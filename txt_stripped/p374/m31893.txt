


	
	ניר דוד: שירי תפארת לדוד בן ישי
	



שירי תפארת ועטרת הוד לגאון עוזנו, רוח אפינו

משיח אלהי יעקב, נעים זמירות ישראל

ומופת לכל יראי אלהים





דוד בן ישי מלך ישראל

ע“ה נ”ע,





מספרים נפלאות חייו, יראת אלהיו,

ועזוז גבורותיו ונגינותיו,

בעשרים שירים





מחברת ראשונה

מפתח שפתי






שעו מני והלאה שרעפי שוא סעפי תהו,

סורו עזבוני חפצי גלמי הבלי חלד,

לא מתקך חבל, אף לא פגעי תמרוריך

ילאו עשתנותי מורשי לבבי ינתקו.

הרחק משאון קריה מהמית המון דריה

בדד אשכון על שדי מנוחה, בין סלעי שקט.

שם תתנער יחדתי מעפר חרסי ארץ,

מעל למעטה גויתה נפשי עוף תגביה

תדא על כנפי רוח לגבהי שמי שמים,

שמה במקור כל נגה מעין אור וישע

תפן לאחד קדוש בצל שדי יסתפח

ידיד יה צבאות מתהלך אתו בפרדס אלה

מנהו תשים דברתה, בו כל מעיניה. –

עורה נא כנורי, יחד הגיוני עורו!

אנכי לדוד בן ישי אנכי אשירה.





אשירה, – לא גבורת ימינו ועזוז זרועהו,

לא תקף קרבותיו והמון פרש ורכב,

ודהרות דהרות אביריו ותרועת קול לחם,

אדם מסך חללים אלפי גדודיו הפילו

ומספר אהלים הציתו ידי מרי נפש, –

ומבצרים שגבו גבוריו אנשי חיל,

ושפעת אוצרותיו כביר שלל ומלקוח;

לא קול ענות גבורה רנת צהלת המנצח

לא קול ענות חלושה יללת אבדים ונאקתמו

תעירנה בנות שירי ולקול שפתי צללו;

אף לא יפעת גאון מלכותו ועדי תפארת

הדר כסאו וברק סביביו קרני הוד הנזר,

חמדת עין בשר לא תשבענה עיני נפש,

מה ערכם כי תזכרם כי תענה בם הרוח?

כלו באפס כלו יעופו כחלום ואינמו.





אשירה למשיח יי רוח אפינו

לדוד מלך ישראל נעים מזמורי קדש

במערכת שירי תהלותיו חי חי עדנו

בקרב ישרון שבטי יה, ויחי עוד לנצח

אשר רוחו אתנו מלתו על לשוננו

לפני אלהי צור ישענו כי נשפוך שיח.

אביע רננות ותשואות חן למנצח

בנגנתיו על-כל מטיבי נגן וזמר

לפניו בבני קדם ואחריו מאין כמוהו

אשר צוף אמריו אראלים בשמעם יתמהו

יקחום ישאום יענדום עטרה לראש אלה

ובתחנוניו גם תחנונינו יעלו שמימה.

נכבדות אדבר בו שפתי צדק תבשרנה

נפלאות חיי בן ישי מסלולו עלי ארץ

טהר נפשו עצם רוחו הליכתו בקדש.

אזכיר מבטח עז התחזקו באלהיו, יחד

כי הקיפוהו בלהות, מצוק וצר מצאוהו

מגור מסביב, ימין ושמאל עת כי שתו

עליו רבבות שונאי חנם חיים לבלעהו,

ולבו נכון באלהי ישועתו בטוח,

מן המצר קרא יה ובמרחב ענהו. –

אף כבד חטאיו תחת לשוני לא אכחידנה

ואשר כבדו מהמה נחמתו ושבר

רוחו, ותשובתו בצום והתפלש באפר,

ועמק חין תפלתו באמרים שבעתים

מזקקים וטהורים כטהר זהר רקיע,

הן עברו סכת עננים עד מרום הגיעו.

שדי ברחמים האזינם, חפץ בם וירצמו,

כפו אף שופט עליון ויען סלחתי.

מופת ליושבי תבל, חק לבני אדם סלה

בל יאמרו נואש, ברשעו בל יאבד פושע

יעזוב חטא ויחנן, ישוב לאל וירחמהו.

הנה זה חיי דוד עקבות משיח אלה.

לירוא באהבה ולאהוב ביראה, לקרבה ולרחקה,

יצדק אף ירשיע להורות חוטאים בדרך. –





אשירה נא, – הה! פחד אחזני ורעד!

למזמר זמירות יה, רוח אלהים נוססת

בצחות שפתיו, נשמת שדי במו תפוח,

התרון לשון אלם, ערל שפתים יפצה פיהו?

הלנשר יעוף עש, לראם ישיר תולעת?

אצר על דל שפתי, שמור מחסום לפי אמרתי,

אחשה – – ולא אוכל, הנה בקרבי סוער סער

כים יהמו ירעשו גליו, הציקתני רוח

בטני, כנאד מלאתי, בי אמרים ילחצו

כעגלה מלאה לה עמיר בלבי יעיקו,

אדברה וירוח לי, אפתח שפתי ואבליגה,

הנה לשיר לקחתי, אשיר ולא אשיבנה,

אנכי לדוד בן ישי אנכי אזמרה.




שיר ראשון

הן בעון חוללתי

ובחטא יחמתני אמי


יוצר אדם גלם מחמר קרץ!

איך שנות בו חק תהלוכת ארץ!

הן קץ שמת לחשך אור כי תגיה

ליום ולילה קר וחם גבולת הצבת

אכן מגוף ונפש אנוש הרכבת

נמשל כבהמה ועל אלים יגביה.





הפלאת עשות יציר מבשר ורוח

ירן רוחך בו נצח בל ינוח

מאויי נפשו וגפו בו ילחמו,

זה עכורה תשוקתו וזו תתאו זהר

את זה תתעב טומאה וזו תתכס טהר

ואיך יהיו לאחד איך יחדו יתאמו?





עמוקה מני ים עצתך מי ידלנה

תורה תתה לנו, היא תערכנה

יש בחור ורצון לאיש, תגל אזנים,

ביצר לב תהפוכות ללחום יסדתנו

טוב מרע כי יאמץ לטוב שריתנו

לנפש עמלה צפנת גמול כפלים.





הנה מופת לדור אות ליושבי חלד

בן נתן לישי לבית הלחמי ילד

והוא פלאי במעלליו יתנכר נער.

רב קדש רב צדק נסה ברשע

להורות חוטאים דרך ולשבי פשע

אשר בשמים נפתח למו שער.





אור עולם הופיע בקרית בית לחם

בעון חולל וחף יצא מני רחם

שגגת מחשבת הורו מקרה רגע

לזדון פעלת אדם הן לא עברה

נפש צדיק נמלטה נקיה נשארה

צץ חטר מגזע ישי בלי פגע. –





שכן ישראל לשבטיו, נושן בארץ,

היתה ארץ חמדה נחלת צבי מכרות למו,

זאת אדמה אדמת קדש, ונירה ניר ממלכת

כהנים וגוי קדוש, ואלהים בישורון מלך.

וקו משפטה אש דת מפי עליון יצאה

קול שדי חצב להבות בסיני השמיע

מבין רבבות קדש מבין ברקים ורעם,

היא התורה צוה משה למורשה לנו.

ובתבונת כפיו ינחם רועה איש רוח

אשר בחר לו יה בדור דור, מאחר העדר

ואחר מחרשתו או מדוש בגרן קראהו

לרעות צאן עמו בני בחיריו צאצאי קדש

לשפוט ריבם ולגשת לקרב על אויבימו

על-פי אורים ותמים על לב כהן משוח, –

אשרי העם שככה לו! אשריך ארץ

אשר חקיך חקי יה ודתיך דת אלה,

אשר ראשיך ענוי לב עבדי אמת וצדק

במשפט לא ימעלו לפני כסאו יכרעו,

לא גבה לבם על קהלם לא יתנשאו

ביקר והדר אין חפץ, ותפארת מה למו,

אך אמונה אזור חלצם, ותפארתם משמרת, –





זו מנת יעקב מני באם ארץ נושבת,

מני שגבו אדמת בני חם לאחזת נצח.

זה דור דורשיו, דור יהושע איש גבור חיל

תמים דרך, נאמנה רוחו עם אל בחרהו

יד משה סמכתהו ויאצל לו מן הרוח,

ודורות שופטים אנשי אמונה גבורי כח

עשי רצון קוראם וחפץ שולחם, בתם הלכו.

ואחרון בן אלקנה מאד נעלה על כלמו

הוא שמואל החוזה לו פי שנים ברוח,

אמן על ברכי כהן צדק וחנך בקדש,

עיניו על עמו עודו בעלומיו נפקחו

ויאחז שבט רועה על צאן מרעית אלה

וירעם כתם לבבו בנוה שאנן לבטח

שם גבולם שלום ויסג אחור צרימו

לא במגן וקשת, לא בחיל וכח

בצדקו מלט אחיו ונמלטו בבר כפהו.

מדי שנה בשנה עבר מושבותם יחד

מקצה אל קצה לשפוט בין איש לרעהו.

ויהי אב לעמו והם כבנים למשמעתו סרו

ויאשר יעקב מאד וישראל עשה חיל. –





יראי אל! קראו הה, קראו הה ליום מהפכת!

כי נהפך לבב העם לצור מכשול ואבן נגף.

הדור! איך נואלת, נארת ברית שלומך,

חסן ישועות עתיך בידים הרסת!

איה כבודך איה מוראך בבחיר נביאיך,

המשביע בטוב ארצך ונוך בישע?

בזקן ונשוא פנים מה לך כי מרדת?

שחרותו הוקרת ותבז שיבת תפארת.

אם בניו חטאו צדיק מה פעל? מה פשע

ועול מצאת בכל אשר התהלך לפניך?

את מי עשק ורצץ, מיד מי לקח שחד

ויעלם עיניו בריבו מעשות משפט צדק? –

אהה! שמן ישרון ויבעט באיש מאשרהו

וימאנו בדברו ויבקשו עליהם מלך,

ככל גוים אשר סביבותם שאלו רודה בשבט

מושל באף עמיו תחת רגליו ירמסמו,

בניהם עבדים לו, לפני מרכבתו ירוצו

חוטבי עציו ושאבי מימיו לא במחיר כסף,

בנותם שפחות לרקחות וטבחות תהיינה

או למלאות חשקו יקחון לשגל וסכנת.

זה חלק עמים מנם הבדילך אלהיך

ואתה ישראל תקנאם, כמוהם היות חפצת?

ותמאס רועה צדיק, בעבות אהבה ינחך?

ותטוש אב זקן, כל תגמולוהי תשי?



שחתך ישראל לא לו אך בך מומך

לא אותו כי אותך ואת אלהיך מאסת

ממלוך עליך ממשלת רחמים וכף חסד

ביד כהניו ונביאיו אנשי אמת בעלי נפש.

הלא תנחם באחריתך, תקרא ואין עונך

וזעקת מלפני מלכך ואין מושיע. –







זאת וכזאת ענה שמואל לעם עורי עינים,

דור סורר האומר לאביו לא ראיתיהו

דור עקש ופתלתל השואלים להם מלך,

הוכיחם הזהירם מוסר השכל ודעת,

אך כמו פתן חרש אזן אטמו משמוע

הקשו ערף לבקש מלך ככל גויי ארץ.

אז רפתה רוח איש אלהים ונפשו דאבה

ויפן אל אלהיו השתפך לצור ישעהו

כפיו שטוחות, ברכיו כורעות ויחל פני אלה. –

והנה קול אלהים ענהו מלא חמלה ונחם:

"אל תעצב שמואל עבדי אל ירע לבך,

"מה כמוס עמדי עין בשר לא תחזהו

"מה חתום באוצרותי מלב אדם נעלמה,

"דע נא והנחם כי מאתי זאת נגזרה

"בסוד אלהים נועץ תלונת עם ומרדהו,

"בא בא המועד קץ שפוט השופטים הגיע.

"הכינותי כסא לעמי כס צדקה וישע

"וחקותי עליו שמי חותם תכנית קדש

"ואנחילהו לאיש כלבבי אקים על גבר,

"מצאתי עבדי בשמן קדשי אמשחהו,

"בחירי רצתה נפשי, קרן ישעו אגביה

"וערכתי נר למשיחי כבקר יזרח שמש,

"ואעטרהו הוד והדר אמשכהו חסד.

"הוא יעצור בעמי צדיק מושל יראת אלה

"ברית עולם אשים לו ערוכה בכל ונשמרת

"אקים לו בית נאמן יכון לפני כירח

"יעמוד לדור דורים מזרעו לא יסור שבט,

"אף שבע יפול וקם נרו לא ידעך לעד,

"גם ככלות שבט ארצו רוחו ימשל בנו

"עד יבקע אור ומלאה הארץ דעת. –

"זה מלכי נסכתי זה בני היום ילדתיהו

"היום בבית יהודה יבקע אורו כשחר. –

"עתה חתומים לך דברי, מלי אך ירמזו

"למועד אשוב אליך ואמר קום משחהו. –

"והנה עד כה וכה עד אשר יגדל הילד

"ויצלח למלוכה, עד צרפתיהו כצרף כסף

"ויסרתיהו בנגעי איש בתכחת רודפהו

"שמע בקול העם תן להם מלך אשר אראך

"מצעיר שבטי ישרון לנגיד עליהם קראתיהו.

"אולם עוד במלכו יהל נר בחירי לנצח

“מוציא ומביא עמי, ינון שמו בקרבמו.” –





כה דבר החזיון, והמראה סר ואין.

ותחי רוח שמואל, תנחומת אל חיתהו,

מתקה לו הבשורה תערב לנפשו דעת

כי לא אלמן ישראל מממשלת אלה

גם כי ישתרר אדם וביד אנוש השבט

יי אלהיו עמו ותרועת מלך במו. –

וקול איש אלהים קורא ברמה לנועדים יחד:

"לאהליך ישראל! איש לעירו קומו ולכו!

“בקרב ימים שובו וחפץ לבבכם אשימה.”

שטו העם איש איש לדרכו טוב לב ושמח.

ויהי עוד כברת הארץ לבוא אפרתה

היא בית לחם, ושם אבן גדולה למראה עין

מצבת קבורת רחל אם הבנים נאהבת.

שם מקום נחמה שם מקום תפלה לעוברי דרך,

ויסורו שמה שבי רמה לשפוך שיח.

וזאת תפלת ישרים בעטוף לבם על הקבר:

"אם קדושה! הנאהבה ונעימה בחייך

"ובמותך עוד נפשך בנפש זרעך נקשרת!

"הן במרום תעתרי כי תבכי על בניך

"יש שכר לפעלתך יענך אלהי חסד,

"קומי נא אצילה! קומי ופגעי בעדנו





"הלא תדעי ואלהים יודע כי לא במרד

"ובמעל נועדנו יחד עם שאר אחינו

"אל שמואל הרמתה לשאל לנו מלך

"כי איש אלהים זקן, יום מותו מי יודע,

"ובניו חטאים, בעקבותיו לא ילכו,

"ועתה למה כצאן בלי רועה עדת אל תהי?

"ואמרנו נתנה ראש קצין יהיה לנו

"עליו נשליך יהבנו על שכמו הסבל

"לצאת ולבא לפנינו ללחום מלחמתנו.

"חלילה לנו, חלילה למרוד באלה

"השם גדלות לנו ונוראות עד אין חקר

"וחסדו גבר עלינו ממצרים עד הנה.

"הנה כאז כן עתה גם נחנו גם מלכנו

"אותו נעבודה ופקודיו נצרה יחד.

"יסעדנו נא האלהים בימין ישע

"ימלא עצתנו וחפץ לבבנו יצליח

"ישלח ממרום מטה עז רדה בקרבנו,

"ילך איש לפנינו וכבוד אל יאספנו,

"ישלח לנו גבר אהב משפט וצדק

"לראות בישועת עמו כל ישעו וכל חפץ

"ולא לרבות כבוד ביתו והוד תפארת מטהו,

"יכונן כסאו בצדק במשפט יעמיד ארץ,

“אז יושע ישראל ועליו יציץ נזר” –





והנה קול דממה דקה נשמע מבית חמר

קול אם מלאת חמלה, רחל תענה לבניה:

“שובו בני, שובו אל שמואל נביאכם ויעש.” –

משם עברו בית אל להשתחוות שם ולכרוע

ויבאו אל גבעת אלהים וינוחו,

והנה חבל נביאים מהבמה ירדו

ולפניהם תף וחליל כנור נעים אף נבל

הולכים ומתנבאים, וכה מלתם הטיפו:

"רנו השמים, גיל תחגרי ארץ!

"זרח אור לישרים אור בבית פרץ,

"כנגה ברק יהלו פני הבית

"כי ילד ילד, הודו יפרח כזית,

"טוב ראי אדמני ויפה עינים

"ספיר גזרתו כלבנת פני שמים

"קרן עור פניו, כמלאך אל מראהו

"זה יעצר בעמו, משרה על שכמהו.

"אשריך ישי! הולדת בן פלאים

"גור אריה יהודה נורא בין לבאים,

"כשמן תורק שמו ינון יתן ריח

"יגדל יפאר לעד כימי ירח.

"קום ישי! וזבח תודה בבית-אל

“עמך יגל יעקב ישמח ישראל.” –





והקול נשמע ביהודה מבשר מבית לחם:



לישי נולד בן שביעי כליל תפארת יפי,

צלמו כצלם מלאך אלהים, קדש מראהו

כל רואיו יאמרו: אין בילדי אדם כמוהו.

ויעלזו בו אנשי יהודה ויזבחו זבח,

וקראו שמו דוד דוד יה זה זכרו לתפארת

נס לעמים מופת לדורות עד קץ ימי ארץ.






שיר שני

האדם יראה לעינים

ויי יראה ללבב


חתם תכנית אדם בצלמו פתוח

קרב לבו דמות נפשו ודמות רוח

רשום בתאר פניו באישון בת עין.

אך מי חכם ויבן זאת עד עמקה

עששה עין בשר קצרו עפעפיה,

שוגה בראה ופלילתו שוא ואין.





יש תאר והדר לו קומה ויפי

ונגע בלבבו, בקרבו שמץ דפי

ומה ידע אנוש רואה לעינים!

על-כן ימיר טוב ברע, בר בתבן

ימאס בפנינים יבחר עץ ואבן

כעור באפלה יגשש בצהרים.





לץ עשה רמיה בזדון ישנה טעם

נעצב בטוב לב, ישחק ובקרבו רעם

יחניף אשר ישנא, ימאס אשר ישבח,

והאדם קצר ראי היוכל חקרהו? –

אך היוצר לב יביט מה בחדרהו

בורא כליות יגיד לאדם מה שח.





ראשון למלכי ישרון אשר בחרו אלה

משכמו למעלה מכל עם גבה

חמד המון קומתו וינשאהו

אולם בסוד האלהים עצה נחתמה

דבר טוב מצא בו באשר הוא שמה

ודור חד לפני משיחו הרים ראשהו.





ממטה ימיני המלוכה נעתקה,

ותסב ביתה יהודה, ושם חזקה,

הורם בית פרץ גבה גבה.

בשבעת בני ישי יקירי אפרתה

על קדקד צעיר אחיו עטרה העלתה,

כי ללב לא למראה תחז עין אלה.





נקהלו העם שנית אל שמואל הרמתה.

"הננו איש אלהים! הננו כי קראת,

“עתה תנה נא חפצנו” קול אחד קראו. –

כארז בלבנון ישגה על כל עצי היער,

כמגדל בנוי לתלפיות ראשו לעב יגיע,

כן נצב איש הימיני שאול בן קיש בקרב

רבבות אלפי ישראל קהלת שבטי אלה

וייף בגדלו וקומתו משכמו ומעל

גבה מעל גבה בעם אשר סביבהו. –

הנה זה מלככם! ענה שמואל לכל שבט,

זה אשר בחר בו אלהים, בכל עם אין כמוהו.

חפץ אל ביקרו, כבדוהו נא כבדוהו.

ויריעו כל העם ואמרו: יחי המלך!

וידבר שמואל משפט המלוכה ושם בספר. –





נפלאה עצתך אל, מאד עמקו מחשבותיך,

כל פעל למענהו בתבונה כוננת.

נחקרה נא ונדעה כפי יש לאל ידינו.

לנער חפש אתונות עטרה תמציאהו,

זולל בקש ומצא כל חמדת סגולתך

מקטני שבטי ישרון מצעירי השבט

ראש נשאת ונסכתו על זרע בחיריך,

לבלי ירום לבו, גאוה בל תענקהו,

בל יתפאר לאמר: אני הוא ואפס כמוני,

יביט על דל משפחתו ונבזה בעיניו יהי,

יחקור מקור חצבו ורוח נכאה תאחזהו.

הנה מעט מזעיר חלקת לו מן הרוח

אך עם נביאים נבא ובלעדם שתום עין,

“הגם שאול בנביאים?” יאמרו שומעיו וישרקו,

למען ימך רוחו יכיר דלת ערכהו,

בל יעוז לאמר אני בינה לי עצה ודעת

אעשה כטוב וכישר בעיני כי נבונותי.

עתה כל דבר קשה אליו כי יביאו

ונועץ עם החוזה ותורה יבקש מפיהו

והיה שמואל לו לראש והוא יהיה הזרוע

יחדו תואמים במלכות, זה בתקף זה בדעת. –

כן היה דבר המלוכה, ממשלת עם אלה

בימים ראשונים למלך בישראל מלך,

שאול הוא השליט ושמואל פיו ויועצהו,

על ידו יחנה אף יסע לשדי המערכת.

על פיו שלף חרבו על פיו השיבה אל תער,

והיה כאשר הרים שמואל ידו שמימה

וגבר שאול הכה צריו ויעש חיל. –





אכן רוח היא באנוש יחלוף ויעוף כרגע,

עקוב הלב ואנוש, ויתהפך כמו חמר.

מדי תקפה יד שאול וזרועו לו אמץ

כן יגבר עז רצונו ורוח מושל תתקפהו.

היגאה גרזן על חוצב, משור על מניפהו?

ושאול ירום על מרימו, ואיש חסדו הזניח,

לא חכה לעצתו ונפשו אותה ויעש.

בטח בעצם ידו וימהר לעשות חפץ

ולא זכר מי נתן לו כח לעשות חיל,

כחפצו אסף עם ויקרא אותם לזבח

בלתי ברכת איש אלהים ובלי נשוא כפים.

אז דבר אלהים בחזון לנביאו ויאמר:

"נחמתי כי המלכתי שאול וכי נשאתיהו,

"אקרע המלוכה מעליו ואתנה לרעהו

"הטוב ממנו בהכשר חכמה ויתרון צדק,

"הוא הטמון בחבי הוא השמור בסוד אלה

"חתום באוצרותי מני שום אדם עלי ארץ.

"הגיע המועד ואור הגנוז בסתר

"צפון באהל ישרים לאור עולם יבקע.

"לך ותגל אזן שאול אשר עליו גזרתי. –

חזות קשה הגד ונפש שמואל אבלה,

צר לו על שאול כי אלהים מאוס מאסהו,

וירא את נפשו ברע להשמיעו שמועת שבר.

ימים רבים התאבל ויבך לבו בסתר. –





זך לבך, איש אלהים! זך לבך כי אבלת,

עמך יאבל כל לב, על שאול תהמה נפש. –

צדיק אתה יי כי יריב אתך גבר,

היוכח אדם עם אלה, הידון עם עושהו?

אף כי אנוש כערכי חדל אישים רמה ותלעת.

אך משפטים אדבר שאני נא ואשאלה:

מה חרי אף הגדול על שמן ראש אנפת?

מה חטא שאול כי כן האשם האשמתהו?

הן לא עות משפט איש וידו חף מעשק,

רחקה מנו ארחת פריץ, כי לא הריע

לא השחית עדר מרעיתו, בתם הרעהו,

ללחום מלחמת עמו שם נפשו בכפהו,

הנה אל אשר שלחתו אצו רגליו ללכת,

נמצאו דבריך ואכלם, צוית ויעש,

אך רגע עזבך וימהר לזבוח זבח

בלתי הוחיל עד בוא החוזה ויברכהו,

ויחמול על צאן אגג קרבן תודה להגישהו,

העל אלה לא תתאפק ולא תאבה סלוח

אתה האלהים רב חסד וארך אפים?

הבעבור זה המלוכה מעל ביתו קרעת?

זאת אשיב אל לבי, ידעתי כי צדקת,

ומה אני כי אדבר, אנכי עפר ואפר?

וכי יתבונן לבי באמרי שמואל חוזך

אכיר יושר משפטיך כי אמת חרצת.

כה דבר אל שאול: “אם קטנת בעיניך

“ראש שבטי ישראל אתה.” יצרפו ככסף

יתבררו ויתלבנו דברי פי איש הרוח.

לא כחטא שפלי עם אשר נשיא יחטא ומלך

שגגה יוצאת מפני שליט זדון נחשבה,

טובה הרבה יאבד נגיד אחד פושע,

מושל מקשיב דבר שקר כל עמיו ירשיע.

ראש דברי החוזה אמת, ושאריתם צדק:

“און ותרפים הפצר חטאת קסם מרי.”

חטא שאול כי הפציר על דבר עולה וזבח,

אמנם מנחת שוא וקטרת תועבה המה

אדם כי יקריב קרבן אשר לא כרצון אלה,

ראשית החרם פגול המה לא ירצו,

שוחט השור מכה איש, זבח שה עורף כלב,

כל זבח ומנחה אם לא במחשבת קדש

אם לא כלו בבר כפים וטהר הנפש

מעשה תעתועים הוא לא ידרשו אל ממעל.

כי זה אלהים אלהינו שואל מאתנו

לא פעל מאפע וריק משלחת ידים

לא ניב שפתים ומצות אנשים מלמדת,

רק ליראה אותו ובארחותיו הצנע לכת

רק לב מקשיב תוכחות מוסר ואזן שמעת.

זו דעת אלהים זו בינת דת תורתנו,

על שרשי אמת תתחקה, רחוקה מדבר שקר.

ואשר לא הבין יסודה לא ימשול בעם אלה

ובממלכת כהנים לא נאוה לו עטרת,

יקום אחר תחתיו רוח קדשו יחקרה.

חן ונפת תטופנה שפתי משיח צדקנו,

האזינו נא האזינו אמריו כי נעמו:

"עולה לא תרצה לא תחפוץ זבח ואתנה

“זבחי אלהים לב נשבר ונפש נדכאת.” –





ובכל זאת התאבל שמואל, צר לו עד נפש

על שאול כי צדיק היה בשאר פעלהו,

ויגד לו דבר אלהים בלב נענה וקרוע.

ויהי כהפנותו שכמו מאתו ללכת

ושאול אחז בכנף מעילו ויקרעה.

“ככה קרע אלהים המלוכה מעליך.”

קרא שמואל, ויפן וילך במר נפש

ולא ראה עוד את שאול כל ימיו על ארץ. –





נחמו נחמו אצילי לב! עוד תחליפו כח,

עצמו עין מראות ברע מהביט בשבר,

ונס יגון ואנחה, יסכרו מעיני דמע,

עתה ממעיני ישועה נשאב בששון מים,

כי צץ מטה בית אב, קרן ישעו פורח,

דרך כוכב ביהודה, בזרעו קם שבט,

כשחר בקע אורו ויאר בבית פרץ,

שם צמח קרן דוד, נשא ראש משיחנו,

אתו נשתעשע בישועת פניו נגילה. –

אף לשוני עט סופר, באתי במגלת ספר,

בשירי אהודנו תפארת עזו אספרה.





נראה אל עוד הפעם אל שמואל ויאמר:

“עד מתי תאבל אל שאול ואני מאסתיהו.”

מלא קרנך שמן ולך אל ישי בית לחם

כי ראיתי באחד מבניו לעמי מלך

וישנס שמואל מתניו ושם פעמיו לדרך. –

ובית לחם יהודה לפנים אפרת נקראה

בגבול הארץ אל כתף היבוסי מנגב

בין מקדה ובין בית-אל, מול ים המלח

כמהלך יום מעיר שלם היא ירושלים,

עיר מצער לא כבירים אך יקרים אנשיה

צדק ילין בה והליכתה הליכת קדש,

שם חכמה בנתה ביתה חצבה עמודיה

שם להקת נביאים שרים ומנגנים נפגשו

עוברים ושבים בית-אל להשתחוות שם ולכרוע.

וישי בן עובד הכי נכבד בתושבי בית לחם

ולו שבעה בנים יקירים בחורי חמד

גדולי עצה ועלילה ויפי מראה ותאר

חברים לאנשי רוח בבית אביהם התארחו,

שלשת הגדולים יוצאי צבא אנשי חיל,

והצעיר בימים בסתר לבו נחבאת

תעלומת חכמה ואיש לא ידע גם הורהו.

הוא היה רועה צאן אביו בנאות דשא

הלך ושב פעם בשדה פעם בבית. -

ויהי היום וקול נשמע: בא שמואל העירה!

אז חרדו לקראתו ראשי עיר ויקראו:

“שלום בואך איש אלהים! שלום בואך!”

ויאמר שלום! לזבוח ליי באתי,

ועגלת בקר בידו, כי כן אלהים צוהו.

ויקדש ראשי העיר לבוא אתו בזבח

ויקדש גם את ישי ובניו ויבואו. -





חדוה על פני כל העיר, גיל ושמחה השיגו

רחש כל לב דבר טוב, כל נפש שמחה

ואין אתם יודע מה זה יום מיומים. -

יש עת יש רגעים, לו במאזנים ישאו יחד

מאלף דור יכבדו. מה יקר זו הרגע

בנפול איש אלהים על צוארי ישי וחבקהו

וידו אחזת קרן שמן משחת קדש

ויאמר לו: "אשריך ישי! ברוך אלהינו!

"אשריך מכל אבות וטוב לך איש מצליח!

"מאת יה אלהי צבאות אנכי שלחתי

"להסב ממלכת עם סגולתו אל ביתך

"לממשלת עולם על זרע יעקב אחינו,

"עתה באתי למשוח ראש אחד בניך

"אשר יראני אלהים להיות נגיד ומלך.

"יראה לפני כל זכורך יוצאי חלציך

"העבירם אחד אחד, ואשר יבחר אלה

"הוא הקדוש, על ראשו אזיל שמן קדש. –

ותפעם רוח ישי, פניו להטו,

לבו נתר ממקומו, ושפתיו נאלמו,

עד דלפו עיניו דמעות חדוה ויאירו

וירוח לו ויכרע על ברכיו ויאמר:

"מי אנכי אלהי! כי גדולות הראיתני,

"ומה ביתי כי למעלה ראש קרנו תגביה?

"קטנתי מגדל חסדיך, מאד קטנתי!

“עתה עשה כסודך וזרעי נאמן לפניך.” –





ויקם ויעבר את אליאב בכורהו,

יפה נוף משוש רואהו, גבה קומה חמדת עין,

תפארת בחורים איש זרוע ואמיץ כח.

ויאמר שמואל: אך נגד יי משיחהו!

ורוח אל דבר בו: “אל תבט אל מראהו

"אל תפן אל גבה קומתו כי מאסתיהו,

"כי לא איש אל, האדם יראה לעינים

“ויי יראה ללבב, חופש חדרי בטן.”

ויקרא ישי אל אבינדב והעברהו,

ויאמר שמואל: גם בזה לא בחר אלה.

ויעבר ישי שמה, נתנאל, רדי, ואצם,

ושמואל אמר: לא בחר יי באלה.

ויוסף לדבר עם ישי וישאלהו:

התמו הנערים? ויאמר: עוד שאר עלם

הוא הצעיר באחיו רועה בצאן הנהו.

ויאמר שמואל אל ישי: שלחה וקחנו

כי לא נסוב מזה עד בוא הקטן הנה.

וישלח ישי אל המרעה ויביאהו. –





אז נשקפו צבאות אלים משמים ארצה

לחזות בנעם פני העלם בחיר אל מרחם,

יחד הריעו כל בני אלהים ושירים שרו,

השמש הפיץ נגהו על פני הרקיע

והיום יפוח רוח צח על חוג הארץ

באחוז ימין ישי ביד דוד ילד זקוניהו

נער אדמוני עם יפה עינים וטוב ראי,

חכמתו תאיר פניו כעצם השמים,

על מצחו חתם אלה, צלמו צלם קדש

כל חזיו יאמרו: בזרע אדם אין כמוהו.

ויגש אל שמואל ואמר: הנה העלם. –

וירא איש אלהים וישתומם על מראהו

ויאמר לו יי: זה בחירי, קום משחהו!

וימהר שמואל ויקח את קרן השמן

וימשח את דוד בקרב אחיו וינשקהו.

ורוח יי צלחה מיום ההוא ומעלה

אל דוד, רוח יראת אלהים בינה ודעת,

ועוד תצלח זו הרוח לעד כימי ירח,

יחי לנצח רוח אפינו משיח אלה.






שיר שלישי

אלה ברכב ואלה בסוסים

ואנחנו בשם יי אלהינו נזכיר






עז כסלע רצון חזק כצור חפץ

כח זרוע ואון עצמות ככלי נפץ

נגד אהבה עצומה ונפש שוקקת.

נחוש הלב לא יירא מות ושחת

ישחק לרעש מעל, לשאול מתחת

כי תטהו תאוה, ואש בו נשקת.





אוהב עמו אוהב ארץ מולדת

במו בקשר אמיץ, נפשו נצמדת

ילחום בעדם מבעד שכר וחלף

ירוץ גדוד ישים נפשו בכפהו

יפול כארי על אויב וישגבהו,

ביד מעט יפול רב אחד ירדוף אלף.





וגבר אוהב אלהיו אהבת עז ונצח

גיד ברזל ערפו מטיל נחושה המצח

חסון כאלון, אבן יצוק זרועהו,

ילך על גחלים ידלח מי נחל

ירמס כפיר ותנין ידרך פתן ושחל

כי יגש לקרב בקנאתו לעושהו.





זה דוד מלכנו זכרו לתפארת

אהבת אלהים בו כיקוד אש בערת

שלהבת יה כל נהרות לא ישטפוה,

שם אלהי צבאות בזכרו בשפתים

להב אהבתו עלתה שמי שמים

כל גשם מטרות עננים לא יכבוה.





על כן בלחמו באויבי אלהים ועמהו

ישחק לפחד בלי חת, פלאים מעשהו

יצא לקראת נשק, ואויביו ינצח.

לקראת גבור נשוק איש הבנים

יצא נער אדמני יפה עינים

הזכיר בשם אל, - ומצח ענק פלח.





סר צלו מעל שאול כי שמואל עזבהו

אף רוח יי רוח בינה עצה ודעת

סרה מן המלך, כי החוזה איננו

ועם נביאים לא נבא לדעה מה פעל אלה.

ויהי שאול כצולע הוסר המשענת,

כעור יגשש קיר הלך מחשכים ולא נגה

באין איש עצתו חדלו תחבולותיו חדלו,

ולא נותר לו רק כח זרוע וצבא החיל,

מגן ונשק מבטחו, לחרבו נשא עין.

אולם לא בכח יגבר איש, ימינו ימין שקר,

קשת גבורים חתים, קהה פיות חרב,

שקר הסוס לתשועה לא ימלט ברב רכב

לולא חסד אלהים, לולא עזרתו לנו,

כי אך בו נעשה חיל והוא יבוס צרינו.

ידע שאול זאת על-כן אבלה נפשו בסתר

ורוח רעה בעתתו ויהי כמשתגע. –





ויאמרו אליו עבדיו ראי פני המלך:

"הנה נא רוח אלהים רעה מבעתך,

"יצוה נא אדוננו ונבקש איש יודע

"מטיב נגן בכנור, והיה בהיות עליך

"רוח אלהים רעה ונגן בידו לפניך

“אז ירוח וטוב לך.” וייטב בעיני המלך

ויאמר: כדבריכם תעשו, חקרו בארץ

כי תראו איש מטיב נגן לפני הביאוהו.

ויען אחד מנעריו: הנה ראיתי

בן לישי בית הלחמי, דוד שמו, בחור חמד

יודע נגן בכנור נבל ומצלתים

גבור חיל איש מלחמה יפה מראה ותאר

אף חכם ונבון דבר ועמו יי אלה,

והוא רועה בצאן שריקות עדרים שומע

ובקול נגינותיו אלהים ואנשים ישמח.

וישלח שאול אל ישי ויאמר: שלחה

לי דוד בנך הקטן אשר בצאנך.

ויחרד לב ישי, נמס והיה למים.

"מה זה יחפוץ המלך מבני רך ועלם?

"אהה! ידע שאול כי החוזה משחהו

“על־כן שלח אחר דוד להכותו נפש.”

ודוד בא מן המרעה אל אביו הביתה.

ויאמר לו ישי: יראתי בני יראתי,

שלח שאול אחריך ומה בל ידעתי.

אז קרן פני דוד ורוח אלהים לבשתו,

דלו עיניו למרום ועפעפיו נהרו,

ויאמר: "הנני לשמוע בקול אדוננו

"אלך ואראה פניו בלי אימה ופחד.

"אל נא אבי! אל ירע לבך גם אתה,

אצבע אלהים זאת, זה היום החל גדלני

"על־כן בהיכל המלך פתח לי השער

“ודרך פנה לי לעלות על במתי עמנו.”

ויען ישי: אם כן איפוא בני שמעני

זאת תעשה, קח בידך חמור לחם ונאד יין

וגדי עזים אחד והבא תשורה למלך.

ואל שדי יתן לך רחמים לפני אדונך

לשלחך בשלום. ויקם דוד וילך,

ויבא וישתחוה לפני שאול אפים.

וישתומם המלך בראות פני הנער, -

ערו כל מעיניו, לבו ורוחו נפעמו,

המו ולא ידע מה, שמח ונעצב כרגע,

עתידות בשרה לו נפשו, נורא מאד ופלא.

וכשוב נפשו אליו ויאחז ביד העלם

ויאמר: אלהים יחנך בני! ברוך בואך!

וימצא דוד חן בעיניו, ויאהבהו,

ויהי לו נושא כלים ויט אליו חסד.

ובהיות רוח אלהים רעה אל המלך

ולקח דוד את הכנור ונגן בידהו

ורוח לשאול וטוב לו וסר מעליו הרוח. –





בינו נא זאת שוכחי אלה! חתו ובושו,

בינו נא תעי לב, הוות וסרה תחשובו

האומרים לא יראה יה עליון לא ישגיח,

מרום שבתו לא יביט ביושבי תבל ארצה.

לכו חזו מפעלותיו אשר שם שמות בארץ,

ראו פלאי מסבותיו מעלליו כי נוראו,

דעו והכירו כי עין אלהים בכל משוטטת,

כי אל דעות יי לו נתכנו עלילות גבר,

מקים מעפר דל, ירים רועה מעדר

להושיב עם נדיבים וכסא כבוד ינחילהו.

ראו זאת יד אלהים, מאתו סבה היתה

כי פי שאול קרא לביתו יורש העצר

אשר לא מחלציו יצא, חטר לא מגזעהו,

יען צוה יי קרן בן קיש לגדע

ובחר בבן ישי, קרנות דוד תרוממנה. –





אך אמנם בכור ברזל צרוף צרף העלם

עברו עליו תלאות, רבת צררוהו מנער,

שבעה נפשו מרורות, רודפי חנם אפפוהו

טרם נשא ראשו, עד למלוכה הצליח,

כי כן נועץ בסוד אלהים ליסרהו בתוכחת

ובנגעי בני אדם, לענותו ולנסהו

להיטיבו באחריתו לחזקהו ביראת אלה,

להיות נס לעמים מופת לכל שוכני ארץ

מקוה לכל איש מכאובות, נחם למרי נפש

בל יאמרו נואש, בל תאבד תקוה בצר למו. –

ויהי דוד בבית שאול נחמד בכל הבית

והמלך נשא פני הנער ויאהבהו,

כי מדי התקדרה נפשו ענני עצבת

יחדהו בשמחה כנור דוד וישובבהו.

אף חכמתו ורוח בינתו עמדו לעלם

להפיק רצון שאול ורצון כל בית המלך.

ויוסף שאול שלח אל ישי ויאמר:

“מצא בנך חן בעיני, יעמוד לפני העלם.”





חלפו עתותי מרגוע, עברו ימי נעם.

הה! נהפך לב שאול לדוד ויהי ערהו.

כסמי מות כי יתערבו במטעמי אכל

יחניקו טועמיהם, ולמר נהפך המתק.

כן רוח קנאה כי תסתעף בלב גבר

תשרש בו ראש ולענה עד אבדון תשחיתהו,

תחליף רצון אוהב, ואהבה למשטמה נהפכת.

מדי שכל דוד דרכיו, פלס מעגלהו

והפליא עשות נוראות בגבורת ימין ישע

ותט חכמתו אליו כל לבבות וכל נפש,

כן גברה קנאת שאול, וייקד כשאול כעס

ומזמות חשב על הנער להפילו שחת

כאין שופכו אשוריו, כמעט רגליו נטיו

לולא אלהים בעזרתו וכף חסד תסוככהו. –





העירה נא בן ישי! עוררה בי רוחך,

השאל לי כנורך דוד! השאל לי אך רגע,

ומעזוז הגיונך אך זעיר בי תפח,

ואשיר ראשית גבורת ימינך, עזך אזמרה,

אשר עוללת בנער בימי עלומים פעלת.

שומעי אמרתי! האזינו והתמהו תמהו,

נפלאות מעללי צעיר ימים אחל אספרה,

לקראת ענק נשוק ערך רועה רך ונער,

לא במגן וקשת לא בחנית ורמח

כי אם בשם אלהי צבאות ורוחו כי חזקה,

ויי אלהיו ירד לו בגבור וינצחהו. –





אספו פלשתים מחניהם ויפלו בארץ,

בשוכה ליהודה חנו לרוב כארבה וילק

ואנפיהם בין שוכה ועזקה פשטו,

באפס דמים למלחמה ערכו מערכת.

הוי שכני הרעים! זה שלש וארבע באו,

לנקום דם פגריהם שלפו חרב נקמת

לא שכחו המכה גבור אחד הכמו,

בלחי חמור הרג שמשון חמור חמורתים,

וירב בם גם במותו מכת אבדן והרג.

“הה! חרפה היא לנו” הערלים צעקו יחד,

"כאיש אין זרוע ואיל לפני אחד נפלנו.

"עתה נקום יאמרו בסאסאה נשלמה למו,

"גם בקרב מחננו אחד גבור ואיש חיל,

"עז משמשון גלית איש זרוע ואמיץ כח,

"קטני הגתי עבו ממתני בן מנוח,

"זה ילחום לנו יגל חרפה מעלינו

“ביד האחד יפלו הנמולים ויגועו.” –

לעג לכם פלשתים, לעג לכם וקלס!

הביטו הנה ערלי לב ובשר יחד,

במחנה עברים יש אחד ואין שני כערכהו

זה אחד נער ולא איש, כחו לא בזרוע

לא בשער ראשו אונו, על ירכו אין חרב,

ברוח פיו ימית גבורכם, לעפר ירמסהו,

באמר שפתיו ישלח במחניכם חץ ומות. –





ושאול ואיש ישראל לקראת פלשתים ערכו,

ויחנו בעמק האלה, פלשתים מנגד

בהר, וישראל בהר מזה, והגיא בינימו.

ויצא ממחנה פלשתים איש הבנים

גלית שמו מגת גבהו שש אמות וזרת

לבוש שריון וכובע על ראשו הכל נחשת,

ויהי משקל השריון חמשת אלפים שקל

ומצחת רגליו והכידון בין כתפיו נחשת,

ועץ חניתו כמנור אורגים, וברזל הלהב

שש מאות שקלים, ונושא הצנה לפניהו.

ויעמוד הענק כעמוד ברזל, כמטיל נחשת

גבעת בשר ולא רוח, מתכת ולא נפש.

גאה בער בגבהו, כבד נחשתו סכלהו,

“מי יקום נגדי? מי יערוך אתי ויחי?”

חרף מערכות ישראל, גדף עם אלה,

ויאמר: "איך תצאו לערוך אתי מערכת?

"אתם עבדי שאול ואני פלשתי הגבר.

"ברו לכם איש וירד אלי ונלחמה יחד,

"הנה אם יוכל להלחם אתי והכני

"והיינו לכם לעבדים, ואם אני אכהו

“והייתם עבדים לנו, ומושליכם נחנו.”

כשמוע שאול ועמו את דברי איש פלשת

ויצא לבם ויראו מאד ויחתו. –





אהה שאול מלך ישרון! הה כלמה ובשת!

איה גבורתך, איה עז ימינך מקדם?

אתה ידך רבבות פלשתים במכמש הכית,

לפני בנך נפלו פגריהם כזבובי מות,

ועתה מפלשתי זה אחד נמס לבך?

אמנם סר רוחך, סר רוח עצה ודעת.

חן ליי המלחמה אף גבורת ישע,

אם ברב אם במעט אין מעצר לו להושיע,

ושמואל בקראי שמו הגיש עולה וזבח,

וירעם אלהים בקול על פלשתים באבן העזר

ויך מחנותם, לפני ישראל נגפו,

ויד אלה בפלשתים כל ימי שמואל חוזהו,

על־כן במכמש רמה ידך ותעש חיל.

עתה אפס מפגיע, אין עומד בפרץ,

פנה שמואל ערף, על־כן שאול נבהלת. –

חזק ואמץ מלך ישראל! חזק ושאף רוח!

עתה תראה מה יעשה אלהים ביד עלם

משחת קדש על ראשו, ירכו אזור בישע,

אלהי צבאות בלבו, ויקר שמו בשפתים. –





ודוד הלך ושב מעל שאול אל בית לחם

לראות בשלום אביו, ולבקר אחר העדר,

ושלשת בני ישי הגדולים הלכו המה

אחר שאול ללחום באויבי אלהים ועמהו.

ויאמר ישי לדוד: קח נא עשרה לחם

ואיפת הקליא והרץ המחנה לאחיך

וחריצי חלב אלה תביא לשר האלף,

אחיך תפקוד לשלום וערבתם קחה.

וישא דוד וילך כאשר צוהו

אביו, ויבא המעגלה וירא חיל

יוצאי מערכה ותרועת מלחמה הרעו,

ערכו ישראל ופלשתים אלה מול אלה.

קול דופק בלב העלם, דופק כהלם פעם,

לבוא לעזרת ישראל גם ללחום מלחמת

אלהיו צמאה נפשו כצמא ישאף מים.

וירץ המערכה חיש כמטחוי קשת

וישאל בשלום אחיו. והוא מדבר אלימו

והנה גלית הפלשתי זה איש הבנים

עולה ויבטא בשפתיו כפעם בפעם,

וישמע דוד ויחר אפו כאש נתכת,

קנאת אלהי צבאות בקרבו כיקוד בערת.

"אוי לך, ערל נבזה, קוץ וחחים בשפתיך!

"אוי לך, כי מערכות אלהים חיים חרפת!

“מי יתנני איש מלחמתך, בשחת אטבעך.” –

ואיש ישראל בראותם את הפלשתי וינוסו.

ויקרא להם דוד: עמדו אנשי מרך!

עמדו עמדו! חרפת ישראל אל תוסיפו.

מי פלשתי הזה כי יראת מות תיראו?

מי ערל זה כי חרף מערכות אלהינו?

הגידו לי, מה יעשה לאיש אשר יכהו

והסיר כלמה וחרפה מעל זרע עמנו?

אנכי אעמוד עליו, אהרגנו אני.

ויאמר לו העם: האיש אשר יכנו

עשר גדול יעשרנו אדוננו המלך

ואת בתו יתן לו, וחפשי יעשה משפחת

בית אביו בישראל, וייקר שמו לתפארת.

וישמע אליאב אחיו הבכור את הנער

מדבר אל האנשים ויגער בו ויאמר:

למה זה ירדת הנה ועל מי נטשת

מעט הצאן במדבר? ידעתי את זדונך,

אך למען ראות המלחמה ירוד ירדת.

ויען דוד: "לו יהי, מה עשיתי עתה?

"הלא דבר הוא, בעד עמנו ובעד ארצנו

"כל עמם נדבות ביום חילם משחר מרחם.

“ביום מלחמתם אליהם ינהרו טל ילדתנו.”

ויסב מאצלו ושם מול אחר פנימו,

וישאל כזאת והעם כראשון השיבהו. –





נשמעו דברי דוד אל שאול, ויקחהו.

ויאמר דוד אל שאול: אדוני המלך!

אל יפול לב אדם, חדלו לכם כל פחד,

עבדך ילך ונלחם בגבור איש פלשת.

ויען שאול: חדל לך, לא תוכל ללכת

להלחם עם פלשתי הזה, כי עודך נער

והוא אמיץ כח איש מלחמה מנעוריהו.

ויאמר דוד: "רועה צאן אביו עבדך

"ובא הארי ואת הדוב ונשא שה מעדר

"ויצאתי אחריו והכתיו וטרף הצלתי,

"ויקם בי ואחז בזקנו והמתיהו,

"גם את הארי גם את הדוב הכה עבדך

"והיה הפלשתי הערל כאחד מהמה,

“כי חרף מחנה אלהים חיים אשר בקרבנו.” –

כרשפי אש עפעפי דוד עפו שמימה,

כיונק משדי אמו שאף מעל טל חסד,

ותתעטף רוחו, פני אלהיו שפך שיח,

רק שפתיו נעות וקולו לא ישמע.

ויפן אל שאול, ולבו נכון בטוח,

ויאמר: "הרגע מלכי ואבי, הרגע,

"יי אשר הצילני ממלתעות חיתו טרף

“יצילני מכף פלשתי זה ויחייני.”

וירא שאול בפני דוד ותחיהו רוח,

ויאמר לך בני דוד! ועמך יי אלה. –

וילבש אותו מדיו. ואת כבע נחשת

נתן על ראשו, ובשריון הלבישהו.

ודוד חגר חרבו מעל למדיו, ויואל

ללכת ולא יכול כי לא נסה באלה.

ויסר דוד מעליו כל לבושי נשק

ויקח מקלו בידו וקלעו וילקוטהו

ויבחר חמשה חלקי אבנים מן הנחל

וישם בכלי, ויגש אל גבור פלשת. –

ואיש ישראל ראו ויחשבוהו בן מות. –





צעקו אראלי מרום, שאגו אלי שחק.

פני שדי התחננו: "אנא מלטה נפש

“ילד שעשועיך מלט אצילך אשר משחת!”

וקול קורא בזבול עליון: "הסו, אל תיראו!

"אנכי מגן דוד, בזרועו אחזתי.

"ריב ליי צבאות במחרפי שם קדשהו

"ודוד יריב ריבי ויקנא קנאת אלה,

ואלמד ידו לקרב, למלחמה זרועהו.

"זו ראשית מלחמת משיחי, בי יעשה חיל,

"יפאר כבודי בעמים, ונקדש שמי בארץ,

“ויגלה הוד יקרי לעיני כל בשר יחד.”

וידם צבא מרום וישתחוו אפים,

ולעמק האלה עפעפיהם נשקפו. –





וילך הפלשתי הולך וקרב לגשת

אל דוד, והאיש נושא הצנה לפניהו,

ויבט גלית בפני דוד ויבזהו,

כי היה נער אדמוני ויפה עינים,

והוא גבור מלחמה ששזפתהו השמש.

וימלא הפלשתי שחוק פיהו ויאמר:

רועה צאן! מה לך פה ומקלך בידך?

הכלב אנכי? לך נא אל כלבי צאנך,

ויקלל את דוד באלהיו קללה נמרצת,

ויאמר: בוא ואתן בשרך לעוף השמים.

ויען לו דוד: "אתה בא אלי בחרב

"בחנית ובכידון, ואנכי בא אליך

"בשם יי צבאות רם ונשא מכל גבוה

"אלהי מערכות עם ישראל אשר חרפת.

"היום הזה יסגרך בידי והכתיך

"ואתן פגר מחנה פלשתים לעוף השמים,

"כי יש אלהים לישראל ידעו כל הארץ,

"וידעו הקהל הזה כי לא בחנית וחרב

יהושיע יי איש מלחמה, שדי אלה!"

וימהר וישלח את ידו אל הכלי

ובכח גדול וחזק לקח משם אבן

ויקלע ויך את הפלשתי אל המצח,

ותטבע האבן במצחו ויפול ארצה

על פניו, ויחזק דוד ממנו בקלע

ובאבן ויכהו, וביד דוד אין חרב

ושלף חרב פלשתי מתערה וימותתהו. –





כרע נפל שדוד, כרע נפל איש פלשת,

השפיל דוד שיאו, מחץ ראש דובר רהב,

ועפר לחך פי מחרף, בוטה שמצה ודפי,

ונקדש שם אלהים חיים ביד נער משוח. –

ופלשתים ראו מות גבורם וינוסו.

ותהי התשועה בישראל גדולה ונצחת

בעז ימין ישע דוד, בישע צמח מלכנו,

ראשית גבורת בן ישי, משיח יי אלהינו.

עוד בימיו יהודה וישראל ישכנו לבטח,

בצלו נחיה בגוים, בסתר כנפיו סלה.




שיר רביעי

עזה כמות אהבה

קשה כשאול קנאה


נפשות צרורות בעבות אהבה נאמנת

אשה אל אחותה משען ומשענת

– אחת לאחת תרבה גיל תפרה ישע.

קיר ברזל לב אוהב לא ידע הרס

יד עריץ תשבר בו ככלי חרס

שוא דבת שוטנים, אהבה תכסה פשע.





קנאה יליד תפתה אין כמוה לרוע

תאבד לב מתנה תשחית נפש שוע

נגע היא באדם לשחת תנדהו

תפריא ראש ולענה כמשוכת חדק

תגמל רע בטוב תכזב בישר וצדק

מדון וריב תוליד קנאת איש ברעהו.





רבה רעת קנאה עצומים הרוגיה

ערים תהפך, תחריב ארץ ויושביה

אש וחרב תביא לעם שקט בטח.

תפרח ארץ ועמה ישבעו טוב ודשן

קנאת שכניה תעל חמה כעשן,

רע עין יחפיר כבוד יבאיש ריח.





גם היא למלך מדרת אש נפחה

סר לב שאול נפש צדיק נאלחה

עוין את דוד ביקר שמו קנאהו.

עלמות תופפות הללו מעשיו בשער

נתנו לשאול אלפים ורבבות לנער

רעה עין אדוניו ועד מות ישטמהו.





נפש יהונתן בדוד נקשרה

אהבת בן מקנאת אביו גברה

ויהי אח לצרה ללב נגוע רע,

בקש הנרדף בסתר מחבאהו

מחמת רודף חנם עצתו תסוככהו

כפה אף אביו וידו מבלע.





כשמן תורק שם דוד יצא בארץ,

גדול בישראל נודע ביהודה לתפארת,

יושבי על מדין והולכי על דרך ישיחו,

אב לבנים יודיע, אשה לרעותה מגדת,

מינקת תישן עוללה בזמר ספרה:

"נוראות בימינו, שומעיהן אחזו שער,

“דוד הכה את גלית, מענק גבר נער.”

חכמי חרשים ויודעי עתים עתידות בשרו

לאמר: "נער בית לחמי הזה עליון יהי,

"זה יעצור בעמו, המשרה תהי על שכמהו,

"גבולינו ירחיב, קרן ישראל יגביה,

"יהי מחתה לשכנינו, ולאויבינו פחד,

בני נכר יכחשו לו, צריו יתנו לו ערף.

"ובאור חכמתו יאר לנו כנגה בקר,

"ויחדש בקרבנו לב טהור ונכון רוח

"יתן זמירות בפינו, בנגינותיו ננצח,

“יאלף לשוננו רנה, זמר לצור ישענו.” –





ויהי דוד נכבד מכל בחורי חמד,

ראוהו נערים וקמו, ישישים ויכבדוהו,

גם שאול דבר אתו טובות חן וחסד.

ועל כלמו נפש יהונתן בן המלך

נקשרה בנפש דוד וכנפשו אהבהו,

ויכרתו שניהם ברית שלום ואהבה לנצח.

ויתפשט יהונתן מעליו מעילהו

ויתנהו לדוד, אף מדיו חרב וקשת

עד חגורו נתן לו. ויקחהו המלך

ולא נתנהו לשוב ביתה אביו בבית לחם.

ויצא דוד ויהי משכיל בכל הדרך

אשר שלחהו שאול, וישימהו המלך

על אנשי המלחמה, וימצא חן וטוב שכל

בעיני עבדי שאול ובעיני העם יחד.





אז עוררו רפאים, שערה רגזה שאול מתחת,

שרק שטן ויחרוק שן, רגז ואין נחת,

חמתו אש נתכת, מדרת תפתה הציתה,

זעמה עדת אבדון הרעימה בשצף קצף,

עיני משחיתים כנחשת קלל נצצו,

יחד משפחות השעירים ושדים התלכדו,

חרב פיפיות בידם, חגור נקמה חגרו

כל משלחת מלאכי רעים, עברה וזעם,

אלה וכחש, דבה חנפה זמה ושקר,

הוות, סרה, תהפוכת רעה, שמצה ודפי,

כל אלה חברו בעמק עכור לגמא ארץ,

ולבם מקור נרפש, מבועי דם נקם והרג,

והגלל כגלל אבני ברד ואש מתלקחת

מבור תחתית חוצה התגלגלו לאדמת קדש. –

עליך דוד זרמו שטפו נחלי בליעל. –

אמר אויב: "ארדוף אשמיד צוררי הנער,

"בן ישי זה שוטני אשבית זכרו אפאהו,

"אקציר ימי עלומיו, באבו יקטפנו השחת,

"ירמס אויבו נפשו וחיתו לעפר ארץ,

"במלחמה ירד ונספה, או דבר יגפנו,

"או בלבבו נגע נשקצנו ונתעבהו,

"עם יצרו נתרועע, ויפת לבו בסתר,

"ותהי אשמתו מוקש לו, ונלכד בפח רשע,

"בחבלי חטאיו יתמך, יהי לדראון נצח. –

"נקום נקמתך גלית! דמך איש בריתנו!

"איך נפלת ציר שאול! לפני עויל נפלת!

"שפתים נוטפות גדופים איכה נסכרו,

"לשון דברת נבלה איך עפר לחכה

"בפשע נער דוד, ברעת צורר עדתנו! –

"עתה ירים ראש, במרומים נתן הסכל,

"העלם יגדל לאיש, בזקנים ירהב נער,

"אנשים יכנעו לו, נפקד על צבאות חיל,

"והוא קדש תכניתו, מסלולו מסלול טהר,

"עתה נפשות יטהר, רוח קדשו יעטמו,

"מנו ילמדו צדק, און ועול ירחיקו,

"ונחנו נטושים, אבדנו כלנו אבדנו,

"מטה ממלכת בעל זבוב כשלה נפלה!

“הבו ונשחית הצורר, הבו ונבלענו!” –

כן זעמו מלאכי משחית, ככלבים נבחו.

סביב סביב על דוד שתו חבלי מות,

סבוהו כדבורים, כאש קוצים דעכו,

נפלו מצדו אלף ורבבה מימינהו,

אליו לא יגשו, כי שמרוהו מלאכי אלה,

יהדפום מאור לחשך, ידחו לצלמות. –

שבו שקצי בליעל, אל בעל זבוב שבו:

"הושע גבירנו, הושע, כי רפו ידינו,

"לא יכלנוהו גברו שומרי דוד גברו,

"חומה הם לו אלפי רבבות מלאכי שמים,

"נשבו בעים רוחם, כפיח כבשן נדפנו.

“אם לא ידך תעשה נפלאות, תמנו תמנו.” –

ותתיפח גרון בעל זבוב בקול צורח:

"התחבאו זבובי מות! בואו בנקרת סלע!

"הן עתה תעז ידי, אחשוף זרועי אני.

"נגע אחד במטמוני, עליו אשליכהו,

"חץ קנאה אירה למטרה, כבדו יפלח,

"לא בלבו בלב שאול אדוניו ירה אירהו,

“הוא ישקהו כוס רעל, ישתה עד קבעת.” –

נפצו חבלי אבדון, שבו רשעים לשאולה.





החלו ימי נסיון ימי מרודים ולחץ,

חלפו בטוב עלומי דוד, בנעם עברו,

אולם שנות שחרותו שנות ראה רעה המה,

יד מסטין נגעה בם, נהפך מלכו לאויבהו.

יסר יסרהו יה, אך למות לא נתנהו,

הוכיח אשר אהב, וכאב את בנו ירצנו,

ויאמר לשטן: פגע בו, ולא תגע עד נפש. –

ויהי כשוב דוד מהכות את גבור פלשת

והנשים מכל ערי ישראל יצאו

לשיר והמחולות לקראת שאול המלך

בשמחה בתפים בשלישים בנבל ומצלתים

ותענינה נשים המשחקות ותאמרנה:

“הכה שאול באלפיו ודוד ברבאתים.”

ויחר לשאול וירע בעיניו ויאמר:

"נתנו לדוד רבבות ולי האלפים נתנו,

“ועוד לו אך המלוכה וקרן שאול נגדעה.”

ויהי שאול עוין את דוד ויקנאהו,

ובקש את נפשו מיום ההוא והלאה.

ויהי היום ותצלח אל שאול המלך

רוח אלהים רעה ויתנבא בבית

ודוד מנגן בידו לפניו כפעם בפעם

ויטל שאול החנית אשר בידו ויאמר:

אכה בדוד ובקיר ואמיתהו כרגע,

ויסב דוד מפני המלך פעמים.

ושאול נבהל רפו ידיו והחנית נשמטה.

וירא מפני דוד, ראה עין בעין

כי יי עמו, ומן שאול סר וילך.

ויסר את דוד מעמו, ויפקידהו

על אנשי מלחמה, וישימהו שר אלף,

ויצא ויבא לפני עם החיל.

ויהי דוד לכל דרכיו משכיל ומצליח,

ויגר שאול מפניו, וכל ישראל אהבהו.





מאשר יקרה נפש דוד הלוך ונכבדת

בעיני ישרון אחיו ובעיני צבא החיל

כן תבז לשאול ותהי בעיניו קוץ וחוח,

חרש עליו רעה, כל מזמותיו לבלעהו.

הה שנאה, שפך מררה! הה קנאה חמת גבר!

גם ברית אהבה ודודים תשימנה לברית מות.

התחתן שאול בדוד, נתן בתו בחיקהו

להשבית אויב ומתנקם, להכותו נפש.

אך שוא כל תחבולותיו ונכליו לאפס,

אהבתו שנאתו וקנאתו כבר אבדו,

סך אלהים בעד משיחו, בסתר כנפיו חבאהו. –





ויאמר שאול אל דוד: היה לי לבן-חיל

ולחם מלחמת יי, ואני שכרך נקבתי.

ראה בתי הגדולה מרב, נתון אתננה

לך לאשת חיקך. ושאול אמר בלבהו

ידי אל תהי בו, ותהי בו יד בעלי פלשת.

ויען דוד בענות לבו ושפלת רוח:

מי אנכי ומה חיי ומי משפחת

אבי בישראל כי אהיה חתן למלך?

ויהי בעת מרב בת שאול לדוד נועדת

והיא לעדריאל המחולתי לאשה נתנה.

ויגידו לשאול: מיכל בתך אהבת

את דוד. וישר בעיני שאול ויאמר:

אתננה לו ותהי לו לפח ולמוקש, למען

ירד בראש המלחמה ויד פלשתים בו תהי.

ויצו את עבדיו: דברו אל דוד בסתר

לאמר: חפץ בך המלך וכל עבדיו אהבוך,

ועתה בא עמו בברית, התחתן במלך.

וידברו עבדי שאול כדברים האלה

באזני דוד בלט. ויען דוד למו:

הנקלה היא בעיניכם התחתן במלך

ואנכי איש רש ונקלה ובידי אין מהר.

ויאמר שאול להשיב אל דוד: אין חפץ

למלך במהר, אך לעשות נקמה בצריהו,

במאה ערלות פלשתים מיכל תהי לך לזבד.

ושאול חשב להפיל את דוד ביד אנשי פלשת.

וישר בעיני דוד להתחתן במלך

ולא מלאו הימים וילך הוא ואנשי חיל

אשר עמו ויך בפלשתים אנשים מאתים

ויכרת ערלותיהם וימלאום למלך.

ושאול נתן מיכל בתו לאשת חיקהו.

וירא שאול עוד הפעם ונפשו ידעת

כי יי עם דוד לשמרו כאישון בת עין,

ובכל זאת מלא לבו מחשבת נקמת,

ויוסף שנוא אותו, ומיכל בתו אהבתהו.





עוד נפש שאול מפני דוד מאד יראה

ועם יראתו גם שנאתו הלכה וגברה

וכנגע בלבבו הקנאה יום יום פורחת,

כי מדי נפלו שרי פלשתים בתוך הארץ

שכל דוד מכל עבדי שאול המלך

וייקר שמו בישראל לתהלה ולתפארת.

ולא יכול שאול עוד הצפן חמתו בסתר

לא פנה עוד לעשות בערמה ונכלי און

להכשיל את דוד להפילו ביד אנשי פלשת,

כי כאשר קם איש על רעהו ורצחו נפש

גמר אמר לשפוך דם דוד במכת רצח.

ויצו את יהונתן בנו ולכל עבדי המלך

לאמר: המיתו את דוד ויכחד מן הארץ.

ויהונתן אהב את דוד אהבת נפש,

ויגד לו: מבקש שאול אבי להמיתך,

ועתה השמר בבקר וישבת בסתר

ונחבאת בשדה ואני אצא ועמדתי

ליד אבי במקום מחבאך ואדברה

בך אל אבי, וראיתי מה ואגל אזנך. –





ויהי דוד בשדה בודד בהלך נפש,

נחם נסתר מעיניו, אין מרעה אין עדר

אשר שחקו לו באדמת אביו שדמות בית לחם.

ועיניו צפו מול גבעה עיר מושב המלך

אשר מפניו יסתר, ורגליו בחוץ נדדו

על לא חמס בכפו, חף מעול ופשע,

איש גומלו רע, ותחת רדפו טוב ישטמהו,

ההופכי כבודו לקלון, ויקרו לנגע.

ויאנח דוד מאד על רגשת פועלי און

אשר אפס וריק יאהבו, אך כזב יבקשו,

כי קנאת כבוד מה בעיניו, אך חמדת הבל,

נפש צדיק לא ידעה קנאת איש ברעהו

ולבבו לא כן יחשוב, בכל עת אהב רע,

שמח לבו בטובם, בהפרות נירם רב אכל,

ובחלותם לבש שק, ענה בצום בצר למו. –

וישא דוד עיניו וירא מרחוק באו

שאול ויהונתן בנו ותלבשהו רוח

ויעטף לבו, ולפני אלהיו שפך שיח,

ויפתח במזמור פיו, ובנגינות נצח:



בקראי ענני אלהי צדקי1



בצר הרחבת לי

חנני ושמע תפלתי:

בני־איש עד־מה כבודי לכלמה

תאהבון ריק תבקשו כזב סלה:

ודעו כי־הפלה יהוה חסיד לו

יהוה ישמע בקראי אליו:

רגזו ואל תחטאו

אמרו בלבבכם על־משכבכם

ודמו סלה:

זבחו זבחי־צדק

ובטחו אל־יהוה:

רבים אומרים מי־יראנו טוב

נסה־עלינו אור פניך יי:

נתתה שמחה בלבי

מעת דגנם ותירושם רבו:

בשלום יחדו אשכבה ואישן

כי אתה יי לבדד

לבטח תושיבני:





קרבו שאול ובנו ודוד נחבא בסתר.

וידבר יהונתן אך טוב בדוד ויאמר

אל שאול אביו: "אנא אל יחטא המלך

"בעבדו בדוד, כי בידו אין חטא ופשע

"וכי מעשיו טובים לך מאד וישרים בעיניך

"וישם נפשו בכפו ויך את גבור פלשת,

"ויעש יי בידו תשועה גדולה בקרב

"ישראל עמו, ראית ולבך שמח,

"ולמה תחטא בדם נקי, ותעמס על נפשך

“אשמה ועון פלילי להמית את דוד ברצח.”

ויטו דברי יהונתן לב מלך לחסד

וישבע שאול ביום ההוא, חי אלה!

אם יומת, קראהו ויעמד לפני כקדם.

ויקרא יהונתן לדוד, וילכו יחד

אל שאול, ויהי כתמול שלשום לפני המלך. –

אז נאלמו חבלי שאול, שבו בושו רגע,

חפף אלהים על משיחו, וסר שטן ופגע.






שיר חמישי

אכזריות חמה ושטף אף

ומי יעמוד לפני קנאה






כפתן אכזרי אדם בשצף זעם

יגעיש ירעיש סביביו כסופה ורעם

לא ישא פני גבר לא יחן נער

גם בנפשו יכזב יסכל דעת ושכל

כהתעות שכור ישגה ויעש בסכל

עד יעבר זעם עד ישקוט הסער.





כשטף מים יכסה נר ישחית זרע

ושב הזרם ישאיר קוצים יגדל פרע

כן איש חמה כי ישלח חרון אפהו,

יאבד טובה, יבאיש יחפיר כבוד רע

ישבית ברית אהבה ברית קדש פורע,

כשך חמתו מום בו יבוש על מעשהו.





חלי רע ואין מרפא קנאה בלב גבר

תזעם ואין מעצר תרבה שד ושבר

כרקב בעצמות תאכל לב ונפש.

לא ירפנה מענה רך ודבר צדק

כחומה פרוצה יום יום יגבר הבדק,

לב קנא כגלי ים גורש טיט ורפש.





כטוב מפעלות דוד לתהלה ותפארת

תרב חמת שאול וקנאתו גברת

חרש כל היום מחשבת נקמת

אש ריב ומדון בלבו לא נכבתה

ותיקד עד תחתית ולהב עלתה,

מי יעמד לפני קנאה כי זעמת?





הה שאול! איך נעוית עשו הסכלת!

כהני אל בנוב טבחת לא חמלת,

אתה חומל על צאן אגג לבל שחתהו,

איך במשרתי יי פרצת פרץ!

ארורה הקנאה, תתם מן הארץ!

בל יוסיף עוד אנוש חלל כבוד צלמהו.





כאור החמה יציץ מבין עננים ביום גשם

קרניו כהות ישליך חמו אך מעט עלי ארץ,

ישב רוח, - ופני שמים התקדרו,

והנה נשיאים ועבים והנה ברד ורעם.

כן לב שאול כמעט, חנותו לדוד כרגע,

חיש עברה עליו רוח קנאה ותתקפהו,

ואין קצה לחרון אפו, חמתו מלאך מות,

תכלית שנאה שנא את דוד וימררהו,

ולקול מליצי רעו אטם אזנו משמוע,

כלה ונחרצה מאתו לרדפו עד שחת.

אך כלשון נחש במגרת ברזל נשכת

אך דמה תגר מזה, לה חבורה ופצע

והברזל לו נשחת, בחזקה תעמד מתכת,

כן שאול משחית נפשו, הרעימה בכעס,

ועם דוד אלהיו לעמוד ברזל לחמת נחשת.





ותוסף המלחמה היות כבדה בארץ

ודוד יצא ללחום בפלשתים, ויך במו

מכה גדולה, ויפנו ערף וינוסו.

ותרע עין שאול בדוד וקנאתו ערה,

ורוח רעה אחזתהו, והוא יושב בבית

וחניתו בידו, ודוד מנגן לפניו בידים,

וישלך שאול את חניתו להכותו נפש,

ויפטר דוד מפניו והחנית נשמטה

ויך בקיר, ודוד נס וימלט בלילה.

וישלח שאול מלאכים לשמור הבית

מעון לדוד ואשתו, למען המיתו בבקר.

ותגד מיכל לדוד: מלט נא נפשך

בלילה, ואם אין מחר המת ימיתוך.

והיא מרת נפש, צר לה על בעל נעוריה,

ותילל על נעות לב אביה ורשעהו

לרדוף נקי חנם ולשפוך דם חף מפשע,

והוא חתנו איש בתו אשר כנפשה אהבתהו: -

“אבי, אבי! עכרתני, ואת נפשך עכרת!”

וינחמה דוד ודבר על לבה ויאמר:

"אל תיראי רעיתי תמתי! אל תיראי,

"הלא עמי אלהי, ביד אויבי לא יעזבני.

"אלהים אשר מלטני ממלתעות חיתו טרף

"יצילני לבל אפול ביד שומרי הבית

"אשר ביניהם מלאכי בעל זבוב בני צלמות,

"ואתי מלאכי אל, יעורו עיניהם ואמלטה. –

"אל ירע לבך, מיכל, באביך אל תלוני,

"לא הוא רודף כאויב נפשי וימררני

"אך שוטנים צירי שאול, יועצי רשע המה,

"לא בי אך בקדוש ישראל וחקיו מאסו

"אשר יראתו על פני על־כן ישנאוני.

"אכן אלהים צבאות יעיר ויקנא במו

"כי יקיץ לפקוד כל הגוים שכחי אלה

“אז יניעם בחילו ולא יחן כל בגדי און.” –

ויקח כלי נגן בידו ורוח לבשתו

ואל תשחת לדוד מכתם נגן המנצח:



הצילני מאויבי אלהי 2



ממתקוממי תשגבני:

הצילני מפועלי און

ומאנשי דמים הושיעני:

כי־הנה ארבו לנפשי

יגורו עלי עזים



לא־פשעי ולא־חטאתי יי:



בלי־עון ירצון ויכוננו

עורה לקראתי וראה:

ואתה יי־אלהים צבאות אלהי ישראל

הקיצה לפקד כל־הגוים



אל־תחן כל־בגדי און סלה:



ישובו לערב יהמו ככלב

ויסובבו עיר:

הנה יביעון בפיהם

חרבות בשפתותיהם

כי־מי שמע:

ואתה יי תשחק־למו

תלעג לכל־גוים:

עזו אליך אשמרה

כי־אלהים משגבי:

אלהי חסדי יקדמני

אלהים יראני בשוררי:

אל־תהרגם פן־ישכחו עמי

הניעמו בחילך והורידמו

מגננו אדני:

חטאת־פימו דבר־שפתימו

וילכדו בגאונם

ומאלה ומכחש יספרו:

כלה בחמה כלה ואינמו

וידעו כי־אלהים משל ביעקב

לאפסי הארץ סלה:

וישבו לערב יהמו ככלב

ויסובבו עיר:

המה יניעון לאכול

אם־לא ישבעו וילינו:

ואני אשיר עזך

וארנן לבקר חסדך

כי־היית משגב לי

ומנוס ביום צר־לי:

עזי אליך אזמרה

כי־אלהים משגבי אלהי חסדי:





היתה נגינתו צרי ליגון ומרפא לנפש,

ותחי רוחו ורוח יקרת אשת חיקהו.

ותורידו מיכל בעד החלון וילך

ועיני שומרים הכו בסנורים ולא ראוהו. –

ויברח וימלט אל שמואל הרמתה,

ויספר לו אשר עשה לו שאול המלך.

והאיש האלהים נחם את דוד ויאמר:

"דם בני והתחולל, אלהים אמר לו לרדפך

"למען ענותך לנסות לבך בימי נער

"להיטיבך באחרית, כי יחדש נעוריך כנשר.

"לכן תשא ותסבול ותמלט נפשך

"עד בוא חזון למועד ושאול ילך למות

"וידל ביתו עד מאד, וקרן זרעו יגדע.

"ואתה תצלח למלוכה, עליך יציץ נזר

“וביתך יכון לפני אלהים כימי ירח.”





וילכו שמואל ודוד לניות ושם ישבו.

וניות ברמה עיר מצער שקטת בטחת

ושם להקת נביאים ומשוררים יחד נועדו

ושמואל בראשם, ודבר אלהים חיים בפימו.

שם אוה דוד להסתופף כל ימיו על ארץ

שם מצאה נפשו מנוח ולבו מרגוע. –

ויגד לשאול: יושב דוד בניות בסתר.

וישלח שאול מלאכים לניות לקחת

את דוד. ויהי כבוא מלאכי שאול שמה

ותהי עליהם רוח ויתנבאו גם המה.

וישלח מלאכים אחרים, המה באו

ותנח עליהם רוח ויתנבאו גם המה.

שלח מלאכים שלשים גם המה התנבאו.

וילך גם הוא לרמה, ויבא עד שכו

וישאל: איפא שמואל ודוד? ויאמרו:

הנה בניות ברמה וילך שאול שמה

ותהי עליו גם הוא רוח אלהים, וילך

הלוך ומתנבא עד בואו הרמתה.

ויפשט גם הוא בגדיו ויפול ערום שמה

ונבא לפני שמואל כל היום וכל הלילה.

“הגם שאול בנביאים?” על־כן אנשים יאמרו.





הוי אמרים ולא לב! הבל נדף דבר שפתים!

התנבאת שאול, לשונך תהלך בקדש,

נאום הנביאים בשפתיך ולבך לא רחצת.

עוד נפשך מלאה נקם, בכליותיך רצח.

מה לך לספר חק ותשא ברית אל עלי פיך

ואתה רודף צדיק, לשפוך דמו צמאת.

חבר אתה לנביאים לאנשי רוח רע,

ותטש דרך קדשם וטהר ארחם עזבת

ותלך להרוג כהני אל כצאן הובל לטבח.

ערום פשטת לפני שמואל, וערום נפשך,

שכחת תוכחת מוסר פי איש האלה:

“און ותרפים הפצר חטאת קסם מרי”

ואתה פיך בקדש, ועם מרצחים חלקך,

קולך קול יעקב וידי עשו הידים. –

ארורה את קנאה! שחת לב צדיק ומלך!





ודוד ידע בלבו כי משוגע איש הרוח

ולא בטח עוד בשאול, ונס מפניו וילך

ויבא אל יהונתן וישפוך לפניו שיח

ויאמר: מה עוני מה חטאתי לאביך

כי מבקש את נפשי לשפוך דמי ארצה?

ויהונתן לא האמין, יען הסתיר ממנו

אביו את הדבר ולא גלה את אזנהו,

על־כן אמר: אין זה כי פחד שוא וחרדת אפס.

וישבע דוד: חי יי וחי נפשך

כי כן הוא, כי כפשע ביני ובין המות.

וירע הדבר בלב יהונתן ויאמר

אל דוד: צוה עלי ועשיתי בעדך

כל אשר יכלתי. ויאמר דוד: הנה חדש

מחר, ואנכי ישוב אשב עם המלך

אל שלחנו לאכול, ושלחתני ונסתרתי

בשדה עד הערב השלשית, וחקרת

את אביך, אם פקוד יפקדני, ואמרת

נשאל ממני דוד לרוץ עירו בית לחם

כי זבח הימים לכל המשפחה שמה.

אם כה יאמר אביך: טוב, שלום לעבדך,

ואם יחרה לו, כלתה הרעה מעם המלך,

ועשית עמי חסד כברית אשר בין שנינו

ושלחתני לשלום, ואלך באשר אלכה.

ואם עון בי המיתני אתה, ועד אביך

למה תביאני? ויען יהונתן: חלילה,

חלילה לך לדבר כן. לכה ונצא יחד

השדה ונמתיק סוד ואיש אל ישמענו.

ויצאו שניהם אל השדה, וישבע

יהונתן באלהי ישראל לחקור נפש

שאול אביו, הטובה היא לדוד אם אין.

ויאמר: אשלח אליך לגלות אזנך

אם טוב לבו אליך, ואם אראה ואדעה

כי כלתה הרעה אליך אבוא אני

וגליתי אזנך ושלחתיך והלכת

לשלום, והנה עמך יי וירים ראשך,

זאת ידעתי, ועתה עשה נא עמדי חסד

גם אתה, ומעם ביתי לא תכרית חסדך

עד עולם, בהכרת יי אויביך מן הארץ.

ויכרת יהונתן עם בית דוד ברית נצח

ויתקעו כפם וישבעו איש אל רעהו

ויוסף יהונתן עוד לדבר ולהשביע

את דוד באהבתו אותו בכל לב ונפש.





שוש ישיש ויגל לב צדיק כי חזה נחם,

תשובב נפש ישרים בראות צדקה צמחת

בקרב זרועי עמל, כשושנה פרחת

מבין החוחים, כתפוח בעצי היער.

הנה זה יהונתן רע נאמן וזך נפש

אח לצרה, ובאהבתו עוד יוסיף אמץ,

ידים רפות יחזק, מליו יקימון כשל,

בקש הנרדף מאביו וגמל לו חסד,

יכנע לאיש אובד וכרת עמו ברית נצח

הנה כן ידידות תמים, זו אהבה נאמנת.

פאר, פאר לך יהונתן! יהללך כל ישר דרך!

אולם הה! החדלת מראות בטובת בחירך,

אוי כי נאספת וישע דוד לא חזית!

עוד בצל שדי נפשות יקרות תפגשנה,

שם תשובנה להתרועע בימין עליון נצח. –





ויאמר יהונתן עוד לדוד: מחר חדש

ונפקדת כי יפקד בשלחן מושבך.

ושלשת תרד מאד ובאת אל מקום סתר

כיום המעשה ותשב אצל אבן האזל.

ואני שלשת החצים צדה אורה לשלח

לי למטרה. והנה אשלח שם את הנער

לך מצא את החצים, אם כה אמר לעלם:

הנה החצים ממך והנה קחנו

ובאה, כי שלום לך ואין דבר, חי אלה!

ואם כה אמר: הנה החצים ממך והלאה

אות לא טובה היא, לך כי יי שלחך

והדבר אשר דברנו עד יי בינינו. –

ויסתר דוד בשדה, ויהי החדש

וישב המלך אל השלחן לאכול לחם

ויפקד מקום דוד, ולא דבר המלך

ביום ההוא מאומה. ויהי ממחרת החדש

השני, ויפקד מקום דוד, ויאמר

שאול אל יהונתן בנו: הגד לי מדוע

לא בא בן ישי גם תמול גם היום ללחם?

ויען יהונתן את שאול: הנה זבח

משפחה בבית ישי, ואחי דוד קראוהו,

ונשאל דוד מעמדי עד בית לחם.

ויחר אף שאול ביהונתן ויאמר:

"בן נעות המרדות! הלא ידוע ידעתי

"כי בחר אתה בבן ישי לבשתך ולבשת

"ערות אמך, כי כל־עת אשר הוא עודנו

"חי על אדמה לא תכון אתה ומלכותך.

“ועתה שלח וקחהו אלי, כי הוא בן מות.”

ויען יהונתן: למה יומת באין פשע?

ויטל שאול חניתו עליו להמיתהו.

וידע יהונתן כי כלה היא ונחרצה

מעם אביו להמית את דוד. ויקם

מן השלחן בחרי אף ולא אכל לחם

ביום חדש שני, כי נפשו אל דוד נעצבת.

ויצא יהונתן השדה, ויקח נער

קטן עמו ויור החצי להעבירהו,

ויקרא לנער ויאמר: מהר חושה

אל תעמד וקח החצי, הלא הוא ממך והלאה,

וילקט הנער את החצי ויביאהו

ויונתן נתן לו כליו להביאם העירה,

הנער בא ודוד קם מאצל הנגב

ונפל לאפיו ארצה ושלש פעמים השתחו.

ודוד ויהונתן נשקו איש את רעהו

ויבכו גם שניהם עד דוד הגדיל בכי.

ויאמר יהונתן: לך לשלום! אשר נשבענו

שנינו בשם יי עד הוא ביני ובינך

כן יקום עד עולם בין זרעי ובין זרעך. –





נפרדו רעים יקרים משבת כאחים יחד.

שבתה חברתם ואגדתם לא התרה.

מדור יחדו נפזרו, ובלבותם נצמדו,

עוד נפש איש באחיו בקשר אמיץ נקשרה,

באהבתם שגו תמיד, בעתידות נחמו.

נשברה רוח שניהם, דלפה עינם גם שנימו

השתפכו איש אל חיק רעהו, וילכו,

יהונתן שב העירה, ודוד ברח נבה

אל אחימלך הכהן. ויחרד אחימלך

לקראת דוד וישמח בו, וישאלהו

מדוע אתה לבדך ואין איש אתך?

ויאמר דוד: יען צוני המלך

דבר סתר ויאמר לי איש אל ידע מאומה

והנערים אל מקום פלני אלמני יודעתי.

ועתה מה יש תחת ידך, חמשה לחם

או הנמצא, תנה בידי. ויען אחימלך:

אין לחם חל תחת ידי כי לחם קדש,

אם הנערים אך מאשה שמור נשמרו.

ויאמר דוד: כי אם אשה עצורה לנו

כתמול שלשום בצאתי, וכלי הנערים קדש

והוא דרך חל ואף כי היום יקדש בכלי.

ויתן לו לחם הפנים אשר הוסרו

מלפני יי לשום לחם חם תחתיהו.

ויאמר לו דוד: היש פה תחת ידך

חנית או חרב, כי גם חרבי וכלי לא לקחתי

בידי, כי נחוץ מאד היה דבר המלך.

ויאמר הכהן: חרב גלית אשר הכית

בעמק האלה לוטה בשמלה מנחת

אחרי האפוד, אם אותה תקח קחה,

כי אין אחרת זולתה בזה. ויאמר

דוד: אין כמוה, תננה לי, ויתנה.

ויברח דוד מנוב וילך לדרך,

ויך לבו כי חטאו שפתיו לדבר שקר.





ושם היה בנוב איש אחד מעבדי המלך

ביום ההוא נעצר לפני יי בקדש,

דואג האדומי שמו. אביר הרועים למלך.

ויגד לשאול: ראיתי דוד בא נבה

אל אחימלך בן אחיטוב, והכהן שמח

ורץ לקראת בן ישי, וישאל לו באלה

וצידה לדרך נתן לו מלחם הקדש

וחרב גלית הפלשתי נתן לו ושלחהו.

וישלח שאול נבה לקרוא את אחימלך

וכל בית אביו הכהנים, ויבואו כלמו

אל המלך, ולא ידעו כי בנפשם נקראו.

ויאמר שאול: שמע נא בן אחיטוב! ויאמר

הכהן: הנני אדוני. ויאמר המלך:

למה אתה ובן ישי קשרתם עלי קשר

בתתך לו לחם וחרב ושאול לו באלה

לקום עלי לאורב ובוא במרד ומעל?

ויען הכהן את המלך ויאמר:

ומי בכל עבדיך נאמן כדוד חתנך?

מי כדוד סר למשמעתך ונכבד בביתך?

החלותי לשאל לו באלהים בתם נפש,

חלילה לי! אל ישים המלך בי פשע

ולא בכל בית אבי, כי לא ידעו עבדיך

בכל זאת דבר גדול או קטן, נקיים נחנו.

ויאמר לו המלך: מות תמות אחימלך

אתה וכל בית אביך יחד תמותו.

ויצו לרצים הנצבים עמו: "סבו

"והמיתו כהני יי, כי גם ידם במרד

"עם דוד, וכי ידעו כי בורח ממני

“ולא גלו את אזני.” ולא אבו עבדי המלך

לשלוח את ידם בכהני יי לפגוע.

ויאמר המלך לדואג: קום אתה קומה!

סב ופגע בכהנים. ויקם איש הרשע

דואג האדומי ויפגע בהם, וימת

ביום ההוא שמונים וחמשה כהני אלה

נושאי אפוד בד. – קול דמיהם צעקו שמימה! –

גם בנוב עיר הכהנים שלח ידו ברצח,

מאדם עד בהמה הכל הכה לפי חרב. –

אוי לך דואג! דם הקדושים שפכו ידיך

אשר תמול נעצרת עמם להתקדש שמה,

אוי לך וכל מתקדשי שוא עמך, בשפתים

תכבדו אל ולבכם נתעב, תמחו מן הארץ!





אז חפרה הלבנה, אספה נגהה השמש,

שחו צבא מרום, מלאכי שלום מר בכיו.

הקיצו ורננו באשמנים שוכני צלמות,

שעירים רקדו כאילים, רפאים צהלו והריעו:

"האח האח ראתה עיננו, ראש נשאנו.

"הבו סרפד ודרדר, הבו כל קוצי יער,

"לכו ועטרו עטרה מבעד לצמת גבירנו,

"נזר לראש בעל זבוב, בעז ידו גבר חיל!

"ירה חץ למטרה, אל השערה קולע,

"חץ קנאה שחת הלב, ויט צדיק לתהו.

"נפלו כהני יי, ביד ישראלי נפלו,

"אפודי בד ביד מלך בני יעקב נגעלו.

"וזה דוד אויבנו העמק העמיק לרדת,

"כצבי מדח רגליו לפני רודף נדדו,

"אף לבו נתעב, חלל שפתיו במבטא שקר,

“לא ישחית וירע עוד לנו, יכלנוהו!” –

יושב שמים ישחק, אדני ילעג למו,

ויאמר לאראליו: הסו, אל תעצבו

בפרוח רשעה כמו עשב, ותציץ כרגע,

להשמדה עדי עד, להיות לדראון נצח.

ואתם אל תחרדו לרגעים עוד יבואו

וימטו פעמי משיחי ויד שטן גברת

הלא כמוס עמדי בסוד האלהים נגזרת,

מלחמת טוב ברעה זה יעודד זו מועדת,

אולם אחרית רשעה לנצח נשמדת.

משמי נשקף צדק, אמת מארץ אצמיח

ירום קרן בן ישי, בית דוד יפריח.








מחברת שניה





שיר ששי





גם כי אלך בגיא צלמות

לא אירא רע

כי אתה עמדי






במתים חפשי כחללים שוכבי קבר

לא יפקדו לא יעלו על לב גבר

כן מרחיק נדוד בארץ לא לו ינוע,

חדל אוהב ורע כל היום שחוח

אין נחם בצר אין מי יאמץ כח

לעין מוצאו לא נכר דל לפני שוע.







אל תבכו למת אל תנודו ליורד שחת,

באין שמחה ואין עצב על עפר נחת,

בכו בכה להולך, באדמת זר אורח,

ינוס לפני רודף ברגל מועדת

ולא ידע לראות עוד ארץ מולדת

מחמת מושל וזעם אפו כי ברח.





נס דוד מגבעה ביום שמחת חדש

בא מפני שאול נבה עיר הקדש

שם ידעו ערכו ולקראתו חרדו.

לנרדף חנם טוב וחסד גמלו,

אהה! בדם נפשותם על צדיק חמלו! –

משם לאדמת נכר פעמיו נדדו.





דלפו עיני אבד ונפשו בהלה

“אוי לי! בארץ זרים מפלט איחלה!” –

והנה תנחומת אל רוחו הבליגה:

"אל תירא רע, עמך בצרה הנני

" גם בגיא צלמות שמה תמצאני,

“שבטי ומשענתי עמך אציגה.”





גם בארץ גזרה יד בן ישי רמה

יקרו והודו עמו, באשר הוא שמה

לראש וקצין שמוהו גבורי חיל.

נביא כהן ואפוד אליו נהרו

בית אביו ורעיו לראותו מהרו

אל למשיחו הגיה חשכת ליל.





ישליו אהלים לשודדים, מרגיז אל בוטח

עריץ על מטתו סרוח, ישכב ואין פחד,

יקום ויאכל למעדניו, שלחנו מלא דשן,

ואיש צדיק פאר מעללים וכליל הדרת נפש

נס מפני רודף למלט חיתו מעבור בשלח,

בבקר קם וחרד, ישבע נדדים עדי נשף,

נדח מארץ מולדתו, אשר בעז ימין ישע

עשה לה נפלאות,ויך אחור צריה,

יעזוב בית אביו ורעיו, יטוש אשת חיקהו,

בורח מאיש אשר בנעים כנורו הבריח

ממנו רוח אלהים רעה כי תבעתהו,

מלך בכל כחו עבדהו, גרוש יגרשהו

מהסתפח בנחלת יי אדמת קדש

וילך עיף ויגע וצמא למים

לנוד ולנוע בארצות זרים עוזבי אלה

בין אויבי עמו לבקש מפלט ומנוח,

אהה! אשר מלך ישרון ישטמהו וימררהו

בין מלכי נכר איך ימצא מנוס וסתר! –

כן סרעפי דוד ורעיוניו הבהילוהו

בברחו מנוב, ובאמתחתו מעט לחם קדש

יבש נקדים, לשבוע יום או יומים,

וחרב גלית על ירכו, ואלהיו בלבהו

מן המצר קרא יה, ובמרחב ענהו.–





ודוד ברח מנוב ביום ההוא וילך

לגור בארץ פלשתים ויבא אל אבימלך

הוא אכיש מלך גת, ויבקשהו ויאמר:

"אני בן ישי מפני שאול גבירי ברחתי,

"עלה עלי רוח מושל על אין חטא ואון

"ועזבתי את ארצי ואבוא לחסות בצל שבטך.

"אמצא נא חן בעיניך, ועשה עמי חסד

" כחסד אשר עשה בימי קדם אבימלך

עם אברהם מקור חצבי, אשר חננו ויאמר:

“הנה ארצי לפניך, כטוב בעיניך שבה”.

"זכרה לי הברית אשר כרתו בבאר שבע,

"עד הוא האשל שם יחד שניהם נשבעו,

"אף את בריתו עם יצחק בלכתו אליו גררה

"כרתו יחדו וישבעו איש אל רעהו.

"ועתה דרך נא בעקבותיהם, אדוני המלך!

" תן לי מחסה בארצך, ואהיה לך לעבד

"נאמן ותמים, ושלום מלכותך תמיד אדרושה.

"או אם בטוח יבטח בי לבך, ספחני

"אל אחת הפקודות, אם למרעה ועדר,

" אם בלהקת המנגנים, אם ביוצאי צבא וחיל,

"ולכל אשר תפקדני יש לאל ידי לשרתך,

"ובכל כחי אעבדך, ולמשמעתך אסורה.

ויען אכיש: לשמע אזן שמעך שמעתי,

ידעתי כי מהיר אתה מאד במלאכתך,

לך זרוע עם גבורה, לך פי שנים ברוח,

ועתה עמוד ואשמע עצת חכמי מה ייעצוני.

ויפן המלך אל יועציו ויאמר למו:

"זבחי שלמים עלי, תודות לדגון אלהינו

"הנה זה איש מהלל, איש מופת ופלא

" נבאש בעמו, מאס בזרע יעקב ויעזבהו,

" ובא לחסות בצל כנפי, בארצי להסתפח,

"הבה ונקבלהו, כי אין כמוהו בארץ.

ויענו לו אנשיו:"חלילה לך המלך!

"הלא זה דוד העברי מלך הארץ,

"הנה הוא הכה את גלית גבור עמנו.

"ועליו הנשים המשחקות בשיר תענינה:

“הכה שאול באלפיו ודוד ברבאתים.”

"ארץ יהודה לו היא, בישרון ממשלתהו,

"אך ערום יערים, בא לראות ערות הארץ,

" לשגוב מבצרינו ולמס עובד ישימנו.

למען הקים דבר גלית, אשר פיו הכשילהו

לאמר: אם אתם תכוני, עבדיכם נחנו." –

וישם דוד בלבו את הדברים האלה

ויירא ויחת מפני אכיש המלך

וישנו את טעמו ויתהולל לעינימו,

והוריד רירו אל זקנו כאיש חסר דעת,

ויתו בידו לפניהם על דלתות השער.

ויאמר אכיש אל עבדיו: למה תביאו

אלי איש משתגע? חסר משגעים אני,

כי הבאתם את עברי זה עלי להשתגע?

הזה יבוא אל ביתי? – ויגרשהו וילך. –





חלדך דוד ותלאותיך מה נפלאו!

הן גדלך למוקש לך, ותשיה לאבן נגף,

הוספת דעת הוספת מכאוב ונגע,

קלון שבעת מכבוד, בוז מתפארת.

על כי נוראות עשתה ימינך רדפך מלך,

על כי פארוך בנות עמך חרד לבך,

ובארץ זרים חייך תלואים מנגד. –

להלך נגד החיים מה לעני יודע?

עתה פנה לראות חכמה והוללות וסכל

התהולל אך לעיניהם, ולבו צפן דעת,

שנה את טעמו, ויתו על דלתות השער

לא-אמרים רקים כי אם כתב ישר וצדק

וכה אמר:

"מה לכם תחרדו נסיכי ארץ?

"מה מפני תיראו, אני עני וגוע?

"לא אתאו לכסאכם, ועטרות ראשיכם לא חפצתי.

"אך הבל כל אדם, וחמודו כעש תמס,

"אף רוזנים משחק לי, ומלכים לי לקלס.

"לא חרב מלחמה לגבוליכם הבאתי,

"לא אשגב מכם עיר ומבצר, שדה וכרם,

"לא אמר לכם הבו, מכחכם שחדו,

"רק מנוח תנו לכף רגלי, וגם אתם נוחו.

"ואני זאת לכם אתנה, כי תגמלו לי חסד,

"אביעה לכם רוחי,שכל טוב ולקח.

"סם חיים! מי בקש סם חיים? יגוש הנה,

“לכו ואלמדכם מה נעים בחיי חלד.” –

ויקח את כנורו וישר שיר למד,

היא שירת אברכה בכל עת, מלאה השכל ודעת,

הלא היא כתובה בספר תהלות לדוד המלך. –





ויברח דוד מגת וימלט וילך

אל מערת עדלם, הנה בגבול אדום נגבה

לגבול מטה בני יהודה, בשפלה לארץ

מערה רחבת ידים ולמתחבאים סתר.

וירדו אליו אחיו וכל בית אביו שמה,

כי יראו מחמת שאול לשבת בית לחם,

ותהי משפחתו עמו וינחמו איש לרעהו. –

במערה זאת החל קרן דוד לצמוח,

בענותו ירום אביון ויעש לו חיל,

כי שם התקבצו אליו אנשי מרי נפש

אשר בארץ מושבותם צר ומצוק מצאמו.

וידעו כי אלהים עם דוד ויבואו

להתנחם בו ולהיות למו אמץ ברכים.

ויהי מספרם ארבע מאות שולפי חרב,

וישימוהו עליהם לשר, ואל משמעתו סרו,

והיתה זאת ראשית ממשלתו, ממלכת צמח

על זרע קדש באדמת חל בארץ לא למו. –

ואחיו בקרב המחנה, והם ראשי החיל. –

וכנס יגון ואנחה, וסרה מנו עצבת

סמך לבו באלהיו, בו נפשו חסיה

כי לא יעזבנו, לא יטשהו לנצח,

ויקם בחצות לילה, ויקח כלי זמר,

העיר הנבל וכנור, העיר השחר,

והיה כנגן המנגן ונחה עליו רוח,

ויזמר מזמוריו להודות לעליון חסדהו.

ובמערה בברחו מפני שאול המלך

אל תשחת לדוד מכתם נגן המנצח:



חנני אלהים; חנני3



כי בך חסיה נפשי

ובצל-כנפיך אחסה

עד-יעבר הוות;

אקרא לאלהים עליון

לאל גמר עלי:

ישלח משמים ויושיעני

חרף שאפי סלה

ישלח אלהים חסדו ואמתו:

נפשי! בתוך לבאם אשכבה

להטים בני אדם

שניהם חנית וחצים

ולשונם חרב חדה:

רומה על השמים אלהים

על כל-הארץ כבודך:

רשת! הכינו לפעמי

כפף נפשי כרו לפני שיחה

נפלו בתוכה סלה:

נכון לבי אלהים נכון לבי

אשירה ואזמרה:

עורה כבודי עורה הנבל וכנור

אעירה שחר:

אודך בעמים! אדוני

אזמרך בלאמים:

כי גדול עד שמים חסדך

ועד-שחקים אמתך:

רומה על-שמים אלהים

על כל-הארץ כבודך:





משם הלך דוד מצפה מואב, ויאמר

אל מלך מואב: "אבי ואמי אלי באו

"מארץ יהודה, פלטים מפני שאול המלך,

"ואני ואנשי הולכים לתור מנוחה לנו,

"ישבו נא אבי ואמי תחת צל שבטך

"עד אשר ידוע אדע מה יעשה לי אלה.

"זכרה למו כי נצר מעמך היתה

“אם משפחתנו רות מואביה אשת בעז.”

וינחם פני מלך מואב, וימצאו חסד,

וכל ימי היות דוד במצודה שמה ישבו,

ואחרי זאת לא ידענו מה היה למו. –

וגד הנביא בא אל דוד בשם יי אלה

ויאמר: לא תשב במצודה, לך ובאת

ארץ יהודה, ויבא דוד יער חרת. –

וישמע שאול כי דוד ואנשיו שבו

אל ארצו, וכי נודעים המה בארץ,

ויירא מאד, וישם בלבו ללחום במו.

אז הגיד דואג האדומי לשאול המלך

כי בא דוד נבה אל בית אחימלך

וכי נתן לו הכהן לחם קדש וחרב,

ויהרג שאול כהני נוב והחרים עיר הקדש.





כאוד מצל מאש בן אחד לאחימלך

בן אחיטוב הכהן נמלט מהרוגי חרב

ויברח אל דוד, ואפוד הוריד בידהו.

ושם הפליט אביתר, הוא גלה אזן

דוד, כי הרג שאול את כהני אלה,

וישא דוד קול נהי ועיניו נזלו דמע,

ויאמר אל אביתר: אויה לי! ידעתי

ביום ההוא כי שם דואג איש הרשע

כי הגד יגיד לשאול, אוי לי כי חטאתי!

אנכי סבותי בכל נפשות בית אביך.

שבה אתי אל תירא, עמי אתה משמרת,

כי אשר יבקש את נפשי יבקש את נפשך. –

וילך דוד החדרה ויבך בסתר.

כרע נפל ארצה, נשא כפיו שמימה

ויאמר: "שחותי אלהים, מה מאד שחותי,

"גדול כים שברי, אוי מי ירפאני!

"נהרגו כהני יי, באשמתי נהרגו

"הן אנכי חטאתי, אנכי העויתי,

שקרתי לכהן, ולחם קדש אכלתי

"הואל ותדכאני, התר ידך בצעני,

"ואלה הקדושים מה עשו, כי בם אנפת

“ותשלחם כלמו כצאן הרגה לבית מטבח.” –

והנה קול אלהים קורא באזניו וינחמהו:

"דמה בני דוד דמה, מנע קולך מבכי,

"נקית מדם כהני, לא אתה סבות,

"אלה אני פעלתי, מידי זאת נגזרה;

"הן עתה עון בית עלי בדמיהם רחצו,

"ובך אין אשמה לחם קדשי כי אכלת,

"כי לך יאתה, אחת נשבעתי ולא נחמתי

"אתה כהן לעולם, על דברתי מלכי צדק.

אך שפך דם משרתי על בית שאול אפקדה,

וימח שם דואג, מארץ חיים אשרשהו".





וינחם דוד ויקם מעל הארץ

ותחיהו רוח, ויקח כלי הזמר

ועל דואג האדומי שיר משכיל שר המנצח:

מה־תתהלל ברעה הגבור4

חסד אל כל-היום:

הוות תחשב לשונך

כתער מלטש עשה רמיה:

אהבת רע מטוב

שקר! מדבר צדק סלה:

אהבת כל-דברי-בלע

לשון מרמה:

גם-אל יתצך לנצח

יחתך ויסחך מאהל

ושרשך מארץ חיים סלה:

ויראו צדיקים וייראו

ועליו ישחקו:

הנה הגבר לא ישים אלהים מעוזו

ויבטח ברב עשרו

יעז בהותו:

ואני! כזית רענן בבית אלהים

בטחתי בחסד-אלהים עולם ועד:

אודך לעולם כי עשית

ואקוה שמך כי-טוב

נגד חסידיך:





ויהי דוד ואנשיו חונים ביער חרת,

הלוך ושוב התפשטו אנשי חילו אל נגב

ארץ יהודה ויתורו סביב בכל עריה

וישאלו אכל למו, ובתחנונים ידברו,

ויושבי הערים אלה גמלו אתם חסד

למען דוד אדוניהם כי נכבד בארץ,

ויהי היום וישב דוד לבדו ביער

מנגן עלי נבל וכנור עלי הגיון סלה,

והנה קול קורא באזניו, עוררהו ויאמר:

"עורה נא בן ישי! קום דוד בראש חילך!

"בא פקודתך, מועד צאתך לישע עם אלה,

"הן לזאת נוסדת, על-כן משחך אלהיך.

"צרי יהודה קמו, פלשתים לקרב נגשו,

"יושבי קעילה בצר, יציק למו אויבמו,

"ישסו גרנותם, ועמל כפם יבלעו,

"פרשו מצוקים ידיהם, קראו אחיהם לעזר.

"קום דוד וגבוריך, משיח אלהים קומה!

“הבה למו עזרת מצר, פלט עמך!”






שיר שביעי





משיב רעה תחת טובה

לא תמוש רעה מביתו






מעין נרפש מקור משחת לב רשע

שח גבהות אדם נטבע ביון פשע

מבהמות ארץ מאד ימך ערכהו,

אלה בגומלי טובם לא ימעלו מעל

ידע שור קונו וחמור אבוס בעל

וזד בוגד באיש חסדו, רעה יגמלהו.





מה תגאה ילוד אשה חוטא ובער?

הלא הכלם יכלימוך חיתו יער,

ארי טורף ודב שכול טובה יכירו.

מגדלם מנער ממציא מזון למו

שלמים הם אתם, ושן לא ישלחו במו

ורשעים מכזבי טובה, ברית יפירו.





זה דוד זה חלדו, חנם ישטמוהו,

רעה תחת טובה רבים ישלמוהו

אף יושבי קעילה עליו רע זממו

אשר פדם מני צר בהצק למו פלשת

לולא אל הודיעו, נלכד ברשת

להסגירו ביד אויבו בלבם שמו.





מקנה נבל גנן דוד איש חיל

חומה היה למו יומם וליל

עד גם אחת מעדרו לא נפקדה,

והאיש רע מעללים העיט בגומלהו

נתן דפי בדוד, נלעב במלאכהו. –

אך על קדקדו אשמתו ירדה.





לא־כן נפש צדיק, ברכה ישפיע

גומל חסד לשונאיו, רעבים ישביע,

יצר במצוקם ויחיש עזר למו.

על-כן בטוב צדיקים קריה שמחת

ומבית רשעים רעה לא נסחת

יאבד חילם, כקוץ מגד כלמו.





עלה אריה מסבכו וסביביו מאד נשערה,

כן ממערת עדלם בקום דוד גבור חיל

ולפקודתו עמדו למאות גבורי כח

מלמדי מלחמה איש חרבו על ירכהו,

שמעו אויבים ירגזו, צרים אחזום רעד,

שמעו ענוים וישמחו, מצוקים וינחמו.

הנה זה גבור, זה צדיק, זה משוח אלה

לא להצר ולהצק, לא לחמס שלף חרב.

אך לחסות ולהגן, להושיע ענוי ארץ,

לשבר יד עריצים, מסגר אסירים לפתח

זה מגן דוד, זה יסודתו עלי חלד.

ועל כל עז לעמו מבטח ישרון אלהים שמהו,

לרבות עצמה לאין אונים, להיות למשען למו.

על-כן אמר לו גד החוזה לשוב ארץ –

יהודה, וישב ויבא אל יער חרת.





הגד לדוד לאמר: פלשתים נלחמים המה

בקעילה, עיר מבצר בקצה גבול הארץ,

ועל העיר יצורו, ואת הגרנות ישסו.

וישאל דוד ביי ביד אפוד הקדש:

האלך והכתי בפלשתים האלה?

ויי ענהו ויאמר: לך והכית

בפלשתים, והושעת את קעילה מצריה.

ויאמרו אנשי דוד אליו: הנה אנחנו

יראים פה ביהודה, אף כי קעילה נלכה

אל מערכות פלשתים, פנים ואחור אויבינו.

ויוסף דוד עוד לשאול שנית באלה,

ויענהו יי: קום רד קעילה בלי פחד,

כי אני נותן מחנה הפלשתים בידיך.

וילך דוד ואנשיו קעילה, וילחם

בפלשתים, ויך מכה גדולה במו,

וינהג מקניהם, ויושבי קעילה נושעו,

ויהי דוד וחילו במבצר, ויעמדו שמה. –

כשמוע שאול וישמח בלבו ויאמר:

נכר אותו אלהים בידי, שם אשיגהו,

כי נסגר לבוא בעיר דלתים ובריח

וישמע שאול כל עם המלחמה לרדת

קעילה לצור אל דוד וחילו ולתפשהו.

ודוד ידע כי מחריש שאול,עליו און

ויאמר אל אביתר הכהן: “הגישה”

האפוד"! ויאמר: "יי אלהי! שמוע

"שמע עבדך כי מבקש שאול לבוא הנה

"לשחת העיר בעבורי הירד? היסגירו

“יושבי קעילה אותי ואנשי ביד אויבינו?”

ויאמר אליו יי: “ירד אף יסגירו” –

ויקם דוד מקעילה ואתו החיל

כשש מאות איש ויתהלכו באשר התהלכו.

ושאול שמע כי דוד ואנשיו נמלטו

מקעילה, ויחדל לצאת אחריהם שמה. –





אנה ילך דוד? איה מנוס וסתר?

מרעת אנוש מרכסי איש אנה יצפנה?

הוי ילוד אשה, הולכי קומה הולכי שתים!

בשו מהולכי ארבע, שחו מחיתו טרף,

המה יטרפו למלאות נפשם כי ירעבו,

ישבעו ינוחו, ישובו לסבכם להרגיע,

ולממציא מחיה למו ברית שלומם ישמורו,

לא ירעו לא ישחיתו, נאמני רוח המה.

ואתם לכם-קומת גויה ושפלות נפש

כבוד אלהים וצלמו על פניכם תחללו,

כל היום עלילה תתעיבו מבקר עד ערב,

צדיק ונקי תרדפו, לאיש חסדכם רע תגמולו.–

בוז לכם יושבי קעילה! בוז לכם וקלס!

אשר זרועו יגין עליכם לשחתהו תזמו.

אשר פדכם מני צר ביד צר תובילוהו

למה לכם גבה קומה להשקיף שמימה

ותראו אור בהיר בשחקים, וברק השחר

ואתם לעפר תכנו, לשאול תעתדו. –

ויאמר דוד: ארחיק מבני אדם יחד,

לא מהם לא מהמונם, תגעל נפשי במו.

בין פראים שוכני מדבר אבחר מקום לשבת,

פגוש ארי נהם ודב שכול וכל חיתו יער

ואל אדם ברעתו ואל אנוש בשחיתותהו.

וישם אל המדבר פניו, וישב שמה.





וישב דוד בהר במדבר זיף הוא והחיל.

ואף גם בהפרדו מחברת אדם פועלי און

ודבר אין לו עמהם, לא נחלה וחלק,

בכל זאת לא סרה קנאת שאול, וירדפהו

ויבקש נפש דוד כל ימיו על ארץ,

אך האלהים עם הנרדף, ולא עזבהו.

וירא דוד כי לא חדל שאול מלכת

אחריו לבקש נפשו, וירד מאד המדברה,

וישב בחרשה במדבר זיף להסתר שמה. –

ויקם יהונתן וילך אל דוד חורשה

ויחזק את ידו באלהים וינחמהו

ויאמר לו אל תירא כי לא תמצאך

יד שאול אבי. הנה למלך נמשחת

ותמלוך על ישראל, למשנה לך אהיה אני,

זאת ידעתי וגם שאול אבי כן יודע.

עוד הפעם איש על צוארי רעהו נפלו

עוד הפעם איש בחיק אחיו השתפך נפש,

ויכרתו ברית לפני יי שניהם יחד.

וישב דוד בחרשה ויונתן שם דרך

אל ביתו הגבעה עיר מושב המלך.

ולא ראו עוד איש רעהו עלי תבל ארצה. –





מה נעמת נפש יהונתן! את כלילת יפי!

תפארת זרע מלוכה, הוד בני אדם יחד!

אם אזכרכי יחד לבי, ונפשי רוממה.

נאמן לבך וזך כעצם השמים לטהר,

אהבתך אש אלהים להב-יה ידידותיך,

מהיכל מלך מערש שני ירדת

לבקש אוהב נרדף בישימון ילל תהו,

ונקלות עוד מזה, ענותך נפלאה,

לך יאתה כסא אביך, אתה יורש עצר,

ותאמר לאוהבך: “אתה מלך ואני משנך”.

בלב אביך קנאה, נפשו נקם מלאה,

ואתה מלא אהבה ללובש בהדר יקרך,

ופיך מבשר ואומר לו: “למלכות עתדת”

ותסלסלהו עוד טרם למלוכה הצליח,

עודו מרדף בלי חשך, בימי מרודים ועני

תשח תשפל לפניו לאמר: “משנך אני”

יען ידעת ערכו, נעלה על אדם יחד,

על שכמו נאוה המשרה, על ראשו עטרת,

ואין קנאה אין חמדה בלבך ותכירהו. –

שופטי אדם! אל תקוטו בדור פושע

מכבירי הוה עלי הוה, שבר עלי שבר,

המה בעוכרי דוד, וימי עלומיו יעציבו,

אל תאשימם, נפש אחת תכפר עלימו,

נפש יהונתן המסולאה ורבת ערך,

בעבורו כל בני דורו נשוי חטאה כסוי פשע.

בצדקו ימלט תבל, יטהר כל רשעי ארץ.





ראינו צדקת צדיק, ראינו ושמחנו,

עתה רשעת רשעים נביטה על מר נפש.

חרשו הזיפים על דוד מחשבת און.

במדבר סביבותם שכן צדיק בראש חילהו,

לא הרע והשחית לאיש, חומה היה למו

מגן ומחסה משודדי יום וחומסי לילה,

והמה חלף תגמולוהי לאבדו זממו.

ויעלו הזיפים אל שאול גבעתה

ויאמרו לו: "הלא דוד מסתתר עמנו

"שם במצדות בחרשה אשר בישימון ימינה,

"ועתה לכל אות נפשך המלך לרדת

“רד, ולנו הסגירו בידך אדוננו”.

כלו השוטנים לדבר ועיני שאול אורו

ויאמר: ברוכים אתם לאלהי שמים

כי חמלתם עלי ושובבתם נפש נעצבת,

היום גלותם מלבי אבן מעקת,

הנה עתה ירוח לי, עתה אשאף רוח,

אנקמה בעבד מורד, גמול ידו אשיבה.

לכו נא בני הכינו עוד, דעו וראו מקומהו

ובכל אשר תדרוך כף רגלו תשימו עין,

ותרו כל המחבאים אשר יתחבא שמה,

כי אמרו לי, כי ערום יערים הוא, ישמאילה

אם יימין, ויימין כי ישמאיל, ואתם תשובו

אלי אל נכון, והלכתי אתכם וחפשתי

אותו בכל אלפי יהודה, אם ישנו בארץ.

ויקומו וילכו לפני שאול זיפה.





ודוד ואנשיו חנו במדבר מעון ימינה

לישימון בערבה, ושאול וחילו קרבו

לבקשהו, ויגידו לדוד וירד הסלע,

וישכון במעון, ולבו נכון בטוח

ויאמר: יי לי לא אירא, בו חסיתי

עליו סמכה נפשי, נפלאות יצילני.

האויב קם עלי בעתותי פתאום יבעתוהו,

גם עליו יקום אויב, אחור יסיגהו,

ואני אראה בשוררי, כי יחרד חרדת מות.

אז אזבח זבח תודה, ונדרי לאלה.

ויקח כלי זמרה, ותלבשהו הרוח

ובנגינות משכיל לדוד שר המנצח:



אלהים בשמך הושיעני5



ובגבורתך תדינני:

אלהים שמע תפלתי

האזינה לאמרי-פי:

כי זרים, קמו-עלי

ועריצים בקשו נפשי

לא שמו אלהים לנגדם סלה:

הנה אלהים עזר לי

אדני בסמכי נפשי

ישיב הרע לשררי

באמתך הצמיתם:

בנדבה אזבחה –לך

אודה שמך יי כי-טוב:

כי מכל-צרה הצילני

ובאיבי ראתה עיני:





כאשר יחלום הרעב והנה לפניו אכל

יושיט כפו לבלעו, והקיץ וריקה נפשהו,

כן דמתה נפש שאול לשבוע נקם, ואין.

הנרדף מול עיניו, ידו הדה לתפשהו

אולם כעבור סופה יחלוף יעבור ואיננו. –

שאול וצבא חילו במדבר מעון הגיעו,

וישג שמה את דוד וגבורי חיל

אשר אתו, מצד ההר מזה חונים המה.

ושאול וצבאו באו מצד ההר מנגד,

ודוד נחפז ללכת חיש מפני המלך,

ואנשי שאול עוטרים אותו וחילו לתפשהו

ויהי באפס מקום לנוס הנה והנה,

עוד מעט ודוד נפל ביד שאול רודפהו. –

והנה מלאך בא אל שאול לאמר: מהרה ולכה

כי הפלשתים עליך, בחיל רב בארצך נפלו.

כשמוע שאול הבשורה זע וילפת,

ויעזוב מרדוף אחרי דוד, ויפן

וילך לקראת פלשתים לגרשם מן הארץ.

על-כן לסלע זה סלע המחלקות קראו,

כי שם נחלק מחנה ממחנה ולא לחמו.





קול אל קול קורא מבשר בזבול הרקיע,

רני פלט, רני פלט, צבא עליון הריע:

נפלאות עשית יה., על-כן נהודך

בשמים עזך ועל הארץ חסדיך

חלצת עני מעניו, מצר פדיתהו

לרודף שלחת רודף אחור הסיגהו,

דוד משיחך ראה בשונאיו והחליף כח,

ירועו כבירים ולמתי מספר מנוח.

אשרי עז לו בך אלהי צבאות מלכנו,

ידמו מתי שאול, ונחנו בך תפארתנו.






שיר שמיני





יהלמני צדיק חסד ויוכיחני

שמן ראש אל יני ראשי






נגיד עם בשמן משחת קדש משוח

יפעת הוד נזר על ראשו תנוח

נאדר ונורא לעמו, קדוש לאלה,

לבו ביד יי לאשר יחפוץ יטהו

חותם על לב חותם על יד ישימהו

ינשאו ינטלו גבה על גבה.





כי קדש הוא לא חלו בו ידים

כל המחלל כבודו יאשם כפלים

גם כבוד יי חלל בוזה תפארת

מלך אל תקלל גם בסתר חדריך,

און תראה אל תבהל משפטיך

על שגגת שליט הלא תכסה העטרת.





אשר ממכון שבתו עלי ארץ ישגיח

יסר לאמים ונגידיהם יוכיח,

ידין מלכים כי יפרצו עליהם פרץ.

הן בידו שבט אף ומטה זעם

לו חצי מות, לו ברקים ורעם

בקומו לשפוט עם, יחד נסיכי ארץ.





חסה עין דוד על בן קיש רודפהו

יקר בעיניו המותה לאיש שונאהו

מפניו הלך מדחי אל דחי,

ידו השיגתהו בו לא נגעה,

הנראה כזאת, אם כזאת נשמעה​?

הימצא איש את אויבו ושלחו ויחי?





ודוד נשמר במשיח יי לנגוע

אטם אזנו עצת גבוריו משמוע

וישסם בדבריו לבל השחיתהו:

"יהלמני צדיק חסד ויוכיחני,

"אלהים יריב ריבי, הוא ידינני,

“כי יבוא יומו יפקוד על מעשהו.”





כים סוער יגרשו מימיו טיט ורפש

כן תגעש רוח קנאה ותעכיר נפש גבר.

השמן לב קנא, אטום אזן וטח העינים,

ירדוף ולא יחשוך, כורה שחת ויטמון רשת

ויפול בשחת יפעל, ברשת ידיו טמנו. –

אף כי נוראות חזה שאול עין בעין

שם בסלע המחלקות יד אלהים חופפת

על דוד משיחו כעל גוזליו ירחף נשר,

כי הנה אך כפשע בינו ובין המות,

רודפיו סבבוהו, – אך רגע יעבור ואינמו,

סרו מלא-אויב לקראת אויב ללכת,

ודוד ראה בשורריו, ונפש צדיק נמלטה,

בכל זאת קנאת שאול לא סרה לא חדלה,

עוד בערה בו רוח נקם כאש להטת

ויוסף לבקש את דוד להורידו שחת,

עד ביד נרדף נפל רודף, ועיניו נפקחו

וירא כי לא אויב אשר חרף וינידהו,

כי תחת רעה טובה, תחת שנאה חסד,

וירא ויבוש, לפני עבדו בכה מלך

הודה לו אולתו, והנחם על מעשהו -

ועודנו לו שב, עוד ידו נטויה בזעם.





ידע דוד קנאת שאול כי מאד קשתה

וכי לא יחדל הקנא מבא עוד לרדפהו,

ויעזוב מצודת חרשה שם נחבא עד הנה

וילך להתחבא במצדות עין גדי.

ויהי כאשר שב שאול מאחרי איש פלשת

ויגד לו לאמר: הנה דוד בעין גדי.

ויאמר: "שגבה ידי בפלשתים, יכולתי,

"עתה אלך בכחי זה, ארדוף הפעם

אשיג בן ישי צוררי, ולמות אתנהו,

“רחם לא ארחמנו, יכחד מן הארץ.”

ויקח שלשת אלפים איש מבחורי חיל

וילך לבקש את דוד בכל אות נפש. –

אך הפיר אלהים עצתו, הניא מחשבות גבר

אינה את שאול לידי דוד במקרה רגע,

ויהפך לבב מלך, וירך כשמן

וידע כי הסכיל עשו לטמון לצדיק רשת.





ויהי בלכתו על-פני צורי היעלים לבקש שמה,

ויבוא אל גדרות הצאן אשר על הדרך

ושם מערה ויבא שאול להסך את רגלים

כדרך מלכי קדם לסוך רגלם בשמן. –

ודוד ואנשיו בירכתי המערה ישבו,

וסביב למו שקט ודמיה כדמית ליל

אין פוצה פה ומצפצף, כל אזן שומע,

כל נפש רוממה, בעטוף לב המשוח

נעים זמירות ישראל מטיב נגן וזמר,

ומשכיל לדוד תפלה שפתיו תטופנה:



קולי אל-יי אזעק6



קולי אל-יי אתחנן:

אשפוך לפניו שיחי

צרתי לפניו אגיד:

בהתעטף עלי רוחי

ואתה ידעת נתיבתי

בארח-זו אהלך

טמנו פח לי:

הבט ימין וראה

ואין-לי מכיר

אבד מנוס ממני

אין דורש לנפשי:

זעקתי אליך יי

אמרתי אתה מחסי

חלקי בארץ החיים

הקשיבה אל-רנתי

כי-דלותי מאד

הצילני מרדפי

כי אמצו ממני:

הוציאה ממסגר נפשי

להודות את-שמך

בי יכתירו צדיקים

כי תגמל עלי:





קול נעים קול דממה דקה דוד השמיע,

בפי המערה לא נשמע זמרת ירכותיה

אך בשחקים האזינו, אראלים שעשעו.

ויהי אך כלה המזמר לנגן מזמורהו

ורגלי שאול אל פתח המערה צעדו. -

ראוהו דוד וחילו, חשבוהו בראש חיל,

ויאחז איש חרבו ויערכו למערכת.

כראותם כי לבדו בא אך להסך רגלים

ויאמרו אנשי דוד אליו: חזק אדונינו!

הנה היום אשר בשר לך יי אלהיך

לאמר: הנני נותן את אויבך בידך.

עתה עשה לו כטוב בעיניך כי יכולת.

ויקם דוד וילך בלט אל המלך

ויכרת כנף המעיל אשר לשאול וילך

וישב לאנשיו. והנה כהלם פעם

נפעם לב דוד על כרתו כנף הבגד

אשר למלך. ויהס את אנשיו ויאמר:

"חלילה לי מיי מעשות זאת לשלוח

"ידי באדוני מלך ישראל, כי משיח

“יי הוא, על ראשו שמן משחת קדש.”

וישסע את אנשיו בדברי השכל ודעת

ולא נתנום לקום ולגעת ידם במלך.

ושאול קם מן המערה וילך לדרך.





אחרי כן יצא דוד מן המערה חוצה

ויקרא אחרי שאול לאמר: “אדוני המלך!"

ויבט שאול אחריו, משתאה לדעת

קול מי קורא, קול ערב לאזן שמעת,

קול עורר מעמקי לב, ויורד חדרי בטן.

"זה הקול קול דוד, איש מרורות ישביעיני,

“ההוא יקרא שמי באהבה ובמתק שפתים?” –

ויקוד דוד וישתחו אפים ארצה

ויאמר: "למה אדוני לדבת אדם שמעת

"האמרת הנה דוד מבקש רעתך?

"הנה היום הזה ראו עיניך כי שקר

"ענו בי השוטנים לדאבון נפשי גם נפשך,

"כי נתנך יי בידי ואמר להרגך

"בהיותך במערה, ותחס עיני עליך

"ולא אביתי שלוח יד באדוני המלך

"כי משיח יי הוא. אבי! ראה נא כנף מעילך

"בידי. הן בכרתי הכנף ולא הרגתיך

"דע נא איפוא כי בידי אין רעה ופשע,

"לא חטאתי לך לא פשעתי, לא שונאך אני

"מתמול שלשום ואתה צודה נפשי לקחת.

"ישפוט יי ביני ובינך ונקמני

"יי ממך, אולם ידי בך אל תהי,

"כאשר יאמר משל קדמוני: מרשעים יצא רשע.

"ראש שבטי ישראל! איה נא תפארתך?

"אחרי מי יצא מלך ישראל בחיל ורכב?

"אחרי מי רודף? אחרי פרעוש, אחרי כלב.

“יריב יי ריבי וישפטני מידיך.” –

ויען שאול, ועיניו כנחל נזלו דמע:

"הקולך זה בני דוד? הה! הכלם הכלמתני!

"צדיק אתה ממני, כי אתה החסד

"והטובה גמלתני, ואני רעה גמלתיך.

"הגדת היום טוב לבך ורוממות נפשך

"כי סגרני יי בידיך ולא הרגתני

"וכי ימצא איש אויבו ובדרך טוב ישלחהו?

"ישלמך יי כחסד עמי עשית. –

"ואני ידעתי כי תמלוך, וקמה בידך

"ממלכת ישראל, מזרעך לא יסור שבט.

"ועתה השבעה נא לי ביי אלהינו

"אם תכרית את זרעי אחרי מן הארץ

"ואם תשמיד את שמי ותאבד זכרי מקרב

“בית אבי.” – ויאמר: אנכי אשבע! –

וילכו ויפרדו איש מאת רעהו.





השלמו שני ראשים משוחים, נגידי שבטי אלה,

זה לעמת זה צדקת לבם ורב ערכם הכירו.

ידע דוד מרת רוח שאול כי גדלה,

כי אבד נרו וקרן ביתו תגדע,

צר לו עליו, והוא כגבור לא יכול להושיע,

הנה בסוד אלהים נועץ, ומה יעשה גבר? –

נכנע דוד לפני שאול כעבד למלך,

ידו לא נגעה במלכותו כחוט לרחב,

לא השתרר בעמו כל עוד שאול חי בארץ,

ושאול חדל משנוא את דוד ולקנאהו,

ידע כי הכין יי את כסאו לנצח

ונר עולם יתן לו לקום כימי ירח,

ושוא תעמול יד משבית עם יי יבנה בית.

ויאמר נואש, ולא שם עוד מגמת פנימו

להכרית גזע ישי, להשמידו מן הארץ.

אף זכר חסדי דוד, אשר חסה עליו עין

עת נסגר בידו, ובדרך טובה שלחהו

ויכר נפש דוד כי נעלה ורוממה.

"לך בן ישי, לך יאתה ההוד ותפארת

“לך חמדת ישראל, ועל ראשך העטרת”

אמר שאול, וילך אל ביתו גבעתה,

ודוד ואנשיו על המצודה עלו המה

ולא יראו עוד מפני שאול, וישבו בטח.





מי האמין כזאת, על לב מי עלתה כאלה,

אשר פעל שטן, אשר עוללו משחיתי נפש!

אחרי כרות הברית ולבבות יחד נפגשו

אחרי ראותו עמלו לריק ויגיעו לאפס

בא שאול עוד הפעם בראש אנשי חיל

לבקש נפש דוד ולהוריד חייו שאולה.

זאת פעלת שוטנים אויבי דוד ושונאי מלך

הסיתוהו יועצים רעים, חץ לשונם שננו

לאמר: "מה לך המלך כי רפתה רוחך?

"עוד לא נואשה התקוה, עוד ידך גברת

"להכרית צר ואויב החומס עטרת ראשך.

"אל תפת מחלקות לשונו וחכו רך משמן

"קרבו הוות מרמה ותך, כלו מתעתע,

"בשפת רמיה יגנוב לבבות, ולא אל בחרהו.

"אל תחשוב לו צדקה וחסד כי לא הרגך

"בכרתו כנף מעילך, לא בתם וישר

"לא בטוב לב עשה אך מיראה מפנינו,

"כי לו נגע בך יד, לקרעים נתחנוהו.

“ידע זאת המורד, על כן בשלום שלחך.” –

אוי לכם מחרחרי ריב, לשונכם כחמת נחש!

כוננו חצם לירות ויורו בלב המלך,

העירו קנאתו ללבוש נקם עוד הפעם.

אולם כאחוז קש אש, והחשש תעל להב,

רגע והנה נכבתה, התעיף בה ואין

כן קנאת שאול האחרונה כפתיל בלי שמן

כמעט הצתה עממה, ותכב לנצח.





הזיפים המלשנים באו לשאול גבעתה

ויאמרו לו: הלא דוד מסתתר עמנו

בגבעת החכילה על פני ישימון המדברה.

ויקח שאול שלשת אלפים בחורי חיל

וילך לבקש את דוד אל מדבר זיפה.

ויחן שאול בגבעת החכילה על הדרך,

ודוד יושב במדבר וישכן לבטח.

וישמע כי בא שאול אחריו המדברה

ולא האמין, וישלח מרגלים לתור ולדעת,

וידע כי בא שאול אל נכון לבקשהו.

ויקם דוד וילך לקראת המלך,

סר פחדו מפני שאול, ונפשו מאד ידעת

להתרצות עם אדוניו אוהב משפט וצדק.

וירא את המקום אשר שאול חנה שמה,

המלך שכב במעגל, וסביב לו שר צבאהו

אבנר בן נר. וכל עם החיל כלם ישנו.

ויאמר דוד אל איש החתי, אחימלך,

ואל אבישי בן צרויה אחי יואב שר החיל:

מי ירד אתי המחנה אל המלך?

ויאמר אבישי: ירוד ארד אתך אני.

ויבא דוד ואבישי אל העם לילה

והנה שאול שכב ישן במעגל לבטח

וחניתו מראשותיו היתה מעוכה בארץ

ואבנר ועם החיל שוכבים ישנים סביבהו.

ויאמר אבישי אל דוד: האח ראינו!

סגר אלהים היום את אויבך בידיך,

ועתה אכנו נא בחנית ובארץ

פעם אחת ולא אשנה לו, וחדל לנצח.

ויאמר דוד: חלילה! אל תשחיתהו,

כי מי שלח ידו במשיח יי אלה

ונקה? לא נחנו כי אם יי יגפנו

או יומו יבא ומת, או בדבר או בחרב,

במלחמה ירד ונספה, ולא תגע בו ידנו.

ועתה קח נא החנית ואת צפחת המים

אשר מראשותיו ונלכה לנו. – ויקחוהו

וילכו להם, ואין רואה ואין יודע

ואין מקיץ, כי תרדמת יי עליהם נפלה.





ויעבור דוד העבר ויעל שמה

על ראש ההר מרחוק רב המקום בינימו.

ויקרא אל העם ואל אבנר בכח:

“הלא תענה אבנר!” ויען אבנר ויאמר:

מי אתה קראת אל אדוננו המלך?

ויאמר אליו דוד: “שר הצבא! שמעני,

"הלא איש אתה ומי בישראל כמוך

"ולמה לא שמרת אל אדוניך המלך,

"כי בא אחד העם להשחית נפש יקרהו,

"חי יי! כי אשמים אתם, כלכם בני מות,

"על אשר לא שמרתם אדוניכם משיח אלה.

"ועתה אי חנית המלך וצפחת המים

“אשר מראשותיו?” – ותפקחנה עיני המלך

וישמע ויכר את קול דוד, ויאמר:

“הקולך זה בני דוד? האתה קראת?”

ויאמר דוד: “קולי, אדוני המלך!”

"שאני כי אדבר, ועל פניך אוכיחך.

"למה דלקת אחרי בלי חשך? מה עשיתי

"ומה בידי רעה? – שמע נא אדוני המלך,

"אם יי אלהים הסיתך בי, מנחה יריח,

"ואם בני האדם, ארורים לפני יי המה

"כי גרשוני היום בנחלת יי מהסתפח,

“לאמר: “לך עבוד אלהים אחרים כגויי ארץ”

"כי בעזבי אדמת קדש לדרוך כף רגל

"על ארץ טמאה, באלהי נכר ספקתי. –

"כאשר ירדוף הקורא בהרים תנידני,

"אל יפול דמי ארצה מנגד פני אלה.

"עד אן יצא מלך ישראל לצוד ציד

"אחר פרעוש אחד? מתי תשקוט ותנוח?

“הרף נא ידך מלמרר חיי אף חייך.” -

ויען שאול: חטאתי שוב בני דוד, שובה

כי לא ארע לך עוד, לא אוסיף רדפך

תחת כי היום יקרה נפשי בעיניך

הנה הסכלתי עשו, הרבה למאד שגיתי.

ויאמר דוד: "הנה אתי חנית המלך

"יעבר נא אחד מהנערים ויקחה.

"ויי ישיב לאיש כאמונתו וצדקהו,

"אשר נתנך יי היום בידי ולא אביתי

"לשלוח יד במשוח בשמן משחת קדש.

"והנה כאשר גדלה היום בעיני נפשך

“תגדל נפשי בעיני אלהים, מצרה לחלצני.”

ויאמר שאול: ברוך אתה לאלהינו,

ברוך אתה בני דוד! ידעתי בני ידעתי

גם עשה תעשה גם יכול תוכל ותצליח. –

וילך דוד לדרכו, ושאול שב למקומהו.




שיר תשיעי

מענה רך ישיב חמה

ודבר עצב יעלה אף






חיים ומות ביד לשון הנמו

אמץ לפה, ושפתים עז למו

לחרות אף, לשבית ריב, לצדיק ולרשיע.

לשון מרפא עץ חיים, חטאים יניח,

ויש בוטה כמדקרות חרב, רוש יצמיח,

פי אויל מחתה, שפת חכם חן תביע.

כי יחטא איש לאיש בחמס כפים

או אם בדברי מצה יגרה אפים

חוטא כי יתרפס ירהב רעהו,

במענה רך ישיב חמה ישכך זעם

אולם דבר עצב ירבה כעס ורעם

נרגן גם כי יצדק פיו יכשילהו.





שלח דוד את דברו בחן שפתים

לשאול מאיש כלבי מסת ידים,

לא בא בשכרו לאמר: "חבת,

"תן שכר לחילי, עדריך נטרו

“מחומסי יום ולילה מקנך שמרו”

אך תחנונים דבר: “הב, אם נדבת.”





ונבל קשה לבב, כשמו כן מעשהו

מחסור לאיש מאן תת ממותרהו,

אף העיט בדוד, חרף אנשי חיל,

אז יעיר הגבור, ויקם בזעם,

ויאמר: “רב לי. אנקמה הפעם” –

אך מבוא בדמים מנעתהו אביגיל.





אשת טוב שכל לקראתו חרדה

בשפת חן וחמד לפניו צעדה,

מלאך מליץ הטיף נפת שפתיה

מגד שמים פיה, מגד עדן, –

שמע דוד, והשיב חרב אל נדן,

חס על בית נבל כי נשא פניה.





קץ לכל תכלה, וגבול גם לארך אפים,

אנוש לב אנוש, פגעים יאחזוהו ויזוע,

גם כי ישא איש מכאובו ויסבול פעמים

או שלש. אם עד עשר יחטם לתגרת רשע,

ויתן גוו למכים ולמורטים לחי,

הלא באחרית ילאה נשוא עמל וכעס,

ימאן היות מטרת צריו, מרמס לפועלי און,

תעיר קנאתו, יהפך ידו למתקוממהו. –

הנה דוד זה צדיק, זה משיח אלהינו,

דכא ושפל רוח, ענות לבו נגלתה

אף לעיני אמהות עבדיו, ויט שכמו לסבל,

ולאויביו חנם גמל תחת רעה חסד,

מלך רודף נפשו נפל בידו פעמים

ולא עשה נקמה ובדרך טובה שלחהו,

אמנם כיום עברה עליו רוח אחרת

נשפך מררתו על זה מחרף, ואמר לשחתהו.

לולא חכמת אשה כמלאך אלהים סוככת

עליו ועל ביתו למלט חיתם מעבור בשלח

לא נשאר שריד לאיש קשה, כילי ורע עין.





מיום המשח שאול על ישראל למלך

ושמואל חי עם אלהיו ברמה עיר שקטת,

ויעזוב ביד בן קיש שבט מלכות עמהו

אך במסתרים רוח החוזה חופפת

על ישרון, ותפלתו לאל בעדם נמלצה.

ויהי שאול שליט בגויות שבטי אלה

ושמואל שרר כמקדם על לב על נפש.

כי הלכו אליו כל איש מצוק ומר רוח

וכל אשר יראת שדי בלבבו נוגע

ויקחו ברכתו וישובו להרגיע.

ודוד כימי מרודו הלך ושב לבקרו בסתר

ואיש אלהים חזקהו, וכאב את בנו ינחמנו –.

ושמואל מת, ימים אף כבוד שבע,

ויקבצו כל ישראל למספד מר ונהי

ויקברוהו שם ברמה מקום מושבהו.

אך דוד הגדיל בכי ונפשו מאד אבלת

כי הלך ממנו מנחם ומשיב נפש.

אמר דוד: "פן ישטמני שאול ועוד ירדפני,

"אולי בנשאו פני שמואל ידו רפתה מני,

“פני מי ישא עתה? עתה יוסיף לבקשני.” –

ויעזוב את המצודה ויקם וירד

אל מדבר פארן עם גבוריו אנשי חיל.

ויאמר אל לבו: פה אמצא מלון וסתר,

כי בפארן הגר ובנה מצאו מנוח

עת גרשו ממקומם ונדו ונעו כמוני,

ומלאך אל נחמם, ינחם לבי גם אני -

קרוב המדבר לכל עבר לארץ נושבת

משם שלח ישראל לרגל את הארץ,

פה אשב ואתור מה ילד יום או יומים. –

והערים הקרובות למדבר פארן לקצהו

מעון זיף וכרמל שלשת ערי יהודה המה.





ויהי איש אחד במעון, ובכרמל מעשהו,

ולו מקנה רב, צאן שלשת אלפים ועזים אלף,

ושם האיש ההוא נבל, ושם אשתו אביגיל,

והאשה טובת שכל יפת מראה ותאר,

והאיש קשה ורע מעללים, גזע מחטר

כלב ראש משפחות יהודה, והוא בשושנים חוח,

והלועגים קראו לו כלבי לכנותו פי שנים

על שם ראש משפחתו, ועל כי נבזה ככלב –.

ויהי נבל בכרמל בגזוז את צאנהו,

ודוד ואנשיו נדו במדבר במחסור ועני.

וישמע דוד כי גוזז נבל, וכי יעש

משתה גדול לגוזזים ולכל אנשי הבית,

וישלח עשרה נערים לאמר: עלו כרמלה,

שאלו לשלום נבל בשמי, וכה תאמרו:

"כה לחי! שלום לך וברכה באסמיך,

"שלום לביתך, שלום לכל הנלוים אליך!

"ואני שמעתי כי גוזזים לך, וכלכם שמח,

"עתה הרועים אשר לך היו עמנו

"לא הכלמנום ולא נפקד להם מאומה

"כל ימי היותם בכרמל, עוזרים היינו למו

"לשמור העדר, שאל נא נעריך ויגידו.

"ימצאו הנערים אשר שלחתי חן בעיניך

"כי על יום טוב באנו, תנה נא לעבדיך

"ולבנך לדוד את אשר ידך מצאה:

“כי הנה ברבות הטובה רבו אוכליה.”

ונערי דוד באו אל נבל וידברו

בשם דוד ככל הדברים האלה וינוחו

ולא באו כאנשי מלחמה בזרוע כח.

ויען אותם נבל עזות ויאמר למו:

"מי דוד מי בן ישי כי אשא פניהו?

"היום רבו עבדים מתפרצים מפני אדונימו,

"ואקח מימי ולחמי, וטבחתי אשר טבחתי

"להשביע נפש גוזזי, ואתן לשטי ארץ

"לאנשים אשר לא ידעתי אי מזה המה.

ויהפכו נערי דוד לדרכם וישובו

לדוד, ויגידו לו כדברים האלה.

ויאמר להם דוד: חגרו איש חרבהו!

ויחגרו איש חרבו, וגם דוד חגר חרב,

וכארבע מאות איש אחרי דוד הלכו

ומאתים לשמור על הכלים נשארו.





ונער אחד מהנערים הגיד לאביגיל:

"סער עתד לביתך, לראש אישך שוד ושבר.

"הנה שלח דוד מלאכים אל אדוננו

"בדברי ברית ושלום, ובאמרי שפר ברכהו,

"ונבל ענה אותם קשות, ויעט במו.

"והאנשים טובים לנו מאד, כי לא הכלמנו

"כל ימי התהלכנו אתם, ולא פקדנו מאומה,

"חומה היו עלינו גם יומם גם לילה,

"כל ימי היותנו רועים בשדה העדר.

"ועתה דעי וראי מה תעשה להחדיל השבר

"כי כלתה הרעה על כל בית אדונינו,

“והוא בן בליעל מדבר אל גבור החיל.”

ותמהר אביגיל ותקח לחם ויין

וצאן עשויות, ודבלים, צמוקים וקלי

ותשם על החמורים, ותאמר לנעריה:

עברו לפני, ואני אחריכם בוא אחישה.

ותלך אביגיל, ולאישה לא הגידה.

והיה היא רכבת על החמור ויורדת

בסתר ההר, והנה דוד ואנשיו באו

וחרבם שלופה בידם, ותפגשם בדרך –

ודוד אמר: הנה אך לשקר שמרתי

כל אשר לזה במדבר ולא נפקד לו מאומה.

ועתה ישיב לי רעה תחת טובה וחסד.

נלאיתי נשוא הוות אדם, זדונם נלאיתי,

להאריך עוד אפי לצרים כלכל לא יכלתי.

רבות סבלתי בעניי, אנקמה הפעם.

כה יעשה אלהים לאויבי דוד, וכה יוסיפה!

אם אשאיר לו אבן בקיר עד אור הבקר. –





כראות אביגיל את דוד ותמהר ותרד

מעל החמור, ותפול לאפיו על פניה

ותשתחו ארצה, ותפול לרגליו ותאמר:

"בי אני אדוני העון, בי אני הפשע,

"תדבר שפחתך באזניך, שמע נא אמתך

"אל נא ישים אדוני לבו אל איש הבליעל

"אל נבל הזה, כשמו כן הוא כן מעשהו,

"נבל הוא ונבלה עמו. ואתה אל תפן

"אל תשעה אליו, אכן לא תהי תפארתך

"לריב עמו, לגעת בו יד, לחלל חרבך,

"הן לא יכבדו מכבדיו, ובזויו לא יקלו.

"ואם את אמתך תריב, שמע נא להצדיקני,

"לא ראיתי את נערי אדוני אשר שלחת.

"ועתה אדוני, חי יי וחי נפשך! כי מנעך

"יי מבוא בדמים, וידך לך הושע,

"המשפט לאלהים הוא, יהיו כנבל אויביך,

"והמבקשים רעה לאדוני תהי אחריתם כמוהו. –

"ועתה קח נא הברכה הזאת אשר מגשת

“שפחתך לאדוני, ונתנה לנעריך.” –





ותוסף עוד לדבר, הצק חן בשפתיה

ותאמר: “שא נא אדוני, שא לפשע אמתך,

"הנה עשה יעשה יי לאדוני חסד

"והקם יקים לו בית נאמן כימי ירח,

"כי מלחמות יי באויביו אדוני נלחמת

"לבך תמים, ורעה לא תמצא בך מימיך,

"ויקם אדם לרדפך, לבקש נפשך,

"והיתה נפש אדוני צרורה בצרור החיים

"את יי אלהיך בסתר כנפיו סלה,

"ונפש אויביך יקלענה בתוך כף הקלע,

"והיה בעשות יי לך הטובה והחסד

"אשר דבר לך, וצוך לנגיד על עמך,

"לא תהיה זאת לך לפוקה ולאבן נגף

"לשפך דם חנם ולהושיע לך ידיך

“והיטיב יי לאדוני, וזכרת את אמתך.” –

ויען דוד ויאמר לאביגיל:

"ברוך יי אלהי ישראל עשה פלא

"אשר שלחך לקראתי, ברוכה את אשת חיל!

"וברוך טעמך, חן ונעם שפתותיך,

"אשר כליתני מבוא בדמים וידי לי הושע.

"אולם חי יי אשר מנעני מהרע

"כי לולא מהרת לבוא לקראתי בדרך

"אם נותר לנבל משתין בקיר עד אור הבקר.

"עתה עלי לשלום לביתך ושכני לבטח.

“כי שמעתי בקולך, ואשא פניך.” -

ויקח מנחתה מידה וישלחה.







כשני כוכבי אור כי יפגעו במסלול רקיע

רגע נפגשו נפשות יקרות, רגע ונפרדו,

יקר באנשים ויקרת נשים נדברו יחד

זה אל זו התראה, זה על זו התפלאו,

בחן שפתיה אשרתו בטעם לשונו שבחה,

לישרים נאוה תהלה, לאצילים תפארת,

וימהרו ויתפרדו, כי היא בעלת בעל. –

לחזות עוד פנימו לא חמדו לא זממו,

אכן אלהים צוה לרחוקים: התקרבו,

הסיר מראש נבל עטרת נשים ויתנה

לאשר נאוה לו, ותאות צדיקים נהיתה. –





שבה אביגיל אל נבל אישה ותמצאהו

והנה משתה ושמחה בביתו כמשתה מלך

ולב נבל טוב עליו, והוא שכור מיין,

ולא הגידה לו מאומה עד אור הבקר

ויהי בבקר בצאת מנבל היין

ותגד לו אשתו את הדברים האלה

וימת לבו בקרבו והוא היה לאבן,

כי פותה תמית קנאה, לאויל יהרוג כעש.

ויהי כעשרת הימים ויחזק עליו חליהו

ויגפהו יי ויכחד מן הארץ –.

וישמע דוד וישא כפיו השמימה

ויאמר: ברוך יי אלהי משפט וצדק

אשר רב ריב חרפתי מנבל, ונקמני,

והשיב גמולו בראשו, וידי חשך מאון

לבל תושע לי זרועי, וימיני לא ישפטני –.

וישלח מלאכים אל אביגיל כרמלה

וידברו אליה לאמר: “דוד שלחנו

“אליך לקחת אותך לאשת חיקהו.”

ותקם ותשתחו אפים ארצה

ותאמר: “הנני לשפחת אדוני ולא לגברת.”

ותקם ותרכב על החמור; וחמש נערותיה

הולכות לרגלה, ותמהר אביגיל ללכת

אחרי מלאכי דוד, ותהי לאשת חיקהו. –

ויקח דוד עוד אשה ושמה אחינעם

מיזרעאל, ותהיינה לו נשים שתים –.

ושאול לקח מיכל בתו אשת דוד ויתנה

לאיש אחד מגלים ושמו פלטי בן ליש.







איכה בן ישי! אי רוחי תשיגך?

אנה אוליך כנורי פלאיך לשמיע?

לא במדבר לא במצודה לא ביער חרת

אף לא בגבעת החכילה תשים קנך.

אהה! עזבת נחלת צבי ומדברות גבוליה,

שבת לאדמת נכר, שבת אל ארץ פלשת.

איך אשיר שיר עזך ואתה בארץ נטמאת? –

איה עז מבטחך, כי תגור מפני חרב

תגור ממלך צדיק, נדר לבל רדפך,

ואל זרים אויבי עמך תלך להתרועע?

למה גתה הלכת אל אכיש המלך

והוא מסרני פלשתים העורכים לקרב מערכת

לעלות ביהודה ולקיצנו, לשפוך דם עמך!! –

ומה תעשה בשדה פלשתים אתה וחילך?

הה כנורי כנורי! איך בידי תנוע!

אזמר, או אשא נהי, או על ערבים אתלך? –

לך דוד ועמך בן ישי העירותי שחר,

בך הגיון לבי, בך מעיני כחוללים שרו,

כי גדול אתה, מאד נפלאת עודך נער,

עודך רועה עדרי ישי בשדמות בית לחם,

את הארי ואת הדוב שרית גם יכלת,

גדול עתה ונפלאות עשית בבית מלך

בנגנך לפניו ביד, רוחו ולבבו חיית;

גדול עתה, מאד נעלית בצעדך בכח

לקראת גבור נשוק ובידך אין חרב

רק במקלך ובקלע ובשם צבאות אלה

ותקנא לאלהיך ותעש לך שם וחיל.

גדלת אף רוממת פעמיך כי נדדו

מפני רודף, בדד וגלמוד בכפן ועני,

נכון לבך בטוח ביי בסתר מחבאיך

אז קדמו שרים אחר נוגנים להללך בשער. –

איכה עתה דוד? משיח אלה איכה?

בשדה פלשתים בראש חילך בגדוד פשטת,

למהר שלל חש בז, ואיש ואשה לא חיית

להביא גתה בשרת און ושמועת שבר

לאמר: כאלה עשה דוד, כה משפטהו! –

אחשה אני, וקוי כנורי ידמו לנצח, –

אך אלהים יודע מקורך, הוא משחך

הוא אמר: "מצאתי עבדי, בחירי רציתי,

“שויתי עזר על גבור, לקרב למדתיהו”

ואני בער ולא אדע סודך וסוד אלה.

על-כן אמרתי אספרה כמו כל תלאותיך,

בל אדין בל אהלל, לא אקטין ולא אגדילה,

אשר קרך אגידה, כאשר קרה אזמרה.




שיר עשירי





הכפירים שואגים לטרף

ולבקש מאל אכלם






רבים מכאובים לאדם עלי חלד

אך לעמל יולד לצרה יולד

טוב כי ישכח רישו ישא ויסבלנו.

רגעים יחלופו בהרף עין תשועה

בערב ילין בכי לבקר תרועה

והבטח באל חסד יסובבנו.





אולם אויב מציק רעב הנהו

אדם ארי טורף כי יחסר לחמהו

לשוא תקרא בינה, שוא נחם תרב,

בכפן וחסר אטמו אזנים

בטן כי תחסר תחשכנה עינים

מחללי רעב טובים חללי חרב.





שש מאות רגלי גברים יחד הלכו

בארץ לא זרועה אחר דוד נמשכו

לבד מטף ונשים, הנודדים ללחם,

צעקו אל דוד: "אדון! עזר עמך,

תן לנו אכל, למה נמות נגדך."

נעצב איש אל אשתו, אם אל פרי רחם.

ודוד בצר, קצרה ידו מהושיע

ירא שוב ליהודה לבל ישחית ויריע

לא בעם ארצו לא בשאול מקנאהו.

ויאמר: "לכו ונשובה ארץ פלשת

"פשטו בגדוד וקחו בחרב וקשת

“ושברו רעבון בתיכם איש לפי אכלהו.”





"עמלק, גשורי וגזרי, עמי חרמנו

"מדור דור מלחמה בם לאלהינו,

“יפלו יושבי ארץ, יפלו בחרב.” –

הכום חיל דוד ושללם לקחו,

שבו לאכיש גתה, יחדו שמחו

בקר אכלו עד, חלקו שלל בערב. –





כפראים צמאים במדבר, כרעוב זאבי יער,

והם מלומדי מחסור, באות נפשם שאפו רוח,

כן דוד וחילו תעו בציה ישימון תהו,

נחר מצמאון גרונם ואכל זעיר למו,

וילמדו שאת מחסור, לסבול כפן ועני

ודוד ירא אלהיו, תורתו בתוך מעיהו,

החזיק במוסר גם אנשיו, ותורה צוה למו

לבל ישלחו צדיקים בעולתה וחמס ידימו,

וכה אמר להם: "שמעוני זרע עם קדש!

"אלהים דבר להקים לי כסא, להכין לי בית,

"ונר עולם יתן לי לקום כימי ירח,

"ואתכם שם שומרים לראשי, במו עניי לסובבני,

"למען ייטב גם לי גם לכם באחריתנו

"ברום קרן ישעי, ואני למלוכה אצליח,

"אתם תהיו משנים, ושלישים בראש החיל.

"לכן שמרו לנפשכם, שמרו משפט וצדק,

"ואל תגעלו בחמס כפיכם, כבודי אל תחללו,

“שאו וסבלו ימי רעה, וימי טובה בא ימהרו.” –

סרו האנשים למשמעתו, ויטו אזן

לקול מוסרו, ושמעו אמריו כי נעמו,

על-כן ידם אמונה. חמס וגזל חדלו,

לא הכלימו רועי יהודה אשר רעו שמה

במדבר עדרם, ומאומה לא נפקד למו,

לא שאלו בחזקה, לא לקחו בכח זרוע,

ציה גם חם נשאו, עני וכפן סבלו. –





וישאו להם נשים וירב מחסור הבית, –

טפם ועולליהם שאלו ללחם ואין,

לאמותם יאמרו: איה דגן ומים?

ואין בגד לכסות בשרם ואין מנעל לרגל,

והנשים את בעליהן יום יום תאלצנה,

אז בא מרך בלבב גבורים אנשי חיל

ויצעקו אל דוד לאמר "אדון! כלכלנו,

"כי נפשנו יבשה אין כל, איך נוכל וראינו

“ברעת טפנו העטופים ברעב וחסר?” –

ויען דוד: “אל ארץ פלשתים נשובה

“שמה פשטו בגדוד, וקחו בזרוע כח.” –

ודוד אמר אל לבו: אספה הפעם

ביד שאול, כי יפול עלי יום אחד בפתע,

אין טוב כי המלט אמלט אל ארץ פלשת

ונואש ממני שאול ולא יוסיף לבקשני.

ויקם דוד וישם פעמיו לדרך

הוא ושש מאות איש גבוריו אנשי חיל,

ויבא גתה אל אכיש בן מעוך המלך,

וידבר אתו דבר סתר וירצהו. –

ודוד הוכן לכסאו, כי כבר אלהים משחהו. –

הנה עת לספוד עת לרקוד, לבכות ולשמוח

אל תדם כנורי, שא קנה על מות מלך

וספוד על גבור צדיק, באמונה שר ויחי.

וקונן עליו ועל מלכותו מביתו כי נקרעה. –

אכן שא קול זמרה, אלי גיל יצלצלו קויך,

לבשר שמועה טובה, לשמיע בשרת ישע,

כי ארי יתנשא מיהודה, וקם למעלה שבט,

דוד עלה על כס ישרון, להדר ותפארת,

לפניו יהלך צדקו כבוד והלל יקדמוהו,

עמים ישמעו לו, מלכים ורוזנים יפארוהו,

עתה ירנו שבטי יה, במלכם יגילו,

עתה יפרח יעקב, קרן ישראל יגביה. –

עורה נא כנורי, יחד הגיוני עורו,

הוד בן ישי, הוד כסאו אשירה, אזמרה.






מחברת שלישית





שיר אחד עשר





למרבה המשרה ולשלום אין קץ

על כסא דוד ועל ממלכתו

להכין אותה ולסעדה במשפט וצדקה






יי אלהי יעקב עם זו יצרת

לספר תהלתך במו בחרת

להיות לאור עמים נס לאמים בארץ

תתה לבית לוי תמיך ואוריך

שפתי כהן יורו דעת חקיך

אך כסאות למשפט הכנת לבית פרץ.





עלי חק ומשפט מצקי תבל שתה

לגזע ישי שבט מושל נתתה

לנחות עם במישור ולאמים בצדק

לגבור בחור מעם שוית עזר

זרועו אמצת לראשו שמת נזר

לגדור כל פרץ ולחזק כל בדק.





להקים נר דוד נשבעת בקדשך

חסד עולם לתת לזרע בחירך

אם ישמרו בריתך ועדות זו תלמדמו

אך בהעוותם והוכחתם בשבט ונגע

ביד בני אדם תשלח שטן ופגע

אכן לא תאבד מארץ פרימו.





הן ככור ברזל עלומי דוד צרפת

ביד מלך רודפו לנסותו יספת

למען תשנא אחריתו בהוד ותפארת. –

בא פקדת שאול עת צבאו חלפה

עמו ממלכתו כחלום לילה עפה

לבן ישי הוכן כס לראש דוד עטרת.





נספה בן קיש חלל נפל בגלבע

הה! כבה נר צדיק נגיד ושוע

וזרח שמש דוד אורו הופיע

מארץ נדחו שבטי יה קראוהו

יהודה וישראל למלכם נסכוהו

“יחי המלך!” כל העם הריע.





הגיע קץ שאול מדת ימיו מלאה. –

כאשר חזו החוזים, כנפול גבור חיל

במלחמה ירד ונספה ביד אנשי פלשת.

המה שכני הרעים אויבים עזי נפש

כמה נפלו בארץ יהודה ושבו ובאו

אך גברה יד שאול ויכם מכת חרב

וכביר שסע במו יהונתן בן המלך

וירב חלליהם ונתן מחניהם לפגר

והנשארים נכלמים נסו מן הארץ.

אך זאת הפעם, הה! רפו גבורי כח

ההפך עליהם בלהות, המה כשלו ונפלו

ופלשתים קמו והתעודדו וגברו חיל. –

מאת יי נסבה הוא צוה וגזר אמר

מבית שאול בן קיש הממלכה לקרוע

ולהסב אותה אל משפחת אפרתי,

נשבע להקים נר דוד וזרעו כימי ירח.

כאשר חזה אב תם על ערשו ערש מות

בהתאסף שבטי יה ויבשר עתידות למו

ויאמר: “לא יסור מיהודה מחוקק ושבט?” –

עתה בא חזון למועד, פקדת שאול נפקדה,

לבשו שמים קדרות, שני מאורות חשכו

אור שאול ואור יהונתן ביום אחד כבו יחד.

הה! נפלו גבורים, כלי מלחמה אבדו! –

אך הנה באה השמש וזרח השמש,

גוע בן קיש הצדיק אבד, וזה ינחמנו

כי עלה עלה על כסאו צדיק ממנו,

יגל יעקב ישמח ישראל בקרן צמחת

כי מלך בן ישי רוח אפינו משיח אלה.





נקבצו מחנות פלשתים ויבואו שונמה,

ושאול קבץ כל ישראל ויחן בגלבוע.

כראות שאול חיל פלשתים חרד וילפת,

וישאל ביי אלהי ישראל ולא ענהו

גם בחלומות גם באורים ונביאי קדש

וילך לדרוש אשה בעלת אוב עין דורה,

התחפש בבגדים אחרים לבל תכירהו

כי הוא הכרית אובות וידעונים מן הארץ,

ויבא כאחד העם וידבר אליה:

“קסמי לי באוב והעלי אשר אמר אליך.”

ותאמר: “את מי אעלה?” ויען ויאמר:

“העלי לי את שמואל”, ותעש כן בלהטיה.

ותרא האשה את שמואל עולה דרך

עולים למלך, פניו למעלה, והיא זועקת

בקול גדול ותאמר אל שאול: "למה רמיתני

"ואתה שאול! הן כרת אובות מן הארץ

“ותגר גם דמי ארצה כאחד מהמה.”

ויאמר לה המלך: "אל תראי הגידי

“מה ראית?” ותאמר האשה אל המלך:

“כמראה אלהים ראיתי עולה מן הארץ.”

ויוסף שאול לשאול: “מה תארו?” ותאמר:

“איש זקן נכבד עולה עוטה מעיל הנהו.” –

וידע שאול כי הוא שמואל איש האלה.

ויקוד אפים ארצה וישתחו –

ויאמר אליו שמואל:

"למה הרגזתני

"להעלות אותי ממשכן שאנן מנוחת נעם?

ויאמר שאול: "בצרה גדולה הנני,

"פלשתים נלחמים בי ואלהים לא ענני

"גם באורים גם בחזיונות ביד נביאי קדש

“ואקרא לך איש אלהים, מה לעשות תודיעני.”

ויאמר שמואל: "למה באורים דרשת

"ואתה הרגת כהני יי כצאן טבח

"ולא חמלת על נושא אורים כהן משוח!

"ולמה תשאלני ויי סר מעליך

"ויהי ערך, יען בקולו לא שמעת

"ולא עשית חרון אפו בעמלק עם החרם.

"עתה דע, נפול תפול ביד מחנה פלשת

"גם בניך וצבאות חילך עמך יפולו,

"וסר עונך וחטאתך תכפר ביד מר המות.

“מחר עתה עמי בצל שדי, אתה ובניך!” –

וימהר שאול ויפול מלא קומתו ארצה.

ויקם מעין דור וילך כל הלילה

ויבא אל החיל החונה בגלבוע

ויערוך מערכה לקראת מערכת פלשת.





לכו חזו מלך צדיק, חזו שאול גבור חיל!

ידע אחריתו כי מרה, מפלתו שומע,

ולבבו לא הרך ורגליו ללכת אצו

אל שדה המערכה להתיצב בראש חילהו

וימהר וישיש כגבור לרוץ ארח

גם בניו לקח אתו ללחום באויבי אלה,

ולא תרע עינו ולא חסה על פרי בטן.

אמר: "לא כמות נבל לא כנפול בליעל

"יפול שאול וזרעו יפלו גבוריו בני חיל,

"חרב ביד, על שדמות כבוד יכרעו ויפולו,

"וכמו בן מנוח במותם רבים ימיתו

"מערלים ארורים האלה, ידעו בני פלשת

"כי לא חנם ישפך דם עמי כי בשפך

“דם רוצחיהם ובמכת מכיהם יכמו.” –

הוד ויקר לך שאול! אם חלל נפלת

לא יגרע כבודך, עוד בגבורים גדלת,

והדרך נשאר בעמך לזכר עולם במו

כמה עשית חיל כביר ישע למו

העשרת עמך משלל אויביו, עדריו הרבית

ושלל צבעים רקמה בנות ישראל העטית

גם עתה אלהים גזר אמר מפלתך

לקרב נגשת, אחור לא נסוגו רגליך

לא יד אויב בידך המות לך נתת

לא קשת מורים על חרבך נפלת ומתה.





ופלשתים נלחמים בישראל, וינוסו

אנשי ישראל ויפלו חללים בגלבוע,

וידבקו פלשתים את שאול ובניו, המיתו

את יהונתן ואת אבינדב ואת מלכישוע.

ותכבד המלחמה אל שאול המלך

וימצאוהו המורים אנשים בקשת

ויחל שאול מאוד, הכאיב עליו הפצע,

ויאמר לנושא כליו: "שלוף חרבך ודקרני

"פן יבואו הערלים האלה ודקרוני

“והתעוללו בי.” ולא אבה נושא כליו לשחתהו

ויקח שאול את החרב ויפול עליה.

כראות נושא כליו כי מת אדוניו המלך

ויפול גם הוא על חרבו וימותו יחד.

ויהי ממחרת ויבואו אנשי פלשת

לפשט את החללים וימצאו את המלך

שאול ואת שלשת בניו נופלים בהר גלבוע

ויכרתו את ראש המלך וכליו הפשיטו

וישלחו בכל ארץ פלשתים לבשר בית אלילמו

ואת כלי שאול שמו בית עשתרות לזכר.

וגוית המלך בחומת בית שן תקעו.

וישמעו יושבי יבש גלעד ויקומו

כל איש חיל ללכת בית שן בסתר הלילה

ובבואם שמה לקחו מעל חומותיה

את גוית שאול וגויות שלשת בני מלך

וישובו יבשה וישרפו אותם שמה.

ואת עצמות החללים קברו תחת האשל

ויצומו ויספדו ויעשו שבעת ימי אבל.





וישב דוד בצקלג זה ימים שנים

אחרי שובו מרדוף אחרי עמלק והכהו.

ביום השלישי והנה מבשר בשרת השבר

בא אליו ממחנה ישראל אשר בגלבוע

ויאמר: "נס העם מן המלחמה וגם הרג

“רב היה במו וגם שאול ויהונתן מתו.”

והמבשר הביא והגיש לדוד את הנזר

אשר על ראש שאול ואצעדת זרועהו.

ויחזק דוד בבגדיו ויקרעמו

וגם האנשים אשר אתו בגדיהם קרעו

ויספדו ויבכו ויצומו עד הערב

על שאול ועל יהונתן ועל עם יי אלה

ועל בית ישראל כי נפלו בחרב.

ויקונן דוד על שאול ויונתן קינת קשת.

ויאמר ללמדה בני-יהודה, הנה על ספר

הישר היא כתובה. ואלה דברי נהי:



הצבי ישראל על-במותיך חלל7



איך נפלו גבורים:

אל-תגידו בגת

אל-תבשרו בחוצת אשקלון

פן-תשמחנה בנות פלשתים

פן-תעלזנה בנות הערלים:

הרי בגלבוע אל-טל

ואל-מטר עליכם ושדי תרומות

כי שם נגעל מגן גבורים

מגן שאול, בלי משיח בשמן:

מדם חללים מחלב גבורים

קשת יהונתן לא נשוג אחור

וחרב שאול לא תשוב ריקם:

שאול ויהונתן הנאהבים והנעימם בחייהם

ובמותם לא נפרדו

מנשרים קלו מאריות גברו:

בנות ישראל אל-שאול בכינה

המלבשכם שני עם-עדנים

המעלה עדי זהב על לבושכן:

איך נפלו גברים בתוך המלחמה

יהונתן על-במותיך חלל:

צר-לי עליך אחי יהונתן

נעמת לי מאד

נפלאתה אהבתך לי מאהבת נשים:

איך נפלו גבורים

ויאבדו כלי מלחמה:





כה קנן דוד כה ילל על מות מלך,

בשם על שפתיו לשונו תזל דבש ונפת.

מי כמוך דוד, מי כמוך חסין רוח!

מי כמוך בן ישי בנגינות מנצח!

נעים זמירות! נפשות תקח, על פיך קסם,

קול כנורך בהדר קול כנורך בכח,

לבות אדם תעורר אף אראלים ישתאו,

ארשת שפתיך חן כי תזמר בחדות נפש

חכך יביע מתק כי תקונן במרת רוח.

גם כי תהלל וכי תילל אמריך נעמו.






שיר שנים עשר





כי יי צבאות יעץ ומי יפר

וידו הנטויה ומי ישיבנה






מים עמוקים עצה בלב מחשב דרך

את זה לעומת זה ידמה ויערוך ערך

ישפוט ויאמר: מצאתי כי נבונותי.

אך לנגד אלהים כל תבונה תתגלע

אדני לא צוה, חכמת אנוש תתבלע.

אז יאמר חלותי ימין עליון שנותי.





הן שפה אחת כהיות כל הארץ

הזידו יושביה ויפרצו פרץ

ויבנו מגדל וראשו בשמים

וירא יי וימאס בעמל ידימו

וירד לראות ובלל שפתימו

חלק לבם, הרסו מעשיהם בידים.





שוא עמלו בונים לא יבנה אל בית,

על שדי תבואות יעל שמיר ושית

אם לא יריק ברכתו אלה ממעל

האומרים בעז ידינו נעשה חיל

עצו עצה ותופר כחלום ליל

אלהים יעץ ותקותכם תשאר מעל.

וישרים בלבותם שניהם גם יחד,

אולם חפצי קרב היו שני שרי צבאמו

אבנר ויואב אנשים קשים וגבהי רוח

איש את אחיו שנאו, זה בזה התקנאו.

והיה מדי צאתם בראש חילם ויחד נפגשו

הסיתו את אנשיהם ככלבים בחזירי יער

ויחזקו איש בראש רעהו וחרבו בצד רעהו

וימיתו אלה את אלה ויפלו יחד.

ותהי המלחמה קשה ודם נגר כמים

וינגף אבנר ועבדי דוד גברו

ודוד הולך וחזק ובית שאול ידלו.





עד ראה יי ויחמול על עני עמהו

ויאמר לחרב הרפי, שובי אל נדן.

ולא תחול יד איש באחיו לשפוך דם רעהו.

אז הקים דברו אשר ביד חוזיו הודיע

להסב אל בית דוד ממשלת עמו יחד

וישלח רוח רעה בין אבנר ואיש-בשת

כי אבנר מתחזק בבית שאול ורם לבבהו

ויעז לבוא אל רצפה בת איה פלגש

למלך שאול. וירע הדבר בעיני איש-בשת

ויאמר לו: “למה יצועי אבי חללת?”

ויחר לאבנר מאד על דברי המלך

וישבע להעביר המלוכה ולהסיר שבט

מבית שאול להקים כסא דוד ושבטהו

על ישראל ויהודה מדן עד באר שבע.

וישלח אבנר מלאכים אל דוד בסתר

לאמר: "ידעת כי חזקה ידי בארץ

"ועתה הלא חכם אתה, כרתה אתי בריתך

“והנה ידי עמך להסב כל ישראל אליך.”

ויאמר לו דוד: "טוב, אכרת ברית אתך

"אך דבר אחד שואל מאתך אני,

"לא תראה פני אבנר לפני הביאך

“לי את מיכל בת שאול, אשתי אשר ארשתי.”

בכל צרותיו לך צר

עתה ביקר גדולתו תשתעשעי:

שובי שובי השולמית

ויתאו המלך ביקרך:

היי בנשף חשקו ומרגועו

כי ינטו צללי ערב

ומעבודת יום ותלאותיו ינוח:

אף בעצתך תנחהו

ובטוב שכלך תסעדנו

כי נבונות מכל בנות עמך

מכל בנות מלכים השכלת:

אחינעם ואביגיל צרתיך

בנות מאשרות עושות חיל

ואת עלית על כלנה:

שובי חמדת נשים שובי

ויאהבך מלכך ואישך

ויכבדוך עמך זרע יעקב סלה:





ודבר אבנר היה עם זקני שבט ושבט

לאמר: "גם מתמול גם משלשום שמתם עין

"על בן ישי ותבקשוהו עליכם למלך,

"ועתה עשו כי יי אמר ישעו אצמיח

"ביד מלכי ביד דוד עבדי הושיע

“את עמי מיד פלשתים ומיד כל אויבימו.”

וידבר גם אבנר לבנימין כדברים אלה

וילך לדבר גם באזני דוד חברונה

כל אשר טוב בעיני ישראל ובנימין יחד.

ואבנר ועשרים אנשים עמו באו חברונה,

ויקבלם דוד ויעש למו משתה מלך.

ויאמר אבנר אל דוד: "אקומה ואלכה

"ואקבצה את כל ישראל לאדוני המלך

“לכרת אתך ברית, ומלכת באות נפשך.”

וישלח דוד את אבנר בשלום וילך.

והנה יואב ועבדי דוד מהגדוד באו

ושלל רב הביאו עמם חברון העירה.

ויגידו ליואב: "בא אבנר אל המלך

“והמלך שמח בו ושלחהו בשלום וילך.”

ויאמר יואב אל המלך: "מה עשית?

"אבנר בא אליך למה נקי שלחתהו?

"ידעת את אבנר בן נר בא לפתותך

“מוצאך ומובאך וכל מעשיך לדעת.”

ויצא יואב מעם דוד וימהר לשלוח

אחרי אבנר וישב אותו מבור הסרה

ודוד לא ידע. וישב אבנר חברונה

ויטהו יואב בשער לדבר אתו בשלי

ויכהו שמה החמש וימיתהו

בדם עשהאל אחיו כי הרגו אבנר בדרך.

כשמוע דוד ויצר לו מאוד ויאמר:

"נקי אני וממלכתי מעם יי אלה

"מדמי אבנר בן נר אשר נשפכו כמים

"יחלו על ראש יואב ועל כל בית אביהו

"ואל יכרת מבית יואב מחזיק בפלך

“זב ומצורע נופל בחרב וחסר לחם.”

ויצו דוד ליואב ולכל העם לקרוע

בגדיהם ולחגור שקים לשאת קינה ונהי

לספוד לפני מטת אבנר, ויעשו ככה.

והמלך הלך אחרי המטה ויקברוהו

בכבוד גדול בחברון, ודוד בוכה על קבר

אבנר וגם כל העם בכו עם המלך.

ויקנן המלך אל אבנר ויאמר:



"הכמות נבל ימות אבנר?8



"ידך לא-אסרות

"ורגליך לא לנחשתים הגשו

“כנפול לפני בני-עולה נפלת.”





ויבוא העם להברות את דוד לחם

בעוד היום, וישבע המלך ויאמר:

“לא אטעם לחם או מאומה לפני בא השמש.”

וכל העם הכירו ויטב מאוד בעינימו

וידעו כל ישראל כי לא מהמלך

היתה להמית את אבנר גבור החיל.

ויאמר המלך אל עבדיו:

"הלא תדעו

כי שר וגדול נפל היום בישראל לעינינו

"ואנכי היום רך ומשוח למלך

"והאנשים האלה בני צרויה קשים ממני

"ישלם יי לעושה רעה, כרעתהו,

"וחסדו יגן על כסאי להחזיקו בצדק

"ויאמץ זרועותי לעשות משפט בארץ

"ואתם עמי אזרו אמונה ויראת אלהינו

“אהבו אותו ואת מלככם, ואלהי ישראל אתנו.”





כלתה מלכות שאול, כליון חרוץ כלתה.

כנר יחסר שמנו, כחש אור פתיל נערת

יעל וירד הלהב ידד ידעך ואיננו.

כן איש-בשת בן שאול במלכו שנים שתים

אין עז בממלכתו ובשבט ממשלתו תקף.

נשען על זרוע אבנר כצולע על משענת

והוא קנה רצוץ, גמא צף על פני המים.

ותשבר משענתו והנשען מט וירד. –

נפל איש-בשת, אהה! נפל ביד אנשי רצח!

שני רשעים ארורים רכב ובענה אחי רשע

בני רמון הבארותי מבני בנימין המה

וגם שאול איש ימיני לתפארת היה למו

שכחו זאת הזדונים, לחנוף את דוד זממו,

ויבואו כחום היום אל בית איש-בשת

והוא שוכב על מטתו משכב הצהרים,

הכוהו המיתוהו ואת ראשו הסירו

ונמלטו וילכו דרך ערבה כל הלילה

ויביאו ראש איש-בשת אל דוד חברונה,

ויאמרו אל המלך: "הנה ראש איש-בשת

"בן שאול אויבך אשר בקש את נפשך

"ויתן יי לך אדונינו המלך

“נקמות היום הזה משאול וזרעהו.” –

ויחר אף דוד מאוד בחנפים האלה

ויען את רכב ובענה אחיו ויאמר:

"חי יי אשר מכל צרותי הצילני

"כי המגיד לי לאמר: מת שאול המלך

"והוא היה כמבשר בעיניו, ואחזהו

"ואהרגהו בצקלג למחיר בשורת השבר,

"אף כי אנשים רשעים את איש צדיק הרגו

"בביתו על משכבו, הלא את דמו אבקשה

“מידכם ובערתי אתכם מן הארץ.” –

ויצו דוד את הנערים להכותם נפש,

וימיתום ויקצצו את ידיהם ואת רגלימו

ויתלום על הברכה בחברון, ואת ראש איש-בשת

לקחו ויקברוהו בקבר אבנר חברונה.





כן הוקיר דוד משפחת שאול המלך.

משפט מות עשה לאשר שלח יד במו,

ועצמות זרע מלוכה הוביל בכבוד אלי קבר.

כבד דוד את שאול משקהו כוס רעל

ונקם לא עשה ברודפו, תמרורים השביעהו,

אך כבד כבדהו גם בחייו גם במותהו.

זה דרך צדיק יראת אל בלבו נוגע

זה דרכך דוד תפארת ישראל לנצח.






שיר שלשה עשר





קומה יי למנוחתך

אתה וארון עזך






אוצר נחמד, ארון אלהים, מה רב יקרך!

מעל כל פטדת כוש יסלא ערכך,

גנזי אל, מכתב אצבעותיו בך נצפנו,

עדות יה, תורת פיו, תבל מאשרת

בלוחות חרותה בין כתליך מסגרת

תועפות שדי בין בדיך ישכנו.





קדש קדשים בך יקדש כל נוגע

וזר לא יבא לראות קדש כבלע

בני אהרן כהני יי הם ישרתוך

על כן בעם ואלילם שפטים עשית

אנשי אשדודים בעפולים הכית

אל משכן טמא זרים כי הביאוך.





מלך חסיד יראת אל מבטחהו

בעלותו על כסאו ראשית מפעלהו

מכון לשבת ארון אלהי עזנו.

לשם יי צבאות יושב כרובים וכפרת

לא בעיר שדה יובא זבח וקטרת

אך עיר דוד, הר ציון קרית מועדנו.





קם דוד וילך בנפש שמחת

ארון אלהים מבית אבינדב לקחת

אחרי רכב אלהים הלכו רבאתים

והמלך בראש גבוריו אלפים שלשים

משחקים בכנור ונבל וכל עצי ברושים

קול המון חוגג עלה עד שמים.





על כלמו דוד הגדיל הריע, –

אז רוח קדשו לעין עמו הופיע,

ידעו בקרב לבו אלהים נוגע,

ויאמרו: "זה ירים קרן ישענו

"זה שבטו יצליח, על מות ינהגנו

“מבאר חכמתו אך ישע נובע.”







שקט דוד על כסאו, ממלכתו שאננה

אין עוד קנא ולוחם, אפס שטן ופגע,

יהודה וישראל יחדו למלך נסכוהו,

כי באו כל שבטי ישראל אליו חברונה

ויאמרו לאמר: הנה עצמך ובשרך נחנו

"גם אתמול גם שלשם בהיות שאול מלך

"עלינו אתה מוציא ומביא אותנו

"ויי אלהים צוך לנגיד ורועה עלינו

“מאהבתו לזרע יעקב למלכם בחרך.”

וימשחוהו ויקראו כל העם: “יחי המלך!” –

ויהי דוד מושל מדן עד באר שבע,

וידבר תחתיו גם יבוסי יושב הארץ

וילכד מצודת ציון וימלך בירושלים.

ויבן במגרשי העיר מן המלוא וביתה.

חירם מלך צור, חלה במנחה פנימו

ושלח לו ארזים וחרשים לבנות לו בית.

ואת הפלשתים שכניו הרעים אשר באו

לבקש נפשו פרץ יי לפניו כפרץ מים,

שנית בבואם ויכם מגבע עד גזר

בשלישית הכניעם עד לא יכלו קום לנצח.

וידע דוד כי הכינו יי למלך

על ישראל, בעבור עמו ממשלתו נשאה,

אז העיר המלך דוד הכנור והנבל

להודות לאלהים חסדו לזמר לעליון סלה.

ונדריו אליו נשא לפאר עבודת אלה

בקרב שבטי ישרון בשירי תהלה ותפארת

בכלי נגן ותרועה ובהודיה וזמר,

ותהי ראשית מחשבתו להעלות ארון הקדש

מבית אבינדב בגבעה אל קרית מלך,

כאשר נשבע ליי נדר לאביר יעקב

לאמר:



אם-אבא באהל ביתי9



אם-אעלה על ערש יצועי:

אם-אתן שנת לעיני

לעפעפי תנומה:

עד-אמצא מקום ליי

משכנות לאביר יעקב:





עתה כי חזקה ממלכתו אמר המלך:

"אשלמה נדרי ומוצא שפתי לאל אשמרה

“לשום מעונתו בציון ובשלם סכהו.”

למען ישב תמיד לפני אלהים מחסהו

ואל היכל קדשו ישתחוה בקר וערב

שם נעים תחנוניו יכביר ותפלתו חרב

ויהי שתול בבית יי בחצרותיו פורח.

ותהי עליו רוח ועל נגינת לדוד נצח.

שמעה אלהים רנתי10

הקשיבה תפלתי:

מקצה הארץ, אליך אקרא

בעטף לבי

בצור-ירום ממני תנחני:

כי-היית מחסה לי

מגדל-עז מפני אויב:

אגורה באהלך עולמים

אחסה בסתר כנפיך סלה:

כי אתה אלהים, שמעת לנדרי

נתת ירשת יראי שמך:

ימים על-ימי-מלך תוסיף

שנותיו כמו דור ודור:

ישב עולם לפני אלהים

חסד ואמת, מן ינצרהו:

כן אזמרה שמך לעד

לשלמי נדרי יום יום.





ויוסף עוד דוד לקבץ גבורי חיל

את כל בחור בישראל שלשים אלף,

ויקם עם אנשיו מבעלי יהודה וילך

להעלות ארון אלהים מבית אבינדב בגבע.

ואת הארון אל עגלה חדשה הרכיבוהו

ועזא ואחיו בני אבינדב המה נהגו

את העגלה וישאהו מן הבית,

אחיו הולך לפני הארון ועזא אחיהו

הולך בצד הארון לשום עליו עין,

ודוד וכל בית ישראל שחקו והריעו

לפני יי בכל עצי ברושים בצלצלי שמע

ובצלצלי תרועה בתפים בכנור ונבל,

וכל יושבי ארץ קמו ועל רגלם עמדו

וכעבור הארון לפניהם וישתחוו ארצה

ותהי רנה וחדוה חג ושמחה בארץ. –

אולם הה! גם בשמחה יתערב כאב ועצב

כי מקרה לא טובה הפך לב דוד לאבל,

כבוא הארון עד גרן נכון וישמטוהו

הבקר וישלח עזא את ידו ויאחזהו

ויכהו שם האלהים על השל וימת.

ויצר לדוד, כי פרץ יי פרץ

בעזא ויקרא למקום הוא פרץ עזא.

ויירא דוד את יי אלהים ויאמר:

"איך יבא אלי הארון, איך אזהר בקדש!

“הורני יי דרך לשמור ארון עזך!”

ולא אבה דוד להסיר אליו ארון אלה

אל עיר דוד ואל בית עובד אדום הטהו.

שם כשלשה חדשים ישב ארון הקדש,

ויברך יי את בית עובד אדום בגללהו.





ודוד הכין בירושלים מכון לשבת

לארון יי צבאות יושב כרובים וכפורת

והכהנים והלוים התקדשו לשמור משמרת

משכן אלהים באהל אשר נטה לו המלך

למען לא יקרב זר לגעת בקדש

ולא יכשל כעזא בו פרץ יי פרץ.

ויקהל דוד את כל ישראל ירושלים.

אז אמר דוד: "אך הלוים ישאו ארון אלה

“כי בם בחר יי לשאת ולשרת בקדש.”

ויאסף את בני אהרן ואת הלוים יחד

ויקרא לצדוק ולאביתר ראשי הכהנים

ולראשי הלוים נקובים בשמותם המה

אוריאל, עשיה,יואל, אליאל , שמעיהו

ועמינדב, ויאמר להם: "התקדשו

אתם ואחיכם והעליתם את ארון אלהינו

"אל המקום אשר הכינותי לו בירושלים

כי בראשונה, לא כמשפט דרשנוהו

“לא אתם הייתם שם ופרץ יי בנו.”

והכהנים והלוים אחרי אשר התקדשו

את ארון הברית מבית עובד אדום לקחו.

ובני הלוים נשאו את ארון יי אלה

כאשר צוה משה במוטות על כתפמו

ואחריהם המשוררים בקול לשמחה השמיעו

הימן אסף ואיתן במצלתים נחשת,

ושמירמות וזכריה עזיאל ובניהו

ואחיהם בנבלים, על עלמות נגנו,

מתתיהו ועבד אדום ועזזיהו

ואחיהם בכנורות על השמינית נצחו,

והכהנים בחצוצרות לפני הארון תקעו,

והמלך דוד בראש זקני ישראל ושרי חיל

הלך אחר ארון ברית יי בחדות נפש

הוא וכל בית ישראל בקול שופר הריעו,

ודוד מכרבל במעיל בוץ ואפוד בד חגורהו,

והמלך מכרכר בכל עז ולבו מאד שמח,

ונושאי ארון יי ששה צעדים כי צעדו

ויזבח שור ומריא וקול שופר ישמע,

בעזור אלהים את הלוים בעבודת משאם

המה שבעה פרים, ושבעה אילים זבחו.

וארון יי בא עיר דוד קרית מועדהו

ומיכל בת שאול בעד החלון נשקפה

ותרא את דוד מפזז ומכרכר ותבז

לו בלבה. – ויביאו את ארון יי אלה

ויציגו אותו במקומו בתוך האהל

אשר נטה לו דוד ויעלו עולות וזבח.

ויכל דוד מהעלות העולות ויברך

את העם בשם יי צבאות ויחלק למו

מנות לחם ויין לכל המון ישראל יחד

וילך כל העם איש לביתו בלב שמח.





וישב דוד לברך את ביתו ולשמחהו

והנה מיכל בת שאול לקראתו יצאה

ותאמר: "מה נכבד היום מלך

"ישראל, אשר לעיני אמהות עבדיו ישפל

“ונגלה כהגלות אחד הרקים.” ויאמר

דוד אל מיכל: "לפני יי אני שחקתי

אשר בחר בי מאביך ומכל ביתהו

לצות אותי לנגיד על-עם יי אלה

ונקלותי עוד מזאת בעיני שפל אני

ועם האמהות אשר אמרת עמם אכבדה.

אל נא מיכל רעיתי, גבוהה אל תדברי

אדם ביקר בל ילין חמודו כעש תמס,

ראי איה גאון אביך, כבוד ביתו איהו?

כחלום עף כל הדרו יבש נדף ואיננו.

שוא תפארת אדם ויקרו עלי חלד

גז חיש ונעפה צל ימינו עלי ארץ,

אך ביראת יי מבטח עז, בה חדות נצח.

שמעי בת, שמעי סגולתי חמודת נפש

שמחתי באומרים לי בית יי נלכה

טוב להודות שם ליי זמר לעליון סלה,

האמנם חסדי אל ישירו כל קצוי ארץ

ים ויבשה הר ועמק ארץ ומדבר יחד

יודו לאלהים חסדו אשר ידו פותח

ורצון לכל חי ורוח, לכל צמח ונטע ישביע,

לפני שומע תפלה כל בשר יבואו

ממזרח עד ים מקטר ומגש לשם אלה,

אכן מה טוב ונעים תהלה בציון להשמיע

מה יקר הסתופף בהיכלו בהדרת קדש."

ויקח את כנורו ותחי עליו רוח

ומזמור לדוד שיר נגן המנצח:



לך דמיה תהלה אלהים בציון11



ולך ישלם-נדר:

שומע תפלה עדיך כל-בשר יבאו:

דברי עונות גברו מני

פשעינו אתה תכפרם:

אשרי תבחר ותקרב ישכן חצריך

נשבעה בטוב ביתך קדוש היכלך:

נוראות בצדק תעננו אלהי ישענו

מבטח כל-קצוי-ארץ וים רחקים:

מכין הרים בכחו

נאזר בגבורה:

משביח שאון ימים

שאון גליהם והמון לאמים:

וייראו ישבי קצות מאותתיך

מוצאי בקר וערב תרנין:

פקדת הארץ ותשקקיה

רבת תעשרנה

פלג אלהים מלא מים

תכין דגנם כי-כן תכינה:

תלמיה רוה נחת גדודה

ברכיבים תמגגנה צמחה תברך:

עטרת שנת טובתך

ומעגליך ירעפון דשן:

ירעפו נאות מדבר

וגיל גבעות תחגרנה:

לבשו כרים הצאן

ועמקים יעטפו בר

יתרועעו אף ישירו:





שמעה מיכל נגינתו ותשבע נפשה נעם,

האזינה חן אמריו ושפתיו נשקה.

אף בני אלהים אלי מרום שרפים ממעל

שמעו וישתאו הקשיבו והתפלאו.

“הזה רוח יציר עפר ונגינת ילוד אשת!”

זה אל זה קראו איש את אחיו שאלו

ולפני כס יה צבאות פרי פי מלך הגישו,

השתחוו להדום רגליו ושם קדשו פארו

כי האציל מרוחו על ברואיו יושבי שפל

וכי בחר בישרון בני בחיריו נטעי קדש

ומאהבתו למו המליך בן ישי עלימו

אשר ירעם בתום לב ינחם בתבונות כפים

רוח קדשו יעטם, לב נכון יחדש במו

יתן זמירות בפיהם רנה והלל להשמיע

להודות לאל חי אדון השמים וארץ

ובציון במקהלים את שם יי יברכו.






שיר ארבעה עשר





השמים כסאי והארץ הדום רגלי


אי-זה בית אשר תבנו לי

ואי-זה מקום מנוחתי.





רם יי ונשא אף יראה בשפל

מנוגה סביביו עיניו שת בערפל

מרומים ישכון שאול ואבדון נגדהו

במקום גדולתו ענותו נמצאה

נעלה על כל גבוה, גאה גאה

ואת דכא ושפל רוח משכנהו.

הן תפארתו בארץ כי הופיעה

אהל שכן באדם אך סכת יריעה

לא בבית ארזים חפץ לא בטירת מלך.

במקדש מעט בלב נשבר ונדכה חפצהו

קרוב הוא לאשר באמת יקראהו

כשרים ורוזנים כמחזיקי בפלך.





חפת כסא כבודו כפת שמים

זהר שמש וכוכבים לו עדי עדים

ותחת רגליו ארץ וכל מחמדיה.

עם כל ארזי לבנון ושקמים רעננים

שרון וחבצלתו, עמקים ושושנים

אופיר עם כל כתמה ויקרת אבניה.

ואי-זה היכל חמודות ומבנה אדרת

איש לאלהים יבנה לשם ולתפארת?

אי-זה מקום מנוחה לאין מקום יכילהו? –

כן נתן לדוד דבר יי הביע

המלך לחוזה מחשבתו בהודיע

אשר לבנות מקדש ארזים שם בלבהו.





נעימים לי דוד נעימים זמירותיך

עוד יכבדוני נא פיך ורוחך

לא ידיך, יאמר אל, כי דם שפכו

בית משכני לא אתה תכוננו

אשר יצא ממעיך הוא יקימנו,

אקים ברית לזרעך, בחסדי ימלכו.





נעלה לב צדיק נעלה על כל סגולת מלך

תבל וכל חמדתה ארץ וכל חפציה

לא ישוו לאשר יראת יי היא אוצרהו

לאשר בתורת אל חפצו, במצותיו ישתעשע.

זה דוד מלך חסיד מופת ליראי אלה

ישב בבית ארזים בנוי בהדר ותפארת,

מלך עם אחר חירם שלח עצי ארז

עם עושי מלאכת מחשבת חרשי עץ ואבן

לעשות יקר וגדולה לדוד אשר לשמע אזן

שמע מהללו ויחל במנחה פנימו

ויבן לו בית חמד יפה היכל המלך,

ודוד לא רמו עיניו ולא גבה לבהו

לא דבר בגאות לאמר: העשרתי, און מצאתי,

אך כרוב גדלו ותפארתו ענותו תרב

ויכנע לאלהיו הודה לו חסדהו,

אמר: "ממך הכל מידך לך אתנה

"אפאר בית מקדשך בית זבול לארון עזך

"הבית הזה יהי עליון לכל טירות מלך,

"איך אשב בבית ארזים תולעת אדם אני

“וארון יי צבאות יושב תוך יריעות אהל?”

ויגל מחשבתו לנתן הנביא וייטב

בעיני החוזה ויאמר: "כל בלבבך

“מלך צדיק עשה, כי עמך יי אלהיך.”





עוד בלילה ההוא ודבר יי הופיע

אל נתן הנביא לאמר: "לא טוב יעצת

"לעבדי לדוד, כי לא מחשבותי מחשבותיך.

לך ואמרת אליו, האתה תבנה בית

"לי לשבת! אתה לי? הליוצר החמר?

"הן מיום העלותי את-ישראל ממצרים

"ועד היום הזה לא ישבתי בבית,

"ואהיה מתהלך בתוכם במשכן ואהל,

"בכל אשר התהלכתי תוך עמי זרע קדש

"הדברתי אל אחד הרועים אשר צויתי

"לרעות שבטי ישראל עמי לאמר למו:

"למה לא בניתם לי בית ארזים לשבת?

"הבמבנה חמדה מעשה ידי אדם אתפארה?

"הבעצי לבנון אכבד? אם בעמודי שיש?

"לי הלבנון כלו מה לי קורה מארזהו?

" כוש ואופיר לי המה מה לי מאבניהן אבן?

"ועתה כה תאמר לעבדי לדוד אשר אהבתי,

"כה אמר יי צבאות: אנכי לקחתיך

"מן הנוה, קראתיך מאחר העדר

"להיות נגיד על עמי, עמך הייתי

"בכל אשר הלכת, לכרת אויביך מפניך,

"ושם עשיתי לך כשם הגדולים אשר בארץ,

"ושמתי מקום לעמי לישראל ונטעתיהו

"ושכן תחתיו ולא ירגז עוד מחמת מציקהו,

"ולא יוסיפו בני עולה לענותו כמקדם.

"נתתי שלום בארץ, וימי מרגוע

"אשר לא היו מימי השופטים אשר צויתי

"על עמי ישראל עד יום למלכות הגעת.

"האתה דוד, האתה תבנה לי בית?

"הגיד לך יי כי בית יעשה לך אלהיך

"כי ימלאו ימיך ושכבת עם אבותיך

"והקימותי זרעך אשר יצא מחלציך

"לשבת על כסאך במנוחה ושקט

"הוא יבנה בית לשמי לתהלה ותפארת,

"וכוננתי כסא מלכותו, עז לו אתנה,

"אנכי אהיה לו לאב, והוא לבן לי יהי

"אשר בהעותו בשבט אנשים אוכיחהו

"ובנגעי בני אדם יסר איסרהו אני,

"וחסדי לא יסור ממנו כאשר הסירותי

"מעם שאול אשר העברתיהו מלפניך.

"ונאמן ביתך וממלכתך לפניך לנצח

“כסאך יהי נכון, יקום עד בלי ירח.” –

וידבר נתן לדוד דברי חזיון אלה.





אז נגש המלך דוד לפני ארון אלה

ויקוד שם אפים ארצה ויאמר:

"מי אנכי יי אלהי צבאות, מה אני

"ומה ביתי כי עד-הלום הבאתני?

"נער נקלה רועה עדרי צאן בבית לחם

"עתה לנגיד ישרון דלה דליתני,

"עבד נכנע לשאול כצל מנו נרדפתי

"ואתה פדיתני, על כסאו הושבתני,

"ועוד למעלה ממנו את כסאי נשאת

"מכל שכני וצוררי מסביב לי תניח

"בני נכר יכחשו לי, פני במנחה יקדמו.

"ככה יי אלהים עלי חסדך הגדלת

"ותקטן עוד זאת בעיניך ותרב חנני

"ותדבר גם למרחוק אל בית דוד עבדך

"ותבשר ישע לזרעי ימי כי ימלאו.

"הזאת תורת אדם, דרך אל עם גבר?

"ומה יוסיף דוד עוד לדבר אליך

"אין מלה בלשוני ובמו חכי אין אמר

"אדני יי אתה ידעת את עבדך

"קטונתי מכל חסדיך, למאד קטונתי?

"אך בעבור דברך אלהים וכלבך עשית

"כל הגדולה הזאת להודיע את עבדך,

"על-כן גדלת יי אלהים אין כמוך

"אין אלהים זולתך כאשר שמעו אזנינו.

"ומי כעמך ישראל גוי אחד בארץ

"אשר הלכו אלהים לפדות לו לעם, ברב כח

"לעשות לו שם גדלות ונוראות עד אין חקר

"לגרש מפניו גוים ואלהיהם כאשר עשית

"כעמך ישראל אשר פדית ממצרים.

"יאמן עד-עולם, יאמן אשר דברת

"על-עבדך ועל-ביתו ויגדל שמך בארץ,

"כל יושבי תבל יכירו וידעו יחד

"כי יי צבאות אלהי ישראל הנך

"ובית דוד עבדך נכון לפניך יהי.

"אתה אל גלית אזני לבנות לי בית

"על-כן מצא עבדך, להתפלל לפניך,

"הואל נא וברך את בית עבדך

“כי אתה דברת ומברכתך יברכו.”





ויהי דוד בכל דרכיו משכיל ועמו אלה,



בהלחמו בגוים סביביו גבר ועשה חיל,



הכה יושבי פלשת עד קום לא יכולו



והמואבים לעבדים נשאי מנחה הכניע



בנהר פרת הכה את מלך צובה הדדעזר



וילכד ממנו פרשים רבים ורכב

ויקח שלטי זהב מעבדי הדדעזר

ומערי צובה לקח הרבה נחשת .

תעי מלך חמת שלח אל דוד המלך

את יורם בנו ובידו כלי זהב וכסף

לברך את דוד על אשר נלחם בהדדעזר

ויכהו, כי הדדעזר איש מלחמות תעי,

ושלל רב לקח דוד בזהב ובכסף

ממואב ועמון ועמלק עם החרם,

את כל ההון ההוא הקדיש דוד לאלה

ואוצר שם לבנו אשר דבר יי ויאמר:

“הוא ישב על כסאך, הוא יבנה לשמי בית.”

ויאמר דוד: אם לא זכיתי ידי אני

לבנות היכל יי עודי בחיים חיתי

תכין ידי לבני איש מצליח ממני

אכביר אוצרות דים למלאכת הקדש

והבית אשר יבנה בני עלה יעלה לתפארת

יראו כל גויי ארץ יחד וישתאו

ויאמרו הגדיל יי לעשות עם עם אלה

הגדיל יי לעשות עם משפחת בני פרץ

עתה הגדילו לעשות ליי אלהימו

ולכבוד שמו הנשגב מקדש אלהים כוננו

מפואר לכל העמים, נורא למלכי ארץ.





אז בשגוב יד דוד גברה ועשתה חיל

ובקום עליו צריו המה כשלו ונפלו

לבו נכון בטוח ובמגוריו אין פחד.

ויושע יי את דוד בכל מצעדהו

וכל אשר שאלו עיניו לא האציל ממנו

זולתי שאלה אחת לבנות ליי בית.

אז ישיר דוד ליי מזמורו ויאמר:



יי: אורי וישעי ממי אירא12



יי מעוז-חיי ממי אפחד:

בקרוב עלי מרעים לאכול את-בשרי

צרי ואויבי לי המה כשלו ונפלו:

אם-תחנה עלי מחנה

לא-יירא לבי

אם-תקום עלי מלחמה

בזאת אני בוטח:

אחת שאלתי מאת יי אותה אבקש

שבתי בבית-יי כל-ימי חיי

לחזות בנעם-יי ולבקר בהיכלו:

כי יצפנני בסכה ביום רעה

יסתירני בסתר אהלו בצור ירוממני:

ועתה ירום ראשי על אויבי סביבותי

ואזבחה באהלו זבחי תרועה

אשירה ואזמרה ליי:





וימלוך דוד על כל ישראל יחד

ויהי עושה משפט וצדקה בארץ,

אף דרש לנותר מבית שאול לעשות חסד

עמו בעבור יהונתן אשר בנפשו אהבהו,

וישמע כי עוד בן ליהונתן נכה רגלים

ושמו מפיבשת וישלח ויקחהו.

וידבר אתו טובות ויט אליו חסד,

וישב לו כל-שדה שאול אביו המלך,

ויקרא לציבא אשר לבית שאול עבד

ויאמר אליו: כל אשר לשאול אדוניך

נתתי למפיבשת ואתה ובניך

ועבדיך את אדמה לו תעבודו,

והיה בתבואות הנה הוא לבן אדוניך

ולאשר לו, לתת למו כל מחסור הבית.

ומפיבשת יאכל תמיד על שלחני לחם.

וישב מפיבשת בן שאול בירושלים,

ודוד נכבד וגדול גם עם אנשים ועם אלה.





אז רתחו שוטני שאול, רתחו כסיר נפוח,

עלה עשן באפם מנחירם יצא להב,

גדולת דוד תקניאם ותרב במו כעס,

ירד גאון נסיכם קרני בעל זבוב נגדעו,

נתקו כל זמותיו אבדו תחבולות רשע,

ותהי פעלתו מאפע עלילותיו לאפס,

אין עוד מקשיב לקולו, אין נדח באדמת קדש,

כי יפער פיו להשיא תאטר כל אזן,

זרע יעקב שקצנו תעב יתעבוהו,

סורה סורה טמא יקראו רואי פנימו

החרם שמו בישרון פוגשיו בפניו ירקו,

כי אלהים בקרבם, ראו הליכת מלכם בקדש,

בזמרת תהלותיו יתענגו, תגל כל נפש.

על-כן לא פנו לשטי כזבים ודוברי רהב

נמאס בעיניהם נבזה, תגעל נפשם במו

ותדל יד השטן נגרש מדח שאולה. –

שם נצב בעדת מרעים, חיל אבדון סבבהו

וירעם בקול צורח מזרה חץ ורשף.

וישאג: "הבו משחיתים! הבו אזרו חיל

"ננקמה הפעם בבן ישי ונבלעהו

"נתנה מכשול לפניו, הזהר בל יודע.

"קומו ונגע בכף ירכו, נהדפנו לחטאה.

“לבשת ערות מנאף קלון ימצא ונגע.” –

הטבת זממת גביר! עדת שאול קראה,

ידינו תכון עמך אתך נקום ונעזורה.





מיקרך בן ישי, מגדלך איש פלא

כנורי ירד פלאים וינהום במגרעותיך.

גדלות נפשך בשיר לשמחה עד כה ספרתי.

עתה נאנחתי לספר עונך וחטאך,

לא חנף הייתי בתהלתך כי נגנתי

אף לא אחנפך כי אספר משוגתך.

בעונך דוד כמו בצדקתך גדלת

אחרי שובך נחמת ותפלתך נפלאה,

הורית דרך לחוטאים אורח לשבי פשע

לשוב ליי וירחם, לאלה וירבה לסלוח.




שיר חמשה עשר





כי אדם אין צדיק בארץ

אשר יעשה טוב ולא יחטא






אנוש עפר ואפר רמה ותולעת

מכה עורון, רב שגגה וקצר דעת

בעון חולל ובחטא אמו יחמתהו

איך יאמר תמיד זכותי, טהרתי

חף אני מפשע על חטאי גברתי

טהור מטמא לא אחד הנהו.

אם שנים אלף יחיה בבור כפים

פתאום באבן נגף שומטות רגלים

שטן אורב לו כשפיפון עלי דרך

על-כן בנפשו בחייו אל יאמן גבר

לזכות ארחו עד שובו אלי קבר

כאין שופכו אשוריו תכשל הברך.





על זאת יתפלל כל חסיד יום וליל

נופלים יקומו, נכשלים יאזרו חיל

בל יעמדו ברשעם בחטאם בל יגועו

יעזוב חטא, ישוב לאל ויחננו

יכפר פשעיו וכאב את בנו ירצנו

כי ידע יצר אנוש, מעגלותיו נעו.

זה דוד צדיק ומלך משיח

שתול בבית יי בחצרות אל יפריח

אף הוא נוקש בחטאה, עשות הרע,

תר אחר לבו ועינו ונלכד ברשע

אבה לכסות חטאו ויוסף פשע –

אך מהר שב ונחם, להיטב יודע.





בצום ותפלה קרוע קרע לבהו

נשבר ונדכה התודה על חטאהו

ויחל פני אלהיו בכל מאמצי כח

אז ענה אל: סלחתי כדברך

הנה לתועים מורה דרך הנך

עדי ישובו כי ארבה לסלוח.





תקפה יד דוד, רבו צבאיו עושי חיל,

ותכון מלכותו מאד, כצור נכון כסאהו,

חיל גוים צריו אף כי יחד עליו קשרו

חרב גבוריו תפיצם כמוץ יסערהו רוח.

ובני צרויה יואב ואבשי גבורי כח

ומלמדי מלחמה בראש חיליו עמדו

אל אשר פנו הצליחו וזרועם עז למו,

חנון מלך עמון ועוזריו לפניהם נגפו

“חזק ונתחזק בעד עמנו וערי אלהינו”

אמרו הגבורים בשלפם חרב נוקמת

ליסר מלך בני עמון על עשותו הרשע

להלעיב במלאכי דוד והם כצירי שלום באו

לנחמו בשם דוד על מות מלך נחש אביהו,

והוא גלח חצי זקנם וכרת מדויהם בחצי

וישלחם בחרפה אשר לא כדת גויי ארץ.

“חזק ונתחזק” גבורי דוד קראו

ויפלו במחנה עמון ובמחנה הדרעזר

ארם ומעכה, ויכום וישמידום יחד. –

אז נפל פחד דוד על כל מלכי קדם

וישלימו אתו, ואת עמון לא הושיעו,

בני נכר לשמע אזן לדוד ישמעו

לו שרים נכנעו ומלכים שי הובילו,

ולמס עובד השים רבים מגויי ארץ. –

ותרם קרן ישראל, יעקב ראש נשאו

נעלה תפארתם בגוים בעמים יאשרו

בעבור דוד נסיכם, ביד מלכם משיח אלה,

על-כן יקר שמו בישרון וייקר לנצח

שבטי יה מדור דור צמח ישי יכבדו. –

גם בשחקים אלי מרום שם דוד יכתירו

בזבול עליון נעימת זמירותיו תשמע

ונגינת שירי תהלותיו במקהלות שרו

ולפני כס שדי יגישו עטרת תפארת

ויאמרו: "זה פרי אדם צדיק ומלך

"זה שיח דוד לשונו תהלך בארץ

“יאלף עמו הודך, בפיהם ישים תהלתך,”

ויי חפץ בבן ישי, מנחת פיו יריח,

ואומר: " זה דוד עבדי בחירי נפשי רציתי

“קרן ישעו אגביה, עליון למלכי ארץ.”





ויהי היום ויבואו בני אלהים יחד

להתיצב על יי ובא גם שטן בתוכמו.

ויאמר יי אל השטן: “אי מזה באת?”

ויען השטן: “משוט והתהלך בארץ.”

ויאמר יי לו: "ארץ יהודה בעברך

"השמת לבך אל עבדי דוד, כי אין כמוהו

"בבני אדם צדיק תמים השכל וידוע

"אותי, אוהב וירא אלהיו בכל לב ונפש

"תורתי שעשועיו, במצותי נפשו חפצה…

ויען השטן את יי ויאמר:

“אף חפץ בתאות לבו, ויעט לכל חשק.”

ויאמר יי: "בחירי הוא נגיד ומלך

"תאות לבו נתתי לו, ובל מנעתי

“ארשת שפתיו, נוצר תאנה יאכל פריה.”

ויען השטן: "אף באשר לא לו נתת

"ואשר הזהרת בסיני בעשרת דבריך

"ישלח ידו ויקח, בבוא התאוה לעיניהו. –

"תנה לי אדוני האדונים! תנה לי היכולת

"והצליח נא בידי אשר לעשות חפצתי.

"בזאת יבחן כי לא נאמנה עם אל רוחהו

"ולבו בל תמים עמך, כי יעבור על חקיך

“יתור אחר לבו ועינו וזנה אחרימו.” –

ויאמר יי אל השטן: "הנו בידיך,

"תמשול על עיניו, מחזות יחזה להתעהו.

"רק את נפשו שמור, אל תגע בלבבהו,

“חפשי יהי, אין אונס, ברצונו יבחר ויעש.” –

וילך השטן. יי גמר אמר:

גם בהכשל פעמי משיחי אפתח לו שער

אושיט ידי ואקחהו, כי ישוב בתום נפש

כי ינחם על מעשיו ועזב דרך רשע.

אם יבך ויתחנן לי, אענה ואמר סלחתי.

יהי מופת לחוטאים, מורה דרך לשבי פשע.





לתשובת השנה לעת צאת מלכי ארץ

וישלח דוד את יואב וכל עם החיל

וישחיתו את בני עמון ויצורו

על רבה העיר, ודוד יושב בירושלים.

ויהי לעת ערב ודוד קם מתוך חדרהו

ויתהלך ברוחה על גג בית המלך.

רוח חדוה חיתהו, נפשו רותה ענג

בהביטו בשחקים טוהר פני הרקיע,

ורוח צח השיב מים סובב על שפים,

והיום יפוח מחמו בנטות צללי ערב.

ולמרחק עפעפיו שרו טורי הררי קדם,

כרמל ולבנון, שרון וערבה יפרחו,

עמקים עטפו בר, ועשבי שדי צבעים יחליפו,

ולמולו קרית מלכותו עיר כלילת יופי,

יפה נוף משוש לכל הארץ בת ירושלים,

ואזניו שמעו שאון המונה מאדם תהימנה

הרים כחומה יסובבוה וכשומר עליה

מצודת ציון ומגדליה, בצורים בשמים,

ויי סביב לכלם, סביב לעמו נצח.

אז תעלוזנה כליות דוד ונפשו רוממה

ויאמר: "באשרי כי יאשרוני רוזני ארץ,

"מלך אני על ארץ צבי ועל עיר המעטרת,

"וחיל גבורי בשדה כנמרים בהררי טרף,

"יפיצו אויבי מפני, צרי יכניעו.

"ברוך יי אלהי חסדי אשר עליו נתנני. –

והנה שטן עומד לנגדו, שניו יחרוק ונמס.

חדות דוד קנאתהו, חרה בגילת מלך,

ויאמר: "צורר עדתי! גאותך אשפילה,

"הנך בכפי, עתה תכבד ידי עליך

"נגע וקלון אמציאך, ולשמצה תהי,

"אתן מכשול לפניך, רגלך תגוף באבן,

"לא יוסיף אלהים חננך, להטות לך חסד,

“כי אני אבאיש ריחך בעיני יי אלהיך.”





ויסת השטן אשה יפת מראה ותאר

ויאפל לעיניה, ויהי לה חשכת ליל.

ותפשט ערומה ותאמר: מי יראני?

ותרחץ בחצר ביתה תחת פני רקיע,

ועיני דוד תאורנה כאור הצהרים,

ויהי פה ענן וחשך ושם האיר הלילה,

והמלך מתהלך על הגג הנה והנה,

ויבט לפניו וירא את האשה רוחצת

ויעצם את עיניו, סוגר והשטן פותח.

והאשה טובת מראה מאד, בבנות יפיפה,

הרהב לב המלך ואש התאוה נשקה,

השטן מצחק, ודוד עמד כמתעתע. –

והמלך דרש דרש לאשה ויאמרו:

“זאת אשת אוריה החתי ושמה בת שבע.”

וישלח דוד מלאכים ויקחה

ויתעלס עמה באהבים, והיא מתקדשת

מטומאתה ותשב אל ביתה ותהר

ותשלח ותגד לדוד לאמר: “הרה אני.”–

וישלח דוד אל יואב אל המערכת

לאמר: “שלח לי את אוריה החתי,” וישלחהו.

ויבא אוריה וישאלהו המלך

לשלום יואב ולשלום העם והמלחמה,

ויספר אוריה הדברים כאשר המה,

ויאמר דוד: " רד לביתך ורחץ רגליך."

אוריה יצא ותצא אחריו משאת המלך.

וישכב אוריה בחוץ פתח בית המלך

עם כל עבדי אדוניו ולא ירד אל-ביתהו.

ויגד לדוד: לא-ירד אוריה הביתה.

ויאמר לו דוד: "הלא אתה בא מדרך

למה לא ירדת אל ביתך לנוח?"

ויאמר אוריה: " הנה הארון הקדש

"וישראל ויהודה יושבים בסכות אהל

"ואדוני יואב ועבדיך חונים המה

"על פני השדה, ואיך אבוא אל ביתי אני

"לאכול ולשתות ולשכב עם אשתי? חייך

“וחי נפשך המלך, אם אעשה כאלה.”

ויאמר דוד: " שב פה היום ומחר אשלחך."

וישב אוריה ביום ההוא בירושלים.

ויקרא לו דוד ויאכל לפניו לחם

וישת וישכרהו ויצא בערב

לשכב במשכבו עם כל עבדי המלך

ואל ביתו לא ירד גם בזה הלילה.





בא דוד במצוק, כלימה כסתה פנימו

ויאמר: עתה אהיה לבוז לשמצה ודופי.

כי תגלה ערות דבר, עוני בבת שבע. –

פוטר מים ראשית זדון, יוסיף חטא לפשע.

חפץ דוד לכסות חטאו, ונפל מפח לפחת.

ויהי בבקר ויכתוב דוד ספר

וישלח ביד אוריה אל יואב שר החיל

ויכתוב בספר ויחתם הדברים אלה:

"אחפוץ במות אוריה להכחידו מן הארץ.

"ועתה עשה נא יואב כחכמתך להעבירהו

הבו אותו במקום המלחמה החזקה

ושבתם מאחריו ונכה ומת ביד אויבינו."

ויהי בשמור יואב אל רבה ללחום אליה

ויתן את אוריה ומעט אנשי חיל

אל המקום אשר ידע כי חזק שמה

חיל האויב, ואנשי עיר יצאו וילחמו במו

ועבדי דוד עם אוריה נפלו ומתו.

וישלח יואב מלאך לספר אל המלך

דברי המלחמה וכי מת גם אוריהו

ויאמר דוד אל המלאך: "מהר ושובה

"אל יואב וכה תאמר: אל ירע בעיניך

"אשר קרה, כי-כזה וכזה תאכל החרב,

“החזק מלחמתך אל העיר והרסה וחזקהו.”

ותשמע בת שבע כי מת בעל נעוריה

ותספוד עליו, ויעברו ימי האבל

וישלח דוד ויאספה אל-ביתהו

ותהי-לו לאשה, ותלד לו בן. וירע

הדבר אשר עשה דוד בעיני אלה.





יגער יי בך השטן, מעור עינים!

יגער בך הבוחר בדוד וירושלים,

הדחת לב צדיק לשום עם מנאפים חלקהו,

איש יקר ונאמן הפלת בחרב אויבהו,

משחית נפשות תמימים! אל יגל לבך,

אל תאמר יכלתיו, כי לא תפק זממך,

שבע יפול צדיק וקם, כי להיטב יודע,

צדקו יעמוד לעד, רגע מוסר פורע,

להפריד דוד מאלהיו בל תעצור כח,

זה יצום ויתפלל, וזה ירבה לסלוח.





ויי שלח את נתן החוזה, וישם

דבר בפיו להגיד לדוד המלך

ויבוא אל דוד ויפתח פיו ויאמר:

שני אנשים, רש ועשיר בעיר אחת ישבו,

לעשיר היה צאן ובקר למאה ואלף

ולרש אין כל רק כבשה אחת קטנה

אשר קנה ויחיה, ותגדל עמו בבית

עמו ועם בניו יחדו, מפתו אכלת

מכוסו תשתה, בחיקו תשכב, כבת לו היתה.

ויבא הלך לעשיר, ויחמול לקחת

מצאנו ובקרו לעשות לאיש האורח

ויקח את כבשת האיש הרש ויעשה

לאיש הבא אליו ויאכלו וישמחו. –

ויחר אף דוד באיש מאד ויאמר:

חי יי! העשה זאת לו משפט מות,

ואת הכבשה ישלם לאיש הרש ארבעתים,

עקב כי גזל דל ואין חמלה בלבהו.

ויאמר נתן אל דוד: "אתה המלך

אתה האיש. כה אמר לך יי אלה:

"אנכי משחתיך על ישראל למלך

"ואנכי מיד שאול רודפך הצלתיך,

"ואתנה לך בית אדניך ונשיו בחיקך

"ואתנה לך בית ישראל ויהודה יחד,

ואם מעט ואוסיפה לך, כהנה וכהנה.

"מדוע את-דבר יי וחקותיו בזית

"לעשות הרע בעיניו. הכית בחרב

"את אוריה החתי, ואת אשתו לקחת

"ואותו בחרב בני עמון הרוג הרגת.

"ועתה עולם לא תסור חרב מביתך,

"כה אמר יי: הנני מקים רעה עליך

"מביתך, ולקחתי את נשיך ונתתי

"לריעך ושכב עם נשיך לעיני השמש

"כי אתה עשית ערות דבר בסתר

“ואני אעשה הדבר הזה לעיני השמש.”

ויאמר דוד: " ליי אלהים חטאתי!"–

ויאמר נתן: " גם יי העביר חטאתך,

"אפס כי נאץ נאצת את-אויבי אלה,

הבן הילוד לך מות ימות עודו ילד."





“חטאתי” אמר דוד ולבו קרוע

מקרב מעיו ועמק נפשו יצא אמר,

וכחץ פנימה ירד דברו תוך חדרי בטן.

אחת דבר “חטאתי” ואלהיו שומע

וירא כי בתמים נחם, ויאמר: “סלחתי!” –

ובכל זאת נפש דוד לא נחה ושקטה,

נקטה נפשו בו ותמאן לו לסלוח,

וירב צום ותפלה והכנע לאלה,

ובשבר רוחו מזמור לדוד נצח,

בבוא אליו נתן הנביא כאשר בא אל בת שבע:



חנני אלהים כחסדך 13



כרב רחמיך מחה פשעי:

הרב כבסני מעו‍ני

ומחטאתי טהרני:

כי-פשעי אני אדע

וחטאתי נגדי תמיד:

לך לבדך! חטאתי

והרע בעיניך עשיתי

למען תצדק בדברך

תזכה בשפטך:

הן-בעון חוללתי

ובחטא יחמתני אמי:

הן-אמת, חפצת בטחות

ובסתם, חכמה תודיעני:

תחטאני באזוב ואטהר

תכבסני ומשלג אלבין:

תשמיעני ששון ושמחה

תגלנה עצמות דכית:

הסתר פניך מחטאי

וכל-עונותי מחה:

לב טהור ברא-לי אלהים

ורוח נכון חדש בקרבי:

אל-תשליכני מלפניך

ורוח קדשך אל-תקח ממני:

השיבה לי ששון ישעך

ורוח נדיבה תסמכני

אלמדה פושעים דרכיך

וחטאים, אליך ישובו:

הצילני מדמים אלהים

אלהי תשועתי תרנן לשוני צדקתך:

אדני שפתי תפתח

ופי יגיד תהלתך:

כי לא-תחפוץ זבח ואתנה

עולה לא תרצה:

זבחי אלהים רוח נשברה

לב-נשבר ונדכה אלהים לא תבזה:

הטיבה ברצונך את-ציון

תבנה חומות ירושלם:

אז תחפוץ זבחי-צדק עולה וכליל

אז יעלו על מזבחך פרים:





פתח אלהים לדוד את שערי השמים

ויקשב וישמע נעים תפלת המנצח.

ויאמר לא תמות, העברתי חטאתך

אך למשפט יסרהו ונקה לא נקהו.

ויגוף יי את הילד אשר ילדה בת שבע

אשת אוריה לדוד ויחלה ויאנש.

ויבקש דוד את האלהים בעד הנער

ויצם צום ובא ולן ושכב ארצה.

קמו זקני ביתו להקימו מן הארץ

ולא אבה דוד ולא ברה אתם לחם.

ויהי ביום השביעי וימת הילד

אז קם דוד מהארץ וירחץ ויסך

ויחלף שמלותיו וילך בית יי וישתחו

ויאמר: צדק משפטיך אל, כן חרצת,

בזה יסור נא עוני ויכפר הפשע.

ויבא וינחם את אשתו בת שבע,

ותהר עוד ותלד בן בטהרת קדש,

ויקרא את שמו שלמה, כי יי אהבהו.

וישלח ביד נתן הנביא לברך הילד

ויקרא שמו ידידיה, כי אהוב הוא לאלה.

הוא שלמה בן דוד, תפארת יושבי חלד

יורש עצר, הרים כסא אביו עד לגבוה,

בחכמה בעשר וכבוד נעלה על מלכי ארץ

עטרת צבי לגזע ישי, חמדת כל בית פרץ.




מחברת רביעית





שיר ששה עשר





יולד כסיל לתוגה לו

ולא ישמח אבי נבל.






בית והון אבות לבנים ינחילו

אך לא מרוחם עלימו יאצילו

להנחיל לב ונפש מי יעצר כח?

יש ישר וצדיק תמים בכל פעלהו

מוליד בן רשע נלוז בכל מעגלהו

מגפן יצא קוץ, מחטה חח.





נחלת יי בנים מטיבי לכת

אשרי הורם! כאלון אשר בשלכת

מצבת בו זרע קדש מצבתמו.

אוי לאבות! פרי בטנם כי נאלחו,

יולד כסיל ואבי נבל לא ישמחו

כל ימי חייהם נגע וקלון למו.





נשגבה דעת מנו, מה מאד נפלאה

איך ממקור טהור טמאה יצאה,

מבית מלון צדק איכה יצא רשע.

מאברהם ויצחק סגולי אלהינו

ממשה ושמואל ראשי נביאנו

איך יצאו סוררים עוזבי דרך ישע!





גם בני דוד בעקבותיו לא דרכו

אמנון ואבשלום ארח רע הלכו

היו לתוגת אביהם באהבתו למו.

זה טמא את אחותו ויגל ערותה

זה הרג ונקם בקנאו את קנאתה

לדאבון נפש דוד היו כלמו.





זה גבור מלחמה אויביו ינצח

קרני ראם קרניו, בם עמים ינגח

יהודה וכל ישראל תכו לרגלהו,

אך בניו סררו זרעו בו בעטו, —

בעון חטאתו בה רגליו נשמטו

ולבשת ערותו בסאסאה תריבהו.





עודנו יואב שר הצבא וכל החיל

צרו על עיר רבה, וילכדו עיר המים.

וישלח יואב מלאכים אל דוד ויאמר:

"נלחמתי ברבה ואת עיר המים לכדתי,

"והנה קרובה עיר המלוכה לנפול בידינו

"עתה אסוף יתר העם, בראש צבאך צאה

"וחנה על העיר ולכדה, ותהי תפארתך,

“פן אלכדה אני, ונקרא שמי עליה”.

ויאסוף דוד מחנהו וילך רבתה.

בא, ראה וילכדה, ויבוא העירה

ויקח את עטרת מלכם מעל ראשהו.

ככר זהב משקלה מאד יקרות אבניה,

ותהי על ראש דוד לעטרת תפארת.

ושלל העיר הוציא הרבה עד אין חקר

ואת יושביה הוציא, וידו כבדה עלימו,

יסרם קשה על השמצה עשו במלאכיהו

אשר לא כדת ומשפט כל גויי הארץ,

וכן עשה לכל ערי עמון, יסר יסרמו.

וישב דוד וכל העם ירושלימה

כליל עז, כליל עשר וכבוד, תהלה ותפארת.





ירוצו הגלגלים, סובב הולך הרוח,

השמש בא, ולמקומו שואף זורח.

עתים יחלופו אור ימיר בחשך

אף לאדם יחליף וימיר עת ופגע

עתים לשמחה עתים לתוגה, לטוב ולרוע.

כדגים במצודה, כצפרים בפח נאחזו

כן לא ידע אדם את עתו עלי חלד,

נוקש לעת רעה כשתפול עליו בפתע. —

על מרום הרי הצלחה כלו שאנן בוטח

ישב דוד בקרית מלכותו בירושלים,

יחד יהודה וישראל למשמעתו סרו,

גם בני צרויה בראשונה קשים ממנו

שחו מפניו עד לעפר, וייראוהו

וימהרו לפקודתו כנשר חש עלי אכל.

וחוצה לגבולותיו אליו גוים יכנעו,

עמים השלמו לו, כי יגורו מפני חרב,

אלה יחלו במנחה את פניו, ואלה

שם למס עובד, ויהי אדון אדונים למו. –

אך בביתו קם רע, בהיכלו פיד ושבר,

בנים לא אמון בם מחלציו יצאו,

בעטו בו ובתוכחתו, מוסר לא לקחו,

ערף פנו וילכו בשרירות לבמו,

תחת אהבתו למו עזה כמות

היו לו למרת רוח ולדאבון לב ונפש,

וימררו וישטמו איש את אחיו בסתר,

והנה לדוד אביהם עליו היו כלנה,

ועל הימים הבאים נפשו נעצבת

ויאמר: הן בעודני חי ממרים המה

אף כי אזקן ואחלש, וכי ארד קבר. —

אמנם הנה זה אחד, ידידיה, זה ינחמהו,

כי יי הכינו כסא אביו לרשת,

זה יקים נר דוד, תחתיו ימלוך לתפארת.





אחות יפה לאבשלום, תמר בשם נקראה,

ילידי דוד ממעכה בת תלמי המלך,

ויאהבה אמנון בן דוד יליד אחינעם,

ויפלא בעיניו לבוא ולקרוב אליה

כי בתולה היא וצנועה בחדרי המלך,

ויצר לאמנון להתחלות, שנתו נדדה

כל הלילה, ופניו כחשו בבקר.

ויונדב בן שמעה אחי דוד היה רע

לאמנון, והוא איש חכם ותחבולות יודע,

ויאמר לו: "מדוע רעים פניך

"בן המלך, וככה דל בבקר בבקר?

ויאמר לו אמנון: חלה אהבה אני,

"את תמר אחות אבשלום אנכי אהבתי,

"ובת מלך פנימה כל היום יושבת

"ואני כלכל לא אוכל, אהבתי אליה

"תגבר בי יום יום, ותבער כאש צרבת,

"מדי החדלתי מלאות תשוקתי כן גדלה.–

ויען יונדב: "שמע לעצתי ותחי.

"שכב על משכבך והתחל, ובא אביך

"לבקרך, ותרא כי נכמרו רחמיו עליך

"ואמרת: תבוא נא תמר אחותי ותעש

"לעיני את הבריה ותברני הלחם,

"כי לא יטעם לחכי כל משקה וכל אכל

“כי חליתי, אך מידה אקח ואכלתי.”

ויעש אמנון כעצת יונדב רעהו

וישכב ויתחל ובא אביו המלך

לראותו, ואמנון נאנק ונאנח, ויאמר

כדברים האלה אשר שם יונדב בפיהו.

וישלח דוד אל תמר בתו הביתה

לאמר: לכי בית אמנון אחיך ותבריהו לחם

ועשי הבריה לעיניו. ותלך בית אחיה

והוא שוכב, ותלבב שתי הלבבות לעיניהו

ותבשל ותגש לו. וימאן לאכול לחם

ויקרא: הוציאו כל איש מעלי, הוציאו!

ויצאו, ותמר לבדה אצלו נשארה

ויאמר לה אמנון: הביאי החדרה

את הבריה ואברה מידך. ותעש

תמר כן, ותבא החדרה לאחיה,

ויחזק בה ויאמר: אחותי! החייני!

"את סבת חליי ואת תחלציני ממות,

"חלה אהבה אני, שכבי עמי ואחי.

ותאמר לו: " אל נא אחי! אל תענני,

"לא יעשה ככה בישראל עמנו,

"ואני אנה אוליך הכלמה ובשת?

"ואתה כאחד הנבלים בישראל תהי,

"גם עצב וכעס תרבה לאבינו המלך.

"דבר נא עם אבי, כי ממך לא ימנעני. —

ולא אבה לשמוע בקולה, והיא מתאמצת

להתנצל מבין זרועותיו לנוס החוצה,

ויחזק ממנה אמנון ויענה,

ויעש הרע להחל אחותו בת מלך.





מה נבלה הזמה! מה נמאס הרשע!

הן מתקם למרורות, חשקם למחלה ונגע,

חמת תנינים יינם ענבי רוש ענבמו,

חמדת ענגם רגע, ומכאובם נצח,

אחריתם בלהות, אהבה בראש ושנאה בעקב.

סורו סורו צעירי ימים! חושו לברוח

מפתח רע, מפתיות חטאה אל תפתו,

פיה תשק, וחנוק יחניקו צפרניה.

סורו סורו, בית זמה אל תקרבו צעד,

פן תטרוף ואין מציל. תוריד שאול ואין מעל. —

אמנון אחרי שתה כוס תאוה עד קבעת

קצה נפשו בו, וירק בו וישליכהו.

שנאתו לתמר מאהבה אשר אהבה גדלה,

לא יכול ראותה, ויאמר לה קומי לכי. —

ותבהל בת מלך, ותזעק ותאמר:

"אוי לך אח פתנים! אויה חוטא ומרשיע!

"אתה היית בעוכרי, כבוד בתולי חרפת.

"הנה גדולה הרעה הזאת מאחרת

"אשר עשית עמי, תעשה עתה לשלחני.

"פרש נא עלי כנפיך, החזיקני בבית,

"אהי אשת חיקך, ותכס בשתי ופשעך,

עשה נא אמנון, עשה למען המלך אבינו

“פן ימיתנו היגון ויורידהו שאולה.”

וימאן הרשע שמוע לה, ויאמר

לנערו משרתו: שלחו זאת מעלי החוצה

ונעול הדלת אחריה! ויעש כן הנער

הוציאה חוצה ונעל הדלת אחריה. —

ועליה כתנת פסים כי כן תלבשנה

בנות המלך מעילים. ותקח תמר אפר

על ראשה, וכתנת פסים אשר לה קרעה

ותספוק כפיה ותלך הלוך וזעקה. —

ומי לא יזעק עמך, אומללה בת מלך!

עליך דמעה תרדנה עיני כל שומע.

נקית תמר נקית, אין אשם בכפיך

ואת היית לחרפה כמו חטאת ומנאפת,

אחיך פשע בך, פעל אכזרי מעשהו,

כעל אחד הנבלים עליו בוז ישפוכו

כל ישרי לב, שמע זדונו יאשימהו. —

והמלך דוד שמע הדברים האלה

ויחר לו מאד, ונפשו שבעה עצבת,

את חטאיו זכר, וחזון החוזה לנגדהו

ויאמר אל לבו: "פקודת‏י הנה באה,

"קמה רעה בביתי, בדבר ערוה החלה,

"הנה זאת חטאת נפשי, בסאסאה תריבני.

“צדיק אתה אלהים, תגרת ידך נשאתי.”

וידום המלך, ויתאבל בסתר. —

אך מרשעים יצא רשע, המה כלי זעם

ביד יי, כי לא ינקו כל פועלי און,

ביד אבשלום אחיו נשלפה חרב נקמת

והנה על קדקד אמנון אשמתו ירדה.





ואבשלום ראה את תמר אחותו ויללותיה

ויתחלחל ויאמר: "מה זה אחותי? הגידי,

“האמינון אחיך היה עמך? הה פושע!”

ותדום תמר ותבך ותכס פניה.

ויאמר לה אבשלום: "אחותי, אחותי! החרישי

"אחיך הוא, אל תגלי חרפתו וחרפתנו,

הרגעי, לדבר הזה לבך אל תשיתי,

"קומי ושבי בביתי עד יעבור הזעם. —

ותשב שוממה בית אבשלום אחיה.

ולא דבר אבשלום עם אמנון אחיו מאומה

למרע-עד טוב, ובלבו התנחם להרגהו.

ימים שנתים חבא שנאתו לאחיהו.

אז גוזזים היו לו בבעל חצור אפרים,

ויקרא אבשלום לדוד ולכל בני המלך,

ויאמר המלך: אל נא נלך כלנו

ולא נכבד עליך ויפצר בו ללכת

ולא אבה המלך, ויברכהו. ויאמר

אבשלום: ולא, ילך נא אמנון אחי אתנו.

ויאמר המלך: למה זה בני, למה?

ויפצר בו אבשלום, וישלח המלך

אתו את אמנון וכל בני המלך יחד. —

ויצו אבשלום את נעריו ויאמר למו:

שמעו נא וראו, כטוב לב אמנון ביין

ואמרתי לכם: “הכו!” היו לבני חיל

והמיתוהו, הלא אני צויתי, אל תיראו.

ויאמרו נעריו: אחת נתנה לו ולא נשנהו.





הה יום חשקם לחרדה, לדם נהפך היין.

היתה שמחה לתוגה זבח משפחה לרצח!

כטוב לב המסבים ביין, הריעו בני מלך,

עלי כוסם קראו הידד, ירונו ישמחו,

והנה חרב הנערים בלב אמנון נדקרת

ויז נצחו על בגדיו ועל הקרואים יחד,

חררו בני המלך ויקראו: רצח! רצח!

וייראו כל איש לנפשו ויקומו ברעד

מעל השלחן, איש על פרדו רכבו נסו. —

המה בדרך ואל דוד השמעה באה

לאמר: הכה אבשלום את כל בני המלך,

ויקרע דוד את בגדיו וישכב ארצה,

וכל עבדי המלך קרועי בגדים נצבו.

ויען יונדב בן אחי דוד ויאמר:

אל יאמר אדוני כל בני המלך מתו,

אמנון לבדו מת, על פי אבשלום אחיהו

מיום ענותו את תמר שומה היתה. —

וישא הנער הצופה את עיניהו

וירא והנה עם רב מצד ההר הלכו,

ויאמר יונדב: הנה בני מלך באו!

הרגע נא אדוני! כן היא כאשר דברתי. —

ככלותו לדבר ויבואו בני המלך

וישאו קולם ויבכו, ויהי נהי ואבל

כי גם המלך ועבדיו הגדילו בכי

על השוד והשבר, בבית דוד נפרץ פרץ.

ויתאבל דוד על בנו ימים כבירים,

כי אהב כל בניו, גם כי חטאו ואשמו. —

אמנם עזה אהבת אב, תכסה על כל פשע

אולם החמלה למדי תוסיף חטא ורשע. —





ואבשלום ברח גשורה אל תלמי המלך.

אבי אמו, שלש שנים התארח שמה.

ותכל נפש דוד, עליו נכמרו רחמיו,

כי נחם על אמנון ואהבתו התעוררה

אל אבשלום, ובלבו להשיבו מדחי.

וידע יואב בן צרויה כי לב המלך

על אבשלום, וישלח יואב תקועה לקחת

משם אשה חכמה, ויאמר אליה:

לבשי נא בגדי אבל ואל תסוכי שמן,

והיית כאשה ימים רבים על מת מתאבלת,

ובאת אל המלך ותשפכי לפניו שיח.

וישם יואב את הדברים במו פיה.

ותבוא האשה התקועית אל המלך

ותפול על אפיה ארצה ותשתחו

ותאמר: "הושיעה נא, הושיעה המלך!

"אלמנה אני, ולשפחתך בנים שנים

"וינצו בשדה ואין מציל בינימו,

"ויכו אחד את האחד וימיתהו.

"והנה קמה כל המשפחה על שפחתך

"ויאמרו: תני את מכה אחיו ונמיתהו

"בנפש אחיו אשר הרג, גם היורש נשמידה

"ואני אשכל גם שניהם וגחלתי נכבתה

לבלתי שים לאישי שם ושארית על הארץ"

ויאמר המלך אל האשה: על תיראי,

קומי ולכי לביתך ואני אצוה עליך.

ותאמר האשה: עלי אדוני המלך.

ועל בית אבי העון ואתה וכסאך נקית.

ויאמר המלך: מי המדבר אליך

והבאתו אלי ולא יוסיף עוד בך לגעת.

ותאמר: יזכר נא המלך את אלהיך

מהרבית גואל הדם להשמיד לשחת נפש.

ולא ישמדו את בני. ויאמר המלך:

חי יי! אם יפול משערת בנך ארצה!

ותאמר התקועית: "למה כזאת חשבת

"על עם אלהים? חלילה למו, חלילה!

"חלילה גם למלך מדבר כאלה

"לאשם לו, מבלתי השיב את נדחהו,

"כי מות נמות וכמים הנגרים ארצה

"אשר לא יאספו, לולא ישא אלהים נפש

"וחשב מחשבות לבל ידח נדח ממנו. —

"ועתה אשר באתי לדבר אל אדוני המלך,

"אולי תשמע דבר שפחתך להצילני

"מכף האיש להשמיד אותי ובני יחד,

"ואמרתי יהי נא דברך למנוחת נפשך,

"והנה כמלאך אלהים כן אדוני המלך

“לשמוע טוב ורע, ועמך יי אלהיך.”

ויען המלך את האשה ויאמר:

אל נא תכחדי ממני דבר אותך אשאלה.

היד יואב היתה אתך בכל אלה? ותען

האשה ותאמר: חי נפשך אדוני המלך!

אם אש להמין ולהשמיל מכל אשר דברת,

עבדך יואב הוא צוני, בפי שפחתך

שם הדברים האלה אשר אמתך דברה

לבעבור סבב דבר טוב עשה שר החיל,

ואדני חכם כמלאך אלהים כל לדעת.

ויאמר המלך ליואב: הנה עשית

זה הדבר, לך השב את אבשלום הנער.

ויפול יואב על פניו ארצה וישתחו

ויאמר: ברכת אלהים עליך המלך!

היום ידע עבדך כי מצא חן בעיניך

אשר עשית דבר עבדך. אשרי לארץ

אשר רוזניה לעצת עבדיהם ישמעו!

ויברך את המלך ויקם וילך

גשורה, ויבא את אבשלום ירושלים.

ויאמר המלך: יסב אל ביתהו

ופני לא יראה. וישב אבשלום שנתים

ימים בירושלים, ולא ראה פני המלך.






שיר שבעה עשר





עין תלעג לאב ותבוז ליקהת אם

יקרוה עורבי נחל ויאכלוה בני נשר.






למי אוי ואבוי, למי כהות עינים?

למי שבר רוח, למי המית מעים?

למפנק בניו והמה בו פשעו,

באין מתג ורסן כמו סוס ופרד

פרקו עול מוסר בזדון ומרד

רק רע כל היום, להיטב לא ידעו.





למי אוי ואבוי, למי מדינים ושיח?

למי בת עינו כנחל דמעה תגיח?

לנס מארצו ובן מעיו רודפהו,

למלך רד מכסאו יחפוז לברוח

נרדף מחרב צר ידכה ישוח,

מי ידחנו? אשר יצא מחלציהו.





כחטאתך דוד! יסרת כפלים,

בביתך בן ישי! חלו בך ידים,

מקרב היכלך קמה רעתך,

בנך ואיש שלומך עליך קשרו,

חק תורה חק מוסר יחד עברו,

ישטמוך רשעים תחת אהבתך.





הן נסך אלהים, ככסף צרפת

ואתה לעין כל רוח קדשך חשפת,

הצדקת דין עליון, נשאת סבל,

נסת נענית, תשמע חרפתך

כרחל נאלמה לא נעו שפתיך

לתת תפלה בימי מרודים ואבל.





אך במטה לא בחרוץ יודש קצח.

יסרת למשפט רדת לא לנצח,

נפלת קמת, עוד קרנך תצמיח.

אחת נשבע אלהים, לעד יקימנו

בריתו עם בחירו, עולם לא יפירנו,

יציץ בן ישי, בית דוד יפריח.





ככושי עורו ונמר חברבורו לא יהפכו

לא יתהפך זד יהיר נפשו כי נשחתה,

אולת קשורה בלבו במכתש לא תסירנה.

ילעג לכל תוכחה, לשוא תיסרהו שבט,

יחזיק ברשעו, עד דכא לא ייטיב מעשהו. —

שב אבשלום מארץ נדחו ירושלימה,

נגרש מנגד פני אביו התהלך שמה,

נקלה בעיני אחיו ובעיני עבדי המלך,

וירא וידע כי לא כפר פשעהו,

עוד מלב אביו לא נמחה מעשה הרצח,

ולא שת ללבבו לשוב להתרפס ולשח

לדכא תחת רגלי אביו למען יסלחהו,

והנו עומד במרדו, ויוסף חטא על פשע

ירא לעשות לעין השמש ויעש בסתר,

חרש מחשבת און לעשות נקמה במלך,

גם אחרי התרצה לו אביו ויחבקהו

אמר להורידו מכסאו, להפילו שחת,

ויהי סורר ומורה, מורד ופושע

חטא והחטיא רבים מיושבי ירושלים

ועבדי דוד הנאמנים למרד הדיח

וירב לשפוך דם, סכסך איש באחיהו. —

עד באה פקודתו ימי השלום אתיו

הושב אשמו בראשו, עון עקבו יסבהו,

לולא תפלת דוד אביו נפשו המליטה

מרדת תפתה. בקהל רפאים ינוח.





ואבשלום איש יפה, בישראל אין כמוהו,

לא היה בו מום מכף רגלו עד קדקדהו,

ושער ראשו כשני צומחת עליו כיער,

והיה מקץ ימים לימים אשר יגלח,

כי כבד עליו וגלחו, ויעל במאזנים

ושקל שערו מאתים שקלים באבן המלך.

על-כן התפלאו בו המון העם ויסלסלוהו. —

גאה הבער ביפיו וירם לבבהו,

לא נשא פני נכבד, והתערב בעם הארץ.

וזה פרי גדל לבב אבשלום, הרה אף וכעס

על כי לא ראה פני המלך ימים שנתים

וישטום את אביו וחרש מחשבת אבן.

וישלח אבשלום אל יואב שר החיל

אחת ושתים, לשלוח אותו אל המלך,

ולא אבה יואב לבוא אליו הביתה.

ויצו אבשלום את עבדיו ויאמר למו:

ראו חלקת יואב אל ידי, שעורים לו שמה,

לכו והציתוה באש. וילכו ויציתוה.

ויבא יואב אל אבשלום הביתה

ויאמר: למה ככה עשו לי עבדיך?

ויען אבשלום: יען לא באת הנה

בשלחי אחריך כי אשלחך אל המלך,

לאמר: "למה מגשור באתי? הלא טוב לי שמה.

“אראה נא פני אבי ואם עון בי המיתני.”

ויגד יואב למלך כדברים אלה.

ויאמר המלך: קראו לאבשלום הנה.

ויבא וישתחו על אפיו ארצה,

ויחבק המלך לאבשלום וישקהו.





נעתרות נשיקות לשונא וחבק בן פושע.

טמאת שפתיך דוד, בן סורר נשקת!

הה! השיבות אל ביתך נחש בריח.

אהבת אב בלבך וקרבו חורש רעתך

שנאה יכסה במשאון, תגלה לעין שמש

כי יבכרו פרי תחבולותיו מחשבת רשע. —

עתה בשבת אבשלום חפשי בירושלים

וכאות נפשו יצא ובא בית המלך

ונגלה לו סוד אביו, שבתו וקומו יודע,

עתה רחבה ידו לבצע זדון לבהו

להוריד אביו מכסאו, והוא תחתיו יעלנהו.

ולא החביא עוד הסורר מעשיו בסתר

רק מתנשא לעין כל, בגדולות מצעדיהו,

והנה אין איש משים ללבו, כי מי יודע

כי רעה נגד פניו, הלא אביו אהבהו

לא הכלימו לא כהה בו, ויפנקהו.

על-כן צלחה דרך רשע לכלות דבר רשע

ויעש לו אבשלום מרכבת סוס ופרד,

וחמשים איש רצים לפניו כלפני מלך.

עתה שת פניו לחנפה להסית ולהדיח,

וישכם ויעמוד על יד דרך השער,

ויהי כל האיש אשר יהיה לו ריב ברעהו

ובא אל המלך למשפט, ויקראהו

אבשלום אליו ושפתיו חלקות תבענה

ויאמר: מה שמך? ומה שם עירך?

אף דברי ריבו דרוש דרש לדעת,

וכאשר ענה האיש כפי הדברים האלה,

אמר אבשלום: טובים ונכוחים דבריך

אולם שומע אין לך מאת המלך.

ויאמר עוד: מי ישימני שופט בארץ

ואלי יבוא אשר לו דבר משפט, והצדקתיהו.

והיה בקרב האיש להשתחוות לפניו ארצה

ושלח אבשלום ידו והחזיקו ונשקהו.

כן עשה לכל אנשי ישרון אשר יבואו

מכל ערי ישראל למשפט אל המלך,

ויגנוב את לב העם, אחריו הטמו.





מקץ ימים ויאמר אבשלום אל המלך

אלכה נא ואשלם נדרי אשר נדרתי

ליי בחברון, כי נדר נדר עבדך

בשבתי בגשור לאמר: אם השב ישיבני

יי ירושלים ועבדתי את אלהינו

והשתחויתי בחברון. ויאמר לו המלך:

לך בשלום. ויקם וילך חברונה. —

שוא דבר פי חנף, יראתו נכזבה,

לא לירא לא לעבוד יי ולשלם נדר

כי אם להכעיסו ולהפר חק תורת פיהו

למרוד בדוד אביו לשלוח יד במלך

הלך הסורר חברונה, ויעש שם קשר

עם שונאי דוד, ויסת נאמנים למרד,

כי הלכו עמו מאתים איש מירושלים

קרואים והולכים לתמם, ושרש דבר לא ידעו,

וידיחם אבשלום לבוא בברית רשע,

ויתקבצו אליו עוד אנשי בליעל

שונאי שלום בוזי צדק ואוהבי כשל.

וישלח אבשלום מרגלים לכל שבט ושבט

בישראל לאמר: קול שופר אם תשמעו

ואמרתם: נסכו את אבשלום בחברון למלך.

גם אחיתופל הגילוני יועץ ורע

לדוד, גם הוא היה עם אבשלום בקשר,

וישלחהו אבשלום מגילה עירהו

לעבור בארץ להיות מסית ומדיח,

ויהי הקשר אמיץ והעם הלכו ורבו

את אבשלום, כי שמעו לקול אחיתפל

כי נכבד ונשוא פנים היה זה הגבר

ודבריו נשמעים בימים ההמה.





אהה קרית ארבע! הה חברון עיר מפארת!

איה ידידות מנוחתך, את בקדש נאדרת?

לנשק עפר אדמתך אליך קדושים ינהרו,

בה צורים חצבו, מקבת בור נקרו,

לתאות גבעות הורם יבואו שעריך,

לבקר מערת המכפלה בשדמות גבוליך,

שם ברגש יהלכו להשתחוות על בתי חמר,

לעבוד יי לשלם נדר לאל עליהם גמר.

קריה נאמנה איכה היתה לעיר נדחת!

שם נגעל כבוד משפחה ונהפכה למספחת,

אללי מורדים ופושעים יחד שם נוסדו

שכחי מוסר על אלהים ועל מלכם נועדו

בן בועט באביו לשלוח בו ידהו,

זומם רשע לצדיק ומבקש השחיתהו —

הה! הישמע קול תרועת מלחמת רשע

בעיר מנוחות שאננות, משכן שלום וישע? —

עורו ישני מכפלה! אבות קדושים קומו!

אל תדמו לאשר נועץ בסוד חורשי און

אשר בשכונת מנוחתכם מרעים סוד המתיקו.

קומו וגשו לצור ישעכם שפכו לפניו שיח,

ויהי עזר למשיחו, מפלט לדוד בחירהו,

תופר עצת זדונים מסברם יבושו,

ולא תצלח לרשע לבלע צדיק ממנו.





והמגיד גלה את אזן דוד ויאמר:

קשר אבשלום בנך עליך קשר

ולב איש ישראל אחריו, המורדים ירביון.

ויאמר דוד: הנה זאת יד אלה,

בתוכחות על עוני הצרה הזאת באה,

ויאמר לכל עבדיו אשר אתו בירושלים:

קומו ונברחה, כי לא תהיה פליטה לנו

מפני אבשלום. מהרו נא מהרו ללכת

פן ימהר והשיגנו והדיח עלינו

את כל הרעה, והכה העיר לפי חרב.

ויענו עבדי דוד אליו ויאמרו:

ככל אשר יבחר אדוני המלך הנה עבדיך. —

הה ליום רעה, הה ליום הוה ושבר!

ברגליו יצא מלך ישראל, דוד איש פלא,

ברגליו הלך פאר מלכים כעבד על הארץ!

ויברח דוד וביתו מבית המלך

רק עשר פלגשים השאיר לשמור הבית. —

ודוד והעם ברגליו בבית המרחק עמדו,

וכל עבדיו והכרתי ופלתי עברו,

והגתים שש מאות איש עוברים פני המלך,

המה הנאמנים אשר ברגלו מגת באו.

ויאמר המלך אל אתי הגתי: "שובה!

"שובה, למה תלך גם אתה אתנו?

"הלא נכרי אתה וגולה אתה למקומך,

"תמול בואך, והיום אניעך עמי ללכת,

"ואני הולך ונע באשר אלך לנוע,

“שוב והשב אחיך עמך, איש אמת וחסד!”

ויען אתי את המלך ויאמר:

חי יי וחי נפשך אדוני המלך!

כי-אם במקום אשר אתה תנוע ללכת

אם לחיים אם למות שם יהיה עבדך.

ויאמר דוד: אם-כן איפוא עבור לפנינו.

ויעבור אתי וכל אנשיו וטף אשר ברגלהו.





זאת נחמת דוד בעניו, בצר יסעדנו

לראות אחים לצרה, אוהבים בתם לב ונפש,

נדו רגליהם עמו ואנה בל ידעו

וכחומה יסובבונהו היות לו מגן וסתר

לשמרו כאישון בת עין עד יעבור זעם. —

אוי לך אבשלום, תכסך כלימה ובשת!

ראה והטמן בעפר, ראה וחפה פניך,

הנה גתים עם נכר, גוי מקרוב באו

והמה נאמנה רוחם עם ראש רוזני ארץ,

ואתה תרדף אב, צר ומצוק תמציאהו! —

אף בזאת ינחם בן ישי משיח אלה

כי אלהי חסדו לא יטשהו לנצח,

עוד רבים מישראל אחריו ינהו,

כי כל יושבי הארץ קול גדול בכיו

בעבור דוד ועם אשר אתו חפזים ללכת.

והמלך וביתו עברו בקדרון הנחל

וכל העם עוברים על פני דרך המדברה.

והנה גם צדוק וכל הלוים עברו,

נושאים ארון ברית אלהים ויציקוהו, ויעל

אביתר עד תום העם לעבור מירושלים. —

ויאמר המלך לצדוק: השב העירה

את ארון האלהים, אם אמצא חן בעיני אלה

והשיבני והראני אותו ואת נוהו.

ואם כה יאמר: לא חפצתי בך אמאסך,

הלא יעשה-לי כטוב בעיניו, הנני הנני. —

ויאמר אליו עוד: שובה בשלום העירה,

ויהונתן בן אביתר ובנך אחימעץ

שני בניכם אתכם יהיו שם לראות ולדעת.

ראו בעברות המדבר אנכי מתמהמה,

עד בוא דבר מעמכם לגלות לי אזן.

ויעשו כן צדוק ואביתר וישיבו

את ארון אלהים ירושלימה, וישבו שמה.





ודוד עולה במעלה הזיתים ממרר בבכי

ראשו חפוי, רגליו יחפים, ורוחו נשברה

וכל העם אתו בבכי וחפויי-ראש הלכו. —

ויגד לו לאמר: גם אחיתפל בקשר

עם אבשלום, ויבא בו יראה ורעד

ויקרא, אללי! גם איש שלומי בו בטחתי

הגדיל עלי עקב, כי לא אויב יחרפני

ואשא, לא משנאי יריבני ואסתר ממנו,

אנוש כערכי הוא, אלופי מידעי אחיתפל

אשר יחדיו נמתיק סוד, בית אלהים נהלך ברגש.

ויבט שמימה ויתפלל ויאמר:

“אנא אלהים! סכל נא את עצת אחיתפל!” —

ורבבות מלאכי עליון תפלת דוד הגישו

פני שדי יי צבאות והעתירו גם המה. —

והנה דבר האלהים נגלה באזני המלך:

"אל תירא עבדי דוד, תפלתך שמעתי

"נרצה עונך בני, צבא תוכחתך מלאה.

“שא עינך וראה האיש בידו אשלח ישע.” —

וישא דוד עיניו וירא והנה מנגד

בא חושי הארכי וכתנתו קרוע

ואדמה על ראשו. — ויאמר לו המלך

אם עברת אתי אך למשא עלי תהי,

ואם העיר תשוב ויכלת עשות עמי חסד.

עתה לך ואמרת לאבשלום: "עבדך אני,

הייתי עבד אביך, עתה אני עבדך,

ועשה כחכמתך והפרת לי עצת אחיתפל,

הלא צדוק ואביתר הכהנים עמך שמה,

ותגיד למו כל אשר תשמע מבית המלך

והמה ביד בניהם יהונתן ואחימעץ

כל דבר אשר תשמעו אלי ישלחו.

לך ויי יהי עמך ודברך יצליח". —

ויעש כן חושי, וילך ירושלימה.




שיר שמונה עשר





בשצף קצף הסתרתי פני רגע ממך

ובחסד עולם רחמתיך






אל שופט צדיק, על פעליו ישגיח

לא ישא פנים, אשר יאהב יוכיח

אך לא בעי ישלח יד, בחסד יוכיחמו

רגלי חסידיו ישמור, כי יפלו וקמו,

לא-כן הרשעים, בחשך ידמו,

יפלו ויוטלו, כעבור סופה ואינמו.

הן שבט מוסר הרשעים כלהם

הנם ביד האלהים אך מטה זעם

לענוש לצדיק, להכות נדיבים על ישר

אך כלה השוט, המטה יחבט

כהרימו המכה ישליך השבט

יפתח בני תמותה ויוציא אסירים בכשר.





על-כן שאת עול מנעוריו טוב לגבר,

ישב בדד וידום יסבול השבר. –

הנה ברגע זעם יד דוד רפה,

נד מעיר מלכותו עיף ויגע

בא עד הראש, רוש ולענה שבע

שח ונכנע, רוחו עליו התעטפה.





סקל עפר וקלל, הלך דרכהו, –

עד ראה יי ונחם על משיחהו

ואמר: עד פה, לא הלאה יבוא זעם!

אז האיר אור ישע בקרב האפל,

הופרו מחשבות סכלה עצת אחיתפל,

נחלץ בן ישי, ועל אויביו הרעם.





אבשלום וקושריו הם כשלו ונפלו

סערות חמת יי עליהם התחוללו

וחסד עולם לדוד, ישעו צומח.

נדון ישראל לאמר: למי תפארת?

הלא לדוד משיחנו יאתה העטרת,

ברית אל עמו תקום כימי ירח





אבן בחן הצרה, ללב אדם היא חקר,

אך במצוק ינסה איש, תבחן רוח גבר

העולה היא למעלה או לעפר נשפלת. –

יבושו השטנים, יאלמו דוברי שקר

הפוערים פיהם לדבר סרה במשיח אלה

האומרים חטא דוד ולבבו בליעל,

ראו דרכו בצרה, ארחו בעתי שבר

הבינו רוממות נפשו, תמת יראת עושהו,

לא מאס בתוכחתו, ולפועלו נתן צדק,

ויט שכמו לסבול כל מכאוב וכל נגע,

לתגרת יד אלהים אמר הנני הנני!

גם לזדים שמחי אידו אשר הרעימו כעס

אמר: "מלאכי רעה המה, יי שלחמו

ומי יאמר: מדוע עשיתם ככה?

שמע חרפתו וידום כרחל נאלמת,

ולא נתן לגבוריו להשחית נפש מגדפהו –

כן מהלל שמך בן ישי! וזכרך לתפארת,

גם בימי רעה גם בימי טובה גדלת,

אין כערכך בבני אדם, ברוזנים אין כמוך.





עד בחורים העיר במנוסה בא המלך,

והנה משם יצא איש ימיני ממשפחת

בית שאול, ושמו שמעי בן גרא, עז ככלב,

יוצא יצוא ומקלל וגדף שם משיח,

ויסקל באבנים אותו ועבדיו יחד,

וכל העם וגבוריו מימינו ושמאלהו.

וכה אמר שמעי בקללו את דוד המלך:

"צא צא אתה איש הדמים ואיש הבליעל!

"על קדקדך ירד חמסך, השיב עליך

"יי דמי בית שאול אשר תחתיו מלכת

"ויתן את המלוכה ביד אבשלום בנך,

“והנך ברעתך, כי איש דמים אתה.” –

ויאמר אבישי בן צרויה אל המלך:

למה יקללך הכלב הזה לאזנינו?

אעברה נא אליו ואת ראשו אסירה.

ויאמר המלך: "הניחה לו, הניחה!

"מה לי ולכם אתם בני צרויה? כה יקללני

"כה אמר אלהים: קלל את דוד וגדפהו,

"ומי יאמר מדוע ככה עשיתה?

"הנה בני אשר יצא ממעי קם במרד

"ומבקש את נפשי, וכאויב לי ירדפני,

"אף-כי עתה בן הימיני הזה, הניחו

"הניחו לו ויקלל, כה אמר לו אלה,

"אולי יראה יי בעניי וישוב ירחמני,

ותחת קללתו היום טובה יגמלני."

וילך דוד וכל אנשיו עמו בדרך

ושמעי הלך בצלע ההר לעמת המלך

הלוך וקלל וסקל, ובעפר עפרהו.





ויבא דוד ערבות המדבר הלילה,

וכל העם אתו עיפים, וינפש שמה. –

ורוח תנחומים צלחה על דוד וינחם,

וינחם גם אנשיו הצועקים במר נפש

לאמור נואש, אין עוד באלהים ישועתה,

חרדו על משכבותם, שנתם מעינם נדדה,

כי יראו פן יפלו אנשי אבשלום עלימו

בפתע באישון לילה, על כן נמס לבמו,

אך דוד התחזק באלהיו וינוח,

וידבר על לב עמו וישקטו גם המה.

ראו מלכם בקרבם, בן ישי משיח אלה,

ויבטחו באל בחר בו ויוסיפו אמץ, –

ותוך דמית לילה זמרת דוד נשמעה:



יי מה-רבו צרי14



רבים קמים עלי:

רבים אמרים לנפשי

אין ישועתה לו באלהים סלה:

ואתה יי מגן בעדי

כבודי ומרים ראשי:

קולי אל-יי אקרא

ויענני מהר קדשו סלה:

אני שכבתי ואישנה

הקיצותי כי יי יסמכני:

לא-אירא מרבבות עם

אשר סביב שתו עלי:

קומה-יי הושיעני אלהי

כי-הכית את-כל-אויבי לחי

שני רשעים שברת:

ליי הישועה

על עמך ברכתך סלה:

שמעו נאמניו נעים זמירות מלכם המשיח

וימלא לבם תקוה, עבר כל פחד,

ונס יגון ואנחה, שכבו ישנו לבטח.





ואבשלום ואיש ישראל באו ירושלים,

ואחיתפל אתו, איש תחבולות ועצה נפלאה. –

גם חושי הארכי רעה דוד בא העירה

ויאמר לאבשלום: יחי המלך, יחי המלך!

ויאמר לו אבשלום: הזה חסדך את רעך?

מדוע אחרי איש בריתך לא הלכת?

ויען חושי: לא כי אחריך אלכה.

אשר בחר יי וישראל אתו אשבה;

והשנית למי אני אעבוד? הלא לבן חלציהו,

כאשר עבדתי לאביך אהיה לפניך.

ויקבלהו אבשלום לשר ויועץ המלך. –

ויועץ אבשלום עם רעו אחיתפל:

מה לעשות לחזק המלוכה בידי לבל תרף?

ויאמר אחיתפל: בא אל פלגשי אביך

אשר הניח דוד לשמור את הבית,

ושמע ישראל כי את אביך נבאשת

וחזקו ידי אנשיך וידי דוד ירפיון.

ויטו לו אהל על גג בית המלך

ויבא אבשלום אל פלגשי אביהו

לעיני כל ישראל ולאור הצהרים,

כאשר חזה נתן הנביא ויאמר:

“אתה עשית בסתר והוא לעין השמש.” –

ובזה שלם עון דוד, שלם לנצח,

עתה שב וצץ נזרו, ואויביו לבשו בשת,

הפר אלהים מחשבות און, הניא עצת רשע,

סכל דעת ערומים ודבריהם לא נשמעו,

ויצא לישע משיחו, לבל ידח נדחהו,

ויתן שפה לנאמנו, ולעצתו אמץ.





ועצת אחיתפל אשר יעץ בימים ההמה

כאשר ישאל איש בדבר האלהים היתה,

גם דוד גם אבשלום את פיהו שאלו. –

ויעץ אחיתפל את אבשלום ויאמר:

אבחרה שנים עשר אלף איש שולפי חרב

ואקומה וארדוף אחרי דוד הלילה,

אבוא עליו והוא יגע ורפה ידים

והחרדתי אותו, ונס כל העם החיל

אשר אתו, והכתי את המלך לבדהו

ואשיב כל העם אליך, ושלום לך יהי.

ויישר הדבר בעיני אבשלום ויאמר:

טוב יעצת אחיתפל אך ברב יועץ ישע,

נקרא נא גם לחושי הארכי ונשמעה

מה בפיו גם הוא וישלח ויקראהו

ויאמר לו אבשלום: זאת יעץ אחיתפל,

דבר אתה, הנעשה את דברו אם אין.

ויען חושי את אבשלום ויאמר:

"בפעם הזאת לא טובה עצת אחיתפל,

"אתה ידעת את אביך ואנשי חיל

"אשר אתו, כי גבורים ומרי נפש המה,

"כדוב שכול בשדה, ואיש מלחמה אביך,

"ולא ילין את העם, הנה עתה נחבאו

"באחת הפחתים או בין סבכי היער,

"והיה כנפול בהם בתחילה ושמע השומע

"ואמר מגפה באנשי אבשלום היתה,

"גם בן חיל אשר לב האריה לבהו

"המס ימס, כי כל ישראל יודע

"כי גבור אביך, ואנשיו שגיאי כח.

"כי יעצתי האסף יאסף עליך

"כל ישראל יחד מדן עד באר-שבע,

"ופניך אתה הולכים בקרב אתנו,

"ובאנו אליו באחת מקומות מחבאהו

"ונחנו עליו כנפול הטל על הארץ,

"ולא נותר שריד ופליט באנשי חילהו.

"ואם באחת הערים יאסף, והשיאו

"כל ישראל חבלים אל העיר וסחבנוה

“עד הנחל, גם צרור לא ימצא שמה.” –

ויקרא אבשלום וכל איש ישראל יחד:

“טובה עצת חושי הארכי מעצת אחיתפל.” –

ויי צוה להפר את עצת אחיתפל

למען בא על אבשלום רעה ושבר.





מהר ולא אחר חושי הארכי ללכת

אל צדוק ואביתר הכהנים להגיד למו,

כזאת יעץ אחיתפל וזאת יעצתי אני,

ועתה שלחו מהרה אל דוד מלכנו

לאמר לו: "אל תלן בערבות מדבר הלילה,

“עבור תעבור הירדן, פן יבלע למלך.”

ויהונתן ואחימעץ בעין רגל עמדו,

והלכה השפחה והגידה הדבר למו,

והם הלכו למלך דוד לגלות לו אזן. –

ויעבור דוד את הירדן עד אור הבקר

וכל העם אשר אתו את הנהר עברו, –

עד אחד לא נעדר, אחריו הלכו כלמו,

סבוהו נאמניו, כלם נדבות ליום חיל,

ובתוכם גבוריו, ידיהם לקרב למדו,

חומה היו לו, נצרוהו כאישון בת עין.

ויהי דוד מלך בגדודו בהוד ותפארת,

וירא וידע כי לא רחוק מנו ישע,

כי השיב אלהים את אפו, ישוב ירחמהו

עוד יודנו ישועות פניו בירושלים.

אך אויביו ראו רעה, נואש יאמרו,

אחיתפל ראה כי עצתו לא נעשתה,

חרה לו וילך אל ביתו אל עירהו

ויצו אל ביתו ויחנק וימת. –

ביד נפשו נפל בוגד בנפשו מעל מעל,

כן יאבדו כל בוגדים, יתמו בני בליעל! –





ודוד וכל העם אתו באו מחנימה.

שם התרועעו אליו שלשה יקירי נפש,

שבי בן-נחש מרבת בני עמון,

מכיר מלא דבר, וברזלי הגלעדי.

האנשים ההם שלמים אתו בכל לבמו,

הגישו לו מחסורו ומחסור החיל

רב אכל ובגדים משכב וספות וכל כלי,

כי אמרו: העם רעב וצמא ויגע.

ויפקוד דוד את העם אשר ברגלהו

וישם עליהם שרי מאות ושרי אלף

ויחלק מחנהו, שלישית נתן ביד יואב,

השלישית ביד אבישי בן צרויה אחי יואב

ושלישית ביד אתי הגתי, וישלחם השדה. –

ואבשלום עבר את הירדן לקראת אביו

למלחמה, וכל איש ישראל הלך אחריו,

ויחן ישראל ואבשלום בארץ הגלעד. –

על ארץ לא קדש שם מלחמת הרשע,

שם בן נעות המרדות יערוך מערכת

מול אביו נזיר אדם, יקר רוזנים משיח אלה!

חיל נאמנים מתי מספר את צדיק יעזורו,

ואת רשע הלך איש ישראל רבבות אלף! –

שמו שמים על זאת, שק יחגור רקיע,

הילילו צבאות מרום, פני שדי העתירו.

לעמתם ירון קהל רפאים, ימלא שחוק פיהו,

חבלי שאול ואבדון! על אלה תתענגו,

זרעי עמל ואון זרעתם, עתה יצמחו,

בן ירדוף אב, להוריד שיבתו יגון שאולה. –

אולם חמדתכם רגע, ענגכם כהרף עין,

עוד מעט ומשוש תפכם יהפך לאבל,

צדיק מצרה נחלץ, ומריביו יחתו. –





ויאמר דוד אל עמו: אצא גם אני

עמכם בשדה, ויענו את המלך:

לא תצא, כי אלינו לב לא ישימו

אם נוס ננוס או אם ימותו חצינו

אך אתה כעשרת אלפים איש כמונו,

לכן טוב כי תהיה מעיר לעזור לנו.

ויען המלך: כטוב בעיניכם עשיתי. –

ויעמוד המלך דוד אל יד השער

וכל העם למאות ולאלפים יצאו.

ולשלשת ראשי הצבא צוה המלך

לאזני העם: לאט לי לאבשלום הנער. –

ויצאו אנשי דוד השדה אל המערכת

לקראת ישראל, ותהי המלחמה ביער אפרים. –

מערכה מול מערכה ערכו צדק ורשע,

המו נחלי בליעל, חבלי שאול מתחת,

בעדת אבדון שטף אף, קפדה ורגז

“התאזרו” קראו לצירי תפתה "התאזרו!

"התחזקו כאריות ונמרים, היו בני חיל,

"כלו מעשיכם, כלו הזדון והמרד,

"פרצו באנשי דוד, לשבית זכרו מארץ,

“ערו ערו עד היסוד כל אמונה כל קדש.” –

אל נקמות יי אל נקמות הופיע,

עתה אקום, אמר, לישע משיחי אקומה,

והכוכבים ממסלותם מעל נלחמו,

משמים הרעים אל, ועליון נתן קולהו,

ברקים רב ויהם מחני עוזרי רשע,

לפני עבדי דוד איש ישראל נגפו,

ותהי המגפה גדולה עשרים אלף.

וקול שדי קורא ויצו ליער אפרים,

יער, יער! אכול במו, כלם ואינמו,

שלח ענפיך, אחוז בציצית ראש סורר ותלהו!

וירב היער לאכול מאכול החרב,

ואבשלום בחפזו הרחק מחיל צבאהו

נקרה לפני עם דוד, והוא רוכב על פרד,

ויבא הפרד עמו תחת שובך

האלה הגדולה, ושער ראשו סבכו

בענפי האלה, ויחזק ראשו במו

ויתן בין השמים ובין הארץ

והפרד אשר רכב עליו עבר תחתהו. –

שם תלוי סורר ומורה, תלוי ברוח

לא בשמים, כי יושביהם האשימוהו,

לא בארץ כי הצר לנזיר שוכניה;

אך שאול פתחה לו, הרחיבה פערה פיה.

בוזי הורים! לכו ראו אחרית סורר נכרתה,

חזו רגליו מנענעים, נדודים נדודים ברוח,

סמר מפחד בשרו, שבץ יאחזהו;

שמעו יללתו, קורא לעזרה ואין מושיע,

עתה ינחם על רשעו, ואין עת ואין רגע.





וירא איש אחד ויגד ליואב שר החיל,

ויקח יואב שלשה שבטים בכפהו

ויתקעם בלב אבשלום והוא חי עודנו,

אז סבו נושאי כלי יואב וימיתוהו. –

ויתקע יואב בשופר לאמר לעם: שובו!

ולא רדפו עוד אחרי איש ישראל אחימו.

ויקחו את גוית אבשלום וישליכוה

אל הפחת הגדול אשר שמה ביער,

ויציבו עליו גל אבנים גדול לזכר.

הוי על חטאיך אבשלום! זכרך הבאשת!

בחייך הצבת לך מצבת תפארת

שם בעמק המלך, בעבור הזכיר שמך

כי בנים אין לך, ועתה לחרפות היית,

הן עד הגל הזה לעוברי יער אפרים

כי ביד קנא ונוקם כבן סורר נפלת! –

רץ אחר רץ מהר לבוא אל המלך

להגיד לו אשר קרה ביער המערכת,

אך הבשורה לא נחמה לדוד היתה.

על בן מורד המו מעיו, רחמיו נכמרו,

והיתה ראשית שאלתו: השלום לנער

לאבשלום? ויען אחד מבשר ויאמר:

יהיו כנער כל אויבי אדוני המלך,

וכל קמים עליך תהי אחריתם כמוהו! –

וירגז דוד ויעל על עלית השער

ויבך, וכה אמר בלכתו:

"בני אבשלום, בני בני אבשלום!

"מי יתן מתי תחתיך

“אבשלום בני בני!”

ויגד ליואב: הנה בוכה המלך

ויתאבל על אבשלום, ותהי לאבל

התשועה ביום ההוא לכל העם יחד

כי שמעו כי נעצב המלך על אבשלום,

ויתגנב העם ביום ההוא לבוא העירה

כאשר יתגנב עם נסים מנוסת חרב.

והמלך לאט את פניו ובקול צורח

זעק: “בני אבשלום, אבשלום בני בני!” –

סר עונך אבשלום, מרדת שאול נמלטת,

אביך אשר רדפת קרא “בני” זה שבע,

משיח אלהים קרע בתפלתו שמים,

למען דוד עבדו העביר יי חטאתך. –

והנה היטב חרה ליואב שר החיל

כי נכלם עם נאמנים בעצבון המלך

וגבורים נסו כאיש אשר בלבו מרך

ויבא יואב אל המלך ויאמר:

"הובשת היום פני עבדיך ממלטי נפשך

"ונפש בניך ובנותיך ונפש נשיך,

"לאהבה את שונאך ולשנוא את אוהביך.

"הגדת היום כי שריך בעינך כאין

"ועבדיך נאמנים כאפס לך נחשבו,

"כי ידעתי היום כי לו חיה יחי

"אבשלום וכלנו מתים, אז ישר בעיניך.

"ועתה קום ודבר נחומים על לב עבדיך

"ביי נשבעתי, אם אינך יוצא אלימו,

"אם ילין איש אתך כל העם הלילה,

"ורעה לך זאת מכל הרעה אשר עברה

“על ראשך מנעוריך עד זו הרגע.” –

ויקם דוד וישב אל יד השער,

ויבא כל העם וישתחוו לפניו ארצה,

ויריעו: יחי המלך דוד אדנינו!




שיר תשעה עשר





ישומו על עקב בשתם

האומרים לי האח האח.






צופה רשע לצדיק, זומם לשחתהו

ישמח בצלעו, בהכשלו שש לבהו

יאמר האח האח! על פיד ושבר.

“שוא יראת אלהים” נאום לרשע פשע,

"מקרה אחד לכל, כטוב כרשע,

“מתמו וישרו מה יתרון לגבר?”

אולם קווי יי בהחליפם כח

כי ירח אל מנחה ריח ניחוח

ויוציאם לרוחה, מצר יפדמו,

רשע יראה וכעס, יחרוק שנים,

על עקב בשתו ישום ושח עינים,

כי אלהים עז ליראיו, מחסה למו.





הוי זדים! מעשי אל מהרה ישכחו,

יחזו נפלאותיו מוסר לא לקחו,

עוד כוננו חצם ללב ישרים לשלח,

עוד יארבו לצדיק לנפשו יצפנו, –

עד יפלו בשחת כרו, ברשת טמנו

והחץ שם למורה, כבדו יפלח.





המלך דוד עת שובו מדחי

בהכות יי אלהיו כל אויביו לחי

וכל שבטי ישראל אל על קראוהו,

בא לקראתו בן גרא מקלל משיח,

“סלח נא חטאתי” פי חנף הפיח,

כי ירא לנפשו, חיל ורעד אחזוהו.





“לא תמות שמעי, אנכי אשבע!”

אמר דוד, ולא גמל לזדון פושע. –

והנה זד אחר קם במרד ובמעל,

שבע בן בכרי בשופר הצריח,

למרוד בבית דוד לב עם הדיח, –

גם הוא עדי אבד, אחרית איש בליעל.





קמה סערה לדממה, נפצו ענני חשך,

טהרו פני רקיע, אור יהל בשחק,

בגבורה יצא השמש, וחם חוג הארץ,

כן בעבור מהומת רשע וסר מבוכת מרד

שב בלב נפתים רוח בינה עצה ודעת,

ויהי העם נדון בכל שבטי ישרון יחד:

"חטאנו בבן ישי, בבחיר נסיכים פשענו,

"עזבנו מקור מים חיים, מבועי ישע

"לחצוב בארות נשברים, אגמי טיט ורפש,

"הלא זה דוד מלכנו איש מופת נזיר אלה,

"הוא מלטנו מכף פלשתים וכף כל אויבנו,

"ויך את היבוסי וישגב עיר מפארת,

"הוא הכין לארון אלהים משכן בירושלים,

"ונעים נגינותיו שם בפינו להלל ושבח,

"להודות לעליון חסדו, לפאר מקום מקדשנו,

"הוא בן ישי בחיר יי המעטרהו חסד,

"נשבע להקים לו ניר לעולמי עד ונצח,

"מברכתו נברך, מאור ישעו נושע;

"ועתה מעל אבשלום ברח מן הארץ,

"והמורד אשר משחנו מת במלחמה ואיננו,

“ולמה אנחנו מחרישים להשיב את המלך?”

וכחץ למטרה בא הקול מאזן לאזן,

אז נדברו יראי יי שבטי ישרון יחד

ויהודה בראש להשיב את דוד ירושלים. –

אז אמונה נשאה ראש צדק נשקף בארץ,

חלף עבר הזדון ויתם הפשע. –

אולם הה! עודנו השטן עומד לנגד

עוין וקנא במלכות דוד ובניר בית פרץ

וירב שטנה על שטנה, קרעים לקרוע,

ויער מורדים ופושעים, רעב ודבר

להבעית מלך ישראל ונאמניו להדיח,

כאין שופכו אשורי דוד ורגליו נטיו

לולא אלהים סעדהו והחזיקו בזרוע

ויהי לו לעמוד ברזל ולחומת נחשת,

למען הקים ניר דוד לבל ימוט לנצח.





ודוד לא האמין כי באמת ובכל נפש

קראוהו שבטי ישראל לשוב ירושלימה.

והוא ידע כי שרש פרה רשע עוד במו,

אך בשבט יהודה לבדו לבו בטוח

ונפשו ידעת כי רוחם אתו נאמנה.

גם מבני צרויה יראה נפשו ולא שקטה,

ראה אפם כי עז ועברתם כי קשתה,

וישלח אל צדוק ואביתר כהני אלה

לאמר: דברו אל זקני יהודה ואמרו למו:

"אחי אתם, עצמי ובשרי אתם, ולמה

"היו תהיו אחרונים להשיב את המלך

“ודבר כל ישראל כבר בא אל ביתהו.”

ולעמשא תאמרו: "הלא עצמי ובשרי אתה,

"כה יעשה אלהים וכה יוסיף, כי שר החיל

“לפני כל הימים תחת יואב תהי.”

ויט לבב אנשי יהודה כאיש אחד יחד

וישלחו אל דוד: "שוב אתה וכל עבדיך.

וישב המלך ויבא הירדנה,

ויהודה בא הגלגלה לקראת המלך

להעבירו את הירדן אותו וכל חילהו. –

שם נפל פחד דוד על מחרף פושע,

שמעי בן גרא ירא פן עונו ימצאנו

ויאמר: יום רצון היום, יום רחמים וחסד,

אחיש לקראת המלך, ואתודה על פשע.

וימהר שמעי עם איש יהודה הירדנה,

ועמו משבט בנימין אנשים אלף

וחמשת עשר בניו ועשרים עבדיו, וציבא

נער בית שאול, איש כערכו זד ופשע

המרגל אל המלך באיש צדיק מפיבשת

כל אלה צלחו הירדן לפני המלך. –

כעבור דוד הנהר הצג כף רגלו על ארץ,

ושמעי בן גרא כרע נפל לפניו ארצה

ויאמר: "אל נא יחשוב לי אדוני המלך

"עון ופשע, ואל תזכור אשר העוה עבדך

"ביום צאתך אדוני המלך מירושלים,

"אל תשים אל לבך, ידעתי כי חטאתי,

"ידעתי יקר נפשך, מודה ועוזב תרחמהו,

"והנה ראשון לכל בית יוסף היום באתי

לרדת לקראתך ולקרוא יחי המלך!"

ויען אבישי בן צרויה ויאמר: התחת

זאת לא יומת שמעי, כי קלל המשיח?

ויאמר דוד: מה לי ולכם בני צרויה

כי תהיו לי לשטן היום יום רצון וחסד,

"היומת היום איש בישראל! הלא ידעתי

“כי היום על שבטי ישראל מלך אני.”

ויאמר אל שמעי: “לא תמות, אני אשבע!” –





שח עיניך, שמעי! בוש בן גרא וחתה!

הזה האיש אשר חרפת: “איש דמים אתה?”

שח מפני מלך רב חסד וארך אפים,

חייך חטאת לו נתן לך פעמים,

גם בימי רעה גם בימי טובה מלטך,

תיסרך רעתך, משובותיך תוכיחוך!





הבו אוהבי תשיה! הבו ונעצום עין

מהביט בבוגדים וברגשת פועלי און,

אל אצילי בני אדם נשימה עפעפינו

אשר רוחם אמונה ונפשם מקור ברכה וישע!

מפיבשת בן יהונתן ירד לקראת המלך,

כאביו כן-הוא תמים באהבתו ממקור נפש,

לא עשה רגליו ושפמו, וראשו גדל פרע

ואת בגדיו לא כבס, ולא סך בשרו בשמן

מיום לכת דוד עד שובו בשלום ירושלים.

ויהי כי בא ירושלים לקראת המלך

ויאמר לו דוד: "למה לא הלכת

עמי מפיבשת? ויאמר: "אדוני המלך!

ציבא עבדי רמני, כי אמר עבדך

אחבשה לי החמור וארכב עליה ללכת

אתך המלך, כי פסח עבדך,

וילך וירגל בי אל אדוני המלך,

ואתה כמלאך אלהים, עשה הטוב בעיניך,

כי לא היה כל-בית אבי כי אנשי מות

לאדוני, ותשת את עבדך באוכלי שלחנך

ומה לי עוד צדקה ולזעוק אל המלך."

ויאמר דוד: למה תדבר עוד דבריך?

אמרתי אתה וציבא את השדה תחלוקו.

ויאמר מפיבשת: גם את-הכל יקח,

אחרי אשר בא אדוני בשלום ירושלים. –





ברזלי הגלעדי מרגלים, איש יקר נפש

עבר את המלך הירדן לשלחו שמה.

וברזלי זקן בן שמונים שנה, גבר

נכבד ונשוא בנים גדול בדעת ובעשר,

והוא כלכל את המלך בשבתו מחנים,

ויתן לו מחסורו וכל מחסור בית המלך.

ויאמר לו דוד: בוא נא עמי, בואה

וכלכלתי אותך עמדי בירושלים.

ויען ברזלי ויאמר אל המלך:

"כמה ימי שני חיי כי אעלה ירושלים

לחזות בנעם היכלך, בקרית משוש כל ארץ?

בן שמונים שנה אנכי היום, הידעתי

בין טוב לרע? בתענוגי מלך לא הסכנתי,

למעדני אכל ומשקה בחכי אין טעם,

לנעימת קול שרים ושרות לעבדך אין אזן,

ולמה יהי עבדך אך למשא אליך:

כמעט לעבור אתך את הירדן יכלתי,

ולמה תגמלני הגמולה הזאת, למה?

ישב-נא עבדך, ישב רוגלים העירה,

שם אמות ואשכב עם אבי ואמי בקבר.

ראה, כמהם בן משק ביתי אתך יעבורה,

והחסד תעשה לו לחסד לי אחשבנהו."

ויאמר דוד: אתי יעבור כמהם אוהבך,

אשר תבחר עלי אעשה לו בתם-לב ונפש. –

וישק המלך לברזלי ויברכהו,

ויפרדו היקרים איש מאת רעהו,

ברזלי שב למקומו אל רוגלים העירה

והמלך וכמהם אתו עברו הגלגלה.

וכל עם יהודה וחצי עם ישראל העבירו

את המלך בשמחת לב ובחדות נפש.





ובעיני שטן רע לראות טוב וישע

ויצר לו כי קרן דוד הולך וצומח

ויעורר מדנים בין אחים שבטי אלה,

קנא ישראל ביהודה, וריב החלו,

באו אל המלך ויאמרו לו: "מדוע

גנבוך אחינו איש יהודה להעבירך

את הירדן אותך וכל ביתך ואנשיך?"

ויען איש יהודה: "כי קרוב אלי המלך,

ולמה זה חרה לכם? האכול אכלנו

מן המלך דוד, אם נשאת נשא לנו?"

ואיש ישראל ענה: "עשר ידות לי במלך,

וגם בדוד אני ממך, ומדוע הקלותני

ולא היה דברי ראשון להשיב את מלכנו?"

ויקש דבר איש יהודה מדבר איש ישראל." –

פוטר מים ראשית מדון, ויהי לשטף.

וירא שבע בן בכרי איש ימיני איש בליעל

כי חלק לב שבטי ישראל איש מרעהו

ויתקע בשופר ויאמר: אין לנו חלק

בדוד ולא נחלה בבן ישי, קומו נא קומו

בית ישראל! איש לאהליו מהרו ללכת!"

ויעל ישראל מאחרי דוד אחרי שבע,

ואיש יהודה דבקו במלכם עד ירושלים. –

כבואו עיר דוד ותהי ראשית דבר המלך

לעלות ולהתנפל לפני ארון ברית הקדש

להודות לאלהים חסדו, ובנגינות לנצח,

כי הראהו עוד את הארון ואת נוהו,

וירב רנן והלל, וקול תודה הריע,

ולבו בטוח בצור ישועתו כי לא יטשהו

ולא יסור שבט מביתו כל ימי הארץ,

על-כן לא פנה בתחלה לאנשי המרד

אשר במספר רב אחרי שבע הקהלו. –

ויבא דוד אל ביתו עיר ירושלים,

ויטהר את ביתו, ויקח המלך

את עשר פלגשים אשר הניח לשמור הבית

ואשר חללן אבשלום, ויתנם בית משמרת

ויכלכלם, ואליהם לא בא, ותהיינה

צרורות אלמנות חיות כל ימיהן על ארץ.





אז אמר המלך אל עמשא: מהר חושה

והזעק לי איש יהודה שלשת ימים, ואל תוחר. –

מאס דוד בבני צרויה הקשים מנו

לא בהם ולא בגבורתם נפשו חפצה

על-כן בחר ביהודה ועמשא בראשמו.

המה ילכו וילחמו במורדים אשר אחרי שבע,

ותהי לגבורי שבטו העז והתפארת

להשיב אל ממשלתו שבטי ישראל יחד. –

אך רבות מחשבות איש, ועצת יי קמה. –

אחר עמשא מן המועד יעדו המלך.

ויאמר דוד אל אבישי: עתה ירע לנו

שבע בן בכרי מן אבשלום, אתה קומה

קח את עבדי אדוניך ורדוף אחרי שבע

פן מצא לו ערים בצורות והציל עינינו.

ויצאו אנשי יואב וכל גבורי החיל,

והכרתי והפלתי עמם מירושלים,

לרדוף אחר שבע בן בכרי להשמידהו. –

ויואב שר הצבא ואחיו בני צרויה בחרו

בבית המלך דוד וילחמו מלחמתהו

וישמידו כל מורדיו בכל מאמצי כח,

אכן לא בחרו בכל פקודי המלך

סרו ממצותיו לעשות הישר בעינימו.

ויואב הוא עוין במסתרים בגבורי חיל

אשר מצאו חן בעיני דוד להרים ראשמו,

ויקנאם ויארוב למו, ויכם בסתר,

כן עשה לאבנר, ולעמשא עשה ככה. –

והנה החיל היוצא לרדוף אחרי שבע

הם אצל האבן הגדולה בגבעון באו

ועמשא בא לפניהם הולך בתמו דרכהו,

ויואב חגור מדו לבושו ועליו חגור חרב

מצמדת על מתניו והיא מתערה נפלת.

וישאל יואב בשלום עמשא כאח ורע

ויאמר: השלום לך אחי? ותאחז

יד ימין יואב בזקן עמשא לנשקהו,

ועמשא לא נשמר בחרב יואב ויכהו

אל החמש וישפוך מעיו ארצה, וימת. –

ויואב ואבישי אחיו רדפו אחרי שבע.

ויעמוד אחד מנערי יואב ויאמר:

"מי אשר חפץ ביואב ומי אשר למלך

דוד, ילך אחרי יואב!" – והעם ראו

את עמשא מתגולל בדם ויעמודו.

וירא האיש כי עמד העם איש תחתהו

ויסב את עמשא ממסלה אל השדה

וישלך עליו בגד להעלימו מן העין.

כאשר הגה מן המסלה עבר יחד

כל איש אחרי יואב לרדוף אחרי שבע. –

הה יואב! קול דמי נקיים צעקו שמים,

דמי גבורים באין פשע שפכת פעמים.

אל תגאה, אל תעז לאמר אין דן דינך,

אם לא ישלם עונך ביד דוד אדוניך

כי תלחם מלחמתו, קשה אתה ממנו,

הלא לאשם עתד גמולו, על עקבו יסבנו

לבן מלך יתן משפט, כמעשיו יטיב לגבר,

הוא ידינך, בל תרד שיבתך בשלום קבר.





ושבע בן בכרי עבר בכל ישראל אבלה

ובית מעכה וכל הברים אחריו נקהלו.

ויבא עם יואב ויצר עליו באבלה,

שפכו סוללה אל העיר והיא בחל עמדת.

הם החלו להשחית את החומה למפלת,

ותקרא אשה חכמה מן העיר ותאמר:

“קראו לי ליואב הנה, אליו אדברה.”

ויקרב יואב. ותאמר: שמע דברי אמתך!

ויאמר: שומע אנכי. ותאמר

"הלא גבור מלחמה אתה ושר החיל

"ודרך קרב ידעת, למה לא דברת

"בראשונה לאמר: שאול נשאל באבל,

"פן שלום תענה ופתחה לך שעריה,

"ואם אין, אז באשר החלותם תתמו.

"אנכי בין שלמי אמוני ישראל יושבת,

"ואתם להמית עיר ואם בישראל תבקשו,

“למה תבלע נחלת יי על אין פשע?”

ויען יואב: "חלילה לי! חלילה

"אם אשחית את העיר הזאת ואם אבלע.

לא-כן הדבר, כי איש מהר אפרים

"שבע בן בכרי שמו נשא ידו במלך

בדוד, תנו אותו לבדו, ומעל העיר נלכה."

ותאמר: “ראשו בעד החומה משלך אליך.”

ותבא האשה ותדבר בחכמה דבריה

אל כל העם, ויכרתו את ראש שבע

וישליכוהו אל יואב בעד החומה חוצה.

ויתקע יואב בשופר והעם נפוצו

מעל העיר, איש לאהליו שבו הלכו,

ויואב שב ירושלימה אל המלך.





שקט המרד ומלוכת דוד תקפה,

רמה יד בן ישי על כל ישראל יחד,

ראו כי אלהים בעזרו, ימין ישע תתמכהו,

ויאמרו: אך זה משיח יי, בחיר אלה,

ונחנו עם יי ועם דוד נכנה לנצח.

את אלהים נעבוד, ולבן ישי יקר נתנה. –

גם שגב עמים מסביב, אויביו הכניע,

כי עוד קמו עליו לוחמים גבורי פלשת,

עוד בנוב וגת ילידי הרפה לנגדו עמדו,

פעמים ושלש באו כנמרים בהררי טרף,

ותשב באיתן קשתו, זרועי ידיו יפזו,

מחרב דוד מקשת גבוריו נפלו,

כזבובים וכשממית יתפשו בידים. –

אז דבר דוד ליי דברי שיר ושבח

בהציל יי אותו מכף כל אויביו יחד. –

אין ערוך לנגינותיו, מזמוריו מה נעמו!

נעלו זמירות תהלותיו, רננת פיו מסלאה

על כל זמרת מטיבי נגן ונצח

לפניו בבני קדם ואחריו מאין כמוהו,

גבהו מחשבותיו ושפתותיו נוטפות נפת,

בעט ברזל ועפרת מליו לעד חקקו,

בספר תהלות לדוד אוצר נחמד נאצרו,

עוד ירנו רננותיו ומזמוריו יזמרו

דורות אחרון כל יראי יי דורשי אלה,

וכהטף יטיפו מלתו בכל לב ונפש

רוח דוד יעטם, ושדי יעתר למו. –

ואלה דברי דוד האחרונים:

"נאם דוד בן-ישי

"ונאם הגבר הקם על

"משיח אלהי יעקב

"ונעים זמירות ישראל:

"רוח יי דבר-בי

"ומלתו על-לשוני:

"אמר אלהי ישראל

"לי דבר צור ישראל

"מושל באדם צדיק

"מושל יראת אלהים:

"וכאור בקר יזרח-שמש

"בקר לא עבות

"מנגה ממטר דשא מארץ:

"כי-לא-כן ביתי עם-אל

"כי ברית עולם שם לי

"ערוכה בכל ושמרה

"כי-כל-ישעי וכל-חפץ

"כי-לא יצמיח:

"ובליעל כקוץ מנד כלהם

"כי-לא ביד יקחו:

"ואיש יגע בהם

"ימלא ברזל ועץ חנית

“ובאש שרוף ישרפו בשבת.” –




שיר עשרים





נשבע יי לדוד

אמת לא ישוב ממנה

מפרי בטנך אשית לכסא לך.






מגדול עז ישועות מלכו, צור חוסהו,

חסד למשיחו לדוד ולזרעהו

יד על כס האלהים נשבע לבית פרץ

ארץ רעשה, ממלכות מטו ושחו

כסא ושבט מיהודה לא יזחו

כימי כפת רקיע על חוג ארץ.





צור ישראל דבר, לדוד הביע:

מושל באדם צדיק, גבור מושיע,

כאור בקר לא עבות יזרח שמש,

מנגה ממטר, דשא יצמיח

תתן ארץ יבול ועץ פריו יפריח,

אך ביום רעה יכסם שאה ואמש. —





לא־כן בית דוד, ממשלת משיח,

כל ישעו וחפצו לא כצמח יצמיח,

ברית עולם לו ערוכה בכל ונשמרת,

בגורלו שבט רשע כי ינוח,

בקרב לב ממשלתו, שליט ברוח, —

בית-אל ימצאנו, שם הוד לו ותפארת. —





על-כן דוד! לא תירא מני שחת,

סר מר המות, ופחד הפחת.

עוד בידידיה בנך תחיה נפשך

עודך בחיים על כסאך הושבתהו

ביקרך והוד מלכותך לבשתהו,

אף הוא צדיק מושל ביראת אלהיך.







עודך בן ישי על אדמה חיית

על כס זרע זרעך אתם עלית.

בך המה ואתה במו בעז מלכו.

עודך חי בקרב ישרון עם אלהינו,

זמירות פיך נשמעו בבית תפלתנו.

ולפני אלהי יעקב קטרת נערכו.





אתה צבא אנוש, ופקודת כל אדם נפקדה

על בן ישי ללכת ארח כל הארץ.

אכן לא כאחד אדם ימות איש הרוח,

לא כחלוף גבר אך חיי בשרים חייהו

יחלוף עתותי חלדו איש מופת ופלא.

המה כבגד יבלו כמסס נוסס ימסו,

וככלות שארם ובשרם לעת זקנה וכלח

כלה כל עמלם, מזמותם ונכליהם לאין,

ידעו כי הון ביתם לא ירד אתם קבר

ויצוו על נחלתם, לנוחליהם יחלקוה,

ואין שארית למו רק חלקת בית חמר,

שם ישובו לאשר היו, גוש עפר ואפר.

או מלכים ורוזני ארץ בונים חרבות למו

יציבו להם ציונים להשאיר זכרם המה.

ויש זכר לחרפות, פעולת עריץ יזכירו. —

לא-כן אחרית בן ישי, מלך משחו אלה,

אשר ביתו יעמוד לעד, וחייו חיי נצח,

אשר פעל ועשה לדורות, עד תכלית ארץ,

מופת ליראי האלהים כל עוד ימי חלד,

נעים זמירות ישראל, בנגינותיו ננצח,

הוד קולו בשחקים נשמע בין שרפי קדש,

מנחת פיו רבבות אלים לכם שדי יגישו

ויי צבאות ירח בה ריח ניחוח —

ואחריו כל אדם איש לאלהיו כי ידרושו

רננות דוד ישמיעו, בתהלותיו יהללו;

איש כל ענותו וכל חפצו לכונן בית אלה,

אשר נשבע ליי לאביר יעקב נדר נדר:

"אם אבא באהל ביתי

"אם אעלה על ערש יצועי

"אם אתן שנת לעיני

"לעפעפי תנומה

"עד אמצא מקום ליי

“משכנות לאביר יעקב.”

עתה בקרוב ימי דוד לעזוב חיי ארץ

וזרועותיו חדלו מפעלות כפים

למען יי אלהיו, למען ארון בריתו ונוהו,

וישפוך רוח קדשו לאשר ימים יאריכו

אחרי מותו, וקרבת אלהים הודיע למו,

הכן לפניהם מקדש יי ועבודת קדש,

וירב תת לשלמה בנו יורש העצר

לקח טוב ומוסר השכל בינה ודעת

ללכת בדרכי יי אלהיו אשר בחרהו

לרשת כסא דוד אביו להוד ותפארת

ולעשות כמוהו משפט וצדקה בארץ,

וכל הון יקר וגנזי אוצרות הנחילהו

לבנות בית לשם יי, מכון לשבת,

עליון על כל מבנה, הדר ונאדר בקדש.







אלה קצות דרכי דוד, ארחו בימי כלח

כי ראה כי יבוא יום לעזוב חיי חדל. —

והנה עוד הפעם השטן עומד לנגד

לדאיב נפש בן ישי ולפרוץ בעמו פרץ.



ויסת15 את דוד, ויתן בלבו חפץ



לדעת מספר כל שבטי ישראל יחד

ויצו אל יואב ואל שרי העם ויאמר:

"לכו ספרו את ישראל מדן עד באר שבע

והביאו אלי מספר מפקדם ואדעה."

ויאמר לו יואב: "יוסף יי אלהיך

על עמו מאה פעמים כהמה וכהמה,

הלא כלם לעבדים לאדוני המלך

ולמה תבקש זאת לאשמה לישראל עמך?

הן אבותינו ספרו לנו מימי קדם:

בהפקד ישראל לגלגלת היתה לנגף" —

ודבר המלך חזק על יואב ושרי החיל.

ויצאו בכל ישראל, שטו בכל הארץ

וישאו את ראש בני ישראל לפקודימו,

ויבואו מקצה עשרה חדשים ירושלים,

ויתן יואב מספר הפקודים אל המלך.

יהי ישראל אלף אלפים ומאה אלף

ויהודה חמש מאות אלף איש שולף חרב.

ויך לב דוד אותו כי ספר עם אלה,

ויחר אך יי בעמו, החל הנגף.

ויאמר דוד אל האלהים: "מאד חטאתי

אשר עשיתי, אך לא בזדון לא במעל

ועתה העבר עוון עבדך, כי נסכלתי."

ודבר יי היה אל גד חזה המלך:

"לך ודבר אל דוד: שלש אני נוטל עליך

בעוון חטאתך בחר לך אחת מהנה.

ויבא גד החזה אל דוד ויאמר:

כה אמר יי: בתוכחות על עוניך

קבל לך, אם שלש שנים רעב בארץ,

אם שלשה חדשים נוסך מפני חרב צריך

ואם שלשת ימים בארצך חרב יי ודבר.

ועתה דע וראה מה אשיב לשולחי אליך." —

ויאמר דוד אל גד: "צר לי עד נפש!

אפלה נא ביד יי, אלהי הרחמים והחסד,

יסר ייסרני, וביד אדם אל אפלה." —

ויתן יי דבר בישראל מהבקר

עד עת מועד, ויפול מעם שבעים אלף.





כנטות מלאך המשחית ידו על ירושלים

וינחם יי על הרעה, ויאמר

למשחית: רב לך, עתה הרף ידיך! —

ומלאך יי עמד בגרן ארנן היבוסי.

וישא דוד את עיניו ויראהו

עומד בין השמים ובין הארץ

וחרבו שלופה בידו נטויה על ירושלים,

ודוד והזקנים מכסים בשקים נפלו ארצה.

ויאמר דוד אל אלהים: "הלא אני אמרתי

למנות העם, אני חטאתי אני העויתי,

ואלה הצאן מה עשו, תהי נא ידך

בי ובבית אבי, ולא למגפה בעמך. —

וגד בא בדבר יי אל דוד ויאמר:

“עלה והקם בגרן ארנן ליי מזבח.” —

וארנן דש חטים הוא ובניו, והביטו

ויראו את מלאך יי ויתחבאו.

ודוד בא, וירא ארנן ויצא מן הגרן

וישתחו לפניו אפים ארצה, ויאמר:

הנה בא המלאך הגואל, זה יושיענו

ויאמר לו דוד: תנה לי מקום הגרן

בכסף מלא תנהו לי, ואבנה מזבח

ליי, ותעצר המגפה מעמנו.

ויאמר ארנן: קח לך, ויעש אדוני המלך,

הטוב בעיניו, ראה הבקר לעולות נתתי,

והמוריגים לעצים, ולמנחה החטים וסלת.

הכל נתתי, ולמחיר לא חפצתי מאומה.

ויען דוד: לא כי בכסף מלא אקנהו,

כי לא אעלה עולות חנם ליי אלה.

ויתן לו במקום זהב שש מאות שקל,

ויבן שם דוד מזבח ויעל

עולות ושלמים, ויקרא אל יי ויענהו

באש אשר ירד מן השמים על המזבח. —

ויצו יי למלאך: השב את החרב

אל נדנה! וישב, והמגפה נעצרה.





בעת ההיא בראות דוד כי יי ענהו

בגרן ארנן היבוסי, ויזבח שם זבח,

ויאמר: "הנה זה הוא בית יי אלהינו,

"וזה מזבח לעולה לישראל עם קדשהו.

"הכינותי מקום ליי, ועתה אכינה

“לבנות לו בית להגדיל למעלה לתפארת.” —

ויצו דוד לכנוס הגרים אשר בארץ

ויעמד חוצבים בהרים לחצוב שמה

אבני גזית, וברזל לרוב הכין המלך,

ונחשת לאין משקל ועצי ארזים לאין חקר

אשר הצידונים והצורים אליו הביאו.

ויאמר דוד: "שלמה בני רך ונער,

"והבית לבנות ליי עליון יהי

"נשא למעלה למעלה, לכל ארצות תפארת.

“אכינה נא לבני לפני מותי” ויכן. —

ויקרא לשלמה בנו ויצוהו ויאמר:

"היה עם לבבי לבנות בית לשם אלהינו

"ויהי עלי דבר יי לאמר: הנה שפכת

"דם לרוב, כי מלחמות גדולות עשית,

"על-כן אתה דוד לא תבנה לשמי בית.

"הנה בן נולד לך, איש מנוחה ושלום יהי,

"והניחותי לו מסביב מכל אויביך,

"שלמה שמו ובימיו אתן שלום ושקט

על ישראל עמי, הוא יבנה לשמי בית,

"הוא יהיה לי לבן, ולאב לו אהיה אני,

"והכינותי כסא ממלכתו לנצח. —

"עתה בני, יהי יי עמך והצליחך,

"ובנית בית אלהים כאשר דבר עליך.

"אך יתן יי לך שכל ובינה ודעת

"לרעות את עמך, ולשמור תורת אלהיך,

"כי תנצור חקיו ומשפטיו אז תצליח,

"חזק ואמץ, אל תירא ואל תחת, כי יכלת —

"ואני בעניי הכינותי לבית יי אלהינו

"זהב מאה אלף ככר, וכסף אלף

"אלפים ככר, ואין משקל לברזל ונחשת,

"ועצים ואבנים הרבה, ועוד תוסיף עלימו.

"ועמך עושי מלאכה חוצבים וחרשי אבן

"וכל חכם במלאכה לזהב לכסף

"לנחשת וברזל, קום ועשה, כי עמך אלהיך. —

ולכל שרי ישראל צוה דוד המלך

לעזור לשלמה בנו, וכה אמר אלימו:

" יי אלהיכם מסביב לכם הניח,

"כי נתן בידי את כל יושבי הארץ,

"נכבשה הארץ לפני יי ולפני עמהו,

"תנו לבבכם ונפשכם לדרוש ליי אלהינו,

"קומו ובנו מקדש אלהים מכון לשבת

"לשמו הנכבד והגדול מכל אלהי ארץ,

"והביאו לתוכו ארון הברית וכלי הקדש

“אשר עד הנה בתוך היריעה המה יעמודו.”





והמלך דוד זקן מאד, ימים שבע,

ויצו לקרוא לצדוק הכהן ולבניהו

בן יהוידע ולנתן הנביא, ויבואו,

ויאמר להם המלך: הלא תדעו

כי יי אלהי בחר בשלמה בני לשבת

על כסאי אחרי, עתה לכו נא הרכיבוהו

על הפרדה אשר לי, ואל גיחון הורידוהו,

ומשחו אותו שם על ישראל למלך

ובא וישב על כסאי, ואחזה ביקרהו,

תחתי ימלוך על ישראל ויהודה יחד.

ויען בניהו בן יהוידע ויאמר:

"אמן, כן יאמר יי אלהי אדוני המלך!

"כאשר היה יי עמך, עם שלמה יהי,

“ויגדל את כסאו מעל כסאך ירוממנהו!” —

ויעשו כדבר המלך בכל אשר צוה למו

וירכיבו את שלמה על פרדת המלך

ויוליכוהו אל גיחון, ואחריו הלכו

הכרתי והפלתי ורבים מאנשי חיל.

ויקח צדוק הכהן קרן השמן

מן האהל וימשח את שלמה למלך,

ויתקעו בשופר וכל העם בקול קראו:

“יחי המלך שלמה! תכון מלכותו לעד!”

ויעלו כל העם אחריו אל בית המלך

מחללים בחלילים, ושמחה גדולה שמחו.





ותהי המשרה על שכם שלמה והוא עודנו

רך וצעיר ימים, אך גדול בבינה ושכל,

ויועצי דוד ושרי המדינה החזיקוהו

במועצות ודעת, ויהיו לו לעזר וסעד

למלוך על עם רב יהודה וישראל יחד. —

ודוד הקדיש כל רוחו וכל מעיניהו

לעבודת אלהיו לבדה, מבקר עד ערב,

עמלו ידיו כל היום לעשות תבנית הבית

אשר יבנה שלמה בנו לשם יי אלה,

צורות חדרים הפנימים ובית הכפרת,

תבנית האולם בתיו וגנזכיו ועליותיו,

ותבנית כל הלשכות לאוצרות הקדש

ותבנית כל כלי אשר היה עמו ברוח

לפאר להדר לרומם את מקדש יי אלה,

הכל בכתב נתן לשלמה המלך —

גם למחלקות הכהנים והלוים שם לבהו

לחלקם למספרם ולפקודיהם לראשי גבר

איש איש לעבודתו ולמשמרת הבית

לשוערים ולצובאים ולמעשה עבודת אלה,

ולנצח על מלאכת בית יי בשיר וזמר

מהללים בכנורות ונבלים ומצלתים,

ולשאר כל העבודה ומלאכת יי בקדש. —

ויקהל דוד שרי ישראל בכל שבט,

וכל שרי המחלקות ושרי מאות ואלף

ושרי רכושו וגבורי החיל אל ירושלים.

ויעמוד דוד על רגליו וידבר בכח

אל כל הקהל על דברת בנין הבית

ועל דברת שלמה בנו הישב על כסאהו.

ובחתום דבריו אמר החסיד מכל מלך:

"ועתה לעיני קהל יי לאזני אלהינו

"אביעה לכם רוחי, ותוכחתי אשמיע.

"שמרו ודרשו מצות אלהיכם ותעשמו,

"למען תרשו הארץ הטובה ולבטח

"תשכנו בה. ולבניכם אחריכם תנחילוה. —

"ואתה שלמה בני, דע את אלהי אביך

"ובלב שלם ונפש חפצה תעבדהו

"כי כל לבבות דורש יי אלהים וכל יצר

"מחשבות מבין ויודע, אם תדרשנו

"ימצא לך, ואם תעזבנו לעד יזניחך.

"ראה כי יי בחר בך לבנות בית

“למקדש לו, חזק ועשה, כי תוכל ותצליח.”







וידבר דוד עוד לכל הקהל ויאמר:

"שלמה בני אחד, בחר בו אלהים, נער

"ורך, והמלאכה גדולה ורחבה לפנינו,

"כי לא לאדם הבירה כי ליי אלה,

"ואני בכל כחי לבית האלהים הכינותי

"לכל מלאכת זהב וכסף ברזל ונחשת

"ולכל מלאכת עצים ואבנים אני נתתי,

"גם אבני שהם ומלואים אבני שיש

אבני פוך ורקמה וכל אבן יקר ערך,

"ועוד ברצותי יש לי סגולת זהב וכסף.

"אתן לבית הקדש למעלה מכל הכינותי.

"ועתה אתם זרע ישראל עם קדש!

“מי מתנדב גם בכם ליי אלהינו?” —

ויתנדבו שרי האבות ושרי החיל

ושרי האלפים והמאות וכל שרי מלך,

ויתנו הון רב בזהב וכסף ונחשת

והנמצא אתו אבנים יקרות התנדבו.

שמחו העם בהתנדבם, בלב שלם נתנו,

וגם דוד המלך שמחה גדולה שמח. —

ויברך16 דוד את יי לעיני כל הקהל

ויאמר דוד:

"ברוך אתה יי אלהי ישראל אבינו

"מעולם ועד-עולם:

"לך יי הגדולה והגבורה

"והתפארת והנצח וההוד

"כי-כל בשמים ובארץ

"לך יי הממלכה

"והמתנשא לכל לראש:

"והעשר והכבוד מלפניך

"ואתה מושל בכל

"ובידך כח וגבורה

"ובידך לגדל ולחזק לכל:

"ועתה אלהינו מודים אנחנו לך

"ומהללים לשם תפארתך:

"וכי מי אני ומי עמי

"כי-נעצור כח להתנדב כזאת

"כי-ממך הכל ומידך נתנו לך:

"כי גרים אנחנו לפניך

"ותושבים ככל-אבותינו

"כצל ימינו על-הארץ ואין מקוה:

" יי אלהינו כל ההמון הזה

"אשר הכינונו לבנות בית לשם קדשך

"מידך הוא ולך הכל:

"וידעתי אלהי כי אתה בחן לבב

"ומישרים תרצה

"אני בישר לבבי התנדבתי כל-אלה

"ועתה עמך הנמצאו-פה

"ראיתי בשמחה להתנדב-לך:

" יי אלהי אברהם

"יצחק וישראל אבותינו

"שמרה-זאת לעולם

"ליצר מחשבות לבב עמך

"והכן לבבם אליך:

"ולשלמה בני תן לבב שלם

"לשמור מצותיך עדותיך וחקיך

"ולעשות הכל

“ולבנות הבירה אשר-הכינותי.”





תמו דברי דוד והכנותיו לבית אלה,

תם מעשה חייו ועמלו תחת השמש,

בא לחקר יסודו, תכלית מסלולו עלי ארץ,

פעולת צדיק לחיים עד דור אחרון תהי,

נזרעו זרעי צדקו, נטעי קדשו נטעו,

וייף בגדלו צמח דוד, פארות תארכנה,

עץ חיים למחזיקים בו ותומכיו יאשרו,

פריו מרפא לנפש, לתרופה עליהו,

זה בן ישי, תהלוכתו על עפרות חלד. —

עתה בזבול עליון למרומים שאלוהו

לבוא בקהל קדושים בין אלים רבאתים,

מקום הכינו לו בימין שדי לשבת. —

"עלה בן ישי! עלה נא ליי אלהיך,

“נאום אל לאדוני, שב לימיני, כי אהבתיך,”

קול קורא לאדמה, לאזני דוד הגיע,

ויאמר: "הנני, הנני כי קראת. "—

מלאכי צבאות ידדון לקראתו שמחו —

נשאו פתחי עולם, נפתחו שערי שמים,

ויעל בן ישי, ויעזוב חוג ארץ.

שבע ימים שבע עשר שבע כבוד ותפארת,

אחרי מלכו ארבעים שנה, בחברון שבע,

ושלשים ושלש שנים מלך בירושלים. —

עתה ידמו כל שוטניו, מקנאיו נאלמו,

הוא במרומים ישכון, בין כוכבים קנהו,

ישחק לשאון אדמה, חמודות עפר ואפר,

על יי יתענג, בזיז כבודו ישתעשע,

בראש צדיקים כסאו, עטרת הוד על ראשהו,

שבע שמחות ונעימות בימין עליון נצח.







תהלים ד'  ↩



תהלים נ"ט  ↩



תהילים נ"ז.  ↩



תהילים נ"ב  ↩



תהילים נ"ד  ↩



תהילים קמ"ב  ↩



שמואל ב‘ א’  ↩



שמואל ב‘ ג’  ↩



תהלים קל"ב  ↩



תהלים ס"א  ↩



תהלים ס"ה  ↩



תהילים כ"ז  ↩



תהילים נ"א  ↩



תהילים ג'  ↩



השיר הזה יספר והולך ע“פ דה”א כ"א. עד סוף  הספר.  ↩



ד“ה א' כ”ט י'  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31893