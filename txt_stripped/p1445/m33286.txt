


	
	אחות קטנה
	




אחות קטנה / תפלותיה

עורכה, ועונה / תהלותיה.

אל, נא רפא נא / למחלותיה –

תכלה שנה וקללותיה.





בנעם מלים / לך תקראה,

ושיר והלולים, כי לך נאה.

עד מה תעלים / עינך – ותראה

זרים אוכלים / נחלותיה?

תכלה שנה וקללותיה.





רעה את צאנך / אריות זרו,



ושפך חרונך / באומרים ״ערו!״



וכנת ימינך / פרצו וארו,

לא השאירו / עוללותיה –

תכלה שנה וקללותיה.





מתי תעלה / בתך מבור,

ומבית כלא / עלה תשבר,

ותפליא פלא / בצאתך כגבור

להתם וכלה / מכלותיה?

תכלה שנה וקללותיה.





חילה קבעו / הגוי כלו

וטובה שבעו / ובזזו איש לו

ולבה קרעו / ובכל זאת לא

ממך נעו / מעגלותיה.

תכלה שנה וקללותיה.





זמירה שבת / וחשקה תגביר

לחפץ קרבת / דודה, ותעביר

מלב דאבת / נפשה ותסיר,

לבקש אהבת / כלולותיה –

תכלה שנה וקללותיה.





נחה בנחת / לנוה רבצה,

רב נזנחת / מדוד חפצה,

והיא כפורחת / עלתה נצה,

כי הבשילו /אשכלותיה –

תכלה שנה וקללותיה.





חזקו וגילו / כי שד גמר,

לצור הוחילו / בריתו שמר

לכם, ותעלו / לציון, ואמר:

סלו סלו / מסלותיה!

תכלה שנה וקללותיה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33286