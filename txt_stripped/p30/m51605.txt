


	
	חטאות סדום
	




ויהי מימים וישחיתו אנשי סדום ועמורה
את דרכם לפני ה'. ותהי להם בארצם בקעה רחבה
מאד, כמהלך חצי יום, ובה מעינות מים ודשאים
רבים. והלכו שמה יושבי סדום ויתר ערי הככר
ארבעת ימים בשנה, הם ונשיהם ובניהם ובנותיהם,
וערכו שם משתים ושמחות בתפים ובמחולות. וכטוב
לבם ביין ועמדו וגזלו איש את אשת רעהו והלכו
להם, ואין אומר דבר. גם כאשר בא איש נכרי אל עריהם
והביא אתו סחורה למכרה, או אשר קנה, והתקבצו
אליו יושבי העיר, אנשים נשים וטף, ולקחו מידי האיש
את סחורתו בחזקה; וכאשר יריב אתם בעל הסחורה על
הגזלה אשר גזלו ממנו וגרשוהו מן העיר בחרפה.
ויהי איש אחד מארץ עילם, עובר־ארח, ועמו חמור נושא
שמיכה אחת טובה וצבועה בכל מיני צבעים. ויעבר
האיש לדרכו ותבוא לו השמש בסדום, ויאמר ללון בה
הלילה, ואין איש מאסף אותו הביתה. ושם איש רע
ובליעל ושמו הידוד, ויהי כראותו את האורח ויאמר
לו: מאין תבוא ואנה תלך? – ויען ההלך: עובר אנכי
מחברון עד עילם, כי שם ביתי. ויאמר לו הידוד: כל
מחסורך עלי, רק ברחוב אל תלין. ויביאו הידוד
לביתו וילן שם האיש בלילה ההוא. ויהי בבקר
וישכם האיש ללכת לדרכו, ויאמר לו הידוד: סעד
לבך ואחר תלך. ויעש ההלך כן ויאכלו וישתו
שניהם יחדו. ויקם האיש ללכת, ויאמר אליו הידוד: הנה
רפה היום לערב, הואל נא ולין אצלי גם הלילה
והיטיבה לבך. ויפצר בו וילן ההלך בביתו גם
בלילה ההוא. וישכם ביום השני ללכת, ויחזק בו
הידוד ויאמר לו: סעד נא לבך ואחר תלך. וישב האיש
בבית הידוד גם ביום השני. ויקם לפנות ערב ללכת
לדרכו ויאמר לו הידוד: הנה פנה היום, שב אתי
הלילה – ומחר תלך לדרכך. ולא אבה האיש שמע לו
ויקם ויחבש את חמורו ללכת, וירא והנה אין השמיכה
הצבעונית והחבל אשר היתה קשורה בו אל החמור.
ויאמר האיש אל הידוד: תנה לי את שמיכתי ואת החבל
אשר עליה והלכתי לדרכי. ויען הידוד: זה פתרון
חלומך אשר חלמת: החבל – יארכו חייך בארץ
כחבל, והשמיכה – כרם יהי לך אשר יכסה את פני
אדמתך באשכלות ענבים כבשמיכה. ויאמר ההלך: לא
אדוני, כי בהקיץ לקחת ממני חבל ושמיכה ובהקיץ
השב תשיבם לי. ויען הידוד: הלא פתרתי לך חלומך
לטובה, ואתה שלם לי במחירו שלשה שקלים. ויצעק
ההלך צעקה גדולה ויבא את הידוד אל שופט העיר.
ויטען הידוד לפני השופט לאמר: הנה פתרתי את חלום
האיש הנכרי הזה, והוא ממאן לשלם לי מחירו. ויאמר
השופט: אמת וצדק דובר הידוד, כי שמו יצא לתהלה
לפותר־חלומות מאין כמוהו; ואתה, אורח, שלם תשלם
לו את מחירו. ויצעק ההלך: לא, אדוני השופט, כי לקח
ממני האיש הרע הזה שמיכה צבעונית וחבל והוא ממאן
להשיבם לי. ויאמר הידוד: גם שלם תשלם לי את מחיר
האכל אשר אכלת בביתי יומים. ויען ההלך: אני
אשלם לך את מחיר האכל, אך השב לי את שמיכתי ואת
חבלי. ויאמר הידוד: זה פתרון חלומך: חבל – אשר
יארכו ימיך כחבל, ושמיכה – כרם תטע וענביו
יכסו את פני אדמתך כבשמיכה. ויריבו שניהם
לפני השופט: זה טוען בכה וזה – בכה. ויהי כאשר
נשמעו קולותיהם גם בחוץ ויתקבצו מסביב להלך
אנשי סדום ויגרשוהו מהעיר.

ולאנשי סדום ועמורה היו ארבעה שופטים
לארבע ערי הככר ואלה שמותם: שרק לעיר סדום,
שרקר – לעמורה, זבנך לאדמה, מנון לצבוים. ויעשו
להם אנשי סדום ארבע מטות על שם ארבעת שופטיהם,
ויעמידון ברחוב העיר. והיה כל איש אשר יבוא אל אחת
מהערים האלה והביאוהו אל אחת המטות והשכיבוהו
עליה בחזקה. ועמדו עליו שלשה אנשים למראשותיו
ושלשה – למרגלותיו והחזיקו בו ומדדו אותו על
המטה. והיה אם מדת האיש ההוא קצרה ממדת המטה
ומתחו אותו ששת האנשים, שלשה מזה ושלשה מזה, עד
אשר נפחה נשמתו; ואם ארכה מדתו ממדת המטה וקצצו
את כפות רגליו למען תשוינה מדותיהם. וכי בא איש
עני אל ערי סדום ונתנו לו יושביהן כסף וזהב מלא
חפנים, אבל אסרו על האופים ועל כל יושבי העיר
למכר לו או לתת לו פת לחם. והיה כי ישב האביון
בערי סדום ימים אחדים ומת ברעב, ובמותו הוציאו
להם אנשי העיר מכיסו את כספם וזהבם אשר נתנו לו
וגם את כסותו לקחו.

ויהי מימים ותשלח שרה אשת אברם את
אליעזר עבדם סדומה אל לוט לפקדו לשלום. ויבא
אליעזר סדומה וירא והנה אחד מאנשי העיר פושט
מעל איש עני את בגדו והולך לו. ויצעק העני אל
אליעזר כי יושיעו בצר לו. ויאמר אליעזר אל הסדומי:
למה תעשה כדבר הזה לאיש עני, אשר בא לגבול
ארצכם? – ויען הסדומי: האחיך הוא אם לשופט שמוך
פה אנשי העיר כי תריב את ריבו? – ויגש אליעזר אל
הסדומי לקחת מידו את בגד האביון, ויכהו הסדומי
באבן אל מצחו, ויזב ממנו דם. וירא הסדומי את הדם
ויחזק באליעזר ויאמר לו: תנה את שכרי כי הוצאתי
דם רע ממצחך. ולא אבה אליעזר שמוע לו. ויחזק
הסדומי באליעזר ויביאהו אל שופט העיר. ויאמר
השופט אל אליעזר: תן לו את שכרו, כי חק הוא
בארצנו: לשלם בעד הקזת דם. וישמע אליעזר את
משפט השקר ויקח אבן ויך בה את השופט עד שפך־דם,
ויאמר אליו: שלם לו מכספי המגיע לי ממך…

ובעת ההיא ילדה אשת לוט בת ויקרא את
שמה פלטית, כי אמר: פלטני אלהים מידי מלכי עילם.
ותגדל פלטית ותהי לנערה טובה וחומלת־דלים.
ויהי היום ויבא סדומה איש עני לבקש שם את מחיתו
וישב בעיר ימים אחדים. ויעבירו אנשי סדום קול
בעיר כמשפטם תמיד, לבלתי תת לעני ההוא פת לחם
עד אשר יפח נפשו. ותרא פלטית בת לוט את העני
ההוא משלך ברחוב העיר וגוע ברעב, ותחמול עליו
ותכלכלהו חרש בלחם ומים ימים רבים: והיה מדי
צאתה לשאב מים מן הבאר ושמה פת לחם בכד המים
ונגשה אל העני והוציאה את הלחם מתוך הכד
ונתנתו לו. ויתמהו אנשי סדום על העני ההוא, כי
חי הוא בלי מזון זה ימים רבים. ויאמרו איש אל רעהו:
אין זאת, כי אוכל ושותה הוא, באשר לא יוכל האדם
לחיות בלי אכל ימים רבים ופניו לא ידלו.
ויסתתרו שלשה מאנשי סדום ויארבו לעני ולאיש
אשר יביא לו אכל. ויראו והנה פלטית בת לוט יצאה
אל הבאר לשאב מים ותגש אל העני ותוצא לחם
מכדה ותתנהו לו. ויתפשו הסדומים את פלטית
ויביאוה אל השופט ויאמרו אליו: כזאת וכזאת עשתה
בת־לוט. ויתקבצו אנשי העיר וישרפוה באש.

ובאדמה היתה נערה אחת, בת אחד מעשירי
העיר. ויהי היום ותרא הנערה והנה הלך יושב נגד
פתח ביתם ושאל ממנה מעט מים, כי צמא ועיף היה
מעמל הדרך. ותחמול עליו הנערה ותוצא לו בסתר
לחם ומים. ויודע הדבר לאנשי העיר ויביאו את
הנערה לפני השופט. ויאמר השופט: משפט מות
לבת־מרדות זו. ויוציאוהו אנשי העיר החוצה ויפשיטו
מעליה את שמלתה וימשחו את בשרה ויציגוה
לפני עדת דבורים. ויכסו הדבורים את גוף הנערה מכף
רגלה ועד קדקדה וישכוהו עד אשר צבה בשרה.
ותצעק הנערה במכאוביה הנוראים, ותעל שועתה
השמימה.

וירא ה' את המעשים הרעים האלה ויאמר אל
מלאכיו עושי רצונו: זעקת סדום ועמורה כי רבה –
כלה אעשה אתם". וישלח ה' שנים מהמלאכים,
וישמידו את ערי סדום באש וגפרית ורק לוט ובנותיו
נמלטו משם על נפשם וילכו ויתישבו במערת
עדולם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51605