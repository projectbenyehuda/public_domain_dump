


	
	מגפת בני אפרים
	




ובשנת מאה ושמונים לרדת בני ישראל
מצרימה יצאו מגשן שלשים אלף איש מגבורי בני
אפרים בן יוסף, כי אמרו: תם הקץ אשר יעד ה' אלהים
לבני ישראל בשעבוד מצרים ולשובם ארצה כנען.
ויתאזרו האנשים האמיצים האלה וישימו איש־איש
כלי מלחמתו עליו ויבטחו בגבורתם ויצאו יחד
ממצרים ביד חזקה. ולא לקחו אתם גם צידה לדרך
זולתי כסף וזהב, כי אמרו לקנות להם לחם במחיר
מבני הפלשתים אשר בגבול ארץ כנען. וילכו יחד
וישימו פניהם ארצה כנען דרך גת. וימצאו שם
רועי מקנה ויאמרו אליהם: מכרו לנו מצאנכם, כי
רעבים אנחנו. וימאנו רועי גת למכור לבני אפרים
מצאנם ומבקרם, ויגשו בני אפרים לקחת ממקנה
הפלשתים בחזקה. ויצעקו רועי גת לעזרה ויחגרו
את כלי מלחמתם וילחמו עם בני אפרים, ויפלו
חללים רבים משני המחנות. ויהי ביום השני וישלחו
בני גת מלאכים אל יתר ערי פלישתים לבוא אליהם
לעזרה במלחמתם עם בני אפרים. ויבאו מכל ערי
פלשתים בארבעים אלף איש חלוצי צבא ויכו מכה
רבה את בני אפרים, אשר עיפה נפשם ברעב ובצמא,
כי לא אכלו ולא שתו זה שלשת ימים. ולא נשאר
משלשים אלף בני אפרים שריד ופליט, זולתי עשרה
אנשים, אשר ברחו על נפשם ושבו גשנה; כי מאת ה'
היתה זאת לבני אפרים, אשר דחקו את הקץ. וישארו
חללי אפרים בבקעת גת ימים ושנים הרבה, כי לא
נתנו לקבורה, ותהי הבקעה מלאה עצמות־אדם.



ועשרת האנשים אשר נמלטו על נפשם ממערכת
המלחמה שבו גשנה ויגידו לבני ישראל את כל
הקורות אותם, ויתאבל עליהם אפרים אביהם ימים
רבים. ותלד לו אז אשתו בן לזקניו ותקרא את שמו
בריעה, כי בימי רעה נולד להם, אחרי הכות בני גת
את כל בני אפרים.

ומשה בן עמרם עודנו מולך בארץ כוש.
ויהי בשנת הארבעים למלכו, ותסת אדונית המלכה
את בני עמה, כי ימליכו את בנה, אשר ילדה
לקיקנוס, באשר עצמם ובשרם הוא. וישמעו לה בני
כוש וימשחו עליהם את מנכרית בן קיקנוס למלך
עליהם. ויפרד משה מבני כוש בן שבע וששים שנה.



ומאת ה' היתה זאת, כי חשב את הקץ לעני בני
ישראל ועבדותם בארץ מצרים. וילך משה מדינה,
כי ירא לשוב מצרימה מפני פרעה אשר בקש להמיתו.
וילך וישב על באר מים. ותבאנה אז בנות רעואל
המדיני, כהן מדין, להשקות את צאן אביהן. ויגרשון
רועי מדין מעל הבאר; ויקם משה ויושיען וישק את
צאנן. ותשבנה בנות רעואל אל אביהן ותגדנה לו את
הקורות אותן. וישלח רעואל ויקרא למשה ויביאהו
לביתו. ויספר משה לרעואל על ברחו ממצרים ומלכו
ארבעים שנה בארץ כוש. ויהי כשמוע רעואל את
דברי משה ויאמר בלבו: אתן את זה אל בית הכלא
וארצה בו את פני בני־כוש, כי אל־נכון נוס נס מארצם.
ויקח רעואל את משה ויתנהו בבית הסהר, ויהי שם
משה עשר שנים. אך צפורה בת רעואל חמלה עליו
וכלכלה אותו חרש בלחם ומים כל ימי שבתו
בבור.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52605