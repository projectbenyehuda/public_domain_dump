


	
	משה ועטרת פרעה
	




ויהי בשנה השלישית לחיי משה ופרעה יושב אל
שלחנו לאכול בצהרים ואלפרענית אשתו המלכה
יושבת לימינו ובתיה בתו יושבת לשמאלו ומשה יושב
בחיקה, ובלעם בן בעור ושני בניו וכל שרי
המלוכה יושבים מסביב. ויושט משה את ידו אל ראש
פרעה ויסר מעליו את עטרתו וישימנה על ראשו.
ויראו המלך וכל השרים את מעשה הילד ויתמהו איש
אל אחיו. ויאמר פרעה אל שריו: מה דעתכם על הדבר
הזה ועל משפט היליד העברי הזה? – ויען בלעם
ויאמר: אדוני המלך, זכר נא את חלומך אשר חלמת זה
ימים רבים ואת אשר פתר לך עבדך; והנה זה הוא
הנער העברי, אשר עליו נבאתי לך. ועתה איעצך,
אדוני המלך, לקדם את פני הרעה ולהמית אותו כרגע
פן יקח את מלכותך מידך ויחריב גם את ארצך. –



ויאמר פרעה אל בלעם: אקרא נא לכל חכמי מצרים
ושופטיה ואשמע מה בפיהם בדבר הזה, ואדע היש
משפט מות לנער אם לא. וישלח פרעה ויקרא לכל
חרטמיו וחכמיו ושופטיו ויספר להם את כל אשר עשה
משה הקטן ואת אשר יעץ עליו בלעם הקוסם, בגלל
הדבר הזה; ויבקש מהם כי יחוו גם הם דעם: מה משפט
הנער בעד מעשהו זה אשר עשה. ומלאך ה' נגלה
לפרעה בדמות אחד משריו ויאמר לו: אם על המלך טוב
יצוה ויביאו נא אבן שהם וגחלת־אש וישימו את
שתיהן לפני הנער. והיה אם ישלח ידו ולקח את השהם
יש בו דעת ובן־מות הוא, ואם את הגחלת יקח לו – לא
בדעת הסיר את העטרה מעל ראש המלך ואין לו משפט
מות. – ותיטב העצה הזאת בעיני מלך מצרים ושריו
ויעשו כן. ויהי כאשר שמו לפני משה את השהם ואת
הגחלת ויושט ידו לקחת את האבן היקרה, וידח
המלאך את יד משה מעל השהם. ויקח משה את הגחלת,
ותצרב ידו ויתקעה בפיו ותכוה גם לשונו, ומאז
היה כבד־פה וכבד לשון. ויראו המלך והשרים את
הדבר הזה ויאמרו: לא בחכמה עשה הנער את אשר עשה
ואין לו משפט מות. ויוסף משה להיות בבית פרעה
ויאהבוהו מאד המלך ובתיה בתו וגם כל השרים
וכל רואיו.

ויהי כראות פרעה כי הופרה גם עצת
בלעם בדבר ילדי ישראל והם מוסיפים לפרות
ולרבות ויכבד את עלו עליהם ויענם בסבלותיהם
דבר יום ביומו. והיה העברי אשר יגרע מעבודתו
בבנין המבצרים והמגדלים ולקחו את בנו הקטן
במקום מתכנת הלבנים ושמו אותו וטחוהו בקיר
החומה; ככה יעשו המצרים לעברים כל הימים, ויצר
מאד לבני ישראל. ויהי מימים ויגדל משה ויודע לו
מקור מחצבתו, ויצא יום־יום מחצר פרעה וילך אל
אחיו וירא בסבלותם וישאלם: מה העבודה הזאת לכם? –
ויגידו לו את כל הקורות אותם ואותו ואת אשר יעץ
עליו בלעם בן בעור הקוסם. וישמע משה את משפט
בלעם ויחר אפו בו ויאמר להתנקם בו. ויירא בלעם
מפני משה ויברח ממצרים הוא ושני בניו וילכו
ויבאו אל קיקנוס מלך כוש.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52602