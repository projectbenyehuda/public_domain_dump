


	
	משה והסנה
	




ופרעה מלך מצרים הוסיף להכביד את עלו על בני
ישראל ויצו ויעבירו קול במצרים ובגשן לאמר: לא
תוסיפו לתת תבן לעברים ללבון הלבנים: הם ילכו
וקוששו להם תבן מאשר ימצאו וממתכנת הלבנים
אשר ילבנו יום־יום לא יגרעו דבר. וישמעו בני
ישראל את הדבר הזה ויאנחו ויצעקו אל ה‘. וישמע ה’
את צעקתם וירא את הלחץ אשר מצרים לוחצים אותם,
ויקנא ה' לעמו ויאמר להוציאם מעני מצרים אל הארץ
אֿשר נשבע לאבותם לתת להם.

ומשה היה רועה את צאן רעואל (־יתרו)
חותנו אחר מדבר סין, ואת המטה אשר תלש מגנת
רעואל לקח בידו. ויהי היום ויברח למשה גדי־עזים
מן הצאן, וירדף אחריו משה ויבא עד הר־האלהים
חורבה. ויהי בבואו שמה וירא אליו יי בסנה: וירא
משה והנה סנה בוער באש ואיננו אכל. ויתמה משה
למראה ויגש לראות את דבר הפלא הזה. ויקרא אליו
קול ה' מתוך האש ויצוהו לשוב מצרימה ולהגיד
לפרעה מלך מצרים בשם ה' כי ישלח את בני ישראל
מעבדותם. וישמע משה לקול ה' וישב אל חותנו ויגד לו
את מצות ה‘. ויאמר לו יתרו (־רעואל): לך לשלום. ויקם
משה ויקח את צפורה אשתו ואת שני בניו וילכו
לרדת מצרימה. ויהי בדרך, ויבקש מלאך ה’ להמית
את גרשם בן משה הבכור, אשר לא מל אותו כחפץ חותנו
ויעבור על הברית אשר כרת ה' את אברהם אבינו.
ותרא צפורה את מלאך ה' ותמהר ותקח אחד
מחדודי־צורים ותמל את בנה – ותצל את משה ואת בנה
ממות.

ואהרן אחי משה היה אז במצרים. ויהי
היום ויתהלך אהרן על שפת היאור, וירא אליו ה'
ויאמר אליו: צא לקראת משה אחיך המדברה. וילך
ויפגשהו בהר האלהים וישק לו. וישא אהרן את
עיניו וירא את צפורה ואת שני בניה ויאמר אל משה:
מי אלה לך? ויען משה: אשתי היא ובני הם אשר חנני
אלהים. וירע הדבר בעיני אהרן על אודות אשת משה
וילדיה, אשר יבואו גם הם מצרימה לראות בסבלות
בני ישראל, ויאמר אל משה: שלח את אשתך ואת
בניך וישובו מדינה עד עת פקוד ה' את עמו. וישמע
משה בקולו וישב את צפורה אשתו ואת בניו אל רעואל
חותנו – ומשה ואהרן באו גשנה אל עדת בני ישראל
וידברו אליהם את כל דברי ה' וישמחו שמחה גדולה
מאד. וישכימו משה ואהרן ממחרת היום וילכו עד
בית פרעה, ומטה־אלהים לקחו בידם. ויהי בבאם אל
שער המלך, והנה שני כפירי־אריות כבולים אל השער
בכבלי ברזל, ואין איש בא ויוצא מפניהם לבד מאשר
יצוה המלך, ובאו המלחשים ויתירו את
כפירי־האריות בלחשיהם ונפתח השער לאיש ההוא.
וימהר משה וינף את מטהו על הכפירים ויתירם
ויבאו ביתה המלך והכפירים הלכו אחריהם שמחים,
כאשר ישמח הכלב אחרי אדוניו. ויהי כראות פרעה
את הדבר הזה ויתמה על ככה ויבהל למראה פני משה
ואהרן, כי תארם כתאר מלאכי־אלהים. ויאמר אל משה
ואהרן: מה חפצכם פה? – ויענוהו לאמר: יי אלהי
העברים שלחנו אליך לאמר: שלח את עמי ויעבדוני.



ויהי כשמוע פרעה את דבריהם ויירא מאד מפניהם
ויאמר אליהם: לכו היום ובאתם אלי מחר. ויעשו כדבר
המלך. ויהי בלכתם וישלח פרעה ויקרא לבלעם
הקוסם ואל ינוס ואל ימברוס1 בניו ואל כל המכשפים והחרטמים והיועצים
אשר למלך, ויבאו כלם ויספר להם פרעה את כל
הדברים אשר דברו אליו משה ואהרן. ויאמרו
החרטמים לפרעה: ואיך באו האנשים האלה מפני
הכפירים הכבולים אל השער? ויענו עבדי פרעה: כי
הניפו את מטם על הכפירים ויתירום, וגם שמחו
לקראתם הכפירים כשמח הכלב לקראת אדוניו. ויאמר
בלעם הקוסם לפרעה: אין אלה כי אם מכשפים כמונו,
ועתה שלח נא וקרא להם ונבחן אותם. ויהי בבקר
וישלח פרעה ויקרא למשה ולאהרן לבוא אליו.
ויקחו משה ואהרן את מטה־האלהים וילכו ויבאו
לפני פרעה ויאמרו לו: כה אמר יי אלהי העברים:
שלח את עמי ויעבדוני. ויאמר אליהם מלך מצרים:
ומי יאמין לכם כי שלוחי אלהים אתם? – תנו לנו
מופת ואות, כי על פיו באתם אלי ויאמנו דבריכם.
וימהר אהרן וישלך את המטה מידו לפני פרעה
ולפני עבדיו ויהי לתנין. ויעשו גם החרטמים כן,
וישליכו גם המה את מטותיהם ארצה ויהיו לתנינים.



וירם תנין אהרן את ראשו ויבלע את תניני החרטמים,
ויאמר בלעם: מימי קדם היה כדבר הזה, כי בעלי־חיים
יבלעו איש את רעהו. ועתה הפכו נא את הנחש למטה,
ויבלע המטה את מטותינו–וידענו כי רוח אלהים
בקרבכם. וימהר אהרן וישלח ידו ויחזק בזנב
התנין ויהי למטה בכפו. ויעשו גם החרטמים כן
ויחזיקו בתניניהם ויהיו למטות בכפם, ויבלע מטה
אהרן את מטותם. ויהי כראות פרעה את המופת הזה,
ויצו להביא את ספר הזכרונות אשר למלכי מצרים.



ויביאום ויבקשו שם בין אלהי מצרים גם את שם יי
אלהי העברים ולא מצאוהו. ויאמר פרעה אל משה ואל
אהרן: לא ידעתי את יי אלהיכם אשר אמרתם ואת
בני ישראל לא אשלח. ויאמר משה אל פרעה: כה אמר
יי: שלח את עמי וילכו דרך שלשת ימים ויזבחו לי
במדבר, ואם אינך משלח – חרה יחרה אפו בך והכה
את מצרים מכות נמרצות. ויאמר פרעה למשה: ובמה
כח יי וגבורתו? – ויאמרו משה ואהרן: הוא ברא את
השמים ואת הארץ ואת הים ואת דגתו; הוא יוצר אור
ובורא חשך, ממטיר מטר על הארץ ומרוה ומצמיח דשא;
בורא את כל החי ועל פיו ימותו, והוא הוא אשר ברא
גם אותך ויושיבך על כסא מלכות מצרים והוא יקח
ממך את נפשך ואת רוח חייך וישיב אותך אל האדמה
אשר ממנה לקחת. ויחר אף פרעה במשה ובאהרן
ויאמר: מי בכל אלהי העמים אשר עשני? “לי יאורי
ואני עשיתיני”! – ויגרש פרעה את משה ואהרן
מלפניו, ויוסף להכביד עוד את העבודה על בני
ישראל.

ויהי מקץ שנתים ימים ויוסף ה' שלח את
משה אל פרעה, כי ישלח את בני ישראל מארץ
מצרים. ולא אבה פרעה לשמע בקול משה, ויבא עליו ה'
עשר מכות: א) את מימי מצרים הפך לדם. ב) הוציא
צפרדעים מהיאור, אשר מלאו את כל ארץ מצרים. ג)
הביא כנים אשר דבקו בבשר האדם והבהמה. ד) שלח
בהם את הערוב: נחש, שרף, עקרב, חלד, צרעה, פרעש,
פשפש ויתוש ויבואו באזני המצרים ובעיניהם
ובבטנם. ויהי בהתחבא המצרים מפני הערוב
וינעלו את דלתות בתיהם ויבא עליהם אלהים את
הסילונית2 אשר בים, ולה ידים
ארכות מאד כעשר אמות באמת איש, ותעל הסילונית
על הגגות ועל התקרה ותסר את מנעולי הבתים אשר
למצרים ויתפרץ הערוב אל חדרי חדרים ויקוצו
המצרים בחייהם מפניו. ה) וישלח ה' במצרים דלקת
אש ותהי לשחין רע, אשר בקע את בשרם מכף רגלם
ועד קדקדם. ו) הוריד ברד כבד מאד ויך את כל עץ
פרי אשר במצרים ואת כל תבואות השדות. ז) העלה
ארבה עליהם: חסיל, סלעם, חרגל וחגב – ויאכלו את
כל אשר השאיר הברד. וישמחו המצרים על הארבה,
כי צדו אותם וימלחום למאכל להם, ויהפך ה' רוח־ים
חזק וישא את הארבה ויתקעהו ימה־סוף. ט) הביא ה'
חשך על כל מושבות המצרים ושלשה ימים לא ראו איש את
אחיו. בעת ההיא מתו גם רבים מבני ישראל אשר לא
האמינו במשה ואהרן, כי אלהים שלחם ויאמרו: לא
נצא ממצרים. ויגוף ה' אותם בשלשת ימי החשך
ויקברום בני ישראל לבל יודע דבר מותם למצרים
וישמחו לאידם. והחשך חזק מאד במצרים שלשת
ימים, ויהי כל העומד – נשאר עומד במקומו, וכל
היושב– נשאר יושב, והשוכב – נשאר שוכב, כי יראו
למוש ממקומם. י) בחצי הלילה, אור ליום הארבעה עשר
לחדש האביב – ויך ה' את כל בכורי מצרים, וגם דמות
בכורי מצרים החקוקים בקירות הבתים – נמחו
ונפלו ארצה, וגם עצמות בכוריהם אשר מתו ונקברו,
השלכו מקבריהם ויגררו אותם כלבים סחב והשלך,
סחב וגרם. ותהי צעקה גדולה בלילה ההוא במצרים,
כי לא היה בית אשר אין שם מת. ויקם פרעה לילה,
ותצא אתו גם בתיה בתו לבקש את משה ואת אהרן
וימצאום בבתיהם מקריבים את קרבן הפסח. ותאמר
בתיה אל משה: הזה יהי גמול הטוב והחסד אשר עשיתי
עמך, אשר גדלתיך וטפחתיך לבן לי ותבא על בית
אבי ועל עמי את הרעה הגדולה הזאת? – ויען משה:
ואת השמת לבך לאלפי האמות העבריות אשר
עולליהן השלכו היאורה או הוטחו בקירות הבנינים
או כי בדמם התרחץ אביך בצרעתו? – ופרעה מלך
מצרים נגש גם הוא אל משה ואהרן ויתחנן אליהם:
קומו וקחו את כל אחיכם בני עמכם אתכם וגם את
צאנכם ובקרכם וכל אשר לכם ולכו עבדו את יי
אלהיכם כאשר דברתם.

וימהר משה וילך אל נחל מצרים ויעל
משם את עצמות יוסף בארונו ויקחהו אתו, כאשר
נשבעו לו אבותינו. וגם כל בני ישראל העלו אתם
ממצרים איש־איש את עצמות ראש שבטו בארונו. ויסעו
בני ישראל בחמשה עשר לחדש האביב ממצרים ומגשן
ומרעמסס כשש מאות אלף איש, מלבד הטף והנשים; וגם
ערב־רב עלה אתם וצאן ובקר מחנה כבד מאד. ומושב
בני ישראל במצרים שלשים שנה וארבע מאות שנה,
ושעבוד מצרים ארך מאתים ועשר שנה.3









יאמוס  ↩



מתכוון, כנראה, לסירנה (בת הים); בשם סילונית  נקרא במותולוגיא היונית גם בן נימפה אחת.  ↩



עיין הקהמה והערות.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52608