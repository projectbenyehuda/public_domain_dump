


	
	יעקב ורחל
	




ויעקב הלך לדרכו חרנה. ויבא עד הר
המוריה ויעבר משם והלאה וילן אצל העיר לוז. וירא
ה' אל יעקב בלילה ההוא ויאמר אליו: אני ה' אלהי
אברהם ואלהי יצחק אביך; הארץ אשר אתה שוכב עליה
– לך אתננה ולזרעך עד עולם. והנה אנכי עמך
ושמרתיך בכל אשר תלך והרביתי את זרעך
ככוכבי השמים, והפלתי את כל אויביך מפניך
והשיבותיך אל הארץ הזאת עשיר בנכסים ובבנים.
וייקץ יעקב משנתו ותחי רוחו וישמח מאד על מראה
הלילה אשר ראה, ויקרא את שם המקום ההוא בית־אל.
ויקם ללכת לדרכו ארצה בני קדם ויקלו רגליו
כאילות משמחה, עד בואו חרנה ויחן על הבאר אשר
מחוץ לעיר. וימצא שם אנשים רועי צאן וישאלם יעקב:
אחי, מאין אתם? ויענו: מחרן אנחנו. ויוסף יעקב
לשאלם: הידעתם את לבן בן בתואל בן נחור? ויענו:
ידענו, והנה רחל בתו באה עם עדרה להשקות את צאן
אביה, כי רועה היא. עודם מדברים ורחל בת לבן באה
עם צאנה אל הבאר. ויגד יעקב לרחל כי בן רבקה הוא,
וישק לה ויבך. ותרץ רחל ותגד לאביה. כשמע לבן
את שמע יעקב בן אחותו וירץ לקראתו וינשק לו
ויביאהו לביתו. ויוסף יעקב לבכות על אשר בא ריקם
לבית דודו, ויספר ללבן את אשר עשה לו אליפז בן
עשו בדרך.

וישב יעקב בבית לבן וירעה את צאנו
ויתן לו דודו בשכר עבודתו זאת את שתי בנותיו
התאומות, שם הבכירה לאה ושם הצעירה רחל. ויהי
כעבור י"ד שנה לשבת יעקב בבית לבן דודו ותשלח
רבקה אמו את דבורה בת עוץ מינקתה אותה ושני
אנשים מעבדי יצחק אל יעקב להשיבהו ארצה כנען.
ויאמר יעקב אל לבן: תנה לי את נשי ואת בני
הנולדים לי ואלכה ואשובה אל ארצי, כי הנה אמי
מצוה עלי לשוב אל בית אבי. ויאמר לבן ליעקב: אם נא
מצאתי חן בעיניך – אל נא תעזב את ביתי, שבה עמדי
ואנכי אתן לך בשכר עבודתך אתי צאן ובקר
ועבדים ככל אשר תבחר. ויפצר בו מאד ויאות יעקב
ללבן להשאר בביתו ויוסף לרעות את צאנו עוד שש
שנים. ויעשר יעקב מאד ויהיו לו צאן ובקר ועבדה
רבה. ויקנאו בני לבן ביעקב, ויאמרו: לקח יעקב
את כל אשר לאבינו. כשמע יעקב את הדברים האלה,
ויקח את נשיו ואת בניו ואת כל רכושו אשר רכש
בעבודתו, ויצא חרש מבית לבן לשוב ארצה כנען אל
יצחק אביו. ויגד ללבן ביום השלישי כי ברח יעקב
מביתו, וירדף אחרי יעקב וישיגהו בהר הגלעד
וירב אתו בחזקה. ויחר ליעקב ויוכח גם הוא את לבן
על פניו; ואחר כרתו ברית שלום ביניהם ויפרדו
איש מעל אחיו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51618