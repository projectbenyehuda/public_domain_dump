


	
	יוסף בבית הסהר
	




ויוסף עודנו עצור בבית האסורים אשר
הושיבוהו שם שופטי פוטיפר. ובעת ההיא חטאו לפרעה
מלך מצרים שני שריו, שר המשקים ושר האופים. כי
פעם בעמדם לפני מלכם ושריו ויגש שר המשקים
לפרעה את כוס יינו ושר האופיםשם לפניו את לחמו,
והנה נמצאו זבובים ביין ואבני נתר בתוך הלחם.
ויקצף עליהם פרעה ויתנם בבית הסהר אשר יוסף
היה עצור שם. ויפקד שר בית הסהר את יוסף כי ישרת
את שר המשקים ואת שר האופים. ויהי מקץ שנה תמימה
לשבת שרי פרעה בבית הסהר ויחלמו שניהם חלום
בלילה אחד. ויהי בבקר ויבא אליהם יוסף וירא
והנם זועפים מאד, וישאלם: מדוע פניכם רעים
ועצובים היום? – ויספר שר המשקים את חלומו ליוסף
ויאמר: בחלומי והנה גפן גדולה לפני ובגפן שלשה
שריגים ויבשילו אשכלותיה ענבים, ואשחט את
הענבים ליין ואתן כוס יין על כף פרעה וישת
ממנה. ויפתר יוסף לשר המשקים את חלומו לאמר: שלשת
השריגים שלשת ימים הם; ובעוד ג' ימים יצוה המלך
להשיבך על כנך. ואמצא נא חן בעיניך אשר
תזכרני אל פרעה והוצאתני מן המקום הזה. – כשמע
שר המשקים את פתרון החלום וישמח מאד ויבטח את
יוסף כי עשה יעשה את בקשתו כאשר ייטיב לו המלך
והוציא יוציא גם אותו מבית הסהר. וישמע שר
האופיםאת הפתרון הטוב ויאמר ליוסף: גם אני בחלומי:
והנה ג' סלים על ראשי, ובסל העליון מכל מאכל פרעה
והעוף אוכל אותו מעל ראשי. ויען יוסף: ג' הסלים ג'
ימים הם, ובעוד שלשת ימים ישא פרעה את ראשך
מעליך ותלך על עץ, והעוף יאכל את בשרך כאשר
חלמת. – ובעת ההיא ילדה אשת המלך בן, ויהי ביום
השלישי ללדתה ויעש פרעה משתה לכל שריו
ועבדיו חיל ארץ צען ומצרים. וישב את שר המשקים על
כנו ואת שר האופים תלה, כאשר פתר יוסף. ולא זכר
שר המשקים את בקשת יוסף וישכח את הבטחתו אשר
הבטיחהו. וישב יוסף בבית הסהר עוד שנתים ימים עד
מלאת לו כ' שנה, יען כי בטח באדם ולא בעזרת ה'.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52700