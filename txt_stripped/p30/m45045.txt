


	
	דור הפלגה, שבטי בני יפת
	




והמלך נמרד הכריע אז תחתיו את כל
הארץ. ויועדו שריו וגדוליו לבנות להם מגדל וראשו
בשמים למען ימשלו בכל העולם: גם בארץ גם
בשמים. ויאסף נמרד שש מאות אלף איש וימצאו להם
בקעה רחבה בארץ שנער, מהלך שנתים ימים, ויחלו
לבנות מגדל כאשר זממו. וכל המשפחות אשר
התקבצו בבקעה הזאת נחלקו לשלש מחנות. – האחת
אמרה: נעלה השמימה ונלכדם, השנית אמרה: נעלה
השמימה ונשכין שם את אלהינו, והשלישית אמרה:
נעלה השמימה ונכה את האלהים היושבים שם. ויבנו
להם שם בני האדם עיר גדולה ומבצר גבוה מאד מאד,
ומרב הגבהות לא הגיע החמר והלבנים ממטה למעלה
רק בעבור שנה תמימה. ויהי כאשר תפול לבנה
ותשבר – ויבכו כלם עליה, וכאשר יפול ממעל אחד
מן הבונים ומת – לא שם איש לב אליו. ויהי הם בונים
את המגדל ויזרקו חצים השמימה, וישובו החצים
מלאי דם ויפלו על ראשי זורקיהם, ויאמרו איש אל
רעהו: הנה הרגנו את האלהים אשר בשמי מרום. וירד
ה' הוא ושבעת המלאכים הקרובים אליו אל הבקעה ויבל
את שפת בני האדם בוני המגדל. מאז שכחו איש את
לשון רעהו ולא הבינו לדבר בשפה אחת. ויהי כאשר
הגיש האחד לשני חמר, והוא בקש ממנו מים, ויקח
הבונה את הלבנה ויפילנה על ראש
רעהו – וימיתנו ארצה. וה' הכה את שלש המחנות: אלה
אשר אמרו לעלות השמימה ולהשכין שם את אליליהם
נהפכו לקופים ולשנהבים; אלה אשר אמרו: נכה את
אלהי השמים – הומתו איש ביד רעהו; ואלה אשר אמרו
ללכד את השמים –הפיצם ה' על פני כל הארץ. והמגדל
אשר בנו בני האדם – פתחה האדמה את פיה ותבלע את
שלישיתו האחת, ותרד אש מן השמים ותאכל את
שלישיתו השניה, והשלישית האחרונה נשארה עד היום
הזה.

ויהי כאשר הפיץ ה' את בני האדם בעון
המגדל על פני כל הארץ, ויתפרדו לארבע רוחות
השמים ויבנו ערים רבות למשפחותיהם בכל המקומות
אשר התישבו, ויקראו את הערים על שמותיהם או על
שמות בניהם. וילכו בני יפת ויבנו להם ערים
במקומות אשר נפוצו שמה, ויתחלקו למשפחותיהם
וללשונותיהם. ואלה בני יפת: גומר1 ומגוג2 ומדי ויון, ותובל3 ומשך4 ותירס5. בני גומר:
אשכנז, שעל שמו נקרא העם שיצא ממנו והתישב
בקרבת ארמניה (מני)6 ופרנקוס, שהתישבו על נהר סינה,
ריפת7 הוא אבי הבריטנים,
ותוגרמה הוא אבי שבט הארמינים בקרבת הרי אררט
ומני; וממנו יצאו משפחות כזר, תרך, בולגר,
אונגר דלמץ8 החונים על שפת הנהר דונאי. בני יון9 אלישה10
ותרשיש11 כתים12 ודודנים13–יושבי
מקדוניה ואיי הים. מאלישה יצאו גם האלמנים,
היושבים בין הרי יוב ושבתמו, הם הרי האלפים.
ומהם–הלומברדים שכבשו את אדמת איטליה,
הבורגונים היושבים על גדות הנהר רוהני והברדים
היושבים על נהר רינוס. מתרשיש יצאו גם יושבי טרסיס
(תרקיה), שנלחמו עם בני ישמעאל; מכתים יצאו
הרומאים החונים על נהר תבריאו; מדודנים–יצאו
יושבי גליציה, קרואתיה וסלובקיה. בני תובל
התישבו בתושכנה על נהר פישא.

ויהיו בני חם: כוש ומצרים ופוט וכנען.

ויולדו להם בנים וילכו ויבנו להם ערים באשר מצאו, ויקראו את ערי
מושבותיהם על שמות אבותיהם: בני כוש התישבו על
גדות ים הפרסי צפונה מערבה עד קצה גבול ארץ ערב,
ובאחרית הימים נקראו בשמם גם
יושבי ארץ אטיפיה בנגב מצרים. ממצרים יצאו
השבטים שחנו על נהר שיחור הוא נילוס, ומהם יצאו גם
הפלשתים שהלכו ויבנו להם ערים על חף הים הגדול
ויתישבו בהן. בני פוט חנו בארץ אפריקה, ובני
כנען – בשפלת הארץ היושבת על שפת הים הגדול
מגבול צור וצידון עד גדות הירדן. ועל שמם נקראה
הארץ הזאת–פלשתינה או ארץ כנען. וילכו ארבעה
אנשים מבני חם ויבנו להם בארץ הככר ארבע ערים
ואלה שמותם: סדום, עמורה, אדמה וצבויים–וישבו בהם.
וילך שעיר בן חורי בן כנען וימצא בקעה נגד הר
פארן ויבן שם עיר וישב בה הוא וביתו ויקרא אותה על
שמו, היא ארץ שעיר עד היום.

ובני שם בן נח, אבי כל בני עבר, הלכו
ויבנו ערים במקומות אשר נפוצו שם ויקראו גם הם
לעריהם בשמותם. ןיהיו בני שם: עילם ואשור
וארפכשד ולוד וארם. בני עילם התישבו בגבול
פרס. וילך אשור הוא ובניו וימצאו בקעה רחבה
וישרה ויבנו בה לשבתם ארבע ערים: את
נינוה ואת רסן ואת
כלח ואת רחובות עיר. ובני ארם הלכו גם
הם ויבנו להם עיר בארץ עלית (רמה) ויקראוה על
שם אחיהם הבכור–עוץ וישבו בה.
ובני ארפכשד התישבו מקדם לנהר חדקל בקרבת
עילם ואשור, ובני לוד – עזבו את מושבם הראשון על נהר
פרת ויתישבו באסיה הקטנה על לשון ים האגאי.

ונמרוד בן כוש עוד מלך בארץ שנער ויבן שם ערים ואלה שמותן: בבל, כי
שם בלל ה' את שפת כל הארץ, ארך: לאמר משם הפיצם
ה', אכד לאמר: מכה גדולה הכו במלחמתם עם
אלהי השמים, והרביעית– כלנה, כי שם כלו שריו
וגבוריו ויפוצו מעליו.









גרמניה  ↩



עם הסקתים  ↩



לדעת החוקרים: תברנים (לדעת אחרים: יושבי גליל  תבלסק).  ↩



שבט המשכים שישב בין הים השחור והים הכספי; לדעת  אחרים: המשכוים.  ↩



לדעת החוקרים: מהם יצאו האשכנזים יושבי מצודת  אשכנזה בסכסוניה.  ↩



לדעת אחרים: הוא אבי הקמברים יושבי קרים  לפנים,  ↩



לדעת החוקרים יצאו מריפת אחד משבטי הקימברים יושבי  הרי רפיה (הכרפתים)  ↩



דלמציה,  ↩



יוניים (גריכים)  ↩



על שמו: הלס,  ↩



על שמו: תרתשיש שבארץ הישפניה  ↩



על שמו אי כתים (קפריסין)  ↩



או רודנים, הם יושבי האי רודס, לפי דעת אחרים–דרדנים אצל טרויה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45045