


	
	עשו ונמרד
	




ויגדל עשו ויצא השדה כפעם בפעם
לצידו. ונמרד, הוא אמרפל מלך בבל, היה מתהלך גם
הוא עם אנשיו במקום ההוא לרוח היום ולצוד ציד.
ויהי נמרד עוין את עשו כל הימים כי קנא מאד
בצידו. ויהי היום ונמרד מתהלך במדבר עם שנים
מנושאי כליו ויתר גבוריו המלוים אותו רחקו ממנו
בצידם. ויארב עשו לנמרד ויתנפל עליו פתאם
ממקום מארבו ויכהו ארצה ויכרות בחרבו את ראשו
מעליו. ויאבק עשו עם נושאי כלי נמרד וימת גם
אותם בחרבו. וישמעו גבורי נמרד מרחוק את קול
הצעקה ויכירו את קול אנשיהם, וירוצו ויבואו לדעת
מה זה ועל מה זה, ויראו והנה מלכם ושני נושאי
כליו מוטלים מתים ארצה. וכראות עשו כי כל גבורי
נמרד רצים ומתקרבים אליו, וימהר ויפשוט מעל נמרד
את בגדי העור אשר ירש מאת כוש אביו ויקחם אתו
וינס וימלט על נפשו. ויהיו כל ימי נמרד מאתים
וחמש עשרה שנה, ויפול בחרפה ובוז בחרב עשו
בן אברהם, כאשר ראה בחלומו בראשית מלכותו.
והימים אשר מלך נמרד מאה ושמונים וחמש שנה
ותחלק מלכותו אחרי מותו בין מלכי הארץ, ויהיו
בני בית נמרד עבדים להם ימים רבים.

ועשו בא מצידו, אחרי הכותו את נמרד,
ביתה יצחק אביו עיף ויגע מאד, וירא והנה יעקב
אחיו אוכל נזיד עדשים. ויאמר אליו עשו: הלעיטני נא
מן האדם הזה, כי עיפתי מאד בצידי. ויאמר יעקב אל
עשו: מכרה לי כיום את בכורתך ונתתי לך מנזיד
עדשי. ויאמר עשו בלבו: הנה אנכי הולך למות בכל
יום ולמה לי בכורה? – וימכר עשו את בכורתו ליעקב
בנזיד העדשים וגם את אחזת קבורתו אשר לו במערת
המכפלה מכר לו. ויכתב יעקב את דבר המכירה הזאת
בספר ויחתם ויעד עדים, ויהי ספר המקנה בידו
למשמרת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51615