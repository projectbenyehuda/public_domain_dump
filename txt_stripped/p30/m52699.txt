


	
	יוסף וזליכה
	




והישמעאלים אשר קנו את יוסף מאת
המדינים הלכו עמו לרדת מצרימה. ויהי כאשר
הקריבו לבוא עד גבול ארץ מצרים, ויפגשום ארבעה
אנשים מבני מדן בן אברהם. ויאמרו אליהם
הישמעאלים: התחפצו לקנות מידנו את העבד הזה? –
ויראו המדנים את יוסף והנה נער יפה הוא עד להלל
ויקנוהו מידי הישמעאלים. ויבאו הישמעאלים
מצרימה וגם המדנים באו שמה עם יוסף ביום ההוא.
ויאמרו המדנים איש אל רעהו: הנה שמענו כי פוטיפר
סריס פרעה, שר הטבחים, מבקש לו עבד טוב אשר יעמוד
לפניו ולהפקידהו על ביתו ועל כל אשר לו, הבה
נמכר נא לו את הנער הזה אם יתן לנו את מחירו
כאשר נשית עליו. ויבאו המדנים ביתה פוטיפר
ויציגו לפניו את יוסף ויישר בעיניו מאד מאד. ויאמר
פוטיפר אל המדנים: אני אקנה את הנער הזה מידכם,
אך הגידו לי: אולי גנוב הוא אתכם? כי לא עבד ולא
בן-עבד הוא לפי תארו ומראה פניו. וילכו המדנים
ויביאו את הישמעאלים ויציגום לפני פוטיפר,
ויעידו הישמעאלים כי גם הם קנו את העבד הזה מידי
העברים וימכרוהו להמדנים. וישמע פוטיפר את
דברי הישמעאלים ויקן את יוסף מידי המדנים
ויביאהו אל ביתו כי ישרתהו. וימצא יוסף חן
בעיני פוטיפר ויאמן בו ויפקידהו על כל ביתו
ונכסיו. ויברך ה' את יוסף ויהי איש מצליח. וירא
פוטיפר כי ברכהו ה' בגלל יוסף, ויתן בידו את כל
אשר לו, ויהי יוסף המוציא והמביא ועל פיו ישק כל
בית פוטיפר.

ויוסף אז בן שמונה עשרה שנה, בחור
יפה-עינים וטוב מראה, וכמוהו לא היה עוד ליפי בכל
ארץ מצרים. ותשא זליכה אשת פוטיפר את עיניה אל
יוסף ותחמדהו בלבה, ותדבק נפשה בו ותחל
להסיתהו כי יקחה לאשה. ולא שמע אליה יוסף ולא
נפתה אחרי דבריה ומחמאות פיה ולא אבה לבגד
באדונו. ויהי כאשר לא יכלה זליכה לפתות את יוסף
ותחל מרב אהבתה אליו ומקצף ותפול למשכב.
ותבאנה כל שרות מצרים לבקרה וישאלוה: מדוע
פניך כה דלים ורזים ואת אשה לשר גדול במלכות
ואינך חסרה דבר. ותען זליכה את שרותיה ותאמר
במר נפשה: היום יודע לכן בשלמה בא עלי החלי
הזה. ותצו את נערותיה לעשות משתה לכל הנשים,
אשר באו לבקרה, ולצוות על יוסף כי ישרת לפניהן.
ויהי כאשר ראו השרות אותו ואת יפי תארו ולא
יכלו להסב את עיניהן ממנו ותחתכנה את אצבעות
ידיהן בשכינים, אשר קלפו בהן אתרוגים, – עד
שפך-דם. ולא שמו לב לדם השוטף מידיהן על
שמלותיהן. כי לא יכלו לגרע עין מיוסף ומיפי תארו
המפליא, ולא הרגישו את הנעשה עמהן. ותרא זליכה
את הדם השוטף מידי שרותיה ותאמר להן: הבטנה נא
אל ידיכן ואל אתרוגיכן. ותבטנה השרות ותראינה
והנה מידיהן ואתרוגיהן שוטף דם רב על שמלותיהן.
ותאמר להן זליכה: אתן רק רגע ראיתן אותו וקרכן
כדבר הזה, – ואיככה לא אדל אנכי ולא יכחש בשרי
בראותי אותו יום-יום? –

ותוסף זליכה לחלות מאהבתה את יוסף.
ויהי היום ויוסף עושה את מלאכתו בבית, ותבא
אליו זליכה בלט ותפול לרגליו ותבך ותתחנן
אליו כי לא יבעט באהבתה. ויען יוסף ויאמר לה:
“הן אדוני מאמין בי, ואיך אעשה את הרעה הזאת
וחטאתי לאלהים? – אך היא לא חדלה ממנו ותוסף
לפתותו כפעם-בפעם. ויהי אחרי-כן וימלא נחל
שיחור על כל גדותיו, ויצאו כל יושבי מצרים בתפים
ובמחולות אל שפת הנהר לחוג את חג-העם הזה,
כמשפטם מאז לעשות יום-טוב ומשתה כאשר מתמלא
היאור את מימיו ומשקה את כל ארץ מצרים. ויצאו גם
כל בני בית פוטיפר ועבדיו ושפחותיו וילכו אל
שפת הנהר, ורק זליכה נשארה בבית כי אמרה: חולה
אנכי. ותלבש את בגדי חמודותיה ותתקשט בבשמים
ותשב בפתח היכלה ותחכה לבוא יוסף. ויהי כעבור
יוסף על פניה ותתפשהו בבגדו ותאמר לו: חי
פרעה אם אינך עושה את דברי היום – מות תמות!”
ותמהר ותשלף חרבה מתחת בגדיה ותתנה על
צואר יוסף. ויחזק יוסף ממנה ויעזב את בגדו בידה
וינס מפניה החוצה. ותפחד זליכה לנפשה, פן
יודע קלונה ברבים, ותעש בערמה: ותלך ותשכב
במטתה ותנח אצלה את בגד יוסף ותצעק: ראו את
העבד העברי, כי בא לצחק בי. ויהי בשוב פוטיפר
לביתו וישמע את דברי אשתו, ויצו ליסר בשבט את
יוסף, ויקרא לכהנים כי ישפטוהו משפט מות כחק
לאיש הבא לגזל את אשת רעהו. אולם כראות בן
פוטיפר הקטן, שגם הוא נשאר בבית ולא יצא אל שפת
הנהר, כי עבדי אביו מכים את יוסף, ויבא אל השופטים
ויאמר: שקר אמי דוברת, כזה וכזה היה הדבר. ויכלם
פוטיפר לדברי בנו הקטן והשופטים נבוכו, ויבינו
כי חף יוסף מפשע, וישפטו אותו רק למאסר בעון
שם-רע שיצא בגללו על אחת משרות מצרים
הכבודות.

ויהי בעת ההיא, היא שנת רדת יוסף
מצרימה, וילך ראובן בן יעקב תמנתה ויקח את
אליורם בת חוי הכנעני לו לאשה, ותלד לו את חנוך
ואת פלוא ואת חצרון ואת כרמי. ושמעון אחיו לקח לו
את דינה אחותו1 ותלד לו את נמואל
וימין ואהד ויכין וצחר. ויקח לו שמעון עוד אשה אחת
ושמה בונה, אשר שבה בעודנה ילדה קטנה בהכותו
את העיר שכם ותהי לשפחה לדינה. ותלד בונה
לשמעון בן ויקרא את שמו שאול. ויהודה לקח לו אשה
מעיר עדולם ושמה עלית בת שוע ותלד לו את ער ואת
אונן ואת שלה. ויהי כאשר גדל ער ויקח לו יהודה
אביו אשה ושמה תמר בת עילם בן שם. וימת ער ויקח
יהודה את תמר כלתו2 לו לאשה
ותלד לו את פרץ ואת זרח. וילכו לוי וישכר ארצה
הקדם ויקחו להם שם את בנות יובב בן יקטן בן עבר
להם לנשים. וליובב שתי בנות, שם הבכירה עדינה ושם
הצעירה ארידה, ויקח לוי לאשה את עדינה וישכר לקח
לו את ארידה וישובו ארצה כנען אל בית אביהם.
ותלד עדינה ללוי את גרשון ואת קהת ואת מררי,
וארידה ילדה לישכר את תולע ופוה ויוב ושמרון.
ודן הלך אל ארץ מואב ויקח את אפללת בת חמידן
המואבית לאשה, ותלד לו בן ויקרא את שמו חושים.
וילכו גד ונפתלי חרנה ויקחו משם את בנות אמורם:
שם הגדולה מרימת ושם הקטנה עוצית. ויקח נפתלי את
מרימת וגד לקח לו את עוצית ויביאון ארצה כנען לבית
אביהם. ותלד מרימת לנפתלי את יחצאל וגוני ויצר
ושלם, ועוצית ילדה לגד את צפיון וחגי ושוני
ואצבון ערי וארודי ואראלי. ואשר לקח לו לאשה את
עדון בת אפלל בן חדד בן ישמעאל. ותמת עדון עקרה
ואין לה ולד, וילך אשר אל עבר-הנהר ויקח לו את
הדורה בת אבימאל בן עבר בן שם לאשה. והנערה טובת
מראה ובעלת שכל ותהי לאשה למלכיאל בן עילם בן
שם. ותלד הדורה למלכיאל בת ושמה שרח. ויהי
אחרי מות אשת אשר הראשונה ותהי הדורה לו לאשה
ותבא אתה גם את בתה ארצה כנען, ושרח בת שלש
שנים בעת ההיא. ותגדל הילדה בבית יעקב ותהי
סרח טובת-מראה ויתן לה אלהים גם שכל רב ולב טוב.
ותלד הדורה לאשר את ימנה וישוה וישוי ובריעה.
וזבולן הלך מדינה ויקח לו לאשה את מרושה בת
מורד בן אבידע בן מדין ויביאה ארצה כנען,
ותלד לו את סרד ואת אילון ויחצאל. וישלח יעקב אל
ארם בן צובא בן תרח ויקח את מחליה בת ארם לאשה
לבנימין בנו הקטן, ותלד לו את בלע ובכר, אשבאל
גרא ונעמן. ואחרי כן הלך בנימין ויקח לו לאשה
גם את ערבת בת שמרן בן אברהם על אשתו הראשונה,
ותלד לו את אחי וראש ומפים וחפים וארד. –.









בימי קדם היו נוהגים לקחת אשה גם אחות, מה שאסור כעת לפי תורת משה ולפי חוקי יתר העמים.  ↩



לפי תורת משה וחקי העמים אסור כעת לקחת לאשה את אשת הבן אחרי מותו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52699