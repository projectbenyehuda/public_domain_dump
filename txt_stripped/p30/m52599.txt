


	
	ראשית שעבוד מצרים
	




ויהי אחרי כן ויתקבצו כל יועצי פרעה וזקניו
וחכמיו ויבאו לפניו ויאמרו לו: הנה עם בני
ישראל רב ועצום ממנו והיה תקרנו מלחמה חדשה
ונוסף גם הוא על שונאינו. ויען פרעה את חכמיו
ושריו לאמר: זאת עצתי היעוצה על אודות בני ישראל:
הנה ערי פתום ורעמסס בלתי בצורות הן, ועתה לכו
והעבירו קול בכל הארץ, כי כל המצרים והעברים
(־בני ישראל) יבואו במצות המלך לבנות את מבצרי
הערים ההן. והיה כאשר יבואו גם העברים לעבוד את
עבודתם ונתתם להם ימים אחדים את שכרם ואחר
תעזבו אותם לבדם ועבד יעבדו חנם אין כסף; ואם
ימאנו – והעבדתם אותם בחזקה. והיה אם עשה
תעשו, את הדבר הזה והטיבונו לנו, כי נחזק את ערי
ארצנו, והרעונו לעברים כי ימעטו ויחלשו מרב
העבודה הקשה. – ותיטב עצת פרעה בעיני שריו
ויעשו כן. ויהי כשמע כל המצרים והעברים את דת
המלך ויבאו כלם לבנות ולבצר את פיתום ואת
רעמסס, מלבד שבט לוי אשר לא בא לעבודה עם בני
ישראל אחיהם, כי הבינו את ערמת המצרים. ויבנו
עבדי פרעה עם בני ישראל כחדש ימים, וישלמו להם
יום־יום את שכר עבודתם. ויהי מקץ החדש ויעזבו
המצרים את בני ישראל לבדם לעשות במלאכה,
ויחדלו גם לשלם להם את שכרם. והיה כאשר ימאן איש
ישראל לעשות במלאכה ונגשו אליו נוגשי פרעה
והכוהו הכה ופצע; ככה יעשו המצרים לעברים כל
הימים. ויבנו בני ישראל לבדם את פיתום ואת
רעמסס ויחזקו את כל מבצרי ארץ מצרים ואת
חומותיה. ותלך יד מצרים הלוך וקשה על בני
ישראל ויעבידו אותם בפרך. ויקראו העברים את
מלול מלך מצרים בשם מרור כי בימיו מררו
המצרים את חייהם בעבודה קשה, בחמר ובלבנים ובכל
עבודות השדה. אולם כהוסיף המצרים לענות את בני
ישראל, כן ירבו וכן יפרצו. – בעת ההיא מת הדד
בן בדד מלך אדום וימלך תחתיו שמלה ממשרקה
מארץ בני קדם. ויהי במלכו ויאמר להלחם עם צפו
מלך בני כתים על הכותו את אוגיאש מלך קרתגה אך
בני עשו מנעוהו ממלחמה עם צפו, כי אחיהם הוא.



ויהי כשמע פרעה ושריו את הדבר הזה, ויכבידו את
עלם על בני ישראל ויאיצו בהם לאמר: כלו את
מעשיכם במבצרי חומות פיתום ורעמסס, פן יבואו
בני עשו להלחם בנו; והן בשלכם נלחמו אתנו
ועוינים אותנו כיום הזה. ויוסיפו המצרים למרר את
חיי בני ישראל ולענותם בסבלותם, למען המעיטם
והכחידם מארץ מצרים. ויהי כראות פרעה כי הופרה
מחשבתו, ובני ישראל פרים ורבים – ויקרא לכל
זקניו וחכמיו ויאמר להם עוצו נא אתם עצה: מה
לעשות לעברים למען המעיטם ולכלותם. ויען אחד
משרי מצרים, ושמו איוב מארץ עוץ, את פרעה לאמר:
אם על המלך טוב יצוה נא למילדות להמית כל הזכרים
לבני ישראל וסר מעלינו פחד המלחמה; ובאם
יוסיפו לפרות ולרבות והיו לעם עצום ורב ויוציאו
אותנו מן הארץ, כאשר עשו בני עשו לבני שעיר.
ותיטב עצת איוב בעיני פרעה ויצו את שתי המילדות
העבריות, אשר שם האחת שפרה ושם השניה פועה, לאמר:
בילדכן את העבריות וראיתן: אם בן הוא והמתן
אותו ואם בת היא וחיה. ותיראנה המילדות את האלהים
ולא עשו כדבר מלך מצרים. ויודע הדבר לפרעה
ויקרא למילדות ויאמר להן: מדוע זה אינכן עושות את
מצותי? ותענינה שפרה ופועה: כי לא כנשים
המצריות העבריות: בטרם תבוא אליהן המילדת
וילדו. וייטב ה' למילדות וירבו בני ישראל
ויעצמו מאד, ויקוצו המצרים מפניהם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52599