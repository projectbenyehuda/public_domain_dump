


	
	מלחמת יוסף עם התרשישים
	




בעת ההיא עלו בני תרשיש1 על בני ישמעאל וילחמו בם וישסו אותם ימים
רבים. וישלחו זקני ישמעאל ספר אל מלך מצרים
לאמר: שלח נא לעבדיך שרים וצבא לעזרתנו
במלחמתנו עם בני תרשיש העצומים ממנו. וישלח
פרעה את יוסף ואת גבוריו ואת צבאו אשר אתו,
וילכו אל ארץ החוילה לעזר לבני ישמעאל. ויך יוסף
את התרשישים מכה רבה וילכד את ארצם ויושב בה
ישמעאלים עד היום הזה. ויהי כאשר נלכדה תרשיש
בידי יוסף ויברחו כל התרשישים ויבאו בגבול ארץ
יון אחיהם וישבו שם. ויוסף וכל צבאו שבו בשלום
מצרימה.

ויהי לתקופת השנה, בשנה השנית
לממשלת יוסף בארץ מצרים, ויתן ה' שבע גדול
בארץ וימשך השבע שבע שנים רצופות, כאשר דבר
יוסף. ויפקד יוסף פקידים ויצברו בר למכביר כחול
הים ויתנוהו באוצרות הממלכה וגנזיה. והיה בכל
פעם אשר יקבצו את תבואות השדות ויצו יוסף
לקבצן בשבלים ולהביא עמן גם מעפר אדמתן לבלי
ישחת הבר אשר בהן. ויהי כל האכל אשר אסף יוסף
למשמרת למחית הארץ בשנות הרעב. וימלאו גם כל
יושבי מצרים את אוצרותיהם בר לפקדון בשנות הרעב
כאשר צוה עליהם יוסף.

ואסנת אשת יוסף ילדה לו שני בנים: את
מנשה ואת אפרים, ויוסף בן שלשים וארבע שנים
בלדת אותם. ויגדלו הנערים ויהי ה' אתם וישכילו
בכל חכמה ומדע, וכל שרי המלוכה מגדלים ומנשאים
אותם בקרב בני המלך.









כונתו ליושבי תרקיה הקדמונים  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52704