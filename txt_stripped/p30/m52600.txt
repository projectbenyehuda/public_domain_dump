


	
	הולדת מרים ואהרן; חלום פרעה
	




וילך איש מבית לוי, ושמו עמרם בן
קהת בן לוי בן ישראל ויקח את יוכבד אחות אביו לו
לאשה. ותלד לו בת ותקרא את שמה מרים, לאמר:
בימיה מררו המצרים את חיי בני ישראל. ויהי
כי ארכו הימים ותלד יוכבד עוד בן ותקרא את בנו
אהרן, לאמר: יהי לאור עמו. בימים ההם מת צפו מלך
כתים וימלך תחתיו יאנוש, אחד מגבורי בני
כתים. ויהי אחרי מות צפו ויברח בלעם בן בעור
מארץ כתים וילך ויבא מצרימה. ויקבלהו פרעה
בכבוד גדול, כי שמע את חכמתו בקסמים, ויתן לו
מתנות רבות ויפקידהו לאחד מיועציו. ויהי בשנת
מאה ושלשים לרדת בני ישראל מצרימה ופרעה חולם:
והנה הוא יושב על כסא מלכותו, וישא עיניו וירא
והנה איש זקן עומד לנגדו ובידו מאזנים. ויקח
הזקן את כל זקני מצרים ושריה וגדוליה וישימם
על כף המאזנים האחת, ויקח טלה־חלב אחד ויתנהו
על כף המאזנים השניה – ויכרע הטלה את כלם. וייקץ
פרעה והנה חלום. ויהי בבקר ויקרא לכל עבדיו
ושריו ויספר להם את חלומו, וייראו האנשים יראה
גדולה. ויאמר פרעה אל חכמיו: פתרו נא לי את חלומי
אשר חלמתי ואדענו. ויען בלעם בן בעור: אין זה,
כי רעה גדולה אשר תצמח על ארץ מצרים באחרית
הימים. כי הנה בן יולד לבני ישראל אשר יחריב את
ארצך וינגע את יושביה בנגעים רבים ויוציא את עמו
ביד חזקה ממצרים. ועתה, אדוני המלך, הבה לך עצה
ותחבלה בטרם תצמח הרעה הגדולה הזאת. ויאמר
פרעה: ומה לנו לעשות לבני ישראל? הלא כזאת
וכזאת יעצנו עליהם ולא יכלנו להם. ויען בלעם:
שלח נא וקרא גם לשני יועציך: לרעואל המדיני
ולאיוב העוצי ונשמעה מה בפיהם, ואחריהם ידבר
עבדך את דבריו. ויצו המלך ויקראו לרעואל
ולאיוב, ויבואו ויעמדו לפניו. ויאמר אליהם המלך:
הלא כלכם שמעתם את דבר חלומי אשר חלמתי, ועתה
עוצו נא: במה נוכל לבני ישראל. ויען רעואל
המדיני ויאמר: אם על המלך טוב – יחדל נא מהעברים
וינח להם, כי אלהים אדירים להם והוא בחר באברהם
אביהם ובבניו אחריו לעם סגלתו, וכל הנגע בהם–לא
ינקה. ויהי כשמע פרעה את דברי רעואל ויחר אפו
בו.



ויקם ביום ההוא רעואל המדיני ויצא מארץ
מצרים וישב אל ארצו מדינה. – ויאמר פרעה לאיוב:
ומה היא עצתך אתה? ויען איוב: הלא כל יושבי ארצך
בידך הם; כטוב בעיני המלך יעשה בבני ישראל.
ויאמר בלעם לפרעה: כל אשר יעץ המלך יעשה בבני
ישראל. ויאמר בלעם לפרעה: כל אשר יעץ המלך
לעשות לעברים החיים אתנו לא יצלח: כי אם בלהבת אש תאמר לכלותם – הלא אלהיהם
הציל את אברהם אביהם מכבשן האש באור כשדים, ואם
בחרב תאמר להשמידם ולהכחידם – הלא יעקב אביהם
עבד עבודה קשה עשרים שנה בבית דודו והצליח.
ועתה, אדוני המלך, שמע נא לעצתי אשר איעצך, ואם
כה תעשה יכול תוכל להם: אם על המלך טוב יצוה נא
להשליך את כל הבן הילוד לעברים היאורה, ובזה
תוכל למחות את שמם, כי במים לא נסה עוד אחד מהם,
לא הם ולא אבותיהם. – ותיטב עצת בלעם בעיני פרעה
ויתן צו לכל עמו לאמר: כל הבן הילוד לעברים –
היאורה תשליכוהו וכל הבת תחיון.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52600