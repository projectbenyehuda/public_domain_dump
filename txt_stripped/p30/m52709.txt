


	
	יוסף והאחים - המשך
	




ויתן יעקב את הספר ביד יהודה, ויקומו
ויקחו את בנימין וילכו ויבאו ויעמדו לפני
יוסף. וירא יוסף את בנימין אחיו ויאר פנים לכל
האחים ויביאם לביתו. ויצו את האיש אשר על ביתו
לטבח טבח לו ולהאנשים האלה; ויעש כן. ויהי
בצהרים וישלח יוסף לקרא לאחים לבוא לפניו, ויוצא
אליהם את שמעון. ויאמר שמעון לאחיו: כצאתכם את
העיר הוציא אותי מושל מצרים מכלאי, ויאר אלי
פנים. ויקח יהודה את בנימין ויבאו לפני יוסף
וישתחוו לו אפים ארצה, ויתנו לו את המנחה אשר
שלח לו אביהם. ויאמר אליהם יוסף: השלום לאביכם
הזקן? השלום לבניכם הקטנים? – ויאמרו: שלום. ויקח
יהודה את הספר אשר שלח יעקב ויתנהו ליוסף.
ויקרא יוסף את מכתב-אביו ויבקש לבכות ולא יכול
להתאפק ויצא ויבך בכי גדול. וירחץ את פניו
וישב אל אחיו ויגש אל בנימין ויתן את ידו על ראשו
ויברכהו ויאמר: אלהים יחנך, בני! – ויצו יוסף את
נאמן ביתו כי ישימו לחם, כי אתו יאכלו האנשים
בצהרים.

וביד יוסף היה גביע-קסמים והוא כלו
כסף רצוף אבני שהם: ויך בו אחת ושתים ויאמר
לאחיו: נחשתי בגביעי זה ויודע לי, כי ראובן
ושמעון ולוי ויהודה וישכר וזבולן בני אם אחת הם,
ולכן ישבו להם לאכול איש-איש כפי שנות הולדתו.
ואחר כך הושיב גם את יתר האחים – הבכור כבכורתו
והצעיר כצעירתו. ויתמהו האחים איש אל רעהו. ויך
יוסף שנית בגביע ויאמר אל האחים: נחשתי שנית
בגביע, וידע לי כי אחיכם הקטן הזה – אין לו אח
מאמו, וגם לי אין אח – ישב נא אתי יחד לאכל. וישב
בנימין אצל יוסף על כסא אחד, ויתן יוסף לאחיו
מתנות ולבנימין נתן מנה אחת אפים. ויראו מנשה
ואפרים ויתנו גם הם לבנימין את מנותיהם, וגם
אסנת נתנה לו את מנתה – ותהיינה ביד בנימין
חמש מנות. ויצו יוסף להגיש לאחים יין, ולא אבו
לשתותו ויאמרו: מיום אשר אבד אחינו יוסף לא שתינו
יין ולא אכלנו מעדנים. ויפצר בם וישתו כלם
וישכרו עמו…

ויהי אחרי כן ויצו יוסף להביא לפניו את
משטר-הכוכבים המגלים מצפוני האדם ועתידותיו,
ויאמר אל בנימין בלט: שמעתי כי העברים חכמים
ונבונים הם ויודעים בכל מדע – היודע אתה מאומה גם
במשטר-הכוכבים? – ויען בנימין: עבדך יודע מעט
בחכמה זו. ויאמר לו יוסף: הבט נא במשטר-הכוכבים,
והבינה בינה ומצא: איה מקום יוסף אחיך כעת. ויבט
בנימין במשטר-הכוכבים, ויחלק את ארץ מצרים
לארבעה חלקים, ויחקור וידרש אחרי מקום יוסף אחיו
וימצא, כי הוא יושב ממלו על הכסא; ויתמה בנימין
מאד, ויחורו פניו. וישאלהו יוסף חרש: מה ראית
במשטר-הכוכבים כי ככה חורו פניך? – ויען
בנימין: רואה אני בזה, כי יוסף אחי יושב אתי על
הכסא הזה… ויחבק יוסף את בנימין ויאמר לו
בלאט, מבלי אשר ישמעו יתר אחיו: אמנם אני יוסף
אחיך, אך אל נא תגלה את הדבר לאחינו, כי יש את
נפשי לנסותם במסה: אני אצוה לשים את גביע-הקסם
באמתחתך, בדרך שובכם ארצה כנען, ואצוה
לקחת אותך לי לעבד. והיה אם ילחמו בגללך
ויתנו את נפשם להצילך – וידעתי כי נחמו באמת
ובתמים על אשר מכרוני לעבד, והתודעתי אליהם;
ואם יעזבוך פה ולא יריבו את ריבך – וישבת אתי,
אך אליהם לא אתודע

ויצו יוסף את נאמן ביתו למלא את
אמתחות האחים בר ולשים את גביע-הקסם באמתחת
בנימין. הבקר אור והאחים העמיסו על חמוריהם את
שברם ויפרדו מעל יוסף וילכו. המה עוד לא הרחיקו –
ויצו יוסף את נאמן ביתו לרדף אחרי האנשים
ולהשיבם מצרימה, כי בצאתם לדרכם נגנב הגביע
אשר מושל הארץ מנחש בו. ויעש האיש כן, וירדף
אחרי האחים וישיגם. ויהי כשמעם על דבר הגנבה
וירגזו מאד, ויאמרו פה אחד: האיש אשר ימצא אצלו
הגביע – מות יומת וגם אנחנו נהיה עבדים למושל
מצרים. ויחפש האיש בכל אמתחות האחים וימצא
הגביע באמתחת בנימין. ויקרעו האחים את
שמלותם וירכבו על חמוריהם וישובו העירה,
ויעמדו לפני יוסף. ויאמר אליהם יוסף: מה המעשה
הזה אשר עשיתם: לגנב את גביע הקסם אשר לי? – ואולי
לקחתם אותו למען נחש את מקום אחיכם האבוד?… אולם
אם רק אחיכם הקטן אשם בגנבה – ישאר הוא לי לעבד,
כדתי מצרים ואתם לכו בשלום אל אביכם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52709