


	
	יוסף מתודע אל אחיו
	




ויגש יהודה ויאמר אל יוסף: ידבר נא
עבדך, ואל יחר בעיני אדוני. ויאמר לו יוסף: דבר.
ויאמר יהודה: הלא בתחלה כאשר באנו אל אדוננו
לשבר אכל ותשם אותנו מרגלים את הארץ, למען אשר
נביא לך את בנימין אחינו; וכאשר עשינו את מצותך
עודך מבקש לך תואנות להתעולל עלינו למען אשר
אחינו הקטן ישאר בביתך ולא ישוב אל אבינו הזקן.
ועתה ישמע נא אדוני את דברי: אשאר נא אנכי תחת
אחי, והנער ישוב עם אחיו אל אביו. כי עבדך ערב את
הנער לפני עבדך אבינו לאמר: אם לא ישוב הפעם אליו
וחטאתי לו כל הימים. ואם לא תעש, אדוני, בקשתי –
חי האלהים, כי תאבד את נפשך ואת נפש ביתך היום
הזה. הלא ידעת אם לא שמעת את אשר עשו שני אחי
שמעון ולוי לעיר שכם ואת אשר הכינו כלנו לפי חרב
את מלכי האמורי וצבאותיהם בעבור דינה אחותינו,
ואת זאת נעשה היום גם לך ולביתך בעבור בנימין
אחינו, אשר אתה אומר לקחת מאת אבינו הזקן ולהוריד
את שיבתו ביגון שאולה. ועתה השיבה לנו את אחינו,
ואני אשב פה תחת הנער והוא ישוב בשלום אל
אבינו… ויען יוסף את יהודה: למה הרחבת פיך
להתפאר בגבורתכם? גם אנכי גבור כמוכם ומסביב
לי גבורי-חיל אשר הראו זה עתה את עוצם ידם
במלחמתנו עם בני תרשיש ועשינו אותם מרמס תחת
רגלינו. ועתה אל תתגרו ברעה – לכו לכם אל אביכם,
והנער אשר באמתחתו נמצא הגביע הגנוב יהי לי
לעבד, כחק בארצנו! – ויאמר יהודה: מה לך להאשים
אותנו בגנבה! חלילה לבני אברהם, יצחק ויעקב
מעשות כדבר הזה. אין זאת כי אתה בעצמך שמת את
הגביע באמתחת אחינו, כאשר עשית בכסף
באמתחות כלנו, להתגולל עלינו ולהתנפל עלינו
למען אשר בנימין אחינו ישאר בביתך… וישלפו
האחים את חרבותם ויאמרו להתנפל על יוסף וגבוריו
ולהציל מידיהם את בנימין. ויקרא אליהם יוסף: אל
תשפכו דם! אולי תמכרו לי את אחיכם הקטן במחיר
אשר תשיתו עלי; הן מכור מכרתם את יוסף אחיכם לעבד
לישמעאלים בעשרים כסף…

ויורידו האחים את חרבותם וראשיהם ארצה
ויעמדו נדהמים למשמע אזניהם ולא ידעו נפשם…
ולא יכול יוסף לההאפק עוד ויאמר להם: אני יוסף
אחיכם!… ועתה אל יחר בעיניכם כי מכרתם אותי
הנה, כי מאת ה' היתה זאת להשאיר לכם פליטה בארץ. –
ויבהלו האחים מאד ויבכו בשמעם את דברי יוסף,
ובנימין רץ אליו ויפלו איש על צוארי אחיו ויבכו
שניהם… ואחר חבק יוסף גם את יתר אחיו וינשקו איש
אחיו ויבכו כלם בכי גדול עד מאד.

והקול נשמע בית פרעה לאמר: באו אחי
יוסף וכי הם בני יעקב נשיא העברים, וישלח פרעה
את שריו לברכם, וליוסף שלח להגיד: אמור לאחיך כי
במיטב ארצי יושיבו נא את בני משפחתם ואת כל אשר
להם. ויבא יוסף את אחיו לפני פרעה, וירא המלך:
והנה כלם גבורים ויפי תאר ויאמר להפקידם לשרי
צבאותיו. ויאמרו האחים למלך מצרים: רק אנשי מקנה
עבדיך ולא על חרבנו נחיה. ויתן יוסף לאחיו
עשתי עשרה מרכבות, וגם את מרכבת המשנה אשר
רכב בה ביום המנותו למושל מצרים נתן להם להביא
בה את יעקב אביו מארץ כנען מצרימה. ומתנות
רבות נתן יוסף לאחיו ולכל בניהם ובנותיהם,
ועשרה חמורים נושאים מכל טוב ארץ מצרים וישלחם
ארצה כנען להביא את כל ביתם וצאנם ובקרם וכל
אשר להם ארצה מצרים להצילם מפני הרעב. ויאמר
להם: אל תרגזו בדרך ואל תריבו ביניכם כי
מכרתם אותי לעבד, כי למחיה שלחני ה' הנה. ועתה
בשובכם אל אבינו הזקן אל תבשרו לו פתאום כי
עודני חי, פן יבהל ויבלע לו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52710