


	
	מות פרעה
	




ויד מצרים הלכה וקשתה על בני ישראל. ובעת ההיא
נגע ה' את פרעה מלך מצרים בצרעת ממארת מכף
רגלו ועד קדקדו. וישאל את חכמיו ואת חרטמיו
לרפאותו. ויאמרו לו, כי אם ירחץ את בשרו בדם
ילדים קטנים ונרפא מצרעתו. וישלח מלך מצרים
גשנה את סריסיו ויגזלו את ילדי ישראל מחיק
אמותיהם ויביאו אל פרעה ילד ליום ילד ליום.
וישחטום הרופאים ובדמם רחץ פרעה את נגע צרעתו.
ויהי מספר ילדי העברים, אשר שחט פרעה שלש מאות
וחמשה ושבעים. ובכל זאת לא נרפא מצרעתו ונגעיו
הוסיפו לפשות בבשרו, ויחל בחלי זה עשר שנים.



ויהי מקץ הימים האלה ויוסף ה' לפרעה שבר על שברו
ומכה על מכתו: ויכהו בשחין רע ובחלי־הבטן.
בעת ההיא שבו סריסי פרעה מארץ גשן ויספרו
לפרעה, כי בני ישראל מתרפים בעבודתם. ויחר אף
מלך מצרים בבני ישראל ויאמר: עתה, כאשר נודע
להם כי חליתי הם מתרפים בעבודתם ומלעיגים לי.



ויצו לעבדיו כי יאסרו את מרכבתו, כי אומר הוא
בעצמו לנסע גשנה ולנצח על המלאכה. ויקחוהו
עבדיו וירכיבוהו במרכבתו, ויקח עמו עשרים
פרשים ועשרה רגלים וילכו גשנה. ויהי בבאם עד
קצה גבול מצרים ותעבור המרכבה במשעל הכרמים,
גדר מזה ושפלה מזה, ויבהלו הסוסים וירוצו באין
מעצור ויפילו את המרכבה, ויפול פרעה ארצה
והמרכבה נהפכה עליו ויקרע בשרו ועצמותיו
נשברו. ויצעק פרעה צעקה גדולה ומרה מעצמת
מכאובו. וישאוהו עבדיו על שכמם וישיבוהו מצרימה
וישכיבוהו במטתו, אשר לא ירד עוד ממנה, כי בא
קצו. ותבא אשתו אלפרענית המלכה ותבך לפניו,
ויבאו כל שרי מצרים ויראו את המלך כי ברע הוא
ויבכו גם הם בכי גדול. ויועדו שרי פרעה להמליך
בחייו את אחד מבניו אשר יבחר הוא. ולמלך שלשה
בנים ושתי בנות, אשר ילדה לו אלפרענית אשתו,
ואלה שמותם: הבכור עתרו ומשנהו אדיקם והשלישי
מוריון, ואחיותיהם – שם הבכירה בתיה והצעירה
עכוזית. ויהי עתרו איש מבהל ופתי בכל מעשיו,
ואדיקם איש ערום ויודע בחכמת מצרים, אך
רע־המראה, עב בשר וארך קומתו רק אמה וזרת, וזקן
מגדל עד קרסליו. וימלך פרעה לפני מותו את אדיקם
בנו תחתיו על כל ארץ מצרים. וחלי פרעה הלך
וחזק ויבאש בשרו, כבשר נבלה משלכת על פני
השדה. ויהי מקץ שלש שנים למחלתו וימת מלך
מצרים בבושה וכלימה, ולא חנטוהו הרופאים כי באש
בשרו ולא יכלו לגשת אליו. ויקברוהו עבדיו
בצוען־מצרים בחפזון ובהלה, וימלך אדיקם בנו
תחתיו.



בן עשרים שנה היה אדיקם במלכו, בשנת
מאתים ושש לרדת בני ישראל מצרימה, וארבע שנים
מלך, ולא האריך ימים במלכותו כאבותיו. ויקראו
כל יושבי מצרים גם את שמו פרעה כמשפטם לכל
מלכיהם, וכל חכמי מצרים קראו לו אבוז, לאמר:
קצר־קומה. ויהי במלכו וירשיע עוד מאביו ומכל
המלכים אשר היו לפניו ויכבד מאד את עלו על בני
ישראל וישם שוטרים מבני ישראל להחיש את
המלאכה, ועליהם הפקיד נוגשים מעבדיו. ויצוו
נוגשי מצרים את שוטרי בני ישראל לאמר: כלו את
מתכנת הלבנים דבר יום ביומו, ואם תגרעו מהן –
ושמנו את ילדיכם תחתיהן. והיה בכל יום אשר חסר
ממתכנת הלבנים לאיש ישראל והלכו נוגשי פרעה
וגזלו את ילדי העברים מחיק אמותיהם ושמום בקירות
הבנינים במקום הלבנים. ויהי מספר ילדי ישראל
המומתים בקירות הבנינים – מאתים ושבעים נפש.
ותחזק עבודת הפרך על בני ישראל בימי אדיקם,
ויאנחו בענים ועמלם ותעל שועתם אל ה' ויזכר את
בריתו אשר כרת את אברהם, את יצחק ואת יעקב.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52606