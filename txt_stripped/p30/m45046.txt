


	
	נמרד־אמרפל ואברם, כבשן האש
	




ויהי כאשר בנה נמרד את הערים ההן
בארץ שנער ויחדש שם את מלכותו וישב בה הוא
ושריו וגבוריו ובני עמו שנשארו אתו, ויקראו לו
עבדיו ושריו בשם אמרפל. ולא שב נמרד אל ה' ויוסף
לחטא ולהחטיא את בני דורו. בעת ההיא פרצה מלחמה
בין משפחות בני חם. ויצא כדרלעמר מלך עילם
וילחם בם ויכניעם תחת ידו. וילחם גם ביושבי
ערי הככר אשר בארץ כנען ויכם ויהיו לו למס
עובד י"ב שנה.

בעת ההיא יצא אברם מבית נח וישב אל
בית תרח אביו. ואברם ידע את ה' ויוסף ללכת בדרכיו
הישרים, ותרח עודנו שר־צבא לנמרד בימים ההם
ועודנו עובד לאלהים אחרים. וירא אברם את שנים עשר פסלי אביו ויחר
אפו, וישבע לאמר: כה יעשה לו ה' וכה יוסיף כי שבר
אשבר את כלם. ויצא אל החצר וימצא שם את אביו וכל
עבדיו אתו. וישב אברם לפני אביו וישאלהו לאמר:
הודיעני נא, אבי, אי האלהים אשר ברא את השמים ואת
הארץ ואת כל בני האדם. ויען תרח את אברם:
האלהים אשר ברא את כלנו–אתנו בבית. וילך אברם אל אמתלאה אמו
ויאמר לה: קחי נא לי גדי־עזים ועשית ממנו מטעמים
והבאתים לאלהי אבי למנחה. ותעש אמו כן.
ויקח אברם את המטעמים ויגישם לפני אלילי אביו, והנה אין
אחד מהם שולח יד לקחתם. ויהתל בם אברם ויאמר:
אין זאת כי המטעמים האלה לא ישרו
בעיניהם או מעט המה להם; אעשה להם מחר מטעמים
אחרים טובים ורבים מאלה. ויהי ממחרת ויצו אברם ותקח אמו שלשה גדיי עזים
ותעש מטעמים רבים. ויקחם אברם ויביאם לפני
אלילי אביו–ואין שולח מהם יד לקחתם. ויקח אברם
קרדם וישבר את כל הפסלים, ויתן
את הקרדם ביד האליל הגדול שלא נשבר. וישמע תרח
את מהלמות הקרדם וימהר וירץ
החדרה, והנה כל צלמיו שבורים ומנפצים
נופלים ארצה והקרדם ביד האליל הגדול. ותבער חמת
תרח באברם בנו ויאמר אליו: מה המעשה הרע הזה
אשר עשית? – ויען אברם: לא, אדוני אבי! לא אנכי עשיתי זאת, כי אם הגדול באלהיך ענש את הקטנים על אשר שלחו ידם לקחת מן המטעמים בטרם טעם
הוא מהם. ויאמר תרח: למה תשקר, בני, והלא עץ ואבן
המה כלם ורוח אין בהם להניד יד או רגל?!… ויען
אברם: ולמה אתה עובד להם, אבי, אם רק עץ ואבן המה
ואין בהם כח לעשות דבר? –

וכאשר נודע לנמרד מעשה אברם וישלח
שלשה אנשים אל תרח להביא לפניו את בנו המורד
באלהים. ויובא אברם לפני המלך והנה כל שריו
וחכמיו יושבים סביב לו ותרח אביו עומד בראשם.
ויאמר נמרד לאברם: מה המעשה הרע אשר עשית לאלהי
אביך? – ויען אברם את נמרד כאשר ענה את תרח אביו,
ויוכיחהו קשות על החטיאו את הדור
בעבודת האלילים ועל השכיחו מלבות בני האדם את
מוסר ה'. ויהי כשמע נמרד את תוכחת אברם ותבער בו חמתו עד־מאד ויצו לתתו אל
בית־הסהר. מקץ עשרה ימים שלח המלך ויאסף את כל
שריו וחרטמיו ואשפיו ויספר להם את המעשה אשר
עשה אברם בן תרח ואת דבריו אשר דבר נגד האלהים
והמלך. ויענו כלם פה אחד: באש ישרף המגדף.
ויצו נמרד ויבעירו אש בכבשן שלשה ימים ושלשה
לילות, ויריצו את אברם מבית הסהר להשליכהו
אל כבשן האש. וכל שרי המלך ו

חכמיו וסגניו ועבדיו במספר תשע מאות
אלף איש נצבים מסביב לכבשן, וכל הנשים והטף
נאספו על הגגות ועל המגדלים
לראות בהשרף מגדף אלהיהם. ויהי כאשר הובא אברם
אל הכבשן ויכירו אותו החרטמים ויצעקו אל המלך
לאמר: הלא זה הוא האיש אשר דברנו אליך לפני
חמשים שנה, אשר ימיט עלינו שואה, כי בליל
הולדתו בלע כוכב אחד ארבעה כוכבים.

ויהי כאשר נודע לנמרד כי תרח ראש
שריו רמהו, וכי ילד זר נתן לו להמית במקום אברם,
ותבער בו חמתו עד להשחית. ויירא תרח את קצף
המלך ויאמר לו: הרן בני הגדול הוא אשר הסיתני
לעשות כדבר הזה. והרן לא יעץ
לאביו מאומה, ובעבור הצל את נפשו דבר תרח לנמרד
דברי שקר אלה. ויאמר המלך: גם הרן יומת באש. והרן נטה במקצת
אחרי אלהי השמים והארץ, כי אמר: אם יגבר אברם
על המלך והלכתי אחריו, ואם ישרף אברם–ועבדתי
לאלהי נמרד. ויצו המלך ויפשיטו את אברם ואת הרן
את כתנותיהם ויאסרו את ידיהם ואת
רגליהם בחבלים וישליכום אל תוך הכבשן. ויצל ה'
את אברם מתוך האש ולא נגעה בו לרעה, רק החבלים
אשר אסרוהו בהם נשרפו; והרן אחיו נשרף כרגע
ויהי לאפר, כי לא היה לבו שלם עם ה'. וגם עבדי
המלך אשר השליכו אותם אל כבשן האש נשרפו,
במספר שנים עשר איש, מלהב האש היוקדת סביב.

ואברם התהלך בכבשן שלשה ימים ושלשה
לילות בריא ושלם והאש לא נגעה בו לרעה ויראו
עבדי נמרד את דבר הפלא הזה וילכו ויגידו
למלכם. כשמע נמרד את דברי עבדיו ולא האמין להם,
וישלח את שריו לראות האמת הדבר. וילכו השרים אל
הכבשן וישובו אל מלכם ויגידו לו, כי אמת נכון
דבר הפלא. ויתמה נמרד וילך גם הוא אל הכבשן
וירא והנה אברם מתהלך בתוך הלהבה. ויצו נמרד
להוציא את אברם מתוך הכבשן, ויגשו עבדי המלך אל
הכבשן ותבער בהם האש – וינוסו. ויגער בהם
נמרד ויאמר: מהרו והוציאו את אברם מתוך האש, פן
אככם בחרב. ויקרבו עבדי המלך שנית אל הכבשן
ותעל הלהבה ותצרב את פניהם וימותו שמונה מהם.
כראות נמרד כי עבדיו לא יוכלו לגשת אל כבשן האש, ויקרא אל
אברם: אברם, עבד אלהי השמים ואלהי הארץ! צא מתוך
האש ובואה אלי… ויצא אברם ויעמד
לפני המלך בריא ושלם בכל גופו. ויראו נמרד
ושריו כי נצל אברם מן האש
וישתחוו לו אפים ארצה. ויאמר להם אברם: אל
תשתחוו לי, כי אם לאלהי כל היקום ועבדו לו, כי
הוא האלהים אשר הצילני מכבשן האש.

ויתן נמרד לאברם שנים מעבדיו
למתנה, שם האחד עוני ושם השני אליעזר, וגם כל
שרי המלך נתנו לאברם מתנות רבות וישלחוהו מעל
פניהם בכבוד רב.




2.jpg


רכב נמרוד










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45046