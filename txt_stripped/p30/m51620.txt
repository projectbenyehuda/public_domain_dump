


	
	דינה בת יעקב ושכם בן חמור
	




ויסע יעקב עם בני ביתו ויבאו עד עיר
שכם אשר בארץ כנען, ויחן את פני העיר ויקן חלקת
שדה מאת בני חמור במאה קשיטה, ויבן לו שם בית
ולמקנהו עשה סכות, על כן קרא למקום ההוא סכות,
וישב שם שנה וששה חדשים. ואלה בני יעקב: בני לאה
– ראובן, שמעון, לוי, יהודה, ישכר וזבולן ודינה
אחותם; בני רחל – יוסף ובנימין; בני בלהה שפחת
רחל – דן ונפתלי, בני זלפה שפחת לאה – גד
ואשר.

ובעת ההיא התאספו בנות הארץ מכל
הסביבה עירה שכם לחול במחולות בחג־עם. ותצאנה גם
רחל ולאה הן ושפחותיהן לראות בשמחת בנות־שכם,
ותצא גם דינה בת לאה עמהן. וכל תושבי העיר
ושריה וגם שכם בן חמור נשיא הארץ היו בין קהל
הנאספים הרואים במחולות. ויהי כאשר ראה שכם את
דינה וישאל את מרעיו לאמר: בת מי היא הנערה ההיא,
אשר לא ראיתיה בין בנות העיר בלתי היום? –
ויענוהו האנשים: הלא זאת היא בת יעקב בן יצחק בן
אברהם העברי היושב אתנו מחוץ לעיר. ותישר דינה
בעיני שכם וישלח את עבדיו ויחזיקו בה, ויביאה
אל ביתו ויענה1. כשמע יעקב
כי טמא שכם את דינה בתו וישלח שנים מעבדיו
להשיבה. ויצא שכם אליהם ויגרשם מביתו. ויהי
כאשר שמעו בני יעקב את אשר עשה שכם בן־חמור
לאחותם ויבאו מן השדה טרם האסף המקנה וישבו
לפני יעקב אביהם ויאמרו בחרי־אף: הלא משפט מות
לאיש, אשר טמא את אחותנו. הם עודם מדברים ביניהם
וחמור ושכם בנו באו לדבר על לב יעקב ובניו, כי
יאותו להתחתן בהם. ויענו שמעון ולוי: הרפו
ממנו עד אשר נשלח אל יצחק אבינו ושאלנו את פיו על
הדבר הזה, כי הוא יודע את דרכי אברהם אבינו, וככל
אשר יאמר אלינו – נעשה. ושמעון ולוי דברו את
הדברים האלה למען מצא עצה ותחבלה להציל את דינה
מידי שכם ולגמול לו כרשעתו. ויהי בצאת חמור ושכם
לביתם וידברו בני יעקב אל אביהם לאמר: משפט מות
לרשע הזה, כי עבר את מצות ה' אשר צוה גם את בני נח
על הגזלה ועל הזמה2.
ויהי ממחרת ויבאו שכם וחמור אביו שנית
אל יעקב ואל בניו לדבר על לבם כי יתחתנו בהם,
ודינה עודנה כלואה בביתם. ויענו בני יעקב
במרמה ויאמרו: אך בזאת נאות לכם אם תמולו לכם
כל זכר והייתם כמונו, והתחתנו בכם והיינו לעם
אחד. וייטב הדבר בעיני חמור ושכם בנו וימהרו
להמול כדברי בני יעקב, וידברו גם על כל יושבי
העיר וימולו גם הם. אך חדקם אבי חמור הוא וששת אחיו
לא שמעו בקול שכם וחמור אביו, ויחרפו אותם
ויגדפום לאמר: מה המעשה הזה אשר עשיתם? האין
בבנות כנען אשה כי תקחו לכם נשים מבנות העברים
אשר לא ידענו מתמול שלשם, ותעשו דבר אשר לא
צוונו אבותינו?! – ואנה תוליכו את חרפתכם לפני כל
יושבי ארץ כנען?!.. כעת מחר נאסף את כל אחינו
ובני בריתנו ונכה אתכם ולא נשאיר לכם שריד
ופליט. –ויהי כשמע שכם וחמור את דברי אביהם־זקנם
ואחיו הגדולים וייראו מאד לנפשם וינחמו על כל
אשר עשו. ויאמרו לחדקם ולאנשיו: אל תאמרו
בלבבכם כי מאהבת העברים עשינו את הדבר הזה;
חכו נא עד אשר ירפא בשרנו ועשינו להם כאשר עם
לבבנו ועם לבבכם. – ודינה בת־יעקב שמעה את הדברים
האלה ותשלח נערה אחת משפחותיה ותגד את דבריהם
ליעקב ולבניו לאמר: כזאת וכזאת אומרים אנשי שכם
לעשות לכם. כשמע בני יעקב את הדברים האלה
וימלאו חמה ונקמה. וישבעו שמעון ולוי לאמר: חי ה'
אלהי אברהם ויצחק כי כעת מחר לא נשאיר מכל
יושבי העיר שריד ופליט. ויהי ביום השלישי
ויתנפלו שמעון ולוי על יושבי שכם ויהרגום לפי
חרבם, וגם את חמור ואת שכם בנו הרגו, ויקחו את
אחותם וילכו. וישובו בני יעקב העירה ויבוזו את
חילה וינהגו צאן ובקר, נשים וטף ויבאו אל יעקב
אביהם סכותה. כשמע יעקב את אשר עשו בניו ליושבי
שכם וירא את הבזה אשר בזזו להם ויתעבר בהם
ויוכיחם קשה לאמר: למה עכרתם אותי להבאישני
בעיני יושבי הארץ ונאספו עלינו והכונו,
ונשמדתי אני וביתי. ויענו בני יעקב את אביהם
ויאמרו: הכזונה יעשו את אחותנו?!

ויהי כאשר יצאו בני יעקב מן העיר שכם
עם שללם, ושני בחורים אשר התחבאו בבאר מפניהם,
יצאו ממקום מחבואם ויראו והנה כל העיר חרבה ואין
איש, זולתי מעט נשים וילדים. וילכו הבחורים אל העיר
תפוח ויגידו את כל אשר עשו בני יעקב ליושבי
שכם. ויודע הדבר גם לישוב מלך תפוח וישלח
מלאכים שכמה לחקור ולדרש האמת בפי הבחורים, כי
לא האמין להם, אשר שני אנשים יחריבו עיר גדולה
כשכם. וישובו מלאכי ישוב ויגידו לו לאמר: באנו אל
שכם החרבה והנה אין שם איש, זולתי עוללים ונשים
בוכיות. ויחר אף מלך תפוח בבני יעקב וישלח
מלאכים אל כל מלכי האמורי לאמר: עלו אלי ועזרוני
ונכה את יעקב העברי ואת ביתו ונשמידם מן הארץ,
כי כזה וכזה עשו לעיר שכם. ויתקבצו כלם שבעה
מלכי האמורי עם מחניהם הרבים, יחד כעשרת אלפים
איש, להלחם בבני יעקב. כאשר נודע הדבר ליעקב
וביתו, ויקרא יהודה אל אחד מעבדי אביו ויאמר לו:
לך נא וראה איפה הם המלכים הבאים עלינו עם
מחניהם. וילך העבד ויבט מרחוק וירא את כל
המלכים עומדים הכן בשדה עם מחניהם. וישב אל
יהודה ויגד לו את כל אשר ראה. ויאמר יהודה אל
שמעון ולוי ואל יתר אחיו: התחזקו והיו לבני חיל,
כי ה' אלהינו אתנו, ואל תיראו. חגרו איש איש את
חרבו ונעמד על נפשותינו, ולא נתן את כבוד
אחותנו לכלמה. ויקומו כל בני יעקב ועבדיהם
ויחגרו את כלי נשקם ויכונו למלחמה נגד מלכי
האמורי. גם עבדי יצחק באו מחברון לעזרתם,
כשמעם את הדבר הזה, ויצאו כלם במספר מאה ושנים
עשר איש לקראת אויביהם העצומים והרבים מהם. וגם
יעקב אביהם נלוה אליהם, ויתפלל אל ה' ויאמר: ה'
אלהי, האל הנשגב והנורא המעורר מלחמה ומשביתה
ובידך הכח והגבורה לנצח ולהכניע, – תרצה נא
תחנתי לפניך לתת פחד בלב כל המלכים האלה
והחרדת אותם ואת מחניהם והצלת את בני
הנלחמים בעד כבוד אחותם אשר חלל… וישמע ה'
לתפלת יעקב ויתן מרך ויראה בלב יועצי המלכים
ויאמרו פה אחד: אל תלחמו הפעם בעברים, הנה
שנים מהם השמידו עיר גדולה כשכם, ולא עמד איש
בפניהם ואיך תוכלו להלחם עם כלם? – כשמע
המלכים את דברי יועציהם וימלא לבם פחד ויחדלו
מהלחם בבני יעקב, וישובו איש איש לעירו
ולארצו.

וירא ה' ליעקב ויאמר לו: קום עלה בית־אל
ושב שם ועשה לי שם מזבח לאל המציל אותך ואת
בניך מכף אויביך. ויקם יעקב וכל בני ביתו
ויעלו בית־אל כדבר ה‘. בעת ההיא מתה דבורה בת עוץ
מינקת רבקה ויקברה יעקב תחת האלון אשר אצל
בית־אל. וגם רבקה בת בתואל אם יעקב מתה בימים
ההם בחברון, היא קרית־ארבע, ותקבר במערת
המכפלה אשר קנה אברהם מאת בני־חת; ויהיו חיי
רבקה מאה ושלשים ושלש שנה. וישמע יעקב כי מתה
אמו, ויעש מספד גדול לה תחת האלון אשר קבר שם את
דבורה מינקתה – ויקרא את שמו אלון־בכות. וירא ה’
עוד אל יעקב ויאמר לו: לא יעקב יקרא עוד שמך כי אם
ישראל; ואת הארץ אשר נתתי לאברהם וליצחק –
אתננה לך ולזרעך עד עולם.

ויסע יעקב מבית־אל לבוא חברונה אל
יצחק אביו. ותהי עוד כברת ארץ לבוא אפרתה, ותמת
רחל, בהקשותה ללדת את בנימין, בשנת הארבעים
וחמש לימי חייה. ויקברה יעקב בדרך אפרתה אשר
אצל בית־לחם, ויצב מצבה על קברה היא מצבת קבורת
רחל עד היום הזה. ויבא יעקב חברונה וישב הוא וביתו
עם יצחק אביו.









היתה לו לאשה באנס, נגד רצונה.  ↩



עוד בני נח נצטוו לא לגזל ולא לחטף נשים נגד רצונו ורצון בני משפחתן.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51620