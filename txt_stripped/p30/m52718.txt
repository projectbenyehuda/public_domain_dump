


	
	מלחמת יוניה ורפאותה
	




וצפו בן אליפז בן עשו, שר צבא אוגיאש,
עודנו מסית יום-יום את אדונו להלחם בבני ישראל,
ולא אבה אוגיאש שמע בקולו. ויהי אחרי הכות
אוגיאש את תירנוס מלך בבנטו, ויוסף צפו להסית
אותו כי ילחם גם עם בני ישראל במצרים. וישמע
הפעם אוגיאש בקול צפו, ויאסף עם רב וישם פניו
לרדת מצרימה להלחם בבני ישראל. ושם היה נער
אחד מעבדי אוגיאש, והוא כבן חמש עשרה שנה, בלעם
בן בעור שמו; והנער חכם מאד ומבין בחכמת
הקסמים. ויאמר אוגיאש אל בלעם בן בעור: קסם לי
בקסמים ונדעה מי יגבר במלחמה הזאת. ויצו בלעם
ויביאו לו דונג ויעש ממנו תמונת רכב ופרשים,
תבנית חיל אוגיאש וחיל מצרים ובני ישראל, וישם
במים רותחים ויאחז בידו כפות תמרים ויקסם בהם
מעל המים. ויראו אליו בתוך המים הרותחים צלמי
חילות אוגיאש נופלים לפני צלמי צבאות מצרים ובני
ישראל. ויגד בלעם את הדבר הזה לאוגיאש, ויחדל
אוגיאש מהלחם בבני ישראל וילך וישב לארצו.

ויהי כראות צפו כי ממאן אוגיאש להלחם בבני
ישראל, ויברח מאפריה וילך ויבא כתימה.
ויקבלוהו אנשי כתים בכבוד גדול וישכרוהו
להלחם מלחמותיהם. וגדודי אוגיאש פושטים כפעם
בפעם בארץ כתים ובוזזים שם בז מכל הבא בידם.
ויתאספו בני כתים ויעלו על הר קפטוצא1
מפני גדודי אוגיאש הבאים עליהם. ויהי
היום ויאבד לצפו פר בן-בקר, וילך לבקשו, וישמע
את געיתו בסביבות ההר ההוא. וילך צפו אחרי קול
הפר. וירא והנה בתחתית ההר מערה, ואבן גדולה על
פתחה. ויפוצץ צפו את האבן ויבא אל המערה וירא
והנה חיה גדולה אוכלת עשב, מחציה ומעלה דמות איש
לה ומחציה ומטה – דמות חיה. ויקם צפו על החיה
ההיא ויהרגה בחרבו. וישמעו בני כתים את הדבר
הזה וישמחו מאד ויעשו חג יום אחד בשנה
ויקראוהו בשם צפו, על שם צפו בן עשו. – בעת ההיא
חלתה יוניה בת אוצו אשת המלך אוגיאש, וישאל
אוגיאש בעצת הרופאים והחכמים במה לרפאותה
מחליה הקשה. ויאמרו לו הרופאים: לא כאויר ארץ
כתים אויר ארצנו ולא כמימיה – מימנו, על כן חלתה
המלכה. והיה אם ישקוה ממימי פורמיה2 הקלים ורפאו לה. ויצו אוגיאש את עבדיו
ויביאו ליוניה ממימי פורמיה בכלים, וישקלו את
המים ההם ואת מימי ארץ קרתגה וימצאו את מימי
פורמיה קלים ממימי קרתגה. וירא אוגיאש את הדבר
הזה ויצו את עבדיו לחצב אבנים רבות ולבנות גשר
גדול ויביאו מעין מים מארץ כתים אל ארץ קרתגה
וממנו תשתה המלכה יוניה תמיד ובהם תרחץ
ותשקה את כל זרע האדמה ואת כל פרי העץ למאכלה
ותרפא מחליה. ויהי לתקופת השנה ויוסיפו גדודי
קרתגה לבוא ארצה כתים לשלול שלל ולבוז בז.

וישמע צפו את הדבר הזה ויצא להלחם באנשי
אוגיאש, וינוסו מפניו וישובו ריקם לארצם. ויראו
בני כתים את גבורות צפו וימליכוהו למלך עליהם
ויבנו לו היכל גדול לבית מלכותו, ויעשו לו
כסא-זהב. וילחם צפו בכל איי הים וילכדם,
וימלך על כל ארץ כתים ועל ארץ איטליה חמשים
שנה.









קפדוקיה, שם הר קדמון באסיה הקטנה.  ↩



עיר בלטיה (איטליה התיכונה).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52718