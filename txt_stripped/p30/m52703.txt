


	
	בחינת יוסף בשבעים לשון
	




ויאמר פרעה: אחרי אשר הודיע ה' את האיש
העברי את כל זאת – אין חכם ונבון ממנו, ואותו אמשיל
על כל מלכותי והיה הוא המשביר לכל הארץ. ויאמרו
השרים: הלא כתוב בדתי מצרים, כי לא ימשל בה כי
אם איש היודע לדבר בשבעים לשון. ועתה ננסה נא את
העברי ונבחנהו כעת מחר: היודע הוא את כל שבעים
הלשונות אם לא. ויאות להם פרעה לדבר הזה ויועדו
לבחון את יוסף ביום המחרת, ועד הבחנו הושב אל בית
כלאו.

ויהי בלילה ההוא וישלח ה' מלאך אל
יוסף במחזה על משכבו בבית הסהר, וילמדהו לדבר
צחות בכל לשונות בני האדם ויקרא את שמו יהוסף.
וכמו האיר הבקר וישלח פרעה ויריצו שנית את יוסף
מן הבור ויביאוהו לפניו. ויצו המלך ויאספו את
כל שריו וחכמיו, חרטומיו וקוסמיו וישבו כלם
לפניו. ויעל יוסף על מעלת כסא-המלך האחת וידבר
בלשון עברית, ואחר כן עלה על המעלה השניה
וידבר מצרית ואחר עלה על המעלה השלישית וידבר
כנענית ואחר עלה על יתר המעלות עלה ודבר בכל
פעם בשפה חדשה, עד גשתו אל פרעה על המעלה
השבעים, וידבר בכל שבעים הלשונות. וישמח פרעה
מאד וכל השרים לחכמת יוסף וצחות לשונו, ויאמר
אליו: אחרי הודיע ה' אותך את כל זאת אין חכם ונבון
כמוך. אתה תהי לי למשנה ומשלת בכל ארץ מצרים,
ועל פיך ישק כל עמי, רק הכסא אגדל ממך; ולא
יקרא עוד שמך יוסף, כי אם צפנת-פענח, לאמר:
מגלה-רזים. – ויסר פרעה את טבעתו מעל ידו
ויתנה על יד יוסף, וילבישהו לבוש מלכות
וירכיבוהו במרכבת המשנה, ויוליכוהו ברחובות
העיר בחצוצרות ובקול תרועה, במצילתים ובכנורות
ובכל כלי-זמר, אלף-אלף מכל מין. וחמשת אלפים איש
שלופי חרב רצו לפניו ועשרים איש מגדולי המלכות
הולכים מימין יוסף ומשמאלו וקוראים: “אברך”, לאמר:
כרעו ברך! – וכל נשי מצרים ובתולותיה עלו על
הגגות, מלאו את הרחובות ושחקו לפני יוסף והקטירו
לו לבונה וקדה ופזרו לו מור ואהלות וכל מיני
בשמים על דרכו, ויקרא כל העם: יחי פרעה ויחי
צפנת-פענח משנהו!

ויעבור יוסף בכל ערי מצרים וירא את
כל אוצרות הממלכה וגנזיה, וישב אל המלך. ויתן
פרעה ליוסף ביום ההוא אחזה בארץ ושלשת אלפי
ככרי זהב ושלשת אלפי ככרי כסף ואבני בדלח
ושהם עד אין מספר. וגם כל השרים וכל העם הגישו
ליוסף מתנות רבות, בראותם את גדלתו בעיני
המלך. וישלח פרעה את פוטיפרע בן אחירם כהן און
ויקח את אסנת בתו לאשה ליוסף, והנערה טובת מראה
וטובת שכל. ויוסף בן שלשים שנה בעמדו לפני
פרעה ויהי למושל בכל ארץ מצרים. ויבן לו ארמון
לשבתו אצל ארמון המלך ויעש לו כסא-כבוד מזהב
וכסף וישבצהו אבני שהם ובדלח. וה' הוסיף חכמה
ותבונה בלב יוסף ויאהבוהו כל שרי המלך וכל
עבדיו ויושבי הארץ. ויאסף לו יוסף גם צבא רב
במספר ארבעים אלף איש מלמדי מלחמה ושש מאות
גבורים חמושים בכלי-נשק שונים עוטרים אתו כשומרים
לראשו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52703