


	
	אברהם ואבימלך
	




ויהי כעבור עשרים ושש שנה לשבת
אברהם בארץ פלשתים, ויצא משם הוא וכל אשר לו
וירחיקו ויבאו עד חברון וישבו שם. ויחפרו עבדי
אברהם בארות מים בארץ מושבם החדשה. וישמעו
עבדי אבימלך מלך פלשתים על אודות בארות המים
אשר חפרו עבדי אברהם בגבול הארץ, ויבאו ויגזלו
להם את הבאר היותר גדולה. וישמע אבימלך את הדבר
הזה ויבוא הוא ופיכול שר צבאו אל אברהם להתנצל
לפניו ולכרות אתו ברית. ויוכח אברהם את אבימלך
על אודות באר המים, אשר גזלו עבדיו ממנו. ויאמר
אבימלך אל אברהם: חי ה‘, כי לא שמעתי את אשר עשו
לך עבדי בלתי היום. ויקח אברהם שבע כבשות
ויתן לאבימלך ויאמר: קחן נא מידי בעבור תהיה
לי לעדה כי חפרתי גם את הבאר הזאת. ויקח אבימלך
את שבע הכבשות אשר נתן לו אברהם וישבעו איש
לאחיו ויכרתו שניהם ברית. על כן קרא לבאר ההיא
באר־שבע, כי שם נשבעו שניהם. ויקם אבימלך
ופיכול שר צבאו וישובו אל ארץ פלשתים, ואברהם
ובני ביתו תקעו אהליהם בסביבות באר־שבע, וישבו
שם ימים רבים. ויטע אברהם אשל (כרם) בבאר־שבע
ויעש בו ארבעה שערים לד’ רוחות השמים, למען
כאשר יבוא הלך אליו ונכנס ישר דרך השער אשר יהי
נגד דרכו. כי בית אברהם היה תמיד פתוח לרוחה
לכל בני האדם, לעוברים ולשבים, אשר יבואו שמה
לאכול ולשתות ולנוח מעמל דרכם. והיה כל איש רעב
הבא לבית אברהם ויצא ממנו שבע, וכל ערום ויחף
ויצא לבוש ונעול. וילמד אברהם את אורחיו הבאים
בצל קורתו להדבק באל עליון ולעזב את עבודת
הגלולים, וככה יעשה כל הימים: השביע את נפש
הרעבים וגם קרב את לבם אל ה'.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51607