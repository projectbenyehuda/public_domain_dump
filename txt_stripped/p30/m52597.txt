


	
	מלחמת בני אפיריה ובני כתים
	




ויהי בימים הרבים ההם וימותו כל בני
יעקב, אחי יוסף ויחלו המצרים לענות את בני
ישראל ולמרר את חייהם: ויקחו מידיהם את כל
הכרמים והשדות אשר נתן להם יוסף ואת כל הבתים
הטובים אשר בנו. ותלך יד מצרים הלוך וקשה על
בני ישראל. ובימים ההם מת פרעה מלך מצרים, אשר
אהב את יוסף, וימלך מלול בנו תחתיו; ויקראו
המצרים גם את שמו פרעה. וגם כל שרי מצרים
וגבוריה אשר ידעו את יוסף מתו, ויקם דור חדש אשר
לא זכר את כל הטוב אשר עשה יוסף לארץ מצרים.

ובעת ההיא הוסיפו גדודי אוגיאש לפשט
בארץ כתים. ויצא צפו לקראתם ויכם לפי חרב ולא
השאיר בהם שריד ופליט. וישמע אוגיאש את הדבר הזה
ויאסף את כל צבאותיו, וישלח מלאכים אל לוקש אחיו
לאמור: בא אלי ועזרני, ונכה את צפו ואת בני כתים
אשר השמידו את אנשי לפי חרב. ויבא לוקש עם כל חילו
לעזר לאוגיאש אחיו במלחמתו את צפו מלך בני
כתים. וישמע צפו את???? ובני כתים את הדבר הזה
ויפול פחד עליהם. וישלח צפו גם הוא ספר אל הדד בן
בדד מלך אדום ואל כל בני עשו לאמר: שמעתי כי
אוגיאש מלך קרתגה ואחיו לוקש באים עלי להלחם בי
ובבני עמי, ועתה עלו אלינו והושעתנו מידם, כי
נפל פחדם עלינו. ויענו בני עשו את מלאכי צפו
לאמר: לא נוכל להלחם באוגיאש ובעמו, כי ברית שלום
בינינו זה ימים רבים מימי בלע בן בעור מלכנו.
ואוגיאש ולוקש אחיו אספו את כל צבאותיהם העצומים,
כשמונה מאות אלף איש, וילכו ויעברו כתימה להלחם
את צפו ואת בני כתים. וצפו יצא לקראתם בפחד
וברעדה רק עם שלשת אלפים איש. ויאמרו אליו אנשי
כתים: התחנן נא לה' אלהי אבותיך, אלהי אברהם
ויצחק, אולי יצילנו מכף אוגיאש וחילו הרב. וישמע
צפו בקולם ויתפלל אל ה' ויאמר: ה' אלהי אברהם
ויצחק אבותי! היום יודע כי רק אתה אלהים אמת: זכר
נא את הברית אשר כרת עם אברהם אבי ועשה חסד
עמי היום בעבורו והושעת אותי ואת בני כתים מיד
הקמים עלינו להשמידנו. – ויעתר ה' לצפו ויתן את
כל אנשי אוגיאש ולוקש בידו וביד בני כתים,
ויכו בהם כארבע מאות אלף איש. וירא אוגיאש כי
נפלו חללים כל גבוריו ויכתב ספר אל כל בני
קרתגה כי יחישו לעזרתו כל יושבי הארץ מבני
עשר ומעלה; ואשר לא יבא לעזר לו במלחמתו מות
יומת וכל אשר לו יחרם לאוצר המלך. וייראו בני
קרתגה למרות את פי מלכם ויצאו מהעיר כשלש מאות
אלף איש ונער מבן עשר ומעלה, ויבאו לעזרת
אוגיאש מלכם. ויהי מקץ עשרה ימים ויוסף אוגיאש
לערך מלחמה את צפו ואת בני כתים ותהי המלחמה
חזקה מאד, ויך צפו במחנה אוגיאש ולוקש ביום ההוא
כאלפים איש וגם סיסיפטר1 שר
צבא אוגיאש נפל חלל במלחמה ההיא. ויהי כאשר ראו
בני אפריה כי מת שר צבאם ויפנו ערף וינוסו,
וגם אוגיאש ולוקש אחיו נמלטו על נפשם. ובלעם בן
בעור היה אז במחנה אוגיאש, ויהי כראותו כי גבר
צפו על אוגיאש, ויברח משם ויבא כתימה, ויקבלהו
צפו ובני כתים בכבוד גדול, כי ידעו את חכמת
בלעם בקסמים. וימלך צפו על כל בני כתים לבטח
ותגדל מלכותו מאד.









סיזיפוס  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52597