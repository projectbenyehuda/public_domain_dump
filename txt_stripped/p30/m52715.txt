


	
	מלחמת בני שעיר עם בני עשו
	




ויהי אחרי הקבר יעקב ויוסיפו בני
עשו להלחם עם בני יעקב בחברון. ותהי המלחמה
חזקה וינגפו שנית בני עשו במלחמה ויפלו מהם
שמונים איש. ותגבר יד יוסף וגבוריו וישבו את צפו
בן אליפז בן עשו וחמשים איש מעבדיו ויאסרום
בכבלי ברזל, והנשארים לקחו את גוית עשו
ויברחו לנפשם. ויהי ביום השלישי למלחמה
ויאספו בני עשו את כל אחיהם ואת כל בני שעיר
ואת בני קדם, כחול אשר על שפת הים, וירדו
מצרימה להלחם עם יוסף ואחיו ולהציל את אחיהם
משבים. וישמע יוסף וכל בית יעקב את הדבר הזה
ויצאו לקראת בני עשו ובני שעיר וילחמו עמהם
במדינת רעמסס. ויך עשו ואחיו את בני שעיר ואת
בני קדם מכה רבה, לא נותר מהם בלתי אם
מתי-מספר אשר נמלטו על נפשם. ויהי כאשר שבו
הפליטים ארצה שעיר ויראו בני שעיר כי נפלו
חללים כל אחיהם בגלל בני עשו, ותבער בהם חמתם
על בני עשו ויאמרו להם: צאו לכם מארצנו ולכו
ארצה כנען, אל ארץ מגורי אבותיכם, כי למה יירשו
בניכם את בנינו באחרית הימים? – ולא אבו בני עשו
לשמוע בקול בני שעיר, וישלחו חרש אל אוגיאש מלך
קרתגה לאמר: שלח לנו אנשים מאנשיך ונלחמה יחד
עם בני שעיר החורי, כי נועצו להלחם אתנו
ולגרשנו מן הארץ הזאת.

ויעש אוגיאש את בקשתו,
כי אוהב היה אוגיאש לעשו ולבניו, וישלח לבני
עשו חמש מאות איש רגלי גבורי חיל ושמונה מאות
רוכבי סוסים. ובני שעיר שלחו אל בני קדם ואל מדין
לאמר: אתם ראיתם את אשר עשו לנו בני עשו, אשר
בגללם תמנו כלנו במלחמה עם בני-יעקב; ועתה
באו אלינו ועזרונו ונגרשם מארצנו וננקמה מהם
את נקמת אחינו ואחיכם החללים. וישמעו כל בני
קדם לדברי בני שעיר ויתקבצו כשמונה מאות איש
שולף חרב וילחמו בבני עשו במדבר פארן. ומאתים
איש מבני עשו בגדו באחיהם ויפלו אל מחנה
אויביהם בני שעיר לעזר להם. ויגברו בני שעיר
על בני עשו ויכו מאנשי אוגיאש מאתים איש. ויוסף
אוגיאש מלך קרתגה וישלח לבני עשו עוד שש מאות
איש ממבחר גבוריו ויערכו מלחמה עם בני שעיר
ויכום לפי חרב. וכל בני קדם ומדין ראו כי נגפו
בני שעיר במלחמה ולא נשאר מהם שריד ופליט
בלתי אם ילדיהם הקטנים, ויעזבו את מערכת
המלחמה וימלטו אל ארצם. ויירשו בני עשו את כל
ארץ שעיר ויאחזו בה, ויקראו לה ארץ אדום עד היום
הזה. ויחלקו בני עשו (אדום) את ארצם לחמש מחלקות
לפי משפחותיהם ובתי אבותם. ויהי בימים ההם
ויתיעצו בני עשו להמליך עליהם מלך אשר ילחם
את מלחמותיהם באויביהם אשר מסביב. וישבעו לאמר:
אשר לא ימלך עליהם איש מאחיהם עד עולם, בלתי אם
איש נכרי. כי מרה נפש בני עשו איש על אחיו ואיש על
בנו מפני הרעה אשר עשו להם אחיהם בני עמם
בנפלם אל בני שעיר ועזרו להם במלחמה. ויהי שם
איש אחד מאנשי אוגיאש מלך קרתגה ושמו בלע
בן-בעור, והאיש גבור חיל ויפה תאר וחכם מחכם
ובעל עצה ותחבלה. ויקחוהו בני עשו וימשחוהו
למלך עליהם, וימלך בלע על בני עשו שלשים
שנה.

ויהי בשנת שתים ושלשים שנה לרדת
בני ישראל (יעקב) מצרימה וימת מלך מצרים
וימלך מגרון בנו תחתיו. ויקראו המצרים גם את
שמו פרעה כמשפטם לכל מלכיהם, ויוסף היה משנהו
והמוציא והמביא בכל ארץ מצרים, וכל מלכי כנען
ועבר הירדן היו לו למס עובד. ובני ישראל ישבו
לבטח בארץ גשן ויפרו וירבו ויעצמו במאד מאד,
ויעבדו את ה' אלהי אבותם כאשר צום יעקב אביהם
לפני מותו.

ויהי מקץ ימים רבים, כשבת בלע בן
בעור על כסא מלכותו בארץ אדום, ובני עשו פרו
ורבו ויעצמו אז מאד, ויתיעצו לרדת מצרימה
למלחמה עם בני יעקב ולהציל את צפו בן עשו אחיהם
ואת אנשיו משבים. וישלחו בני עשו מלאכים אל
בני קדם ובני ישמעאל ויכרתו אתם ברית. ויתקבץ
עם רב מאד אדומה לעלות למלחמה על בני יעקב
במצרים. ויהי המחנה גדול מאד כשמונה מאות אלף
איש רגלים ופרשים. וירדו כל הגדודים האלה מצרימה
להלחם עם בני יעקב ויחנו על רעמסס. ויצא יוסף
וגבוריו ואחיו וכל בניהם ועבדיהם וילחמו בבני
עשו ובעלי בריתם, וינגפו בני עשו לפני בני
ישראל ויפלו מהם חללים רבים כמאתים אלף איש
וגם בלע בן בעור נפל חלל במלחמה. ויראו בני
עשו כי מת מלכם ותרפינה ידיהם – וינוסו על
נפשם. וימליכו בני עשו עליהם אחרי מות בלע את
יובב בן זרח מבצרה, וימלך בארץ אדום עשר שנים.
ולא יספו בני עשו להלחם עם בני יעקב. ויהי אחרי
מות יובב וימשחו בני אדום למלך עליהם איש אחד
מארץ תימן ושמו חושם, וימלך בארץ אדום עשרים
שנה.

ויוסף מושל במצרים וכל בני ישראל
ישבו אז לבטח על אדמתם, אין שטן ואין פגע רע –
ויהי שלום אמת ביניהם ובין יתר העמים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52715