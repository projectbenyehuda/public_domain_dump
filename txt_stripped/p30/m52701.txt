


	
	מות יצחק
	




ויצחק בן אברהם עודנו חי בעת ההיא
בארץ כנען והוא אז זקן ושבע-ימים בן ק"פ שנה.
ועשו בנו נאחז אם בני ביתו בתוך בני שעיר.
וישמע עשו כי קרבו ימי יצחק אביו למות ויבא הוא
ובניו ארצה כנען, וגם יעקב ובניו באו אז שמה.
ויברך יצחק את יעקב ובניו ואת עשו ובניו לפני
מותו. ויאמר יצחק אל יעקב: ה' אלהי אבותי דבר אלי
לאמר: לזרעך אתן את הארץ הזאת אם ישמרו בניך את
חקותיו ומשפטיו הטובים ושמר לכם את הברית אשר
כרת עם אברהם אבינו. ועתה, בני, למד את בניך
לירא את ה' וללכת בדרכיו הישרים והייתם לברכה
בקרב הארץ. – ויכל יצחק לצוות לבניו ויגוע וימת
ויאסף אל עמיו. ויפלו יעקב ועשו על פני יצחק
אביהם ויספדו לו מספד גדול, וגם כל מלכי כנען
ושריהם ועבדיהם באו לבכות ליצחק, ויקברוהו
במערת המכפלה בכבוד-מלכים. ויהי אחרי מות יצחק
ויאמר עשו אל יעקב: הנה עזב אבינו מקנה רב ונכסים
רבים, עתה נחלק נא בינינו חלק כחלק את נחלתו.
ויאמר יעקב אל עשו: שמע נא, אחי, הנה ה' אלהי
השמים והארץ דבר אל אבותינו לאמר: לזרעכם אתן
את ארץ כנען לרשתה עד-עולם. ועתה בחר לך
ולבניך במה שתבחר: אם בכל המקנה והרכוש אשר
עזב אבינו או בארץ-כנען. אם את הרכוש תקח –
וירשתי אני את הארץ, ואם אתה תנחל לך את ארץ
כנען – ולקחתי אני את הנכסים לי ולבני. ושם היה
נביות בן ישמעאל, ויתיעץ אתו עשו מה ישיב את
יעקב דבר. ויאמר נביות לעשו: הנה כל בני כנען
יושבים לבטח על אדמתם, ואיככה תירשנה? טוב-טוב לך
לקחת את כל עשר אביך וירש לו יעקב את ארץ כנען. –
ויעש עשו כאשר יעצהו נביות בן ישמעאל ויקח לו את
כל הצאן והבקר והרכוש, אשר עזב יצחק במותו;
וליעקב נשארה לאחזת-עולם ארץ כנען מנחל מצרים
עד נהר פרת. וגם מערת המכפלה היתה רק ליעקב
ולבניו אחריו לאחזת קבר. ויכתב יעקב את כל
הדברים האלה בספר ויחתמו שניהם ויעידו עדים
נאמנים, ויתן יעקב את ספר-המקנה בכלי חרש
למשמרת. וישב עשו ובניו ארצה שעיר ויעקב ובניו
נאחזו בארץ כנען.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52701