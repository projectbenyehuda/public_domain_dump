


	
	מלחמת אברהם במלכי בבל
	




ויעל אברם ממצרים וישב ארצה כנען
ויהי לו צאן ובקר ועבדים ושפחות וכסף וזהב הרבה
מאד. וגם ללוט בן הרן ההולך עם אברם היה מקנה כבד
ואהלים, כי היטיב לו ה' בעבור אברם. ויהי כשבת
אברם בארץ כנען ויריבו רועי לוט עם רועי אברם,
כי היה רכושם רב ולא יכלה הארץ לשאת אותם יחד
מפני מקניהם. וילכו רועי לוט וירעו את עדריהם
בשדות אחרים. ויבואו אנשי הארץ אל אברם ויריבו
אתו על אודות רועי מקנה לוט. ויאמר אברם אל לוט: מה
המעשה הזה אשר עשית לי להבאישני בעיני יושבי
הארץ, אשר תצוה את רועיך לרעות בשדות אחרים? הלא
ידעת כי גר אנכי בארץ הזאת ולמה תעשה כדבר
הרע הזה? – וירב אברם בלוט יום־יום, ולא שמע לוט
בקולו ויוסף לרעות את מקנהו בשדות יושבי הארץ.
ויאמר אברם אל לוט: עד מתי תהיה אתה לי למוקש
לעיני עם הארץ? – עתה אל נא תהי מריבה בינינו כי
אנשים אחים אנחנו: הפרד נא מעלי ובחר לך מקום
אחר לשבתך. ואתה אל תירא להתרחק מעלי, כי
אנכי אגן עליך מפני יושבי הארץ, אשר יאמרו
לעשות לך רעה. – וישמע הפעם לוט בקול אברם ויקם
וילך אל ככר הירדן, וירא כי כלה משקה, ויט שם
אהלו ויגר בסדום. ואברם ישב באלוני ממרא אשר
אצל חברון, וישב במקום ההוא ימים רבים.

בעת ההיא שלח כדרלעמר מלך עילם אל
אמרפל (נמרד) מלך שנער, אשר נכנע תחת ידו, ואל
תדעל מלך גויים ואל אריוך מלך אלסר, אשר כרת
אתם ברית, לאמר: עלו אלי ועזרוני ונכה את כל ערי
סדום ואת יושביהן כי פשעו בי. ויעלו ארבעת
המלכים האלה עם מחניהם הרבים, יחד כשמונה מאות
אלף איש, ויערכו מלחמה את ברע מלך סדום ואת
ברשע מלך עמורה ושנאב מלך אדמה ושמאבר מלך
צבויים ובלע מלך צער – ויכום מכה רבה בעמק
השדים. וינגפו מלכי סדום לפני מלכי עילם וינוסו
מפניהם ויפלו אל בארות החמר אשר שם, והנשארים
הרה נסו. ויבזו מלכי עילם את ערי סדום ועמורה וגם
את לוט בן הרן ואת רכושו לקחו וילכו להם. ויבא
עוני עבד אברם, אשר היה במלחמה, ויגד לאברם את
אשר עשו מלכי בבל לערי הככר וגם ללוט אחיו. וירק
אברם את חניכיו שלש מאות ושמונה עשר איש, וירדף
אחרי מלכי בבל ויתנפל עליהם פתאם בלילה ויכם
מכה רבה וישב את כל רכוש סדום, וגם את לוט ואת יתר
השבויים ואת נשיהם וטפם השיב. וישב אברם למקומו
אשר באלוני ממרא, ולוט ויתר אנשי סדום שבו אל
עריהם וישבו בהן. –









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51604