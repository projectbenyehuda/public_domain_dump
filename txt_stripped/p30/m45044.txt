


	
	נמרד, תרח, אברם
	




וכוש בן חם בן נח לקח לו אשה בימים
ההם ותלד בן ויקרא את שמו נמרד לאמר: החלו בני
האדם למרד בה‘. ויגדל הילד ואביו אהבו מאד,
כי בן זקונים הוא לו, ויתן לו כוש את כתנות העור
אשר עשה אלהים לאדם ולאשתו. ויהי אחרי מות אדם
ויתנו הכתנות לחנוך בן ירד, וחנוך הנחילן
למתושלח בנו, ובמות מתושלח לקחן נח ויביאן אל
התבה. ויהי בצאתם מן התבה ויגנב חם את הכתנות
ההן מאת נח אביו ויקחן ויסתירן מאת אחיו; ובלדת
כוש את נמרד ויתן לו את הבגדים
ההם באהבתו אותו. וכאשר גדל נמרד ויהי לבן
עשרים וילבש את הכתנות ויתחזק
מאד מהיום ההוא ויהי לגבור ציד בארץ. וילחם
נמרד את מלחמות אחיו בכל אויביהם מסביב, ויתן ה’
אותם בידו ויכניעם תחתיו. ויהי בהיות נמרד בן ארבעים שנה ותפרץ מלחמה בין
אחיו ובין בני יפת. ויתחזק נמרד וילך ויקבץ
את כל בני כוש וישכר גם מאוהביו
ויודעיו ויצא אתם למלחמה נגד אויביו. וילכו
האנשים האלה, במספר חמש מאות וארבעים איש, וילחמו בבני יפת ויכום
ויכניעום תחת ידם. וישם נמרד על בני יפת נציבים
ויקח מבניהם לערבון ויהיו לו מאז למס עובד. ויהי
כאשר שב נמרד מהמלחמה ויועדו אנשיו יחד,
וימליכוהו עליהם וישימו כתר מלכות בראשו וישם
נמרד שופטים ומנהיגים בארץ, וישם לשר־צבאו את תרח
בן־נחור ויגדלהו על כל שריו. ויהי כאשר נצח
נמרד את כל אויביו
מסביב ויתיעץ עם יועציו לבנות עיר לבירת־מלכותו
ויעשו כן. וימצאו בקעה גדולה ורחבה מאד ויקרא
נמרד את שם העיר אשר בנה לשבתו – שנער, כי נער
ה' את כל אויביו מפניו. ותגדל מלכות נמרד על כל
הגוים והלשונות. ולא הלך נמרד בדרכי ה' וירשיע
מכל בני האדם אשר היו לפניו אחר המבול, ויעש לו
אלהי עץ ואבן וישתחו להם וימרד בה' וילמד את
עבדיו וכל בני עמו את דרכיו הרעים. וגם מרדון בנו
הרשיע עוד מאביו, והיה כל אשר ישמע את מעשי מרדון ואמר: מרשעים יצא רשע.

ותרח בן נחור שר־צבא נמרד היה גדול
מאד בימים ההם בעיני המלך ובעיני כל עבדיו.
ויקח תרח לו אשה ושמה אמתלאה בת כרנבו ותלד
לו בן בשנת השבעים לחייו, ויקרא את שמו אברם, כי הרימהו המלך בימים ההם וינשאהו מעל כל
שריו. ויהי בלילה ההוא, עת הולדת את
אברם, ויבאו כל עבדי תרח וכל חכמי נמרד
וחרטומיו ויאכלו וישתו בביתו וישמחו אתו
בשמחתו. ויהי כחצות הלילה אחרי המשתה, בצאת
חרטמי נמרד מבית תרח, וישאו עיניהם השמימה אל
הכוכבים ויראו והנה כוכב אחד גדול בא ממזרח שמש
וירץ ברקיע ויבלע ארבעה
כוכבים מארבע רוחות השמים. ויתמהו חכמי המלך
למראה ההוא ויאמרו איש אל רעהו: אין זה כי אם הילד
הנולד לתרח יגדל ויגבר ויירש את כל הארץ. ויהי בבקר
וישכימו חכמי נמרד וחרטומיו ויועדו בבית־מועדם
ויאמרו איש אל רעהו: “הנה המראה אשר ראינו אמש
נעלם מאת המלך, והיה אם יודע לו הדבר
באחרית הימים ויתעבר בנו
והמיתנו. ועתה לכו ונגידה למלך את המראה אשר
ראינו ואת פתרון הדבר”. ויעשו כן וילכו ויבאו
אל נמרד ויגידו לו את דבר המראה
אשר ראו בצאתם מאת תרח. וייעצוהו לקנות מאת
תרח את בנו הרך הנולד ולהמיתהו טרם יגדל ויירש את כל הארץ.
וישמע המלך את דבריהם ותיטב עצתם בעיניו,
וישלח ויקרא את תרח ויבא ויעמד
לפניו. ויאמר אליו נמרד: הגד הגד לי אשר נולד לך
בן, ומראה כזה נראה אמש בשמים; ועתה תנה לי את
בנך ונמיתהו טרם תצמח רעתו, ואתן לך מחירו –
מלא ביתך כסף וזהב." – ויען תרח
את המלך ויאמר אליו: הנה שמעתי, אדוני המלך, את
דבריך. אולם הרשני נא ואספר לך את אשר קרני אתמול: אעיון בן מורד בא אלי אמש
ויבקשני כי אמכר לו את הסוס אשר נתן לי המלך
למתנה; – ואענהו: כאשר תיעצני, המלך, אעשה. ויחר אף נמרד ויאמר:
החסר כסף וזהב אתה, תרח, כי תבעט במנחתי? –
ויאמר תרח אל נמרד: “ואיך אתן במחיר את בני
אשר קניתי מאת ה'?” ויהי כשמע נמרד את דברי תרח
ואת המשל אשר משל לו – ותבער בו
חמתו עד להשחית. וירא תרח כי כלתה אליו הרעה
ויאמר: יתן לי זמן שלשת ימים
ודברתי על לב אשתי ואנשי ביתי, כי יעשו את דבר
המלך. ויאות נמרד לדבר הזה. ויהי כשוב תרח לביתו
ויספר לאשתו ולאחיו את רצון המלך וייראו
האנשים יראה גדולה. ביום השלישי שלח נמרד אל תרח
לאמר: תנה לי את בנך הנולד, כאשר דברתי לך;
והיה אם לא תמלא מצותי זאת – והשמדתי היום
את כל בני ביתך ולא אשאיר לך
זכר. ותקח אמתלאה את בן שפחתה, אשר ילדה בליל
הלדת את אברם, ויבא תרח אותו אל נמרד. ויקח נמרד
מידי תרח את הילד המובא ויפילהו ארצה וינפץ את
מחו; וישכח הדבר מלבו, כי מאת ה' היתה זאת לבלתי
המית את אברם. ותרח לקח את אברם בנו בסתר ואת אמו ואת מינקתו ויחביאם במערה, ויהיו שם כעשר שנים.

והרן בן תרח אחי אברם הגדול לקח לו
אשה בימים ההם בהיותו בן שלשים ותשע שנה, ותלד
בן ויקרא את שמו לוט, ותלד עוד בת ויקרא את
שמה מלכה. ובהיות הרן בן ארבעים
ושתים שנה ילדה אשתו את שרי, היא השנה העשירית
לחיי אברם. בימים ההם יצא אברם הוא ואמו
ומינקתו מן המערה, וילכו אל נח ושם בנו וישבו בביתם וילמד שם אברם מוסר
ה' ודרכיו הטובים, ויהי בבית נח שלשים ותשע
שנה.

וכל בני האדם שבו ויפשעו בה' בימים
ההם, ויעשו להם אלהי עץ ואבן ויעבדום, וגם המלך
ושריו ועבדיו וגם תרח ובני ביתו השתחוו להם.
ויהיו לתרח י“ב אלילי עץ ואבן גדולים לי”ב חדשי
השנה, ויעבד את כל אחד בחדשו. ואברם בן תרח
הולך וגדל אז בבית נח, וה' עמו. ויתן לו ה' לב
שומע ותבונה וידע כי האלילים מעשי ידי האדם–הבל
המה. כי עוד בילדותו, בראות אברם את השמש ויאמר
אל לבו: הוא האלהים ואתו אעבד, ויעבד ביום ההוא
את השמש ויתפלל אליו. ויהי
בערב ותבוא השמש ויחשך היום–ויאמר
אברם בלבו: אין זה איפוא אלה. ויהי בלילה וירא
אברם את הירח ויאמר: אך זה הוא האלהים אשר ברא את
השמים ואת הארץ ואת כל צבאם, ויעבד אותו כל
הלילה ההוא ויתפלל אליו. ויהי בבקר ויעלם
הירח – ותזרח שנית השמש, ויאמר אברם: אין שניהם
אלהים כי אם משרתיו ועושי רצונו העומדים על
משמרתם במועדם. ויבן אז אברם, כי בורא העולם
ומנהיגו אחד הוא ואין שני לו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45044