


	
	נחור וביתו
	




ונחור אחי אברהם ותרח אביו וכל אשר
להם התישבו בחרן, כי לא באו עם אברהם ארצה
כנען. ויולדו לנחור בנים, אשר ילדה לו מלכה בת
הרן אחות שרה אשת אברהם, ואלה שמותם: עוץ ובוז
וקמואל וכשד וחזו ופלדש וידלף ובתואל. ופילגשו
ושמה ראומה ילדה לו את טבח וגחם ותחש ומעכה.
ויהיו כל בני נחור י"ב נפש, מלבד בנותיו, ויולדו
גם להם בנים ובנות למשפחותם ותולדותם. ובני
בתואל: שכר ולבן ורבקה אחותם. וילך ארם בן
קמואל ורחוב אחיו מהלאה לחרן, וימצאו להם בקעה
על נהר פרת ויבנו שם עיר ויקראו את שמה כשם
פתור בן ארם – היא ארם נהרים עד היום הזה. ובני
כשד הלכו גם הם לגור באשר ימצאו, וילכו וימצאו
להם בקעה מנגד לארץ שנער, ויבנו שם עיר ויקראו
את שמה כשד כשם אחיהם, היא ארץ הכשדים עד היום.
וישבו הכשדים בארץ ההיא ויפרו וירבו מאד
ותרח לקח לו עוד אשה לעת זקנתו ושמה פלילה, ותלד
לו בן ויקרא את שמו צובא. ויחי תרח אחרי הולידו את
צובא עשרים וחמש שנה וימת בשנת המאתים וחמש
לימי חייו, ויקבר בחרן. ולארם בן צובא בן תרח
היו נכסים רבים. ויסע הוא ומקצת אחיו וכל בני
ביתו מחרן לגור באשר ימצאו, כי לא יכלו לשבת
יחדו. וימצאו להם כברת ארץ מהלאה לארץ־הקדם
וישבו שם. ויבנו גם הם עיר ויקראו את שמה כשם
אחיהם הבכור, היא ארם־צובא עד היום.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51609