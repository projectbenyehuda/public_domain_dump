


	
	[משה הבוגר]
	




ויהי בהיות משה בן שמונה עשרה שנה
ויתאו לראות את אביו ואת אמו וילך אליהם גשנה.
ויבא אל המקום אשר שם בני ישראל עבדו את עבודתם
הקשה וירא והנה איש מצרי מכה איש עברי. וכאשר
ראה העברי המכה את משה וינס אליו לעזרה, ויאמר
אל משה: בי אדוני, המצרי הזה בא הלילה אל ביתי
ויגזל את אשתי ועתה הוא אומר עוד לקחת את נפשי
לספותה. ויהי כשמע משה את הדבר הזה, ויך את
המצרי ויטמנהו בחול. ויהי ביום השני ויבא משה
גשנה וירא והנה שני עברים: אחי האשה הגזולה
והעברי המכה – נצים ביניהם. ויאמר משה לאחי
האשה: למה תכה רעך? ויען אותו הרשע: מי שמך לראש
ושופט עלינו – הלהרגני אתה אומר כאשר הרגת את
המצרי? – ויהי כאשר נודע הדבר גם לפרעה ויצו
להמית את משה. וישלח אלהים את מלאכו וידמה לפרעה
בדמות שר הטבחים, ויקח מלאך ה' את החרב מיד שר
הטבחים ויכרת בה את ראשו, כי נהפך שר הטבחים
בדמות משה. ויחזק מלאך ה' בימין משה ויוציאהו
מחוץ לגבול מצרים מהלך ארבעים יום. ותלך יד
פרעה מאז הלך וקשה על בני ישראל.

ויהי בימים ההם ותהי מלחמה גדולה
בין בני קדם ובני ארם ובין מלך כוש, כי פשעו בו.
ויצא קיקנוס מלך כוש עם כל חילו, עם רב כחול אשר
על שפת הים, להלחם את בני קדם וארם – ולהכניעם.
תחת ידו. ויהי בצאת קיקנוס למלחמה ויעזב את
בלעם הקוסם ואת שני בניו לשמר על סדרי הממלכה
ושלום הארץ. ויך קיקנוס את בני קדם ובני ארם
ויכניעם שנית תחת ידו. ובלעם בן בעור כאשר
עזבו מלך כוש לפני צאתו למלחמה לשמר על שלום
הארץ, ויקם ויעורר את עם הארץ למרד בקיקנוס
ולבלתי תת לו לבא העירה בשובו מהמלחמה. וישמעו
בני כוש לבלעם וימליכו אותו למלך עליהם ואת שני
בניו הפקידו לשרי צבאותיהם. ויבצר בלעם את חומת
העיר משתי פאותיה ומצדה השלישי חפרו תעלה
גדולה עד נהר גיחון1 הסובב את כל
ארץ כוש; ולצדה הרביעי קבץ בלעם נחשים ועקרבים
בלחשיו וכשפיו, ותהי העיר בצורה מארבע רוחותיה
– אין יוצא ואין בא. ויהי בשוב קיקנוס ושרי חילותיו
ממלחמתו את בני קדם וארם ויקרבו אל עיר מלכותם,
וישאו עיניהם ויראו והנה חומה גבוהה מאד משני
עברי העיר ויתמהו מאד. ויגשו המלך והשרים אל
שערי העיר ויראו והנה סגורים הם על מסגר, ויקראו
אל השוערים לאמר: פתחו לנו את השערים ונבא העירה.



וימאנו השוערים לפתח לקיקנוס וחילו את שערי
העיר, כאשר צוה עליהם בלעם, ויערכו אתם מלחמה
נגד שער העיר ויפלו מחיל קיקנוס ביום ההוא
כשלשים איש. ויהי ביום השני ויאמרו צבאות קיקנוס
לבוא העירה מעבר הנהר ויטבעו רבים מהם בתעלה
אשר חפרו אנשי בלעם. ויהי ביום השלישי ויחפצו
צבאות קיקנוס לבוא אל העיר מהעבר הרביעי,
ויתנפלו עליהם הנחשים וימיתו מהם מאה ושבעים
איש. ויהי כראות קיקנוס כי לא יוכל לקושרים ויחדל
מהלחם בם וישם עליהם מצור, שארך תשע שנים.

ובעת ההיא ברח משה ממצרים מלפני
פרעה וימלט אל מחנה קיקנוס, ויהי במחנהו כל ימי
המצור. ויאהב קיקנוס ושריו וכל אנשי המלחמה את
משה, כי היה חסן כאלון ופניו האירו כפני השמש
וגבורתו – גבורת אריה, ויהי ליועץ המלך. ויהי
מקץ תשע שנים ויחל קיקנוס את חליו אשר מת בו,
ויחנטוהו ויקברוהו נכח שער העיר צפונה לארץ
מצרים. ויבנו על קברו מגדל נאה וישימו מלמעלה
אבנים גדולות, וסופרי המלך כתבו עליהם את פרשת
כל הגבורות והמלחמות אשר עשה קיקנוס בימי
מלכותו, והנם כתובים שם עד היום הזה. ויהי אחרי
מות קיקנוס ויתיעצו שריו וצבאותיו את מי ימליכו
תחתיו למלך עליהם. ויבקשו ביניהם ולא נמצא איש
גבור וחכם כמשה, וימהרו ויפשיטו את בגדיהם
ויעשו במה גבוהה ויושיבו עליה את משה, ויתקעו
בשופרות ויריעו לפניו: יחי המלך! – וישבעו למשה
כל השרים וכל הצבא. וימלך משה תחת קיקנוס על כל
בני כוש, בשנת מאה חמישים ושבע לרדת בני ישראל
מצרימה. בן כ״ז שנה משה במלכו על כוש וארבעים
שנה מלך. ויתן ה' אותו לחן ולחסד בעיני כל בני
כוש ויאהבוהו ויכבדוהו מאד. ויהי ביום השביעי
למלכו ויבואו צבאות קיקנוס אל משה ויאמרו אליו:
אדוננו המלך, הבה לנו עצה ותושיה מה לעשות לעיר
מלכותנו אשר אנחנו צרים עליה זה תשע שנים, בלי
כל תוצאות, וזה כעשר שנים שלא ראינו את נשינו ואת
ילדינו. ויען אותם משה לאמר: אם תשמעו בקולי לכל
אשר אני מצוה אתכם ונתן ה' בידנו את העיר
ולכדנוה. ועתה זאת עשו: עברו בכל המחנה וקראו
אל כל העם לאמר: כה אמר המלך: לכו היערה וצדתם
שם איש־איש את אחד מבני החסידה, והיו בידכם
למשמרת עד אשר יגדלו וידעו לטוש. – וישמעו בני
כוש בקול משה ויעשו ככל אשר צוה אותם. ויהי
כאשר גדלו בני החסידות, ויצו משה להרעיבם שלשה
ימים, ויעשו כן. ויהי ביום השלישי ויאמר להם משה:
התחזקו והיו לבני חיל, כי היום תלכד בידנו
העיר. קחו לכם איש־איש את חסידתו בידו ונקומה
ונלחמה בעיר מעבר הנחשים. ויעשו כן. ויהי
כקרבם אל מקום הנחשים ויצו אותם משה לאמר: שלחו
איש־איש מידכם את חסידתו. ויעשו כן, ויעופו בני
החסידה ויתנפלו בגברה על הנחשים ויבלעו
וישחיתו את כלם. ויראו השרים והחילות כי נכחדו
כל הנחשים ויריעו תרועה גדולה: יחי המלך משה! –



ויגשו אל העיר וילכדוה ברעש־מלחמה. ויפלו ביום
ההוא מיושבי העיר כאלף איש, וממחנה משה לא מת אף
אחד. ויבואו כל החילים ממחנה משה איש־איש אל ביתו
ואל נחלתו. ובלעם הקוסם בראותו כי נלכדה העיר
ויברח על נפשו הוא ושני בניו ושמונת אחיו וילכו
וישובו אל פרעה מלך מצרים, הם המה חרטמי מצרים
ומכשפיה, הכתובים בספר תורתנו. וימליכו כל
בני כוש את משה למלך עליהם וישימו כתר מלכות
בראשו ויתנו את אדונית הכושית, אשת קיקנוס, לו
לאשה. ויצלח משה במלכותו וימשל בבני כוש
בחכמתו ןישפטם בצדק ובמישרים. – וישמעו בני
קדם ובני ארם כי מת קיקנוס מלך כוש, ויפשעו בה
וימאנו לשלם לה מס. ויקבץ משה את חילו, כשלשים
אלף איש, ויצא להלחם את בני קדם. ותחזק המלחמה
על בני קדם וינגפו לפני משה, ויכנעו לו. ויעל
משם משה עם חילו על בני ארם ויכנע גם אותם וישב
ארצה כוש. ואוגיאש מלך אפריה מת בימים ההם
וימלך אזדרבל2 בנו תחתיו.



ובימים ההם מת גם ינוש מלך כתים ויקברוהו
בהיכלו אשר בנה לו בבקעת כנפניה למושבו,
וימלך לטינוס בנו. בשנת עשרים ושתים למלכות
משה בכוש מלך לטינוס על כל בני כתים, וארבעים
וחמש שנה מלך. ובשנת שלש למלכו העביר קול בכל
מלכותו להלחם עם אזדרבל. ויבא עם חיל רב
בגבולות אפריה ויחזק לטינוס על אזדרבל, וילכד
את תעלת המים אשר הביא אוגיאש מארץ בני כתים
בקחתו את יוניה בת עוצו לו לאשה. ויהרס לטינוס
את גשר התעלה ההיא, ויך את כל חיל אזדרבל מכה
רבה מאד. ויתחזקו יתר גבורי אזדרבל ויערכו
עוד מלחמה עם לטינוס, ותחזק המלחמה על כל בני
אפריה ויפלו כלם חללים לפני לטינוס וגם
אזדרבל מלכם נפל מת במלחמה ההיא. ולאזדרבל
בת יפה מאד ושמה אושפיזנה3 וירקמו כל אנשי אפריה את צלמה על
בגדיהם מרב יפיה וטוב מראה. ויראו אנשי לטינוס
את אושפיזנה בת אזדרבל ויהללו אותה אל לטינוס
מלכם. ויקחה לטינוס לו לאשה וישב
כתימה4. ויהי אחרי מות
אזדרבל, ויקומו כל יושבי אפריה, ויקחו את
הניבל אחיו וימליכוהו תחתיו. ויהי במלכו ויעש
אניות הרבה ויבא בהן כיתמה וילחם בה כשמונה
עשרה שנה ויך את יושביה, כשמונים אלף איש, לפי
חרב. ויהי מקץ ימים ושנים ויפן הניבל וישב אל
ארצו וימלך באפריקה תחת אזדרבל אחיו.











מתכוון אל נהר גנגס.  ↩



בשם זה נודעים מצביאים שונים בני־קרתגה. פה מכוון  להזדרובל בן האמילקר־ברקס, שנלחם באיטליה.  ↩



לפי ספורי קדמוניות הרומאים: זופוניבה, אולם היא  היתה בת אזדרבל אחר,  ↩



פה מתכון הוא לארץ קרתגה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52604