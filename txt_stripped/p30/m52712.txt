


	
	מות יעקב
	




ויחי יעקב בארץ מצרים שבע עשרה שנה,
ויהיו כל ימי שני חייו שבע וארבעים שנה ומאת
שנה. בעת ההיא חלה יעקב את חליו אשר ימות בו.
וישלח ויקרא אל יוסף בנו ממצרים, ויבא אליו.
ויאמר יעקב אל יוסף ואל בניו: הנה אנכי מת ואלהי
אבותיכם פקוד יפקוד אתכם והשיבכם אל הארץ אשר
נשבע לתת לכם ולבניכם אחריכם. ועתה במותי קברו
אותי במערת המכפלה אשר בחברון בקברות אבותי.
וישבעו לו בניו על הדבר הזה. ויצו יעקב לבניו
לאמר: עבדו את ה' אלהיכם כי הוא יציל אתכם מכל צרה,
כאשר הציל את אבותיכם; ועתה קראו לי לכל בניכם
ואברכם לפני מותי. ויבאו כל ילדי בני יעקב
ויעמדו לפניו ויברך את כל אחד ויאמר להם: ה'
אלהי אבותיכם יברך את כלכם ויוסיף עליכם אלף
אלפי פעמים וירבכם ויפרכם והייתם לגוי גדול
כאשר נשבע ה' לאברהם אבינו. ויהי ממחרת ויקרא
יעקב שנית לבניו ויקבצו כלם ויבאו ויעמדו
לפניו. ויברך יעקב גם את בניו איש-איש כברכתו
ברך אותם, הלא היא כתובה בספר תורת ה'. ויאמר יעקב
ליהודה: יהודה בני, ידעתי כי גביר לאחיך תהיה
ומלך ימלכו בניך עליהם עד עולם. ויפן אל כל בניו
ויאמר: הנה אני נאסף היום אל עמי, ואתם שאוני
ממצרים וקברתני בקבורת אבותי אשר במערת
המכפלה. וככה תשאו את גויתי מארץ מצרים:
יהודה, ישכר וזבולן ישאו את מטתי מזרחה; ראובן,
שמעון, גד – תימנה; אפרים מנשה ובנימין –
ימה;

דן, אשר ונפתלי – צפונה; ולוי בני אל
ישא עמכם, כי הוא ובניו אחריו ישאו את ארון ברית
ה' כל ימיהם. וגם יוסף בני אל ישא את מטתי, כי
כמלך – כבודו, אך אפרים ומנשה בניו יהיו תחתיו.
ואתם בני, כבדו והוקירו איש את אחיו ואיש את
קרובו וצוו גם אתם את בניכם ובני בניכם אחריכם
לעבוד לה' אלהי אבותינו, למען אשר תאריכו ימים על
האדמה אשר נשבע ה' לאבותיכם לתת לכם, כי תעשו את
הטוב והישר בעיניו. ואתה יוסף בני, שא נא לפשע
אחיך אשר רעה גמלוך, כי הנה ה' חשבה לטובה. ואל
נא תעזב, בני, את אחיך ואת כל בני משפחתם
מפני יושבי הארץ והגן תגן עליהם מפני לוחציהם.
ויענו בני יעקב פה אחד לאמר: ככל אשר צויתנו כן
נעשה. ויוסף יעקב לצוות לבניו ויאמר: בני!
ידעתי את אשר יקרה אתכם באחרית הימים בארץ
מצרים: צרות רבות ורעות ימצאו בארץ הזאת את
בניכם ואת בני בניכם. והיה כי ילכו בניכם בדרך
ה' ושלח להם מושיע והצילם מכל צרותיהם והשיבם אל
ארץ אבותיהם לרשתה









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52712