


	
	חלום פרעה ופתרונו
	




בימים ההם ופרעה מלך מצרים שכב
במשכב הלילה ויחלום חלום: והנה הוא עומד על שפת
היאור, הוא נהר שיחור או נילוס1,
ושבע פרות בריאות בשר ויפות מראה עלו מן היאור;
ואחריהן יצאו עוד שבע פרות רעות המראה ודקות
הבשר ותבלענה את הראשונות, ומראיהן רע
כבתחילה. וייקץ פרעה וירא והנה חלום. ויישן
שנית ויחלום עוד: והנה שבע שבלים מלאות עולות
בקנה אחד, ואחריהן צמחו עוד שבע שבלים ריקות
ותבלענה את הראשונות. וייקץ פרעה בבקר ויזכר
את חלומותיו ותתפעם רוחו מאד. ויקרא לכל חכמיו
וחרטמיו ויספר להם את חלומותיו וידרש מהם כי
יפתרו אותם. ויענו החרטמים פה אחד: המלך לעולם
יחיה! – זה פתרון חלומך: שבע הפרות היפות שבע
בנות תולדנה לך; ואשר ראית כי בלעו אותן שבע
פרות רעות-המראה – פשר הדבר היא: כי הבנות
תמתנה ביום אחד בחייך. ואשר חלמת, כי שבע
שבלים מלאות צמחו בקנה אחד – זה פתרונו: שבע ערים
תבנה לך; ואשר ראית כי שבע שבלים שדופות-קדים
צמחו אחריהן ותבלענה אותן – זה אות כי שבע הערים
האלה תחרבנה כלן בחיי המלך. – ויהי ככלות
החרטמים לדבר, ויקצף פרעה עליהם ויאמר: אך כזב
ושקר הוצאתם מפיכם; ואם לא תפתרו לי את חלומי
אל-נכון – מות תמותו כלכם. ויצו המלך לסריסיו כי
יעבירו קול בכל ארץ מצרים לאמר: מטעם המלך
וגדולי המלכות: מי האיש היודע ומבין לפתר חלומות
ולא יבוא לפני המלך מות יומת; והאיש אשר יפתר את
חלומו אל-נכון – כבוד וגדלה ינחל ממנו. ויבאו כל
החכמים והחרטמים והמכשפים והקוסמים אשר בארץ
מצרים ובגשן ובתחפנחס ובצען ובכל גבולן
ויעמדו לפני המלך: ויספר להם פרעה את
חלומותיו, ויתמהו כלם ויתחלקו בדעותיהם
ובפתרוניהם: מהם פתרו כי שבע הפרות הרעות –
שבעה שרים יקומו עליהם ויאבדום; ושבע השבלים הם
שבעת שריו הגדולים אשר יפלו בידי שבעת שרי
אויביהם הרפים ומעטים מהם. ויש אשר פתרו לאמר:
שבע הפרות הטובות הן כל ערי מצרים החזקות,
והפרות הרעות הן שבעת גויי כנען אשר יעלו על
מצרים ולכדוה; ושבע השבלים הטובות והרעות הן אות
כי עוד תשוב מלכות מצרים לבית המלך ולזרעו
אחריו כבראשונה והכו את שבעת גויי כנען לפי חרב.
– וישמע פרעה את הפתרונים השונים ולא ישרו כלם
בעיניו. וידע בחכמתו כי לא נכונה הגידו לו
חרטמיו, ויחר אפו בהם וחמתו בערה בו עד להשחית,
ויצו ויוציאו את כלם מלפניו בחרפה ובבשת-פנים.

והדת נתנה להמית את כל חכמי מצרים וחרטמיה, כי
לא פתרו נכונה את חלומות המלך. ויהי כאשר החלו
לקצות בחכמי מצרים במצות פרעה, ויבא אליו מרוד
שר המשקים וישתחוו לו ויאמר: יחי המלך לעולם!
אתה קצפת על עבדך לפני שנתים ימים ותתן אותי
במשמר בית שר הטבחים, אותי ואת שר האופים. ושם
אתנו נער עברי, עבד לשר הטבחים. ונחלמה חלום
בלילה אחד, אני ושר-האופים, ויהי בבקר ונספר
את חלומותינו לנער העברי ויפתרם לנו. וכאשר
פתר כן היה: אותי הושיב אדוני המלך על כני ואת
שר האופים תלה. ועתה אל נא ימית המלך את חכמי
מצרים! יקרא נא לנער העברי והוא יפתר את חלום
המלך אל-נכון. – ויצו פרעה כי יחדלו להכות
בחכמי מצרים ולהביא את יוסף לפניו. ויריצו את
יוסף מן הבור ויחליפו את בגדי כלאו ויגלחוהו
ויציגוהו לפני פרעה. והמלך יושב על כסאו לבוש
בגדי מלכות וכל אבני יקר התנוצצו בעטרתו.
והכסא אשר ישב עליו פרעה היה מצפה זהב וכסף
ואבני שהם ולו שבעים מעלות. ומשפט כל ארץ מצרים
היה: כי כל איש אשר יבא לדבר אל המלך, אם שר
וחשוב הוא בעיניו – ועלה על הכסא עד המעלה השלשים
ואחת, וירד המלך עד המעלה השלשים ושש ודבר עמו.

ואם אחד העם הוא האיש ועלה עד שלש מעלות וירד
המלך עד הרביעית לדבר אתו. והיה משפטם, כי כל
איש היודע שבעים לשון ועלה עד שבעים מעלות עד הגיעו
אל המלך, וכל איש אשר איננו יודע את כל הלשונות
ועלה במעלות רק במספר הלשונות אשר יבין לדבר
בהן. ומשפט מצרים היה בימים ההם, אשר לא ימשל
עליה כי אם איש היודע לדבר בכל שבעים הלשונות.
ויהי בבוא יוסף לפני פרעה וישתחו ויעל עד ג'
מעלות. וירד המלך עד המעלה הרביעית ויאמר: חלום
חלמתי ופותר אין אותו. ואני שמעתי עליך כי תשמע
חלום ופתרת אותו אל-נכון. ויספר פרעה את
חלומותיו ליוסף. ורוח ה' לבשה בעת ההיא את יוסף ויען
את פרעה לאמר: אל יחשב המלך כי שני חלומות הם, אך
חלום אחד חלם אדני, וזה פתרונו: שבע הפרות השמנות
ושבע השבלים המלאות שבע שנות שבע הן אשר תהיינה
במצרים; ושבע השבלים הריקות – הן שבע שנות רעב
אשר תבאנה על ארץ מצרים, ונשכח השבע מפני
הרעב. ואתה איעצך לאסף בר בכל הערים בשנות
השבע לפקדון למחית הארץ בשבע שנות הרעב.

ויאמר המלך ליוסף: ומה אות כי כנים דבריך? – ויען יוסף:
הנה המלכה יולדת לך בן, וביום הולדו ימות בנך
בכורך אשר ילדה לך לפני שנתים. – ויהי ככלות
יוסף לדבר אל המלך ויבאו שריו ויבשרוהו, כי בן
שני נולד לו, וישמח פרעה מאד. ובצאת המבשרים
מאת פני המלך ויבאו סריסיו ויגידו לו: הנה בנו
בכורו נפל ארצה וימת. – אחר הדברים האלה צוה
פרעה ויאספו את כל שריו וחכמיו, חרטמיו וקוסמיו
ויאמר להם: הנה שמעתם את הפתרון אשר פתר לי האיש
העברי ואת עצתו אשר יעץ. יודע אנכי כי גם
פתרונו גם עצתו נכונים הם, ועתה עוצו נא לי אתם
עצה איך להציל את ארצנו מרעב; בקשו נא וראו אולי
תמצאו אתם איש חכם ונבון אשר אוכל להפקידהו על
כל ממלכתי ואסף בר בשנות השבע למחית הארץ
בשנות הרעב. ויענו כל שרי פרעה וחכמיו: טובה
העצה אשר יעץ העברי, ואתה אדוננו המלך, הנה
ארצנו לפניך – כטוב בעיניך עשה. –









נילוס בלשון הודית – השחור.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52702