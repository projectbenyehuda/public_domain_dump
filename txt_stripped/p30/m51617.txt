


	
	ברכת יצחק את יעקב
	




ויהי מימים, בשנת מאה ועשרים לחיי
יצחק, היא שנת הששים לחיי יעקב ועשו, וימת שם בן
נח בהיותו כבן שש מאות שנה, וישב יעקב אל בית
אביו ארצה כנען. ויצחק זקן אז, בא בימים ועיניו
כבדו מזקן ולא יכל לראות. ויקרא יצחק לעשו בנו
ויצוהו לאמר: קום צא השדה וצודה ציד ועשה לי
מטעמים למען אשר אברכך לפני מותי. כשמוע רבקה
את הדברים האלה, ותקרא ליעקב בנה האהוב ותאמר
לו: הן מכר מכר לך עשו אחיך את בכורתו וגם יש לך
ספר כתוב וחתום על אודות הדבר הזה; ועתה אומר אביך
לברך את עשו ראשונה לפני מותו. מהרה, בני,
והבא לי גדי עזים ועשיתי מטעמים לאביך כאשר
אהב, והלבשתיך את בגדי עשו השעירים אשר הפשיט
מעל נמרד – והבאת את המטעמים לאביך, למען אשר
יברך אותך ברכה ראשונה. ויעש יעקב כאשר צותו
אמו, ויבא את המטעמים אל יצחק אביו בטרם ישוב
עשו מן השדה, ויאמר: אבי, קום ואכל מצידי למען
אשר תברכני נפשך! – ויכר יצחק את קול יעקב
וישאלהו: מי אתה, בני? – ויען יעקב: אני בכורך
עשו… וירח יצחק את בגדי עשו, ויאכל וישת
ויברך את יעקב ראשונה. ויהי כאשר כלה יצחק
לברך את יעקב, והנה עשו שב מצידו, ויעש גם הוא
מטעמים ויביאם ליצחק אביו ויאמר לו: קום, אבי,
ואכל מציד בנך, למען אשר תברכני נפשך. ויחרד
יצחק ויאמר ומי הוא אפוא הצד ציד ויבא לי מטעמים
בטרם תבוא ואברך אותו?! – וידע עשו, כי יעקב
עשה לו את הדבר הזה וישטם מאד את אחיו ויתנחם
להרגו. ויגד הדבר ליעקב ויעזב את בית אביו
וימלט מפני חמת עשו אחיו אל בית עבר בן שם וישב
שם כארבע עשרה שנה ויוסף ללמד את תורת ה'. ועשו
ראה כי ברח יעקב מפניו ויחר לו על אביו ועל אמו,
ויקם גם הוא ויקח את אשתו וילך ארצה שעיר וישב
שם. וירא שם עשו עוד אשה מבנות חת ושמה עדה בת
אילון, ויקח גם אותה לו לאשה.

כעבור ששה חדשים לקח עשו את נשיו וישב
אל בית אביו אשר בבאר־שבע. ותהיינה נשי עשו
מכעיסות את יצחק ואת רבקה במעשיהן הרעים. ומקץ
י"ד שנים לשבת יעקב בבית עבר התאוה לראות את פני
אביו ואמו וישב בארה־שבע. ויהי כאשר ראה עשו את
יעקב ויזכר את אשר עשה לו, ויחר אפו ויבקש
המיתו. ויודע הדבר לרבקה ותאמר לשלח את יעקב
בנה אל לבן אחיה חרנה מפני חמת עשו אחיו.
ותאמר רבקה ליצחק: קצתי בחיי מפני בנות חת,
אשר הביא עשו לביתנו, ועתה אם לוקח לו גם יעקב
אשה מבנות כנען – למה לי חיים. ויקרא יצחק ליעקב
בנו ויאמר לו: הנה קרבו ימי למות; ואתה, בני, אל
נא תקח לך אשה מבנות כנען. כי כה צוה אברהם אבי
אותי לפני מותו: אם נשמר את תורת ה' ונלך בדרכיו
הטובים ונתן לנו את הארץ הזאת לרשתה. ועתה,
בני, לך פדנה ארם, אל לבן אחי אמך, ולקחת לך
אשה מבנותיו, אשר ילדה לו עדינה אשתו. ואל שדי
יתן לך רחמים מלפני יושבי הארץ, אשר אתה הולך
שמה, ואת ברכת אברהם אבינו, ופרית ורבית ושבת
אל ארץ מגורי אבותיך אשר נשבע ה' לתת לנו. – ויכל
יצחק לצות ליעקב ולברכו ויתן לו מתנות לדרך
וכסף וזהב רב מאד וישלחהו פדנה ארם אל בית לבן
בן בתואל.

ויהי כצאת יעקב מבאר־שבע, ויקרא עשו
לאליפז בנו הגדול, אשר ילדה לו עדה אשתו, וידבר
אליו בסתר לאמר: קום רדף אחרי יעקב אחי וארבת לו
בדרך והרגתו בחרב ולקחת ממנו את הכסף
והזהב אשר נתן לו אבי מכל אשר לי. ואליפז בן עשו
איש גבור חיל ורובה־קשת מהיר, ויקם ויקח לו עשרה
אנשים אתו מעבדי אביו, וירדף אחרי יעקב
וידביקהו אצל שכם. וירא יעקב כי אליפז רדף
אחריו ויעמד מלכת. וישלף אליפז את חרבו ויאמר
ליעקב: כה וכה צוה עלי אבי. ויירא יעקב מאד כי לא
היה בידו זולת מקלו, ויתחנן אל אליפז ואל עבדי
עשו לאמר: קחו לכם את כל אשר נתן לי אבי, אך המת אל
נא תמיתוני. ויתן ה' את יעקב לחן ולחסד בעיני
אליפז ובעיני עבדי עשו ויקחו מאת יעקב את כל
הכסף והזהב והמתנות אשר נתן לו יצחק אביו,
וישובו בארה שבע אל עשו. וירא עשו כי רעות בנות
כנען בעיני אביו וילך אל ישמעאל ויקח את מחלת
היא בשמת לו לאשה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51617