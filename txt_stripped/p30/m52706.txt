


	
	האחים במצרים
	




והרעב כבד מאד בארץ כנען. וישמע
יעקב כי יש שבר במצרים ויקרא את בניו ויאמר
להם: למה תתראו בעיני עם הארץ כאלו יש לנו לחם?
רדו גם אתם מצרימה ושברו לנו אכל למחית ביתנו.
וישמעו בני יעקב בקול אביהם ויקומו לרדת
מצרימה בין יתר הבאים. ויצו אותם יעקב לאמר:
בבואכם העירה אל תבאו שמה יחד דרך שער אחד, פן
יאמרו המצרים כי לחם רב מאד באתם להוציא מארצם.
וירדו בני יעקב מצרימה ויעשו ככל אשר צוה
אביהם. ואת בנימין לא שלח יעקב את בניו, כי אמר
פן יקרנו אסון בדרך כאת יוסף אחיו. ויהי בלכת
עשרת האחים בדרך מצרימה ויזכרו את יוסף אחיהם
וינחמו על כל אשר עשו לו, ויאמרו איש אל אחיו: הן
נמכר יוסף אחינו לעבד מצרימה, ועתה נבקשהו נא
שם ונפדהו מידי אדוניו; ואם לא יאבה בפדיון
ולקחנו מידו את אחינו בחזקה. ויהי בקרבם לגבול
מצרים ויתפרדו האחים ויבא כל אחד העירה דרך
שער אחר והשוערים כתבו את שמותיהם ביום ההוא
ויביאו את הכתוב ליוסף. ויקרא יוסף את שמות כל
הבאים ביום ההוא ארצה מצרים וימצא כתוב, אשר
באו עשרת אחיו העירה דרך עשרה שערים, וכל אחד
דרך שער אחר. ויצו יוסף את פקידיו, כי יסגרו כל
אוצרות הלחם אשר בעיר וישאירו פתוח רק אחד
להשביר ממנו לכל הבאים. ויתן יוסף את שמות אחיו
לפקיד האוצר ההוא ויצוהו לאמר: כאשר יבאו אליך
עשרת האנשים האלה – תתפשם והבאתם אלי.

ובני יעקב כאשר נפגשו שנית בתוך
העיר גזרו אמר לחפש ולמצא תחלה את יוסף אחיהם
טרם ישברו להם אכל. וילכו ויבקשוהו בכל
הרחובות והשוקים שלשה ימים ושלשה לילות ולא מצאו,
ויבאו גם אל בית-משתה אשר לסוחרי העבדים
לחפשהו שם – ואין. ופקיד האוצר הודיע את יוסף
לאמר: זה שלשת ימים אשר עשרת האנשים באו העירה
ולחם לא קנו עוד מידו. וישלח יוסף את עבדיו לחפש
את עשרת אחיו בכל העיר וילכו וימצאום
בבית-המשתה אשר לסוחרי העבדים, ויתפשום להביאם
אל אדונם. ויובאו בני יעקב לפני יוסף וישתחוו
לו אפים ארצה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52706