


	
	עשו ויעקב
	




ויהי כאשר שב לבן לארצו וישלח את
בעור בנו ועמו עוד עשרה אנשים, וימהרו ויעברו
את הדרך לפני יעקב ויבאו אל עשו ארצה שעיר
ויאמרו לו: כה אמר אחי אמך לבן בן־בתואל:
השמעת את אשר עשה לי יעקב אחיך אשר בא אל ביתי
בערום ובחסר־כל, ואגדלהו כבן לי ואתן לו את
שתי בנותי ואת שתי שפחותי לנשים. ויהי כראותו
כי עשה עשר בביתי, ויגנב את לבבי ויעזבני חרש
בלכתי לגזז את צאני, וינהג את בנותי כשבויות
חרב, ויגנב גם את אלהי ויברח. ועתה הנה עזבתיו
אצל נחל יבוק, אותו ואת כל הרכוש אשר גזל ממני,
ואם יש את נפשך – צא לקראתו ועשית לו ככל אשר
תאוה נפשך. – כשמע עשו את דברי מלאכי לבן,
ויזכר את שנאתו ליעקב אחיו וחמתו בערה בו.
ויקח מאנשיו ששים איש, וישכר נם מבני שעיר שלש
מאות וארבעים איש שולף חרב, ויצאו לקראת יעקב
להלחם בו. ומלאכי לבן יצאו מאת פני עשו וילכו
ארצה כנען ויבאו ביתה רבקה ויגידו לה לאמר: הנה
עשו יצא עם מחנה רב להלחם ביעקב בנך השב מחרן.
ותמהר רבקה ותשלח מעבדיה הנאמנים לה שבעים
איש לעזר ליעקב אם יתנפל עליו עשו. וילכו
האנשים האלה לקראת יעקב ויפגשוהו אצל נחל יבוק.
ויכר יעקב את עבדי אביו ויחבק להם וישק להם
וישאלם לשלום אביו ואמו. ויאמר יעקב כאשר ראם:
“מחנה אלהים זה” – ויקרא את שם המקום מחנים. –
ויאמרו מלאכי רבקה אל יעקב: אמך שלחה אותנו
אליך לאמר לך, כי עשו אחיך יצא לקראתך עם מחנה
רב מבני שעיר; ועתה בבואו אליך – אל נא תדבר
עמו קשות, התחנן לו ותן לו ברכה לכפר את פניו
למען אשר יסלח לך והצלת את נפשך ממות. ויעש
יעקב כאשר צותו אמו וישלח מלאכים אל עשו אחיו
שעירה לדבר אתו תחנונים ולהתנצל לפניו. ויען
עשו את מלאכי יעקב קשות ויאמר אליהם: הלא הגד לי
את אשר עשה יעקב ללבן דודנו, אשר גדלו בביתו כבן
לו ויתן לו את שתי בנותיו ושפחותיו לנשים – וישלם
לו יעקב רעה תחת טובה ויגנב את לבבו כאשר עשה
לי פעמים. ועתה אתראה אתו פנים ועשיתי לו
כאשר עם לבבי. – וישובו המלאכים ויגידו ליעקב את
דברי עשו אחיו. ויירא יעקב מאד ויתפלל אל ה' כי
יצילהו מכף עשו אחיו. ויכל מהתפלל ויחץ את
אנשיו ואת עדריו לשתי מחנות, ויתן את המחנה
הראשונה ביד דמשק בן אליעזר עבד אברהם, ואת
השני נתן ביד אלינוס אחיו.

וישמע ה' את תפלת יעקב וישלח בלילה
ההוא ארבעה מלאכים לקראת עשו, ויהיו בעיניו
כארבע מחנות פרשים. וירץ המלאך האחד ויבהל את
מחנה עשו, ויפול עשו מעל סוסו ארצה, ויפוצו
אנשיו מעליו. ויאמר עשו אל המלאכים: הן יעקב אחי
הוא וזה עשרים שנה אשר לא ראיתיו ואצא לקראתו היום
לקבל את פניו בשמחה – ולמה עשיתם לי כמעשה
הזה?!… ויענוהו המלאכים לאמר: חי ה', כי לולי
אמרת כי אחיך הוא, אם השארנו ממך ומאנשיך עד אור הבקר שריד ופליט. –
ויעקב לן בלילה ההוא עם אנשיו ויתיעץ עמם על
המנחה אשר יגיש לעשו. ויהי כאשר העביר את כל
אשר לו את נחל יבוק וישאר לבדו בעבר הנהר, כי
הלך לקחת פכים קטנים, ויאבק עמו מלאכו של עשו
ותקע כף ירך יעקב בהאבקו עמו. ויהי כעלות
השחר וירא המלאך כי לא יוכל ליעקב, ויברכהו
לשלום וילך לו.

ובחצות היום נפגשו אנשי עשו עם אנשי
יעקב. ויהי כראות עשו את יעקב ותהפך שנאתו
אליו לאהבה, ויפול על צואריו ויחבק לו וינשק לו,
ויבכו איש על צוארי אחיו. וגם אליפז בן עשו
הבכור וארבעת אחיו וכל האנשים אשר הלכו עם עשו
שמחו מאד ביעקב וישלימו לו, כי נפל פחד אלהים
עליהם. וישא עשו את עיניו וירא את הילדים, בני
יעקב, הולכים ומשתחוים לו אפים ארצה, וישאל את
יעקב: מי אלה לך, הבניך אם עבדיך הם? ויען יעקב:
בני הם אשר חנני ה' ויוסף עשו לשאלהו: ומה הוא
המחנה אשר פגשתי אמש? ויען יעקב: למצא חן
בעיניך, ולקחת מידי את מנחתי זאת. וימאן עשו
לקחת את המנחה, ויפצר בו יעקב ויקח. ויתן את
חציה לאנשיו אשר הלכו אתו, ואת חציה השני נתן
ביד ארבעת בניו, ואת הכסף והזהב נתן ביד
אליפז בנו בכורו. וישב עשו עם אנשיו שעירה,
ויעקב וביתו נסעו אל גבול ארץ כנען.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51619