


	
	בני קטורה וישמעאל
	




ובעת ההיא לקח לו אברהם אשה לעת זקנתו
ושמה קטורה מארץ כנען, ותלד לו ששה בנים ואלה
שמותם: זמרן ויקטן ומדן ומדין וישבק ושוח.
ויפרו וירבו גם הם, ויתן להם אברהם אביהם
מתנות וישלחם מעל יצחק בנו. וילכו משם לגור
באשר ימצאו, ויסעו ארצה הקדם, ויבנו להם שם
ערים וישבו בהן. אך בני שבא ודדן בני יקטן לא
התישבו בתוך אחיהם בארץ ההיא ויהיו נוסעים עם
עדריהם במדבר ערב ובני מדין הלכו מזרחה לארץ
כוש וימצאו בקעה גדולה ויבנו שם עיר וישבו בה,
היא ארץ מדין אשר מנגב לארץ כנען עד היום הזה.
ואלה תולדות ישמעאל בן אברהם, אשר ילדה לו הגר:
ויקח ישמעאל לו אשה מארץ מצרים ושמה רישה היא
מריבה, ותלד לו את נביות ואת קדר ואת אדבאל ואת
מבשם ואת בשמת אחותם. ויגרש ישמעאל את אשתו
זאת, כי היתה רעה בעיני אברהם אביו, ויקח לו אשה
מארץ כנען ושמה מלכית, ותלד לו את משמע ואת
דומה ואת משא ואת הדד ואת תימא ואת יטור ואת נפיש
ואת קדמה. אלה בני ישמעאל ואלה שמות י"ב נשיאיהם
לתולדותם, ואחר נפוצו משפחות ישמעאל וילכו לגור
באשר ימצאו, וישכנו בסביבות מדבר פארן, ויהי
מושבם מחוילה עד שור אשר על פני מצרים.

ורבקה בת בתואל אשת יצחק היתה עקרה
אין לה ולד. וילכו יצחק ורבקה אל ארץ המוריה
להתפלל לה‘, כי יתן להם בנים. ויעמד יצחק
במקום העקדה ויעתר לה’ ויאמר: ה' אלהי השמים
ואלהי הארץ, אשר טובך וחסדיך מלאו כל העולם
ואשר לקחת את אבי מארץ מולדתו ותביאהו ארצה
כנען ותאמר לו: לזרעך אתן את הארץ הזאת,
ותבטיחהו לאמר: ארבה את זרעך ככוכבי השמים
וכחול אשר על שפת הים, – שמע נא הפעם לקול תפלתי
ותן לנו זרע אנשים, כאשר נשבעת לאברהם
אבינו"… ויעתר לו ה', ותלד רבקה לתקופת הימים
תאומים, ויקראו את שם האחד עשו, כי היה כלו שעיר
כעשב, ואת השני קראו יעקב, כי ידו אחזה בעקב
עשו בהולדם; ויצחק בן ששים שנה בלדת אותם.
ויגדלו הנערים ויבאו באנשים, ויהי עשו איש יודע
ציד, ויעקב – יושב אהל ורועה צאן. ויגר יצחק ובני
ביתו עם אברהם אביו בארץ כנען כאשר צום
אלהים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51613