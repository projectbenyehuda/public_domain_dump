


	
	לפני המחול
	



1

שלהי דקיץ. שעות אחדות לפני בוא הערב. ובכל העיר קוטב
מכינות את עצמן בנות ישראל לבוא הליל ו“המחול” שבליל. היום הוא יום נישואי
בת הרב הצעירה, ובלילה יהיה המחול הגדול לכל בת בכירה בעיר הקרואה אל
החתונה. וכולן קרואות אליה, מכל המעמדים ומכל הבתים. גם בנות העשירים גם
בנות העניים כולן באות בבגדיהן המהודרים כבנות מלכים, על מנת לצאת במחול
ולהתראות.

והמחול בעצמו, בבגדים לבנים או שחורים, בבית הגדול המלא
אורה ותחת השפעת ה“כלי־זמר” המשמחים את הלב ומרחיבים את הדעת, הוא ענין
נכבד אצל הנפשות הללו החיות בלי שינוי ושמחה בחיים. בנות ישראל אינן
מטיילות הרבה ואינן נראות הרבה. קבורות הן ביפין בבתים פנימה; והרבה מהן
העניות מנוולתן. להן הלא אין גם תורה ומצוות, עבודת אלהים ודברי מסחר;
במלאכה לא תשלחנה את ידיהן ובספרים אינן קוראות; רק לילי ה“מחול” המה “כתר”
חייהן, להם הן מחכות ולזאת נפשותיהן נשואות.

וגם בת איתמר הבכירה, ריבה או ריבל’ה, חולמת את אותו הליל
זה כמה. אצל רב העיר הלא תהיינה כולן, כולן, וגם היא תבוא לשם. עודנה יפה
כשלובשת היא בגדים טובים, זאת יודעת היא משכבר הימים; אבל עתה בגד הגון כזה
לה אין, אין.

- אמי, אמי – היא קוראת – נמשכן את הכל… איני  יודעת… אבל בגד צריך לי, בגד בשביל ללכת אל המחול.

- מה? – צועקת אמה, – המשוגעה את? עתה נחשוב אודות
החתונה, עת כמעט לחם אין בבית! לבי דוי מבלי דעת איזה “חור” נמלא
קודם… יקלי הולך בלי מנעלים לחדרו. פסי  גונחת זה כמה; הרופא אומר: חלב תנו לה!
“ראשו יהיה עליו” כמו שיש לי חלב. – מנשה צם כל הימים  ומתמיד גדול. אומרת אנכי לו: אל נא תתמיד, בני; והוא משיב לי:
"אל נא תתערבי בדרכי, אמי. האב הוא חלש מאד, גם חמין
לא אוכל לבשל לו, והפרנסה דחוקה… לנו דרושים עצים, תפוחי־אדמה,
תשלומים להחנוני, שאינו רוצה עוד לתת בהקפה – ובראשך שוכן ליל־המחול.
אלי, אלי, למה ענשתני?

- ירויח האב – השיבה הבת בחימה – למה הוא יושב
בבית־המדרש כל היום? המן השמים יוריד לנו האל אם לא יעשה
מאומה? גם בימות השוק הוא יושב בבית־המדרש,  ולפרנסה לא ידאג כלל.

- הניחי להאב, אומרת אני לך! האם
לא די לך כל אלה, ועוד את רוצה לעמוס עליך חטא זלזול הורים? האב הוא
חלש ואינו יכול לעבוד הרבה. כשהשם יתברך אינו רוצה לא תועילינה כל
תחבולותינו.

- אבל אנכי חפצה ללכת שמה, ויהי מה! מחכה אנכי זה כמה…

- את המטאטא אקח בעבורך ואגרש את המחול מראשך. השומעת  את? הישמרי ושבי בביתך. עניים כמונו אינם צריכים לחתונות.

- האם אין אנחנו בני־אדם – השיבה ריבה בקול בכי, – מה  לנו בחיינו? כל הימים אני עובדת בבית
ובבית־הבישול כשפחה ממש בלי כל מרגוע. כל אשר בבית עמוס על צוארי –
בעד כל דבר אנכי ערבה. האב מקלל, את מקללת. הבנים לא יתנו לי מרגוע.
עלי לאפות ולבשל, לנקות את הבית ולתקן את בגדי הילדים. תמיד שולחים
אותי לחוצות ורחובות ולחנויות. עלי הכל מבוקר ועד ערב. ואם פעם אחת
בשנה חפצה אנכי להירגע מעט ולהיראות כבת־אדם את מקללת. האקבר פה כל
ימי? – ותשא קולה ותבך.

והאם עומדת כנדהמה. לבה נתרכך, אבל מה תעשה? עוד מזלגות של כסף שמרה באמתחתה לבוא מועד. היא לוקחת אותן
ונותנת אותן לבתה הבוכיה לאמור: לכי עמהן אל נחמה בעלת־הבגדים וקחי לך משם
בהקפה בגד טוב, לבן, לא שחור. הלבן מתאים לחנך. את מקלעות שערותיך תוכלי
להוריד על כתפיך, עודך צעירה לימים…





כבר אתא ערב. רחובו של הרב לבש שמחות. קול ה“כלי־זמר” כבר
נשמע והבנות, מלובשות כבנות מלכים, ממהרות אל אולם המחול המאיר
למרחוק.

וריבל’ה, לבושה בגד לבן המתאים לשערותיה השחורות, צועדת
לאט לאט מבית אמה אל רחוב האולם. פניה עודם עצובים, וזה מוסיף לה לוית
חן…










נוסח ראשון לסיפור בשם זה, שבא בספר זה בעמוד  קכ"ז  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28181