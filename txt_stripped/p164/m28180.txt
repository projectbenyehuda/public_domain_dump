


	
	אב ובן
	



1

הוא היה מרדכי “האדום”, העשיר היותר גדול בקוטב העיר, איש
גדל הקומה ובריא בשר. משכמו ומעלה היה גבוה מכל אנשי עירו, ובאצבעותיו
החזקות היה יכול לשבר גם מטבעות־נחושת.

והוא מבני עניים יצא. בנערותו עבד עבודת “עובד” בבית־הריחים־של־מים אשר בקצה העיר, שהוא עתה אדון לו.

אומרים עליו שגם אז, בהיותו שם עובד ומרויח לחמו יום יום,
כבר נשא עיניו אל בית־הריחים ואל נכסיו וברצונו העז שלא פסק ממנו רכש לו
הכל ויהי לאדון הכל.

והוא גם הוא בנה את בית־הריחים מחדש לפי “המהלך החדש”. הוא
בנה סביבו בתי־אסמות־בר, ויבסס את הגשר הגדול המפלג את הנהר הגדול השוטף
בצדי העיר.

אומרים עליו שבשעת “השטף” הגדול, כאשר עלו המים על גדותיהם
וישטפו בתים רבים וגם הגשר והריחים עמדו בסכנה, הופיע הוא בעצמו על הגשר
השטוף ובעוז רוחו פעל על האיכרים הרבים שנהרו מכל עבר לשום מעצור להגלים.
רבים מהם אמנם טבעו; אבל הגשר עם הריחים ניצלו עד היום הזה.

והריחים “הולכים” יומם ולילה. כל משרתיו ועבדיו יראים
מפניו ומכבדים אותו. הקמח הטוב והמשובח שלו עובר גם ארחות ימים, ומכל
העיירות והכפרים סביבו מרבים עברים ואיכרים לבוא ולסחור, לטחון ולמכור,
לקנות ולטחון. בכל יום ובכל שעה אנשים יוצאים ובאים שם. עגלות טעונות
עומדות, והרוח החיה אשר שם מעודדת גם את אנשי העיר, המתפרנסים באורח ישר
או אי־ישר מהריחים, גם ברוח גם בצער.

ומרדכי לא ישים לבו לאנשי העיר המשכימים לפתחו. הוא מבטלם
בלבו ואינו מכבדם כלל, גם את הלומדים וגם את בעלי־הבתים. בעיקר הדבר כולם
עבדים המה בעיניו…

בטבעו הוא פזרן, אבל “צדקה” אינו אוהב לתת. כל מי שפושט
ידו לעזרה נקלה הוא בעיניו… אבל לשכניו ידו פתוחה; והמה רובם לא מן
“הטובים” שבעיר.

מהם אבא, איש פשוט ונקי במלבושו, הגוזז גם מעט את זקנו
ויש לו “משומדת”; גם שמואל בן אבא, אדם שמח וטוב־לב שלובש כותונת מגוהצה
ומדקדק מאד בשחור נעליו; וביחוד שמואל “החכם”, יהודי פיקח באמת וגם
“כתבא רבא”, שהוא כעין מזכיר של מרדכי העשיר, אשר גם לחתום שמו אינו יכול
ואינו רוצה.

וגם לההתפלל אינו ידוע. בכלל קשה עליו לשהות בבית־הכנסת
זמן רב. ותמיד הוא מדבר בשעת התפילה את אבא שכנו גם במזרחו של בית־הכנסת.
ולפעמים עוזב מרדכי את בית־הכנסת גם באמצע התפילה. כי מה איכפת לו מה
שאומרים הבריות, שכולם נקלו בעיניו! –

בכללו של דבר הוא בודד בעסקיו ומרגיש הוא שאין איש אתו… החיים המה בידו, אבל הכל עיור בעיניו…

לפעמים יחשוב הכל לחלום לפי דרכו, וגם מרגיש הוא למרחוק שזה כל האדם…

ואשתו ציריל־ביילה חולנית היא כל הימים. בריאה היתה
כשנישאה לו בימי עניו, אבל את העושר לא יכלה לשאת; וככל אשר ביתם ועשרם
הלכו וגדלו ירדה בריאותה מטה מטה; כחולמת־ליל תועה היא בכל חדריה עם
מפתחותיה הרבים בלי דעת דבר…

יש שהוא נושא את עיניו אל שפחותיו – אבל “האדון” שבו לא יתנהו לנגוע בהן, והוא עומד על כבודו גם בדבר זה.

ובלילות הארוכים כשאינו יכול לישון ובדידות הליל מעיקה
עליו, הוא קם וחובש את סוסו ורוכב עליו הרחק מן העיר, שם על הגבעות הקטנות
והמגרשים הרחבים. והסוס דוהר וקופץ ורץ.

אז ירגיש מרדכי את עצמו. הוא מרגיש את עצמו בכל העוצב
שבמהותו; וכמו צר לו המקום הוא מכה במנעליו, מקשקש ברצועתו, ולפעמים גם
יורה בקנה־רובה התלוי בחגורתו. פתאום יבוא הדבר, בלי שום כוונה ומטרה;
בכוח עצור יפלס לו נתיב…

מרדכי גר במעון ארמונו במעלה העיר, סמוך לשער העיר, ובנו
יחידו נתן, או נתן מטקין – כמו שאוהב הוא לכנות את עצמו בשם משפחתו –
יגור בהארמון הישן של מטה, הבנוי משרידי אבני הפולנים, ופניו מוסבים אל הנהר.

ובין האב לבנו מרחק יותר גדול מאשר בין מעלה ומטה, כלומר, בין העיר העליונה להתחתונה.

גם נתן הוא אדם גדל הקומה, אבל אדם יפה ביותר ופניו זכים
כפני יחשן, בן לאבות מדור דור. בכל מהלכו ותנועותיו, בדיבורו ובמעשיו,
יראה בו יחשן ובעל נפש מרגשת כל דבר.

הוא גם ירא־שמים ולמדן לפי חינוכו. אבל ה“תלמוד” שלו
הוא מהודר מן המהודר ומכורך בתכריך הדור. ספריו היפים עומדים בארגז יפה
מאד באולמו הגדול והיפה.

אולמו לבן מאד וקרקעיתו שחורה מאד. לו חלונות רבים עוטים
לבנים, ועל הקרקע מרבדים של בד לבן. הכסאות מכוסים לבנים, ומראות גדולות
מהקרקע עד התקרה עומדות אצל הקירות הריקים.

שם הוא אוהב להיסגר וללמוד מתוך
הרחבה ודבקות. הוא מרגיש את התלמוד יותר מאשר הוא מבינו; והוא רואה את
כל התנאים והאמוראים כולם זקנים מכובדים בעלי זקנים לבנים ומעוטפים
לבנים.

והוא מדקדק מאד בכתנותיו הלבנות שהוא לובש רק מן המין
היותר משובח. הוא מביא לו אותן מחוץ־לארץ ומשלם בעדן במיטב כספו. כולן
מעוטפות בנייר של משי ושמורות בארגז עדי יבוא יומן.

בכל יום ויום הוא לובש כותונת מגוהצה ובכל יום ויום הוא רוחץ את בשרו במים. הוא אוהב לראות את גופו
הטהור בהאמבטי של שיש לאור הנר. לפני לכתו לישון הוא רוחץ את בשרו, וכשעה
שלמה יושב הוא באמבטי שלו בדומיה.

את בתיה אשתו הוא מכבד כבת־מלך, והיא באמת מבנות־מלכים:
מאן מלכי – רבנן. היא יחשנית גדולה, ובדממת־יפיה יש מעין דממת כוכבי
הליל.

היא צנועה וטובת־לב מאד. דבריה נשמעים כל כך בלחש וקולה
כל כך רך, עד שחשבה לנפש מעולם אחר, עולם שמתירא לגעת בעולם השפל
הזה.

ובנותיה הקטנות כבנות מלכים, כנפשות טהורות רחוצות למשעי, סובבות אותה כל הימים, והיא אם לילדיה בכל צניעות אהבה לא־מגושמת.

והאמות והשפחות כולן ישרות, כולן לבושות לבנים טהורים וכולן מכבדות את אדוני הבית.

גם האדונים הפולנים, שעוד להם מסחר וקנין את הריחים, מכבדים את הבן על פני האב.

והוא, נתן, עוסק רק עמהם, יען כי בשפת ממהר הוא לדבר
ויודע הוא להתהלך עמהם. אבל את הטוחנים והעובדים לא יעסוק; הוא אינו יכול
לסבול שבני־אדם כאלה ידרכו על אדמת ביתו במנעליהם הגסים.

וגם לו סוס ורכב, ובם אינו נוסע לבדו. את בתיה רעיתו הוא נוסע בכל יום ויום לפנות ערב.

אז, בעזבם את שאון הריחים מעבר לגשר ובנסעם בצדי הנהר
השלו, אז חיים המה יחדיו ומשוחחים כאוהב ואהובתו, ככלה היא בעיניו בשעה
שהוא לוקח את ידה הרכה בידו.

דומיה מסביב. הסוסים הולכים לאט. הערב בא שפי וכוכבי הליל רואים נשיקות־נפשות. – –

ככה חיים האב והבן זה ימים רבים.










ציור זה, שנדפס ב“מעירי הקטנה” ולא נכלל בכתבים  המקובצים, הוא מעין טיוטה ל“בסתר רעם”.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28180