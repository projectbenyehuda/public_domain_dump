


	
	מעשי אדני הדרושים
	



אופן






מעשי אדני הדרושים / בקהל קדושים:





שפרה ברוחו / שמי שחקים,

כראי יצוקים / וצר חזקים.

מבטח קצוות / וים רחוקים –

רחמיו עלי כל הנפשים / כל יום חדשים.





האל גדל עז, / תמים תבונה,

מאין דמות לו / ולא תמונה,

מחקר פלאיו / והתכונה

חכמי חרשים מחרישים / ונבון לחשים.





הודו יתנה / המון שרפים,

כלם למאות / ולאלפים,

הנאמנים / ולא חנפים,

כי לא יגעים כאנשים / הנחלשים.





נגדם כרובים / ברום מרומים

לשמו מברכים / בחיל ואימים

דבר מדבר / אמת ותמים,

כי לא ללכתם כאנושים / לקראת נחשים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31481