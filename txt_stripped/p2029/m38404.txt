


	
	[איכה ישבה בדד גברת ממלכות (קינה)]
	



[כנוי המחבר של “ספר יוספון” (שמו האמתי לא נודע). כנראה חי באיטליה בדרומית בראש המאה העשירית]






קינה על־חרבן ירושלם



איכה ישבה בדד גברת ממלכות

איך היתה למרמס לרגלי טמאים

אשר אילי הקדש נלחמו בעדיך

מן-שמים הרעימו על-אויביך

והכוכבים ממסלותם נלחמו מלחמותיך

וגם הארץ בלעה עוכריך

ועתה היית למרמס

למשטח חרמים לקברי מתים

עורו-נא אברהם יצחק ויעקב וראו בניכם

איך כסתה הארץ פגריהם

עורו-נא משה ואהרן וראו שרפת תורתכם

עם הכהנים והלוים

עורו-נא כי הנה נאמנו דברי יה

שפכו דמם כמים סביבות ירושלם

אוי נא לנו כי נשארנו

לראות השערוריה הזאת

ומי יתן ונהיה בלא עינים

ולא נראה הריסות מקדש יי ושרפת היכלו

כי נפלה עטרת ראשנו

אוי נא לנו כי חטאנו.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38404