


	
	אלף ולילה אחד: אגדות מזרחיות עם ציורים
	



חלק ראשון



שער.jpg


I אלף ואחד לילה.


בארץ סינים היה מלך גדול ונורא
וימשל המלך בכל האיים אשר מסביב לארצו
ובארץ הודו. ויהיו לו אוצרות זהב וכסף וסגלות
מלכים אין קץ; ואין מספר לחילו ואין קצה לעשר שריו
ועבדיו. ויולדו לו שנים בנים חרוצים ואנשי חיל
משכמם ומעלה גבוהים מכל בני סינים. יושבי
הממלכה אהבום מאד. ויהיו קשורים ומסורים להם
בכל נפשם ובכל מאדם…

ויהי כי קרבו ימי אביהם למות ויחלק
את ממלכתו בין שני בניו: את ארץ סינים נתן לבכורו,
ואת ארץ הודו – לצעירו, ויגוע המלך ויאסף אל
עמיו. וימליכו אנשי סינים את שריער הבכור למלך
עליהם, ובני הודו המליכו עליהם את שזמין הצעיר.
וימשלו שניהם בחכמה ודעת, חסד ומשפט אמת
היה מכון כסאם. ככה עברו עליהם עשרים שנה
בהשקט ובטחה.

ויהי היום ויזכור מלך סינים את אחיו
הצעיר את מלך הודו. וישלח את פיכל שר־צבאו אל
ארץ הודו לבקש ממנו, כי יבא להראות את פני
אחיו הבכור, המחכה לו בכליון עינים ומשתוקק
לראותו ולחבקהו. ויקם שר צבאו וילך לארץ
הודו ויבא למלך שזמין ויקד לפניו אפים
ארצה וידרש לשלומו בשם מלכו. ויספר לו גם על
דבר שלום אחיו המלך בארץ סינים. ויבקש מאתו,
כי יואיל לעזב לעת קצרה את ארצו ולנסע לאחיו
הקורא לו מרחוק, והמקוה, כי לא ישיב פניו
ריקם.

ויקם מלך הודו ללכת לראות את פני
אחיו האהוב המחכה לו. ויהי בלכתו כברת ארץ
מקרית מלכותו, ויזכר, כי שכח בביתו דבר
הנחוץ לו. וישב על עקבותיו ויבא אל עירו ואל
ביתו לקחת את הדבר הנחוץ אשר שכח, וירא והנה
אשתו המלכה יוצאת במחולות עם עבדו. ובסובבם
במחול תלחש לו: מי יתן ולא ישוב עוד המלך
שריער לעולם ואמליך אותך על ארצו. ויתפלץ
המלך לשמע הדברים האלה ויכעס מאד, ויגרש את
שניהם מביתו וישלחם לארץ גזרה. אחרי כן קם
ויסע ארצה סינים אל אחיו המלך, וישמח המלך
שריער לקראתו שמחה גדולה ויחבקהו וישקהו,
וירא והנה פניו רעים מאד ויתעצב אל לבו
וישאלהו: למה פניך רעים, אחי יקירי? ויען אותו
מלך הודו: “מחלה ממארת מדכאה את נפשי זה ימים
רבים”. – כי הסתיר המלך האמלל את האמת מאחיו
לבל יעציבהו.

ויהי בהיותו שם ימים אחדים בקש
המלך שריער מאת אחיו שזמין ללכת יחדו היערה
לצוד ציד.

אבל מלך הודו לא אבה ללכת, כי זכרון
אשתו הבוגדת ואחריתה המרה עצבו וימררו את
רוחו ולא נתנוהו לשמח בשמחת הציד. ויהי
כאשר ראה מלך סינים, כי אחיו לא יאבה לצוד ציד
וילך לבדו עם אחזת מרעיו. ויותר אחיו הצעיר
בבית. ויהי כי ארכה לו העת לשבת לבדו ויקרב
אל החלון ששם נשקפה לו גנת ביתן המלך.
והנה בעוד רגעים באו שפחות המלך ועל כתפיהן
נשאו את המלכה היפה בנשים אל הגן, והמון
משרתים ומשרתות הולכים הלך לפניה ולאחריה,
וכלם אליה ישגיחו להקשיב אל כל הגה היוצא
מפיה ולעשות ככל אשר תשאל נפשה. המלכה
עמדה וקראה: הבו לי את הגלם המלך! ברגע זה
העמידו לפניה את פסל השיש של המלך. המלכה
רמזה לעבדיה ולשפחותיה: עתה גשו כלכם אל
הגלם וירקו לו בפניו. ויעשו כלם כמצות
המלכה ויקרבו כלם אל הפסל וכל אחד ירק לו
בפני המלך. ותוסף המלכה ותאמר: עתה יקרב מי
שחפץ ויכה את המלך בפניו. ולא אבו העבדים
והשפחות להכות את המלך, רק עלם אחד, אשר חפץ
למצא חן בעיני המלכה הרשעה, קרב והכה בפני
השיש אחת ושתים, עד זב דם מיד המכה. ותמהר
המלכה אל העלם ותשקהו ותקרע לולאה אחת
מלולאות שמלתה ותחבש את פצעי ידו ותקרא: מה
יקרת ומה נעמת לי, העלם, שהכית את מלכי
שנוא נפשי; מי יתן ולא ישוב עוד מצידו והיית לי
אתה למלך.

ויהי כאשר ראה גיסה היושב אצל
החלון את הדבר הזה וידע ויבן, כי לא אחד הוא
האמלל בתבל. ויקם וילך לקראת אחיו השב מצידו
ופניו לא היו לו עוד. וישת ויאכל המלך שזמין
בתאות נפש, ויתוכח עם אחיו בענינים שונים,
ובפנים צהלים דבר עמו שעות אחדות. ויתפלא
המלך מאד וישאל אותו סבת הדבר. וימאן האורח
לספר לאחיו את הדבר אשר נודע לו זה עתה, כי לא
חפץ להשבית את שלות נפשו ולערער את שלום
ביתו, אבל כאשר פצר המלך באחיו עד מאד, הגיד
לו את כל אשר ראה. ולא האמין המלך שריער למשמע
אזניו ויחפץ לראות זאת בעיניו, וישיתו שני
האחים עצות, איך להוציא את חפץ לב שריער לפעלו.
ויהי ממחרת ויאסף המלך את כל סריסיו ועבדיו
אל ביתו ויאמר להם, כי חפץ יחפץ ללכת אתם
היערה לצוד ציד. ויהי כצאתם את העיר ויצו על פיכל
שר צבאו להותר עם כל החיל מחוץ לעיר עד אשר
יקבל פקדה מיחדה ממנו לשוב העירה, והוא
התחפש ויבא העירה ואיש לא הכירהו. ויבא אל
ביתו ויעמד על יד החלון היוצא אל גנת הביתן
וירא את המראה אשר ראה אתמל אחיו. וירגז
תחתיו ויקצף. אז ספר לו אחיו, כי גם אותו מצאה
הרעה הזאת, גם אשתו הנחמדה קללה אותו באזני
עבדו ויגרש את שניהם יחד.

ויאמר שריער אל אחיו: שמע נא, אחי,
נלך נא מעל הארץ הנשחתה הזאת ונבקש בתבל
ומלואה, הישם אמללים כמונו?




1.jpg



ויקומו ויצאו וילכו דרך מבואות
נסתרים מביתם ומעירם הרחק מארץ מולדתם, עד כי
באו לחוף ים גדול וישבו לנוח מעמל דרכם. ויהי
בשבתם ויתחולל הים ויתגעש ויתרומם עמוד
מים שחורים גבה ורם עד לשמים והעמוד הזה
הלך הלך וקרב. וייראו המלכים וימהרו לטפס
ולעלות על ראש העץ הגבה אשר היה קרוב אליהם.
והעמוד הלך הלך וקרב עד כי קרב מאד. והנה יצא
ממנו כרוב גדול ונורא ועל ראשו היתה תבה גדולה.
וישב הכרוב לא רחוק מהעץ. ויורד את משאו מעל
ראשו, ויפתח את התבה, ויראו המלכים, כי בתבה
הגדולה נמצאה עוד תבה שנית. ויפתח הכרוב את
התבה האחרונה, ותצא ממנה עלמה כלילת יפי,
אשר כמוה לא ראו מעודם. הכרוב הביט אליה רגעים
אחדים ואחרי כן אמר לה: שבי פה ואנכי אשים
את־ראשי בחיקך ואישן. ויהי כאשר ישן הכרוב.
ותשא העלמה את עיניה ותרא את המלכים על ראש
העץ. אז הורידה את־ראש הכרוב מחיקה ותשכיבו
ארצה. ותצו להם כרגע לרדת מעל העץ, ואם לא אז
תעיר את הכרוב משנתו ויהרגם באכזריות רצח…
וימהרו לרדת מן העץ. ותשבע אותם, כי ישמעו
לקולה לאשר תצוה אותם. ואם לא, מרה תהיה
אחריתם, ותוצא מצלחתה שרשרת ובה חמש מאות
טבעות, המלכים שאלוה: מה פשר הטבעות האלה?
"דעו, מלכים, – ענתה היפה־פיה – כי מספר הטבעות
מספר חתנותי אשר חגותי ואישי הכרוב איננו
יודע, כי אין עצה ואין חכמה ואין תבונה נגד
האשה… הבה נחג נא עתה שתי חתנות זו אחר זו,
נסתובב נא במעגל מסביב לבעלי זה הנרדם, וכל
אחד מכם יוסיף טבעת לשרשרתי הגדולה הזאת.
הנה הצפינני אישי הכרוב בתבה בתוך תבה ואת
התבה הצפין בקרקע הים. ובכל זאת ראו כמה גדולה
השרשרת! הבה נסתובב במעגל המחולות, נחג את חג
חתנותינו בשמחה ולפני לכתכם תתנו לי את
טבעותיכם! ועתה דעו לכם, כי אם אינכם עושים את
דברי אעיר את הכרוב ויעשה אתכם כלה.




2.jpg



ויחגו שני המלכים את חג חתנתם
אתה על כרחם ויתנו לה כל אחד את טבעתו
ותצמדן היפה־פיה אל השרשרת, ואת המלכים
שלחה מעל פניה מיראה פן ייקץ הכרוב אחרי
שעברו עליו איזה שעות בשנה. והמלכים שבו איש
אל ארצו ואיש אל נחלתו, באמרם: “עתה מצאנו מעט
נחם לנפשנו, בדעתנו, כי לא רק בנו בגדו
נשינו, כי גם אשת הכרוב הגדול והנורא מרמה
אותו כפעם בפעם. וצרת רבים חצי נחמה”.

כאשר בא שריער מלך סינים אל ביתו
לקח לו מדי יום ביומו אשה חדשה, בערב באה אליו
מקשטה בעדי מלכות. תכלת וארגמן לבושה.
ותובל בשמחות וגיל אל תחת חפתה ובבקר גרש
אותה בחרפה מביתו אל ארץ גזרה ושממה, ולא
יספה עוד לראות את ביתה ואת עירה עד עולם. ככה
ארך הדבר הזה שלש שנים.. עד כי כל איש, אשר
היתה לו בת שהגיעה לפרקה, נס מעל הארץ. ותחזק
פקדת המלך שריער על שר צבאו פיכל להביא לו יום
יום עלמה אחרת להיות לו לאשה ליום אחד. אבל איש
לא חפץ להוציא את בתו לחרפה. ויהי היום וישב
שר הצבא סר וזעף אל ביתו, כי ביום המחרת עליו
לעמד לפני המלך והוא לא הקים עוד את מצותו ולא
השלים את פקדתו, אשר פקד עליו בחזקה. ויהי
בבאו הביתה שאלה אותו בתו הבכירה שהריזד:
“אבי, למה זה פניך זועפים היום?” ויספר לה אביה
את דאגתו ויראתו את חמת המלך. ותאמר לו בתו:
אבי, הבא אותי לפני המלך ואהיה אנכי העלמה
היעודה לו לאשה, ואולי יתן ה' ואציל את בנות
עמי וגם את נפשי מחרפה ומצרה.

שר הצבא השתומם למשמע אזניו
ויקרא: “מה־זאת, בתי? התתני את כבודי לכלמה?
ואת אביך תעזבי גלמוד עלי ארץ?” לא! זאת לא אבה!
חלילה לי מה'.

– אבל אבי, יהי מה! הציגה אותי לפני הוד מלכותו.

אז גער בה אביה ויאמר לה: התחפצי,
כי אעשה לך כאשר עשה הסוחר לאשתו. אל
נכון שמעת המעשיה על אודות סוחר אחד, מה שקרה
לו עם אתונו, שורו ואשתו.

– לא, אבי, לא שמעתי עוד את הספור הזה – ענתה בתו.

אז החל צר1 הצבא לספר כדברים האלה.
היה היה איש סוחר ולו שדות וכרמים
ומכלאותיו מלאו צאן ובקר, ובאחת מאורותיו עמדו
חמור ושור. וה' חנן את הסוחר הלז בכל חכמה ומדע,
ויבן לשונות כל חי. ויהי היום בבאו אל אורותו
וישמע את השור מתאונן לפני החמור לאמר:

– מה מרים חיי ומה נעימים חייך! עלי
לעבוד כל היום בשדה, לחרוש ולשדד את האדמה
ואחרי רב עמלי, כבואי עיף ורעב אל האורוה יתנו
לי תבן רקוב ומספוא גרוע. ואתה עומד כל היום על
אבוסך במנוחה, רק לעתים רחוקות ירכב אדונינו
עליך… ובאורוה יאכילוך מאכלים דשנים מאד. לא
אכחד ממך, כי הנני מקנא בך!

– פתי! ענה אותו החמור, לו נתן יוצרך
בינה בלבבך, כי אז בצאתך השדה, תחת לשאת את
האת ולעבוד את האדמה, היה לך לנפל לארץ
ולהתחלות, והשיבוך אל האורוה ונתנו לך לא רק
מפל בר ותבן רקוב, כי אם יאכילוך כרשינים טובים,
כאשר אתה רואה אבוסי מלא מאלה.

ויהי ממחרת הבקר ולא חפץ השור לאכל
המץ אשר שמו לפניו ולא מש ממקומו. וישמע קול
כחולה. ויצו הסוחר, אשר שמע אתמל את שיחת
בהמותיו, לקחת את החמור תחת השור לעבוד אתו
עבודת השדה, גם לתת באבוס השור את הכרשינים.
ואת החמור האכיל מספוא גרוע כאשר האכיל את
השור עד הנה. ויהי בערב כשוב החמור מעבודתו
בשדה פגשו השור בסבר פנים יפות, ויודה לו על
עצתו הטובה ויספר לו, כי חייו ביום הזה היו
נעימים כימי חג ומועד; כי ביום הזה שבת וינח
מנוחת שלום ושלוה. החמור לא ענה אותו מאומה, כי
היה עיף ויגע מרב עבודתו, אשר לא הסכין עמה עד
כה. וביום המחרת עשה לו האכר כמשפט יום
הראשון. ויבא החמור לפנות ערב לאורוה בלי כוח.
ויפגשהו השור גם בפעם הזאת בצהלה ובתודות
מאין הפוגות על עצתו המחכמה ויראהו אבוסו אשר
בו היו כרשינים טובים. אז פתח החמור את פיו
ויאמר:

– אבל היודע אתה את אשר שמעתי היום
בשדה את אדונינו מדבר על אודותיך? הנה הוא צוה
את עבדו לאמר: אם יקשה השור את ערפו גם ביום
השלישי, תובילהו אל הטבח ותמכרהו לשחיטה,
על כן עצתי לך לבל תסתולל עוד מחר באדוניך,
כאשר עשית זה פעמים, כי בנפשך הדבר
הזה.

השור הודה לחמור על חסדו אשר גמל
עליו להודיעהו על דבר האסון הצפוי לו בעוד מועד,
ויחל לאכל בתאות נפש להראות, כי בריא הוא.
ואדוניהם שמע גם בפעם הזאת את הדברים אשר
נדברו ביניהם. ויבא ביום המחרת הוא עם אשתו
בבקר אל האורוה לראות בתשובת השור. ויהי בבא
האכר לקחת את השור וינע בזנבו בשמחה וירקד
הנה והנה עד כי צחק הסוחר בקול גדול מאד,
ותשאלהו רעיתו:

– מה־תצחק?

ויען הסוחר:

– לו ידעת את כל אשר אנכי יודע, כי
אז לא השתאית לצחוקי. אבל להגיד לך זאת לא אוכל,
כי ביום ספרי זאת אמות.

ותפצר בו אשתו ותאמר:

– אחת היא לי אם תמות ואם לא – ואת סודך גלה לי.

ותחל לענותו ולהציקו, עד כי מרו לו
חייו ממות. ויאסף את כל בני משפחתו
ומשפחתה וישאל את פיהם אם עליו למלא את
מצות אשתו, אף כי בדבר הזה ישיא מות על נפשו,
אם לא.

כל הנאספים צוו עליו גם חלו את פניו
בדמעות שליש, כי יחוס ויחמל על נפשו ולא יגיד.
אבל אשתו באחת:

– “מות לכל אות נפשך, אך סודך גלה לי!”

הסוחר לא ידע מה־לעשות, כי היה עוד עול
ימים ולא התענג עוד על מנעמי תבל ועתה ימות
וירד אלי קבר על דבר קל ונבער כזה, עודנו פוסח
על שתי הסעפים: להגיד אם לא. והנה נצב לפניו
תרנגולו וקורא את קריאתו בקול צהלה. ויגער בו
כלבו של הסוחר ויקרא:

– איך תוכל להצהיל קולך ולהיות עלז, ואדונינו בסכנה גדולה מאד.

– מה־זה תדבר לשונך? איזה סכנה? – השתומם התרנגול.




3.jpg



אז ספר לו הכלב את הפגע הרע הנשקף לאדוניהם בעון האשה השליטה בו לרע לו.

וינע התרנגול בראשו ויאמר:
– חי ה‘, כי לא טוב עושה אדונינו. הן נשים רבות
חנני ה’, כחמשים תרנגולות, ובכל זאת בעת יחרה
אפי אניד כנפי האחת וכלן תחרדנה ותפחדנה
לנפנופה, ואדונינו, אשר אין לו רק אשה אחת, האם
לא יוכל ליסר אותה על שגעונה כדי רשעתה עד סור
אולתה ממנה ועד בקשה סליחה מאתו.

הסוחר בשמעו את דברי התרנגול הלך
ויקח את מלמד הבקר וישימהו למראשותיו ויקרא
לאשתו החדרה באמרו, כי שם יגיד לה את סודו,
אחרי כן יעזבנה לעולם, כי ימות. ויסגר הדלת
בעדו ובעד אשתו ויך אותה במלמד הבקר אשר
לו מכות גדולות ונאמנות, עד כי נשקה את ידיו
ותחל את פניו בדמעות שליש, כי יסלח לפשעה,
ותשבע לו בזקן הנביא, כי לא תשוב עוד לכסלה
לדרש ממנו להגיד לה את סודו. אז הרפה ממנה
וחבוקים בזרועותיהם יצאו יחדו הביתה, ששם
שמחו לקראתם כל בני משפחתם, אשר לא פללו עוד
לראותו חי.

כה חתם המשנה ספורו ויוסף ויאמר:

– ואת, בתי, האם ככלותך לא כסכלות
האשה ההיא? ועתה אם תקניטיני, אעשה גם אני
לך כאשר עשה הסוחר לאשתו.

בת המשנה שחקה לספור הזה ותאמר לאביה:

– אבל אני אינני חפצה לדעת סודך
ולהשיא מות על איש, ונהפך הוא, אני חפצה להציל
את בנות עמי מחרפה וכלמה, וכל משל ומכה לא
יעצרו בעדי מהפיק את חפצי הטוב, על־כן אחת
אבקש מאתך, אבי היקר, הביאני למלך – ויהי
מה!

וירא המשנה, כי לא יכל לה ויצו את
שפחותיו לסוך בשרה בשמן המור, וישם עליה
עדי זהב, וילבישה מחלצות, וילך אתה להציגה
לפני המלך.

והיא לפני צאתה מבית אביה. אמרה לאחותה הצעירה:

– מבית המלך אשלח לקרא לך, ובעת
תשבי אצלי, אחרי חפתי, תבקש מאתי לספר לך
ספור אחד מספורי דברי הימים, אשר קראתי הרבה
מאד, ואני לא אמנע את חפצך, ולבי יגיד לי, כי
מזה יעמד רוח והצלה לי ולכל בנות עמי.

בת המשנה הובאה ביד אביה לפני
מלכו. ויהי כראות אותה המלך וישמח לקראתה,
ויודה למשנה על מלאותו את חפץ לבו. ויביאה אל
אפריונו היפה. ויהי בלכתם החלה בת המשנה
לבכות וישאלה המלך:

– מה את חסרה?

ותענה ותאמר:

– בי, הוד מלכות, יש לי עוד אחות צעירה,
אשר חפצתי לראות פניה ולברך אותה לפני
הפרדי ממנה. וישלח המלך ויביאה אל המלכה.
ותחבק הבכירה את הצעירה ותושב אותה על המטה
למרגלותיה.

ותאמר הצעירה אל הבכירה:

– אחותי יקירתי, ספרי־נא לי אחד
הספורים הנחמדים והנעימים אשר ידעת, לבעבור
לא תארך לנו השעה.

– טוב – ענתה שהריזר – רק אם על המלך
טוב הדבר הזה ויתן לי את רשיונו. המלך שמח
לתת למלכה את ארשת שפתיה, להשקיט בזה מעט את
מוסר כליותיו ויאמר:

– ספרי!

ותחל המלכה לספר:






הלילה הראשון.


הוד מלכות! בעיר אחת היה סוחר גדול.
פעם אחת נסע לרגל מסחרו בדרך רחוקה. וישב
בגן אחד לנוח ולסעוד מעט את לבו, ויוצא
מצלחתו לחם ותמרים ויאכל. ככלותו לאכל
השליך את גרגרי התמרים. ויהי בהשליכו אותם על
הארץ ויקם לפניו שד נורא ובידו הימנית חרב.
ויגער בו הרוח ויאמר:




4.jpg



– הידעת, כי בן־מות אתה, כי הכית
נפש את בני יחידי, כי אחד מגרגריך בא כחץ אל
לבו ויפל מת. ועתה אעשה לך כאשר עשית
לו.

וירא הסוחר, כי הוא הולך למות. ויחל
את פני הרוח, כי יתננו לחיות רק שנה אחת, עד כי
ישלם את נשיו, אשר נשו בו האנשים אשר בא
עמהם במשא ומתן, גם יכתב צואה לביתו,
ולתשובת השנה יבא אליו, ואז יעשה בו כטוב
בעיניו. ויתן לו השד את שאלתו, אחרי אשר
נשבע לו הסוחר, כי לתקופת השנה יבא אליו
לעשות בו כחפץ לבו. ויקם הסוחר וילך ויבא
אל עירו ואל ביתו וישלם את כל חובותיו ויצו
לביתו ויספר להם את כל קורותיו, ויילילו אשתו
וילדיו, ויתאבלו מאד.

ויהי לקץ השנה ויברך הסוחר את
משפחתו ויצא מביתו ללכת אל השד וכל בני
ביתו הולכים אחריו הלוך ובכה, עד כי באו לא רחוק
מהגן. ויברך עוד הפעם את בני משפחתו ויצום
לשוב לדרכם הביתה, והוא בא הגנה וישב שם
דומם ומחכה למות.

ויהי בשבתו שם ובוכה בכי תמרורים
והנה איש זקן נוהג באילה עובר לפניו. וישאלהו
הזקן, מדוע הוא יושב כה נדכה במקום הנורא
הזה. ויספר הסוחר לזקן את כל הדברים אשר
קרהו. ויתפלא הזקן על ישר לבב האמלל הזה, כי
שמר מוצא שפתיו ולא חלל את שבועתו ויאמר:

– חי ה', כי לא אעזבך עד אשר אראה מה
יקרך עם השד הזה. המה מדברים והנה עוד זקן
עובר לפניהם, ועמו שני כלבים שחורים, ויברכם
וישאלם, למה הם יושבים על יד משכן השד
הנורא. (המקום הזה היה נודע לזקנים, כי מעון
שעירים הוא, ואולם הסוחר לא ידע את זאת) ויספרו לו
את המוצאות את הסוחר.

ויהי הם עודם מדברים והנה איש זקן
שלישי רוכב על גמל עובר על פניהם וישאלם, למה
הם יושבים פה במקום הנורא הזה. ויספרו לזקן
השלישי את הרעה אשר מצאה את הסוחר הישר
באדם.




5.jpg



טרם כלו לספר והנה נשא עמוד אבק;

ויהי כי חלף האבק והנה השד עומד
נגדם בחרב שלופה ומעיניו התמלטו כידורי אש.
ויצו את הסוחר לעמד ולהכין את נפשו למות, לנקום
ממנו את נקמת בנו יחידו אשר הרגהו בגרגרי
התמרים. ויבכו ויזעקו הסוחר עם הזקנים זעקה
גדולה ומרה. וישתחו הזקן הראשון, אשר נהג את
האילה ויאמר:

– יסלח נא־לי מלך הכרובים וישמע
לאשר אספר את כל המוצאות אותי עם אילתי, והיה
אם ספורי יפיק חן מאת אדונינו, יתן לי למתת את
החלק השלישי מדם הסוחר האמלל הזה.

– טוב הדבר, ענהו השד, אם רק ספורך
נפלא, אז חלק שלישי מדם הסוחר לך יהיה. ויען
הזקן הראשון ויאמר:

– דע, כרוב נכבד, כי האילה הזאת היא
בת דודי, ועצמי ובשרי היא. ואקחה לי לאשה,
כשלשים שנה לא ילדה לי אשתי. ויהי מקץ שלשים
שנה לקחתי לי פילגש ותלד לי בן יפה כלבנה
בחצי החדש, עיניו כיונים ולהנה עפעפים ארכות.
ויגדל הנער ותמלאנה לו חמש עשרה שנה.
ויקר מקרי לנסוע לרגל מסחרי לעיר אחרת ואעזב
את ביתי לשבועות אחדים… אשתי בת דודי ידעה
מנעוריה את הכשפים והנחש, ותהפך בכשפיה
פלגשי לפרה ואת בני לעגל ותמסר אותם
לרעה.




6.jpg



אחרי אשר התמהמהתי בדרך, באתי
לביתי, ואשאל לבני ולפלגשי ותגד לי אשתי,
כי פלגשי כבר מתה ובני נס מפה ולא נודע מקומו
איהו. ואאמין לדבריה. שנה תמימה ישבתי אבל
וחפוי ראש בביתי עדי הגיע חג הזבחים. ויהי בחג
בבקר, ואשלח אל רועי ואצוהו, כי יביאו לי פרה
טובה ובריאה ואקריבנה קרבן, ויביאו לי פרה. אבל,
אהה, הפרה היתה פלגשי אשר הפכתה אשתי
בכשפיה לפרה. ואנכי, לא ידעתי ואשלח את ידי
לשחט אותה. ותרם הפרה קול ילל עד כי נכמרו
רחמי עליה ולא יכלתי אני לשחט אותה ואתנה
לרועי וישחטנה.

ויהי אחרי שחטו אותה, לא מצא בה אף
כזית בשר, רק עור ועצמות לבד. נחמתי מאד על
המעשה הזה, אבל את הנעשה אין להשיב.

אחרי כן צויתי להביא עגל ויביאו לי את
בני בדמות העגל. ויהי כי ראה אותי ויקרע את
חבליו ויחל לחבקני ולהראות אותי אותות אהבה
וחבה, ויבך בכי גדול. ולא נותר בי עוד כח מרב
רחמים, ואצו את הרעה להשיבו את העדר חי ולהביא
פרה תחתיו.




7.jpg



ותתבונן שהריזד ותרא והנה עלה השחר ותעמד מספר ותאמר לה אחותה:

– מה־טוב ומה־נעים ספורך, אחותי,

ותען שהריזד ותאמר:

– עוד יפה ונחמד מהספור הזה הוא
הספור אשר יש לי לספר, אם רק יחיני אדוני
המלך.

ויאמר המלך:

– חי ה', כי לא תמותי עד אשר אשמע את סוף ספורך.

ויהי באשמרת הלילה האחרונה ויקם
המלך וילבש את בגדיו ויצא אל חדר משכיתו.
ושם חכה לו המשנה פיכל עם תכריכים הצפונים
מתחת לזרועו. וידבר המלך עם משנהו על אודות
עניני המלוכה עד־עת הצהרים ועל אודות משפט
המלכה לא הזכיר מאומה עד כי השתומם שר הצבא
בלבו. אחרי התיעצו עם שריו וסריסיו על אודות
עניני המלוכה וסודות המדינה, הלך לו המלך אל
ארמונו לנוח מעבודת היום.




הלילה השני


בלילה השני אמרה דוניזד, (שם האחות הצעירה), אל אחותה המלכה שהריזד:

– אחותי, ספרי את ספורך על אודות הסוחר והשד.

ותאמר שהריזד:

– אם רק מושלי ומלכי, רב החסד, ירשני.

ויען המלך:

– ספרי.

ותחל המלכה את ספורה בלילה השני.

מלך נעלה ובעל רחמים! כאשר ספר
הזקן, כי חסה עינו על העגל המתחנן ובוכה בכי
גדול, ויצו להוליכהו אל עדר הבקר, התפלא השד על
הספור הנפלא הזה. אך הזקן הוסיף לספר: אהה,
כרוב נכבד! כל אלה ראתה אשתי בת דודי, האילה
הזאת, ולא נכמרו רחמיה, ותהי עוד עצתה, כי
אשחט גם את העגל באמרה, כי העגל הוא בריא, אבל
לבי לא נתנני לעשות זאת, ואצו את רעי, כי יוליכהו
מנגד עיני. ויהי ממחרת היום ויחרד אלי הרועה
ויאמר:

– אבשרך בשורה טובה אשר תשמח בה ולי תתן מתת על הבשורה הזאת.

– טוב! עניתי, יהי כדברך.

ויספר לי הרועה לאמר: בתי יודעת את
הכשפים, כי למדה את אלה מפי אשה זקנה, אשר
ישבה בביתי ימים רבים. ויהי כאשר צוית עלי
להוליך ממך את העגל ואביאהו אל ביתי. ויהי כי
ראתה אותו בתי, ותחל לבכות ולצחק ותכסה את
פניה במטפחת ותאמר:

– אבי, האם נקלותי כה בעיניך, כי תביא אלינו אנשים זרים?

ואשאל אותה:

– אים… הם האנשים הזרים? ולמה זה תבכי?

ותענני:

– הלא העגל העומד על ידך בן אדונינו
הוא, אשת אביו ברב כשפיה הפכה אותו לעגל ואת
אמו לפרה, על כן צחקתי. אולם בכיתי בזכרי את
גורל אמו הנשחטה על ידי אביו.

אני השתוממתי לדבריה ובכליון
עינים חכיתי עד אור הבקר ואבא לבשרך הבשורה
הזאת…

בשמעי את בשורת הרועה הלכתי מהר אל
בית הרועה, ורגלי התנועעו בלכתי כגבר עברו יין
מרב שמחתי ועליצות נפשי, כאשר ראני העגל הליט
את פניו באדרתי וירקד משמחה, ובת הרועה
קבלה אותי בסבר פנים יפות, ותגד לי כדברים
אשר הגידה לאביה. וגם אמרה, כי תוכל להשיב לו את
דמותו הראשונה. ואנכי הבטחתי לתת לה את כל
עדרי צאני ובקרי אשר תחת יד אביה. ותענני, כי
לא תחפץ כסף וזהב ועדרי צאן ובקר, כי אם לתת לה
את בני הנרפא על־ידה לאיש ולתת לה הרשות
להנקם מאשתי בת דודי, כי כל עוד לא תענש בת
דודי בענש המגיע לה לפי פעלה, לא תדע שלו
ומנוחה מפחד זדונה ומרשעת לבבה. אנכי
הסכמתי לכל תנאיה. ותקח ספל מים ותקרא! “אם
נבראת בדמות עגל הותר בדמותו, אולם אם בכשפים
נהפכת מאדם לעגל יעזרך נא ה' לקבל דמותך
הנכונה והוה לאיש כאשר נבראת בתחלה”.
ותזרוק עליו את המים ויהפך כרגע ויהי לאיש.
ואכיר בו כרגע את בני, ונפול איש על צוארי
רעהו ונבך, משמחה ואתן לו את בת רועי לאשה.
ואת אשתי בת דודי הפכה בת רועי בכשפיה לאילה
והנה היא לפניך, הוד מלך הכרובים.

ויען השד ויאמר:

– אכן נפלא ספורך זה והנני נותן לך מתת החלק השלישי מדם הסוחר.

ויגש ההלך השני עם כלביו השחורים אל השד ויאמר:




8.jpg



– דע, מלך הכרובים, כי שני הכלבים
האלה שני אחי המה, ואנכי השלישי. אחרי מות
אבי ירשנו ממנו שלשת אלפים דינרי זהוב. אנכי
פתחתי חנות ואמצא בה חית ידי וגם את אחי יעצתי
לעשות כן. אך המה לא שעו אל דברי ויקנו סחרות
מסחורות שונות ויסעו יחד עם יתר ארחות ישמעאלים
ויהיו בדרך שנה תמימה ויבאו לתקופת השנה
בידים ריקות. ואקבל את פניהם בסבר פנים יפות
ואמר להם: האם לא היתה עצתי לכם אמונה, כי לא
תסעו?

ויענו אותי אחי ויאמרו: “ומה יועילו לנו דבריך עתה? הנעשה אין להשיב”.

אחר הדברים האלה הכנסתי אותם
כאורחים הגונים לביתי, הלכתי אתם אל בית הרחצה
והושבתי אותם אל שלחני, ויסעדו את לבם. אחרי
אכלם אמרתי אליהם: שמעו נא, אחי! נעשה נא
חשבון ממסחר חנותי והיה הכסף אשר השתכרתי
נחלק בינינו חלק כחלק, רק הקרן יהיה לי
לבדי.

דברתי והקימותי: הבאנו בחשבון את כסף הרוח ויהי הרוח שלשת אלפים דינרים.

לקחתי לי מהם אלף דינרים ולכל אחד
מאחי נתתי כמספר הזה ואהלל ואודה לאל שדי,
כי שלח לי רוח כזה. כה חיינו יחד בטוב
ובנעימים. והנה עוד פעם התגברה תשוקת אחי
לנסוע לארצות שונות. וידברו גם על לבי, כי אסע
אתם ואנכי הוכחתים על תאותם הזרה הזאת,
באמרי להם, אים ההון והעשר אשר מצאתם בנסיעה
הראשונה. אך הם לא שמעו לתוכחתי ולא חדלו
מבקש ממני על אודות הדבר הזה יום יום, ואנכי
לא שמעתי להם. כה חלפו שש שנים תמימות, עד כי
חזקו עלי דבריהם ואבטל רצוני מפני רצונם.
ונתן בכסף את כל הרכוש אשר רכשנו לנו עד
הנה. ויהי כספנו ששת אלפים דינרי זהב. אז
יעצתי, כי חצי ההון נשאיר פה למשמרת, ואם
חלילה יאבד בים חילנו במקרה רע, אז נשוב הנה
ולקחנו כל אחד אלף שקל כסף וסחרנו לאט לאט.
ויטב עצתי בעיניהם.

קנינו לנו סחורות שונות ונטען
אניתנו ונשם בים דרכנו. אחרי ירח ימים באנו
אל עיר גדולה. שם מכרנו סחורתנו ונשתכר הרבה
מאד, כי בעד סחורה אשר מחירה רק דינר נתנו לנו
עשרה דינרים. ויהי כאשר חפצנו לעזב את העיר
ההיא והנה עלמה יפה ועניה נגשה אל האניה
ותשק ידי ותפל לרגלי ותאמר אלי:

– “אדוני, היה איש חנון ורחום ואנכי אשלם לך כפר מעלליך”.

ואען ואמר לה:

– אנכי איש חנון ורחום אף אם לא תשלמי לי כפר מעללי.

ותוסף העלמה ותאמר:

– “בי, אדוני, הבה נבוא יחד בברית
הנשואים וקחני לארץ מולדתך אל תשב את פני,
כי אנכי שיכת לאלה אשר נאה ויאה להתהלך
עמהם באהבה, בישר ובכבוד, כי יש לאל ידם
לשלם לעושי טוב כטובתם. ואל תשם לבך
לשמלותי אלה”.

העלמה העניה מצאה חן בעיני. ותשא
חסד לפני, כי מאת ה' היתה זאת ואקחה אל האניה
ואלבישנה מלבושים יפים ואתהלך עמה בכבוד
ואדבר אליה ידידות, ולאט לאט החלותי לאהב אותה
אהבה עזה ונפשי דבקה בה עד כי לא היה לאל ידי
להפרד ממנה לילה ויום. ובגללה שכחתי כמעט
את אחי, אשר קנאו בי ובחברתי האהובה עד אשר
החלו להיות עוינים אותי ואת סגלתי היקרה, ולבם
הרע רגז למראה המון קניני אשר קניתי. והשטן
השיאם להאבידני ולרשת את כל רכושי. ויהי
בשכבנו לישון ויקחונו, אותי ואת אשתי,
וישליכונו הימה. אך אשתי התעוררה כרגע
ותתנועע ותהי לבת־כרובים, ותקחני על כנפיה
ותשאני בין השמים ובין הארץ ותביאני אל־אי
אחד ותעלם ממני עת קצרה.

בעלות השחר בבקר שבה אלי ותאמר:

– רב תודות לאל, כי אני אשתך
הצלתיך ממר המות, ועתה דע לך, כי בת־כרובים
הנני, ובראותי אותך בפעם הראשונה אהבתיך
אהבה עזה, כי יד ה' עשתה זאת, כי גם אנכי מאמנת
בה' ועושה את דברו. אנכי באתי בבגדים בלים,
למען נסותך במה תבחר אם בעדי־זהב וכסף אשר
מעפר יקחו, אם בתפארת נפש. והנה אתה עשית
עמדי טוב ותקחני לך לאשה, הנה עתה השיבותי
טובך אל חיקך והצלתיך מרדת שחת. אבל באחיך
חרה אפי – מות יומתו.

השתוממתי לדבריה והודיתי לה על כל
הטובות אשר עשתה אתי ועל אודות אחי הגדתי לה,
כי אינני דורש דמם ובקשתי מאתה, כי לא
תעשה להם מאומה, אך היא לא נעתרה לבקשתי זאת
ותאמר:

– בוגדים כאלה – אחת דתם להמית.

אנכי התאמצתי להרך לבבה, והיא לא
ענתה דבר, רק לקחתני בזרועותיה ותשאני על
אברותיה ותרחף עמדי ברום שמים, ותעבירני
ימים, נהרות, ערים, שדות ויערים עד אשר הביאתני
לעיר מולדתי ותעמידני על גג ביתי. פתחתי את
דלתותיו ואקח את שלשת אלפי הדינר אשר צפנתי
בביתי תחת הרצפה. דרשתי לשלום מידעי
ומכירי ואפתח את חנותי ואחל לקנות ולמכור
כלפנים.

ויהי היום בשובי בין הערבים מחנותי
הביתה מצאתי שני כלבים שחורים קשורים בחבל.
ויהי כראותם אותי ויקומו וירבצו לפני
כמתחננים אלי וילחכו את ידי ויתגרדו
בברכי. השתוממתי לזאת, כי לא ידעתי מאין
המה. אך אשתי הגידה לי, כי אחי הם. אנכי
שאלתיה: מי עשה זאת להם? ותען אותי: כי אחותה,
אשר שלחתם אליה לעשות בהם נקמה, ענשה אותם
ותהפכם לכלבים ורק אחרי עשר שנים ירצו עונם
ויקבלו את תמונתם הראשונה. ואנכי נוסע עתה
אתם אל בת־הכרובים דרך המקום הזה, כי כבר
עברו עליהם עשר שנות ענשם, ואתבונן אל הסוחר
ואשמע את המוצאות אותו ולא יכלתי לעזבהו עד כי
אראה, איך יפול הדבר ביניכם.

ויען השד ויאמר: אכן נפלא הספור
הזה. בגללו הנני מניח לך את שליש דם הסוחר.
ויקרב ההלך השלישי עם גמלו ויען
ויאמר:

– גם אנכי אספר לך ספור נפלא ונעלה
עוד משני הספורים הראשונים ותן לי אשכר את דם
הסוחר הנותר.

ויענהו השד:

– הן, לו יהי כדבריך.

ויחל חהלך לספר.




ספור ההלך השלישי על־דבר גמלו


הוי הוד שלטון והוד הכרובים! הגמל הזה
הוא אשתי: פעם אחת נסעתי מביתי ואתמהמה
בדרך. עשיתי בדרכי לרגל מסחרי שנה תמימה.
ויהי בבאי הביתה ובעמדי אחורי הדלת שמעתי
קולות דברים, הטיתי אזני ואכיר את אשתי הלוחשת:
אישי לא ישוב עוד מדרכו, ואם ישוב ירע לו עוד
יותר, רק אתה הכושי תהיה בעלי, כי גם אתה הנך
מכשף כמוני. ברגע זה פתחתי את הדלת לראות
ולהוכח האמנם אשתי היא המדברת דברי נבלה
אלה. ויהי בהכנסי הפכה אלי אשתי את פניה ובו
ברגע קמה ותקח כד מים ותלחש עליהם ותזרק מהם
עלי ותאמר: ההפך לכלב. וכרגע נחפכתי מאיש
לכלב. ותגרשני אשתי המסדרונה. נסתי בעד
הדלת הפתוחה החוצה ובאתי אל בית־המטבחים
הקרוב למשכננו. ויקחני הקצב ויביאני אל
ביתו. ותרא אותי בתו ותתכס בצעיף ותאמר:

– ראה! הבאת איש זר אל ביתנו. ויבט הקצב בתמהון וישאל:

– איהו האיש הזר? ותען בתו:

– הכלה הזה הוא איש אשר בלהטי אשתו
נהפך לכלב. אך אני יכולה להשיב לו תמונתו
הראשונה. ויבקש מאתה הקצב ויקרא:

– עשי נא את הטוב והישר בעיני ה',
בתי, ופדי נא את האמלל מצרתו. ותקח כד מים
ותלחש עליו ותזרוק עלי ותאמר:

– הוה לאיש בצלם אלהים כאשר נבראת".

וכרגע נהפכתי לאיש כאשר הייתי
בתחלה, ואשק את ידה ואחלה פניה, כי תשיב
לאשתי גמולה בראשה. ותתן לי מעט מים מן הכד
ותאמר:

– בראותך אותה ישנה זרק עליה את המים, ואז תהיה לאיזו חיה אשר תבחר לה.

לקחתי את המים ואלך הביתה ואמצא
את אשתי עוד ישנה ואזרק עליה את המים
ואקרא:

– פשטי את צורתך זאת ולבשי צורת גמל.
ותהפך כרגע לגמל. והנהו עומד לפניכם. ויפן
הזקן לגמלו וישאל:

– האם אמת בפי? וינע הגמל בראשו
ממעלה למטה ויראה באותות, כי אמת נכון הדבר
הזה. ויהי כי כלה לספר התנודד הכרוב מצחק
ושמחה ויצהל קולו ויאמר:

– הנני נותן לך במתנה גם שלישית
הדם האחרונה של הסוחר. ואתם שלשתכם עשו בו,
מה שתחפצו. מובן מאליו, כי הזקנים החיו את
הסוחר ולא עשו לו מאומה.

ותרא שהריזד, כי עמוד השחר עלה
ותחדל מספר ותקרא אחותה ברגש: אחותי, מה
טוב, מה נעים! ומה יפה ספורך זה!

ותען שהריזד:

– כיתרון האור מן החשך, כן יתרון
לספור אשר אני נכונה לספר בלילה הבא מן
הספור אשר ספרתי עד הנה. אם רק יחיני השליט
אספרו לו.

ויאמר המלך.

– "חי ה', כי לא תמות שהריזד עד אם כלותה לספר את ספורה אשר אתה.

ויהי בבקר וילך המלך אל אולם
המשפט, שרי ממשלתו ומשנהו פיכל באו אליו.
הזקנים מלאו את אולם המשפט והמושל נועץ עמהם
וישא ויתן בעניני המלוכה ויחוקק חקים טובים
ויעש משפט וצדק כל היום, עד כי נסגר האולם,
וישב המושל אל ארמונו.






הלילה השלישי


ויהי בלילה השלישי ותבקש דוניסד עוד פעם את אחותה שהריזד.

– “ספרי לי את הספור היפה אשר אמרת”.

– “אם ירשני השליט” – ענתה המלכה.

– “ספרי ואשמעה” – קרא השליט.




III. הדיג והרוח


הוד מלכות! לפנים חי על שפת הים דיג
בא בימים ותהי לו אשה ושלשה ילדים; ואף כי
היה עני ואביון בכל זאת הסכן הסכין לפרש
מכמרתו על פני המים לא יותר מארבע פעמים
ביום.




9.jpg



ויהי היום ויבא בעת הצהרים על שפת
הים וישלך את רשתו המימה ויחכה עד כי
תמלא הרשת דגים. אחרי רגעים אחדים אחז בחבל
להוציא את הרשת והנה כבד הדבר ממנו. וילך
ויבא מביתו מטה, ויתקעהו בארץ ויקשר את
החבל אל המטה וימשך בכוח. אחרי עשותו זמן
כביר במים הוציא את הרשת הכבדה אל החוף. מלא
שמחה שם עיניו ברשת לראות, מה יש בה. וימצא
חמור מת. ויתעצב אל לבו ויקרא:

– “הכוח והגבורה לאל הרם והנשא,
אכן ציד טוב הוא זה היום”… וימלמל בשפתיו את
החרוז:

"העמל בחשכת לילה, למות נפשו מחרף;

הרפה מזאת! במלאכה לא תמצא טרף".

ויוצא הדיג את החמור מן הרשת וימץ
ממנו את המים. וישטחהו ליבש את עורו. אחרי
כן השליך רשתו עוד פעם המימה ויחכה עד בוש.
וינס למשך בחבל והנה הפעם כבדה עוד משא
הרשת מאשר בפעם הראשונה. וישנס מתניו ויוצא
את הרשת והנה ברשת סיר מלא חול. בראותו את זאת
קרא על נפשו בתוגה את החרוז:

אויה, הרפה ממני, גורלי, קשה יומי,

אך הוא לא ירף, לא יענה שלומי.

אין ברכה והצלחה בכל משלח ידי,

האשר בורח, לא יבוא עדי,

הפתאים יבלו בטוב כל הימים,

עני וריש מנת החכמים;

הנני יוצא למצא לי פתי,

אך היא גנזה תמיד מאתי.

וינקה את הרשת וימץ משם את המים
וישליכנה עוד פעם המימה, ויוצא את הרשת
בשלישית, והנה, אהה! גם בפעם הזאת אין דגים,
כי אם מלא הרשת חרשי כלים, שברי צלחית ובקבוקי
זכוכית. בראותו זאת קרא את חרוז המשורר לאמר:

לא יועילוך עט סופר, חכמה ושכל

אין בם כוח לפתר שאלת “מה־נאכל?”

אחרי כן נשא את עיניו השמימה
ויתפלל “ה' אלהים צבאות, אין דבר נעלם ממך,
גלוי וידוע לפניך, כי רק ארבע פעמים ביום אני
משליך רשתי במים, והנה השלכתי היום רשתי
זה שלש רגלים בלי שום תועלת תן לכל הפחות
בפעם הרביעית ברכה במעשי ידי” אחרי תפלתו זאת
השליך את הרשת במים, בקראו לעזרת ה'. ויחכה
עד בוש. ויחפץ להוציא את הרשת ולא יכל, כי
הרשת כבדה עוד יותר משלש הפעמים הראשונות. עד
כי נדמה לדיג, כי ידים נחושות אוחזות את הרשת
בקרקע הים. וימשך אותו בכל מאמצי כוחו
והרשת לא זזה ממקומה. אז קרא בקול רם
ויאמר:

– הגדולה והגבורה לאל הרם והנשא.

ויפשט שמלותיו מעליו וישנס עוד
פעם את מתניו ויחצה במים וירד מצולה ויעבוד
שם על קרקע הים עד כי בכבדות רבה ובשום נפש
בכף העלה את הרשת ויביאה אל החוף. ויהי כאשר
החל להריק את הרשת וימצא שם בקבוק מוצק נחשת
מצהב המלא דבר מה, סגור בפקק עופרת ונחתם
בטבעת המלך “שלמה בן דוד”. וישמח הדיג
ויאמר:

– את זאת אמכר בשוק הנחשת ומחירה
יתנו לי אל נכון עשרה דינרים. וינע וינד את
הבקבוק הנה והנה, וירא, כי משקלו כבד מאד.
ויחרץ לפתח את הבקבוק ולהריק את הנמצא בו אל
ילקוטו ואת הבקבוק ימכור. ויוצא סכינו
מצלחתו ויגזר בעפרת זמן רב, עד כי הסיר
החותמת מהבקבוק ויניחהו ארצה ויניעהו הנה
והנה להריק את אשר בתוכו. אך לתמהונו לא יצא
ממנו כל דבר זולתי עמוד עשן גדול אשר החל
להתמר ולעלות מן הבקבוק וישתרע על ככר
האדמה. לארך ולרחב עד כי יצא ממנו כל העשן.
אז התאבך ויאסף עוד פעם, ויהי לרוח ולשד נורא
מאד, אשר ראשו בשמים ורגליו עומדות על הארץ,
גלגלתו כגלת בית מסגד, ידיו כקלשונים
גדולים, עצמות ברכיו כתרני האניה, שפתי פיהו
כשערי שאול, שניו כסלעים, נחיריו כחצוצרות,
עיניו כשתי מנורות מאירות באש שחורה, שערותיו
כעין האבק ותלולות וצבורות כהר על ראשו. הדיג
נבהל מפניו וינועו כל בדי עורו ושניו דא לדא
נקשן, רקו יבש מפיו ועיניו חשכו בארבותיהן.
ויהי כראות השד את הדיג ויקרא:




10.jpg



– אין אלהים מבלעדי ה' ושלמה המלך
הוא ידיד־יה ומשיחו… אל נא תמיתני, משיח ה', כי
לא אמרה עוד את פיך ומצותך תשמור רוחי.

ויאמר אליו הדיג:

– הוי אשמדאי נורא! הכעת תדבר על־אודות
שלמה ידיד־יה? הלא הוא מת זה כאלף ושמנה מאות
שנה. והעת אשר אנחנו חיים בה היא אחרית הימים.
ספר־נא לי, מה המה דברי ימיך ומי הושיבך
בבקבוק הזה?

ויהי כשמע הרוח את דברי הדיג ויקרא:

– אין אלהים מבלעדי ה'! ולך, דיג, אביא בשורה טובה מאד.

– איזו בשורה טובה אתה מביא? – שאל אותו הדיג.

ויענהו השד:

– ידידיה משיח ה' אמר “טוב יום המות
מיום הולדו”. על כן הנני מבשרך בשורה, כי
אנכי אמיתך כרגע. ויענהו הדיג:

– בעבור בשורתך הטובה הזאת לא
ירחמך עושך. הוי, נשיא בלהות! הוי, רוח רע! מה
חטאתי לך, כי תבקש את נפשי לספותה תחת אשר
הוצאתיך מהבקבוק החתום ומקרקע הים הרימותיך
לראות ארץ ושמים.

ויקרא אליו הרוח:

– בחר לך באיזו מיתה אמיתך. ויצעק הדיג:

– הודיעני על מה תחפץ להכריתני?

ויען השד ויאמר:

– שמע־נא את המוצאות אותי, דיג.

ויענהו הדיג:

– דבר, אך אל תבא ברב־ענין, כי נפשי יוצאה מפלצות.

ויספר לו הרוח:

– דע לך, כי אנכי וזכריה, שני שדים
אשר היו תחת ממשלת שלמה, קשרנו שנינו קשר
ומרדנו בו. וישלח המלך שלמה את משנהו אסף
בן ברכיהו ויכנע אותי בחזקת היד, ויביאני
לפני שלמה. ויהי כאשר ראני שלמה וישם אלהים
מחסהו ויצוני להכנע לפניו ולעשות את פקדתו,
אך אנכי נתתי לו כתף סוררת. אז צוה המלך להביא
לו בקבוק ולסגרני בו. אחרי כן חתם את פיו בעפרת
ויפתח בו פתוחי חותם את שם המפרש. ויצו את אחד
השדים אשר לו להשליכני בתוך הים. שכבתי שם
מאה שנה ואמרתי בלבי בעת ההיא: כל הפודה אותי
מקרקע הים אתן לו את אוצרות הארץ. אך מאה שנה
נגזו, ואין איש בא לחלצני מן המצר. אז אמרתי:
כל הפודה אותי, אשימהו למושל כל ימיו, אבל עברו
עלי עוד מאה שנה ואין איש בא להוציאני מבית
כלאי. כה חלפו עלי עוד ארבע מאות שנה. אז
אמרתי: כל הפודה אותי, אמלא שלש שאלות אשר
ישאל ממני, אף אם תהיינה השאלות גדולות, שאין
לאל יד כל איש למלאותן. אבל אין פודה אותי ואין
גואל את נפשי. אז חרה אפי ואגזר אמר: כל המוציא
אותי לחרות אכרתנו מארץ החיים, אך אתן לו לבחר
באיזו מיתה אשר תיטב בעיניו. והנה באת עתה
ותוציאני מבית האסורים, על־כן אחת דתך למות.
בחר לך איזו מיתה תחפץ.

ויהי כשמע הדיג את דברי אשמדאי, קרא ביגון:

– הוי, מוסר שדי, כי באתי לפדותך בעת שחרצת דבר נורא כזה. ויתחנן אליו לאמר:

– רחם־נא עלי ואל תמיתני ואז ירחמך ה' ויושיעך מיד כל מבקשי רעתך.

אבל הרוח באחת:

– מות תמות: בחר לך מיתה היפה לך.

ויתחנן עוד פעם הדיג, אשר ראה את קצו נגד עיניו:

– ראה, עשה אתי חסד ואל תמיתני לאות
תודה בעבור החיים והחסד אשר עשיתי אתך, כי
פדיתיך מקרקע הים.

ויענהו הרוח:

– יען כי פדית אותי – אהרגך.

– הוי נשיא השדים, – הוכיחהו הדיג –
אנכי גמלתיך טובה ואתה חפץ לגמל אותי רעה
נוראה. ואולם אנכי אוחילה, כי לב רחום לך ועל־כן
תזכר־לי החסד אשר עשיתי לך, כי הצלתיך
מירכתי התהום ולא תמתני.

ויאמר לו השד:

– אל־נא תשאף לחיים. כי כלה ונחרצה ממני להמיתך, רק בחר לך המיתה היפה לך.

וישב הדיג אל לבו: הלא אשמדאי הרע
הזה רק שד הוא, ואנכי אדם הנברא בצלם אלהים
ויתרון הכשר דעת נתנה לי. הלא אמצא בבינתי
איזה תחבלה להתפל עם עקש זה, להכריעהו תחתי
ולעשות לו כאשר זמם לעשות לי. וישאלהו בפעם
האחרונה:

– האם באמת תאמר להרגני?

ויענהו:

– כן. אז אמר לו הדיג:

– בשם ה' המפרש החקוק בחותם שלמה המלך הנני משביעך להגיד לי האמת.

כשמוע הרוח את השם המפרש יוצא מפי הדיג חרד וינע לבבו. ויאמר לדיג:

– אני אגיד לך את האמת, אבל מהרה־נא ודבר.

וישאלהו הדיג:

– “איך יכלת להתכנס בבקבוק קטן כזה, אשר תוכו צר מהכיל גם ידך האחת?”

ויענהו השד:

– האם לא תאמין לי, כי הייתי בבקבוק?

לא אאמין – ענהו הדיג – עד־כי אראך שמה.

ברגע זה נשאה שהריזד את עיניה ותרא
והנה השחר עלה ותחדל לספר להם סוף דבר,
ותפתח שהריזד את פיה ותספר:



ויהי כאשר אמר הדיג אל אשמודאי, לא
אאמין לך עד כי אראך בבקבוק התנועע בחזקה
ויהי לעשן מגיע השמימה, ויבא מעט מעט אל
הבקבוק עד כי בא כלו אל תוכו. אז מהר הדיג
כחץ מקשת וישם על הבקבוק את חותם העפרת אשר
שם המפרש חקוק עליו ויסגר בו את פי הבקבוק
ויקרא אליו:

– עתה באה עתך לבחר־לך באיזו מיתה
תמות, כי הנני נכון להשליכך בתוך הים ואבנה לי
פה בית ואעיד בכל דיג אשר יבא הנה. לבל ישליך
את רשתו במקום הזה, כי פה נמצא שד רע אסור,
והוא אכזרי, שואף דם ורצח, המשלם רעה תחת טובה.
וחפץ להמית את כל הנותנים לו חיים ומוציאים אותו
לחרות.




11.jpg



ויהי כשמע אשמודאי את דברי הדיג,
נסה לצאת מן הבקבוק ולא יכל, כי שם ה' המפרש
החקוק בחותם העפרת לא נתן אותו לזוז ממקומו.
וירא, כי הושב אל כלאו הצר אשר ישב בו אלפי
שנים וכי הוא מוטל ביד הדיג הימה. ויחרד ויצא
לבו. ויקרא אליו מתוך הבקבוק:

– אל־נא! אל נא!

ויען הדיג:

– כן! כן!

ויחנן השד את קולו וישאלהו בהכנעה:

– “אדוני הדיג! מה זה תחפץ לעשות לי?”

ויען הדיג:

– להשליכך הימה, כי תשכב שם
למעצבה שמנה עשרה מאות שנה אחרות עד כי תבא
לפני בית דין של מעלה.

ויתחנן השד אל הדיג:

– “חוס נא רחם־נא עלי אל תשיבני הימה”.

אולם הדיג ענהו קשות:

– “האם לא התחננתי אליך, רחם־נא עלי
וירחמך ה‘, אל תמיתני ולא ימיתך ה’, אך אתה לא
שמעת לקול תחנוני, רק חפצת להאבידני מארץ
החיים? עתה הפך ה' עליך האופן ויתנך בידי
והנני נכון לעשות לך כאשר חפצת לעשות
לי”.

ויבקש מאתו השד:

– פתח לי ואצא, ואז אתן לך אוצרות חשך ומטמוני מסתרים.

ויאמר לו הדיג:

– הנך משקר, שד ארור. המקרה אשר
קרני עתה עמך דומה לאשר קרה למלך יוחנן עם
רופאו החכם יראיה.

וישאלהו השד:

– ספרה־נא לי, אדוני, מה־היה הדבר עם המלך ורופאו.

ויספר הדיג:




הלילה הרביעי


בימי קדם היה בארץ פרס באסיא
הקטנה מלך גדול, חכם ומשורר ושמו יוחנן ולו
חיל רב ופרשים מהללים וגדודים עצומים השומרים
לראשו מכל משמר. אך למגנת לבו היה מצורע,
ועמל כל חכמי הרופאים לא עמד להם לאסף אותו
מצרעתו. לא הועילו לו גם כל צרי גלעד, סמי רפואה
וכל מיני שמנים ורפואות.

ויהי היום ויבא לעיר הבירה רופא חכם,
בא בימים, אשר מלא כרסו בספרי חכמי יון
הקדמונים והאחרונים ובספרי הערביאים וחכמי
סוריא. ויקרא ויהגה הרבה בחכמת הרפואה וחכמת
הכוכבים לכל כלליהם ופרטיהם. וילמד להכין
מעשבי השדה ומצמחי דשא רפואות שונות. גם יד
ושם היה לו בספרי הפילוסופיה העתיקים
והחדשים עד כי היה הגדול בכל הרופאים
והפילוסופים, ויהי כי בא החכם העירה וישמע על
אודות המלך הגדול המצרע, וכי לא עלתה בידי כל
גדולי הרופאים להעלות לו ארוכה ולהסיר את הנגע
מעליו. וישב כל הלילה להכין את הדברים
הדרושים לחפצו עד כי אתא בקר והחמה העירה
במאור פניה את אנשי העיר מתנומתם. אז לבש
החכים2 את שמלותיו החמודות,
וילך ויבא אל היכל המלך יוחנן. כאשר קבלו
המלך לראיון לפניו השתחוה לו אפים ארץ
ושפתיו נגעו ברצפה ויברכהו ברכה נשגבה
בלשון למודים, כי יארכו לו ימי מלכותו העצומה.
ואחרי כן הגיד:

– הנה־נא שמעתי, כי מלכי מצרע וכי
נואלה עצת כל הרופאים לגהות ממנו מזור, לכן
הנני מבטיח, כי אם אך על המלך טוב, אהיה אני
המאשר להעלות ארוכה לך, מלכי, ולרפאות את
נגעיך מבלי תת לך שום שקוי לשתות ומבלי
רכך בשרך בשמן.

ויתפלא המלך ויאמר:

– לא אוכל להבין איך תעשה הדבר הזה,
אבל דע לך אם רק תרפאני ותסיר ממני את צרעתי
אז אעשירך עשר גדל, כאח ורע אתהלך עמך,
תאכל לחם על שלחני תמיד ומלא אמלא כל משאלות
לבך.

וילבישהו מחלצות ויתן לו מתנות שונות וישאלהו עוד פעם:

– האמנם תרפאני ממחלתי הרעה והנמאסה הזאת?

ויענהו:

– כן הדבר, ארפאך מבלי הלאות עד מה את גופך.

ויהי המלך כנדהם מתמהון ומשמחה. ויאמר לרופא:

– טוב היה, כי תמהר, בני. ויענהו:

– “אני מקשיב למצותך”

כרגע עזב את המלך וישכר לו בית,
ויבא שם את כל ספרי רפואותיו, ואת סממניו
ובשמיו מסך וימלח וירקחם יחד מעשה רוקח
ויעש לו מקל נבוב וגלה על ראשו ויצק בו את
הסממנים ויכן לו גם כדור. ככלותו את מלאכתו
שם פעמיו לבית המלך. ויבא אליו אל האולם, ויקד
אפים ארצה וישק את הרצפה לפני המלך,
ויצוהו לרכב אל מעגל המרוץ. ויהי בבוא המלך
עם פחותיו, שריו ומשניו המעגלה, נתן לו החכים
את הכדור והמקל ויאמר למלך:

– קחם־נא והחזק אותם כאשר אנכי מראה
אותך, ולך המעגלה והכה במקלך בכדור ככל
אשר יהיה לאל ידך, עד כי ידך וגוך יכסו זעה,
אז יבואו הסממנים מידך כשמן בגוך ובכל
בדי עורך. והיה כאשר תחוש בקרבך, כי באו
בך הסממנים, לך־לך כרגע אל בית הרחצה אשר
בארמונך ורחץ את בשרך, כי נרפאת מנגעך
ושלום לך.




12.jpg



ויקח המלך את המקל והכדור מיד
החכים, וירכב על סוסו האביר אל המעגל, ויחל
לעשות כדבר הרופא: את הכדור זרקו לפניו והוא
מהר לתפשו ובכל כוחו הכה אותו במקלו אשר
בידו פעמים אין מספר עד כי כסה זעה… והסמים
נזלו אל גופו וישקו את כל בדי עורו. אז נגש
אליו החכים ויצוהו לשוב כרגע הארמונה וללכת
לבית הרחצה. ויעש יוחנן כדבריו ויצו לבל יראה
ולבל ימצא כל איש בבית הרחצה, והוא בא וירחץ
היטב את בשרו בעוד אשר במסדרון התחרו סריסיו
יחד להכין למלכם את המלבושים וכל הדברים
הדרושים לו, כאשר לבש המלך את שמלותיו שב אל
ארמונו וישכב לישן. ויהי כי קם המלך בשלום
משנתו וירא והנה שב בשרו ויהי כבשר נער
קטן, נקי מכל נגע ומכל כתם, וירחב לבבו
משמחה וענג. וכאשר בא ממחרת בבקר אל אולם
מלכותו וכל שריו ועבדיו הופיעו לפניו, בא גם
החכים יראיה וישק את הרצפה לפניו וישר
לכבודו את שירתו:

"השיר הוא אור נגה המפיץ קרנים,

ואתה – אביהו, לך יכרע על ברכים,

באור פניך תבל ומלאה

תופע – ותגום חשך ושאה;

כן יגה הודך והדרך לנצח,

עצב לא יקמט לך הוד המצח.

טובתך עלינו ישע הפריחה,

כגשמי ברכה על ארץ צחיחה.

לצדקה פזרת אוצרות, אסמים

לכן יגון שמך לעולמי עולמים".

ויהי כאשר גמר את חרוזיו קם המלך
מכסאו ויחבקהו ויושיבהו לימינו ויתן לו
חליפות שמלות יקרות, ואחרי כן ערכו השלחן
ויאכל המלך וישת עם החכים כל היום. לפנות
ערב נתן לו המלך אלפים דינר, מלבד הבגדים
החמדות ומתנות שונות אחרות, אשר העניק לו כיד
המלך. ויתן לו סוסו לרכב עליו הביתה.

מלא שמחה ועליצות אמר המלך לעבדיו:
הראיתם רופא חכם ומפליא לעשות כאיש הזה, אשר
מבלי הבא שקוי אל קרבי ומבלי משח בשרי
בשמן רפאני מחליי? ויבלה המלך את כל
הלילה בנעימים ובבקר בשבתו על כסא מלכותו
וכל שריו ועבדיו, רוזניו ושרי צבאיו יושבים עליו
לימינו ולשמאלו, בא יראיה עוד פעם אל המלך
וישק את הרצפה לפניו והמלך מהר לקום מכסאו
וישוחח אתו עד רד היום, ויאכל לחם על שלחנו,
ויתן לו עוד פעם ערך בגדים יקרים ואלפים
דינר. מלא רגשות תודה למלך הנדיב, יצא החכים
מלפניו וישב לפנות ערב הביתה.

ובין השרים היושבים ראשונה במלכות
היה סריס אחד אשר משחת מאיש מראהו ומשחת עוד
ממראה פניו היה לבו הערום והמלא נכלי מזמות
אין קצה, רוחו לא נתן דמי לו מקנאה ושנאה. ויהי
כי ראה המשנה הרע הזה את כבוד יראיה ואת
גדלו אשר גדלו המלך ואת היקר אשר עשה לו,
ותבער כאש קנאת לבו. ויחרש עליו מזמות
להכריתו מארץ החיים.

ויהי ממחרת בבקר בשבת המלך על
כסאו ושריו ועבדיו סביביו, בא הנבל הרע הזה
וישתחו לפני המלך וישק בשפתיו את הרצפה.
ויחל לדבר לפני המלך כדברים האלה:

– מלך גדול ורב חסד, בצדקתך תחיה
רבבות אלפי אנשים, יש לי אליך דבר נחוץ, אשר אם
החשיתי ולא הגדתיו לך ומצאני עון, רק אחכה עד
כי תרשני ואגידה כרגע.

המלך נבוך מדברי הסריס וישאלהו:

– אל־מה ירמזון מליך?

ויענהו:

– הזקנים הקדמונים אמרו: כל שאיננו
ראה את הנולד לא יהיה לו ידיד המצר בצרתו.
ואנכי הנני רואה, כי נתעית ללכת בדרך רע,
להיטיב עם האיש השאף להשחיתך ולמגר לארץ
כסא מלכותך, ותחוננהו לבלי חק ותתן לו מתנות
יקרות ותשימהו לאיש סודך. ובגלל הדבר הזה אני
דאג לך ולגורלך, מלכי הרם והנשא.

המלך השתומם למשמע אזניו והוד פניו שנה וישאלהו:

– מי הוא אויבי הנורא אשר גברו עליו חסדי?

ויענהו הסריס:

– הה, מלכי ואדוני, אם ישן אתה –
הקיצה, פקח עיניך וראה, הלא דברי ירמזו אל
יראיה החכים.

ויענהו המלך:

– הלא זה הוא רעי הגדול, והוא נכבד
בעיני מכל בני אדם, כי רפא אותי מצרעתי,
מבלי הלעט אותי בסמים שונים, שפטמוני רופאים
רבים לפניו עד כדי הקאה, ולא העלו לי ארוכה. איש
כזה לא נמצא, לא בארץ הקדם ולא בארצות המערב:
ואיך תוכל להשיא עליו אשמה נוראה כזאת? ולו
נתתי לו עד חצי מלכותי, גם אז לא שלמתי לו עוד
כגמול ידיו. הנני חושד אותך, כי קנאתך מדברת
מתוך גרונך, ונפשך שואפת לדמו. לא מאהבתך
אלי, אך משנאתך אליו תחפץ, כי אמיתהו, ואחרי
כן אנחם על מיתתו כאשר קרה כן למלך זנדבד
בהמיתו את צפרו החביבה את התחמס. הסריס שאל
אותו את פשר הדברים, וישא המלך את משלו
ויאמר:




הלילה החמישי


ספר יספרו, כי לפנים היה מלך בפרס
אשר שעשועיו בחיים היה לצוד ציד. ויהי לו תחמס
אשר אהבו, כאשר יאהב אב את בנו יחידו, ולא נפרד
מאתו יומם ולילה. מפתו אכל ומכוסו שתה ועל
מטתו שכב ובצאתו לצוד ציד לקח אותו על ידו.

ויהי היום וילך המלך לצוד ציד,
ואתו רב הצידים ותחמסו על־יד ימינו גם כוסו,
כוס הזהב להשקות את התחמס, לקח עמו, ויקשרהו
בצואר העוף. ויהי כאשר באו אל מקום המעשה
העמידו בגיא את הפחים והמצודות, אחרי עת קצרה
נפלה בפח אילה. ויען המלך ויאמר:

– מי אשר יתן את האילה לנוס אסיר את ראשו מעליו.

ותקרב חאילה אל המלך ותעמד על
רגליה האחרונות ואת רגליה הקדומות שמה על לבה
בהראותה, כי דורשת היא את שלומו ברגשות כבוד.
ויט המלך את ראשו לאות, כי קבל ברצון את ברכת
שלומה. אך כהרכינו את ראשו, מהרה האילה
ותקפץ ממעל לראשו ותנס השדה. ויהי כי נעור
המלך ממבוכתו הפתאומית וירא, כי השרים
משקרים בעיניהם. וישאל את משנהו לפשר
מבטיהם. ויענהו משנהו, כי מבטיהם אלה רמזים
על אודות פקדתו, כי כל איש אשר יתן את האילה
לנוס מות יומת. ויען המלך ויאמר:

– בי נשבעתי, כי ארדף אחריה ואביאנה הנה.

וימהר וירכב בעקבות האילה,
ותחמסו מעופף לפניו. וידבק התחמס את האילה
וישיגה, ויעור

בכנפיו את עיניה עד כי לא יכלה עוד
לנוס מפניו ויתפשה המלך וישחטנה ויפשט
את עורה ממנה וישב לדרכו וצידו אתו. ויהי
בדרך ויצמא למים וגם סוסו עיף מצמא, ובהביטו
הנה והנה וירא והנה מאחד העצים יזל איזה
משקה, ויקח המלך את כוס הזהב מעל צואר
התחמס ויעמידה תחת המשקה הנוזל וימלא את
הכוס ויציגה לפניו. ויעף התחמס על הכוס
ויפילנה וישפך את המשקה. וימלא המלך את
כוסו עוד פעם, בחשבו, כי לא בצדיה עשתה צפרו
הדבר הזה.

ויהי כי ראה התחמס עוד פעם, כי מלאה
הכוס, ויעף אליה בכעס ויהפך אותה וישפך את
כל המשקה גם טפה אחת לא נשארה. ויחר אף
המלך ויך בחרבו על כנפיו ויגדען, ויבט
עליו התחמס האמלל ויקרץ לו בעיניו על העץ
וירזם לו בתנועותיו, כי יביט על ראש העץ. המלך
נשא את ראשו וירא: והנה על ראש העץ נחש גדול
ומפיהו נוזל הרעל הזה. והמשקה הזה היה מרורת
פתנים. אז נחם המלך על מעשהו ויחמל על התחמס
האובד ויקחהו באהבה וברחמים גדולים על
זרועתיו וישב הביתה, ויתן את האילה על־יד
הטבח לצלות צלי ולעשות ממנה מטעמים ויקרא
לרופאו לרפאות את התחמס ולעצור בדמו הנוזל,
והוא ישב לנוח מעמלו הרב. פתאם נשמע קול אנקת
התחמס וימהר המלך אליו והנה הצפר נופלת מתה
ארצה, כי מרב הדם אשר נזל ממנה יצאה נשמתה.
ויבך המלך ויתאבל ולא יכל להתנחם על כי
המית את צפרו אשר הצילתו ממות.

וכן יך אותי לבי – דבר המלך אל
סריסו – אם אהרג את יראיה רופאי הנאמן ואסכיל
עשה כמעשה אשר עשה האיש המקנא לתכיו.
ויאמר לו הסריס: אם על מלכי טוב יספר לי את ספור
המקנא והתכי. וישא המלך משלו ויספר
כדברים האלה.




V. הקנא והתכי.


היה היה איש קנא ותהי לו אשה יפת
תאר ויפת מראה אשר לא גרע עינו ממנה, פעם אחת,
היה עליו לנסע לרגל מסחרו וירע עליו המעשה
לעזב את אשתו לבדה, על כן קנה לו תכי לשמר על
אשתו בעת אשר לא יהיה בביתו. וילאט לו באזנו,
כי יודיע לו בבאו את כל אשר נעשה בביתו. התכי
היה חכם, ערום ונבון; ויהי כי שב האיש ממסעו
ויבא לפניו את צפרו וישאלנה על אודות הליכות
ביתו. ויחקה לו התכי את דברי אשתו הרעים אשר
דברה עליו באזני המשרתים והמשרתות ויקם
האיש בחרי אף, וייסר את אשתו כדי רשעתה.
האשה חשבה, כי אחת משפחותיה הביאה את דבתה
רעה אל אישה. ותביאן אחת אחת אליה ותחקר,
ותדרש אותן היטב, מי מהן גלתה סודה לאישה. אז
נשבעו לה, כי הן לא הגידו מאומה, ורק התכי
עשה זאת וכי אזנן שמעה בספר התכי לאדוניהן את
כל אשר דברה. הגבירה שמרה את הדבר בלבה.
ויהי כאשר נסע בעלה עוד פעם לדרכו צותה
לאמתה האחת להביא ריחים ולטחן מתחת לכלוב
הצפור, ואת השנית צותה להמטיר מים מעל הכלוב,
ואת השלישית צותה לאחז ראי מוצק בידיה ולרוץ
כל הלילה הנה והנה.

ויהי ביום המחרת כשוב האיש לביתו
הביא עוד פעם את צפרו לפניו וישאלה, מה נעשה
בביתו בלילה הזה.




13.jpg



ותענהו הצפור:

סלח נא, אדוני, כי לא יכלתי להבחין
שום דבר מפני הקולות והברקים והמטר הנתך
לארץ כל הלילה, אבל העת היתה עת קציר חטים, חדש
תמוז, אשר לילותיו בהירים וחמים ושקטים ואף
טפת מטר אחת לא ירדה. רק התכי נלכד בנכלי
האשה המבישה, כי שגה לחשב את קול הרחים ואת
נטפי המים ואת ברקי הראי למטר, רעם וחזיזים.
ויקצף האדון ויתן עליו בקולו:

– אוי לך, צפור מדברת שקר! האם עת יורה ומלקוש עתה?

ותענהו הצפור:

– חי ה', כי לא שקרתי לך.

אז חרק האדון שן בחשבו, כי מרמה בפי
התכי. וכי גם בפעם הראשונה רמה אותו בדבר
אשתו. ויט את ידו אל הכלוב ויקחהו משם
וישליכהו בכוח עד כי נפץ התכי ארצה וימת,
אך אחרי עת קצרה נודע לו מפי שכניו, כי רק אמת
הגיד לו התכי האמלל ויקשב גם את אשר עוללה
אשתו בערמתה לצפרו. וינחם האיש, כי המית את
הצפר, אבל אחר את המועד. ויהי כי שמע המשנה
את ספור שליטו על אודות המלך זנדבד ואת ספור
האיש המקנא והתכי. ויענהו:

– שים אל לבך, מלכי, אנכי לא חפצתי
ברעתו, כי גם הוא לא עשה לי שום רע, ורק מדאגתי
להוד מלכותך דברתי לפניך את דברי. ואתה אם
תשמע לקולי, אז תציל את נפשך. ואם לא – אבדת,
כאשר אבד המשנה אשר ארב לבן המלך:






ספור על אודות המשנה הבוגד ובן המלך ומקרהו עם האפה3.


למלך אחד היה בן אשר אהב את הציד,
ויצו המלך את משנהו להיות כצל על יד בנו
ולשמרו לבל יאנה לו רע. פעם אחת הלך בן המלך
עם המשנה לצוד ציד. ויראו בשדה חיה טורפת
גדולה. ויקרא המשנה לבן המלך: רדף אחרי החיה
הזאת. בן המלך עשה כעצת המשנה, אבל החיה
נסה מפניו. בן המלך רדף אחריה כברת ארץ, עד כי
נעלם המשנה מעיניו וגם החיה נעלמה מפניו.
וישאר לבדו בארץ ערבה ושוחה ויפן בן המלך
כה וכה וירא והנה עלמה בוכיה על אם הדרך.
וישאלה, מי היא ומה היא עושה פה? ותענהו:

– בת מלך אנכי, ברכבי על סוסי
במדבר הזה, עיפה נפשי מאד, עד כי נפלתי בלי
רוח חיים מעל סוסי והנני תועה בארץ ציה.

ויהי כי שמע בן המלך את יללת הנערה,
חמל עליה ויושיבנה על סוסו מאחריו וירכבו
הלאה. אחרי עת קצרה באו אצל אחת החרבות. ותבקש
מאתו הנערה:

– אדוני, חפצתי לרדת פה מעל הסוס לרגע אחד.

ויתן אותה בן המלך לבא אל החרבה.
ויהי כי ארכה לו העת לחכות הלך אחריה בזהירות
לבל תרגיש זאת. ויודע לו למגנת לבו, כי לא בת
מלך היא, כי אם אפא. וישמע בדברה אל בניה
השדים:

– היום הבאתי לכם, ילדי, עלם בריא.

וישמחו השדים ויקראו:

– הביאי אותו מהר הנה ויהיה לנו לארחה טובה.

כשמע זאת בן המלך חרד לנפשו וישב
בפיק ברכים אל סוסו ולא האמין עוד בחייו. ויהי
כי שבה השדית אל בן המלך ותראהו כלו רועד
ותשאלהו:

– למה תחרד?

ויענה:

– אויב נורא יש לי, ואני חרד מפניו.

ותאמר לו:

– הלא אמרת לי, כי בן מלך אתה.

ויענה:

– כן, בן מלך הנני.

ותשאלהו:

– ולמה לא נתת לאויבך כסף וזהב, כי אז הצלת את נפשך.

ויען אותה בן המלך:

– אבל האויב איננו חפץ כסף, ופז לא
נחשב בעיניו, רק צודה הוא את נפשי לקחתה. ואנכי
חף מפשע.

ותענהו:

– אם נקי וצדיק הנך כדבריך, התפלל לה' ויושע לך מכף כל הקמים עליך.

אז נשא בן המלך את עיניו השמימה ויתפלל:

– אנא, ה‘, השומע שועת הרצוצים
ומצילם מעקת אויביהם חנם. הושיעני נא מיד אויבי
והבריחהו מעלי, כי אתה ה’ כל תוכל.

כשמע השדית את תפלת בן המלך נסה
ותחבא מפניו, ובן המלך שב הביתה בשלום,
ויספר לאביו את כל אשר עולל לו המשנה. המלך
שמח, כי נצל בנו ממות, והמשנה הומת ביד שר
הטבחים…

כן גם אתה, אדוני המלך, אם תתן אמון
לידידות החכים הערום יגזרך בחרפה מארץ החיים,
ואם תעשה לו חסד וטוב, יחרש עליך מזמות
להשחיתך, האם לא תבין, כי אם רפא אותך פעם אחת
בתתו לך סמנים חריפים, שרק אם נגעו בידך העלו
לך ארוכה. הלא יוכל באופן כזה לתת לך גם סם המות
בלי משים. וישמע המלך יוחנן לקול משנהו
הנבל ויענהו:

– צדקת בדבריך. יועץ נאמן הנך לי. מי
יודע, אולי הוא מרגל חרש ובא לארב לחיי. הלא אם
יודע הוא סם חריף כזה, אשר רק אם נגעה ידי בו
נרפאתי, הלא יוכל גם להרגני בתתו לי דבר מה
להריח ואיש לא ידע ולא יבין זאת וגם עוף השמים לא
יפצה פה ולא יצפצף. אחרי כן שאל את המשנה, מה
לעשות לקדם את פני הרעה. וייעצהו
המשנה:

– שלח כרגע להביא לפניך את האיש ההוא
והרגהו, כי כל העת אשר הוא חי, אינך בטוח
בחייך.

ותיטב בעיני המלך עצת משנהו
המשחית, ויצו להביא לפניו את החכים. שש ועלז
בא החכים לפני המלך מבלי דעת את הרשת המזרה
לרגליו ואת הסכנה הצפויה לראשו. ויגש אל
המלך וישתחו לאפיו ארצה וידבר לו את
החרוזים האלה:

אם על טובתך ברכך שכחתי,

הבט־נא למי את שירי ערכתי;

מתנות לעבדך הגדלת, הרבית,

טרם שאלתי – אתה ענית.

על־כן אתנה תהלתך, משגבי,

חיש קל לשוני דברה לך תשבחות;

אף כי הכבד יכבידו על גבי

כסף וזהב וסגלות ממלכות.

אולם המלך לא שעה אל דברי החכים המחכמים והמלאים אליו אהבה וכבוד אין קץ.

וידבר אליו:

– התדע למה קראתיך הנה?

ויענהו החכים:

– רק ה' לבדו יודע נסתרות.

ויאמר המלך:

– “הנה הבאתיך לקחת את נפשך”.

החכים חרד וישתומם למשמע אזניו וישאלהו:

– למה יחפץ אדוני המלך במותי? האם עשיתי לך עולה?

ויענהו המלך.

– “הגידו לי, כי מרגל חרש אתה והנך
צודה את נפשי לקחתה. לכן אקדם פניך ואמיתך,
כמשל הקדמוני: הבא להרגך – השכם
להרגו”.

ויקרא המלך לשר הטבחים ויצוהו:

– הסר את ראש הבוגד הזה מעליו ופדה אותנו מנכלי מזמותיו.

ויתחנן לו החכים ויאמר:

– אל־נא תמיתני ולא ימיתך ה'.

וישנה וישלש בקשתו, כאשר אנכי
שניתי ושלשתי תחנתי לפניך, שד אכזר.
וכאשר אתה לא אבית לשמע לי, רק במותי חפצת,
כן לא הטה המלך אזנו לתחנוני החכים באמרו
לו:

– כל העת אשר אתה חי אינני בטוח
בחיי. האם לא רפאתני בסמיך אשר רק נגעו בידי,
וכן תוכל להמתני כרגע, בתתך לי דבר מה
להריח.

ויוסף החכים ויתנפל לפני המלך ויקרא ביגון:

– האם זהו גמולי אשר תשלם לי על
הצילי אותך מצרעתך? הלמלך לשלם רעה תחת
טובה?

אך המלך באחת:

– מות תמות, החכים, לא יועיל לך כל כפר.

ויבך החכים וינחם על עשותו טובה
לאיש אכזר: והנה נגש אליו ההורג לקשר את עיניו
במטפחת וישא החכים את קולו בבכי וידבר
במרירות אל המלך:

– אם ככה תשלם לי על פעלי הטוב, הלא
תעשה כמעשי התנים ביאורי מצרים. וישאלהו
המלך למעשי התנים.

– לא אוכל עתה במעמד נורא כמעמדי
לספר לך את הספור הזה, ענהו החכים. – אבל בשם
ה' תן לי נפשי לשלל וגם ה' יתן לך חיים.

ויפל החכים לפני המלך וימרר
בבכי. אז קם אחד משרי המלך הנאהבים, ויען
ויאמר:

– אדוני ומלכי, רחם־נא למעני את האיש
ואל תשפך את דמו הנקי ארצה. הן לא ראינו בו
שמץ דבר רע נגדך, ונהפך הוא, כי עשה לך תשועה
גדולה וירפאך מצרעתך הנוראה, אשר כל
הרופאים נלאו מהמציא לה מזור.

ויענהו המלך ויאמר:

– אל נכון אינכם שמים על לב, למה חרצתי
משפט מות על החכים, הלא מרגל שלוח מאויבי הוא
ולקחת נפשי הוא זומם ומה נקל לו להוציא מחשבתו
לפעלות ידים, אם בחכמתו אספני מצרעתי רק
בגעת סמיו לעורי, הלא יוכל להגיש לאפי סם מות
וכרגע יכרתני מארץ החיים ואיש לא ידע בדבר
הזה, על כן כל עוד אשר נפשו תראה חיים לא יכונו
חיי ומלכותי בארץ.

אז התחנן החכים בפעם האחרונה:

– אל תתן לממיתים את חיתי ויחיה ה' גם את נפשך.

אבל המלך הקשה את לבו ויאמר:

– אחת גזרתי מות תמות ולא אשוב ממנה.

וירא החכים, כי כלתה אליו הרעה מאת המלך ויאמר:

– אם כלה ונחרצה ממך להמיתני, תן־לי
זמן ללכת לצות לביתי, לדבר עם קרובי על אודות
קבורתי ולחלק את ספרי הרפואה וספרי החכמה
שיש לי לרעי למזכרת נצח. ומהם אבר ספר אחד יקר
מאד לתת לך.

וישאלהו המלך:

– מה־טיבו של הספר הזה?

ויענהו החכים:

– יש בו נצורות ודברי סתר רבים ואחת
הפלאות האלה הוא, כי כאשר תכרת את ראשי מעלי
ותפתח את שלשת הדפים הראשונים ותקרא עד
השורה השלישית בעמודו השמאלי, אז תדבר
גלגלתי עמך ותענה אותך על כל אשר
תשאלנה.

ויתפלא המלך ויתנועע משמחה וישאלהו בתמהון:

– החכים, האמנם ידבר אתי ראשך כאשר אסירהו מעליך?

– אל נכון, הוד מלכות – ענה האמלל את העריץ.

אז שלחו המלך הביתה בלוית שוטרים
מזינים. ויצו החכים לביתו. ויעש סדרים בכל
אשר לו. ויברך את משפחתו ויקח את הספר אשר
הכין למלך. וממחרת היום ההוא שב אל אולם העריץ
ששם נאספו שרי המלך ואציליו, פחותיו, סריסיו
וכל רבי ממלכתו עד כי היה האולם כגן המלא
פרחים שונים. בספר ישן בידו ותבה קטנה מלאה
אבק נגש החכים אל המלך. ויצו להביא לו לוח
וירק את האבק מתבתו הקטנה ויזרהו על פני כל
הלוח ויאמר אל המלך:

– קח את הספר הזה ואחז בו, בלי דבר
דבר עד אשר יכרתו את ראשי מעלי. אחרי כן
תעמידהו על הלוח הזה ותלחצהו אל האבק עד כי
יחדל דמי לשטף, אז תפתח את הספר.

ויהי כאשר כרת שר הטבחים את ראש
החכים מעליו והכל נעשה כאשר הורם האמלל, פתח
המלך את הספר, אבל העלים היו דבוקים זה לזה, על
כן העביר המלך אצבעותיו על שפתיו וירטב אותם
ברקו ויפתח את הדף הראשון, את הדף השני
והשלישי עד הדף הששי, אך לא מצא שם מאומה,
כי־אם גליונות חלקים בלי שום אות, ויקרא
המלך:

– החכים! הלא הגליונות חלקים ולא כתוב פה מאומה!

ויענהו הראש:

“– עלעל עוד!”

ויעלעל המלך עוד עלה אחד ושנים. בין
כה וכה בא לתוך אצבעותיו סם המות אשר הדביק
החכים בדפי הספר, עד כי ברגעי מספר התנודד
העריץ כשכר הנה והנה, ויקרא:

– אהה, הרעלתי, הרעלתי.




14.jpg



ויען אליו ראש החכים בחרוזים האלה:

אל נתן לך כוח בעז מלך משלת

ותרדה בעז – נקי לא חמלת,

אך בעוד רגע תהי כלא היתה גבורתך,

לו צדק אהבת, זכר אל צדקתך;

והנה שנאת טוב, אהבת רעה,

על־כן בלא עת עתך באה.

הראש כלה לדבר והמלך נפל מת ארצה.




הלילה הששי

VI. המשך ספור הדיג


ויוסף הדיג שאת משלו ויאמר: שים
לבך, שד אכזרי, לדברי. לו נתן המלך יוחנן
חנינה לחכים ולא המיתו, אז חי גם הוא בנעימים.
אבל המלך לא אבה שמוע לתחנוני החכים האמלל,
רק לדם נקי שאף, על כן יסרו ה' כרוע מעלליו.
כגמול המלך יוחנן כן יהיה גם גמולך, אשליכך
הימה ושם תאסר עד קץ הימים. ויצעק השד אליו
מן הבקבוק:

– בשם ה', אל־נא תעשה זאת, דיג! עשה
אתי חסד כנדבת לבך הטוב ואל־נא תיסרני
ברשעתי אם אני חפצתי להרע לך, אתה כרב
רחמיך עשה אתי טובה. כאשר יאמר שלמה המלך
“אם רעב שונאך האכילהו לחם, ואם צמא השקהו
מים”. אל־נא תעשה לי כאשר עשתה אומימה לאטיקע.
וישאלהו הדיג את פשר הדברים האלה.

– לא עת לי עתה לספר לך את המעשה
הזה, בהיותי סגור ומסגר בבקבוק קטן – ענהו
השד – אם תתנני לצאת מכלאי, אספר לך את
הספור הזה.

אבל הדיג ענהו:

– התזכר את אשר התחננתי לך לחמל
עלי? נסיתי להרך את לבך ואשתחוה לך אפים
ארץ, ואתה הקשחת את לבך הרע ותשאף לדמי
הנקי תחת אשר גמלתיך רק טוב בפדותי אותך
מכלאך זה, כי הנך אכזרי מלדה, מבטן מהריון
אשר היטב לא תוכל, על כן אסור לרחם גם עליך.
הבה! אשליכך הימה ואספר לכל דיג אשר אפגע
בו את הליכותיך עמדי, ואם יוציאך על פי מקרה מן
הים אצוהו, כי ישליכך עוד פעם שׁמה להענש
כדי רשעתך לשכב שם למעצבה עד קץ
הימים.

ויבקש השד עוד פעם בהכנעה גדולה:

– עשה אתי חסד ופתח־לי את הבקבוק
ואצא. והנני נשבע לך, כי לא רק רעה לא אעשה
לך כי אם גם היטב איטיב עמך ואעשירך עשר
גדול. ויעתר הדיג לתחנוני השד אחרי השׁביעו
אותו שבועה חמורה בשם המפרש לבל יעשה לו רעה,
כי אם עוד יעשירו על חסדו אתו. ויהי כי פתח
הדיג את הבקבוק ויעל עשן מתוכו כעשן
הכבשן ואחרי כן הצטמצם ויתהפך לתמונת שד
גדול ונורא ויהדף ברגלו את הבקבוק הימה.
הדיג ראה זאת וירא לנפשו. אך אמץ את לבו
ויאמר:

– כרוב גדול ונורא, הלא תדע כי ה'
צוה לקים כל שבועה, אשר ישּׁבעו, והמחלל אותה
– עונו ישא. ואתה נשבעת לי לבלי עשות לי כל
רע. אנא! הקם נא את שבועתך ושלם את נדרך ואם
לא – ייסרך שדי, כי קנא ונוקם הוא

ויצחק השד ויצעד הלאה ויאמר:

– לך אחרי, דיג! ויצעד הדיג
בעקבות השד ולבו נמס מתקוה ופחד. וילכו עד
הרחיקם מעל העיר. ויפגעו בהר גבה ויעלו
עליו וירדו ממנו ויבאו אל ארץ ערבה ובתוכה
נמצא אגם מים. שם עמד השד ויצו את הדיג
להשליך באגם חכה ולדיג דגים, ויהי כאשר
השגיח הדיג אל האגם וירא לתמהון לבבו דגים
בגונים שונים: לבנים, אדמים, ולאחדים מהם
גונים ממראה תכלת וארגמן ויש מהם אשר עינם
צהבה – כעין הזהב. וישלך הדיג את רשתו
באגם ויוצא משם ארבעה דגים שונים במראיהם
איש מרעהו… ויאמר אליו השד:

– לך והובל את הדגים האלה שי למלך,
והוא ישלם לך בעדם שכר הגון. סלח לי, דיג, על
אשר אינני גומל לך לעת כזאת גמול אחר גדול
וטוב מזה, כי זה שמונה עשרה מאות שנה הייתי
כלוא בקרקע הים. וזה רק שעה קלה אשר עיני רואות
את פני הארץ. השלך פה חכה מדי יום ביומו רק
פעם אחת וה' יצליחך. ככלותו לדבר רקע ברגלו
על הארץ, ותפתח האדמה את פיה ותבלעהו.
הדיג השתאה לכל אשר ראה ויבא נדהם
ומשתומם הביתה וישם את הדגים בסיר חרשׂ
וישאם על ראשו אל המלך כאשר צוה עליו
השד, ויקריבם להוד מלכותו.

המלך התפלא על מראה הדגים האלה,
כי כמוהם לא ראה עוד מעודו עד היום הזה, ויצו את
משנהו לתתם על יד המבשלת החדשה, אשר שלח
לו מלך רומא מתנה זה שלשת ימים. ויצונה
המשנה בשם המלך להראות עתה את תבונות
כפיה ולהכין מהדגים מטעמים טובים כאשר אהב
המלך, ולדיג נתן המשנה בפקדת המלך
ארבע מאות דינרי כסף… וילך הדיג אל ביתו
ויקן את כל מחסוריו אשר חסרו לו ולמשפחתו
ויהי שמח וטוב לב. ותקח המבשלת את הדגים
ותנקה אותם ותשימם במרחשת ותעמידה על
הכירים לבשלם. ויהי כאשר החלה להפכם מצד
אל צד נפתח קיר חדר המבשלות ונערה יפה ונעימה,
קומתה כתמר, עיניה שחורות וקרועות בפוך,
מצנפת משי כעין התכלת בעלת ארבע כנפים על
ראשה, נזמים באזניה, טבעות על אצבעותיה
וצמידים על זרועותיה, ובידה שבט מקנה וסוף.
ותגש הנערה אל הכירים ותדקר בשבטה בתוך
המרחשת ותאמר:




15.jpg



– דגים! דגים!

התשמרו את השבועה אשר נשבעתם?

המבשלת נבהלה ממראה עיניה
וממשמע אזניה ותפל ארצה ותתעלף, והעלמה
שנתה ותשלש את דבריה, אז נשאו הדגים את
ראשיהם מן המרחשת ויענוה:

– כן! כן!

ובקול אחד שרו את החרוז הזה:

אם תשובי

נשוב גם אנחנו;

אם נאמנה את

גם אנו נאמנים,

אולם אם תעופי,

גם אנחנו נעוף.




16.jpg






הלילה השביעי


ותהפך העלמה בשבטה את המרחשת
ותעלם בדרך אשר באה, והקיר שב אל מקומו
כשהיה.

כאשר שב רוח המבשלת אליה נגשה
אל הכירים לראות את הדגים והנה, הוי, נהפכו
לפיח גחלים ותקרא במצוקה: הוי, נשברה החרב
במלחמה הראשונה. ותקלל את יומה מצרת
נפשה. עודנה הוגה נכאים והמשנה בא אליה
ויאמר:

– תני את הדגים לשלחן המלך.




17.jpg



ותספר בבכי את אשר נקרה ויאת…
וישתומם המשנה לדבריה ויקרא את הדיג
ויצו עליו להביא עוד פעם דגים כאלה.

הדיג הלך לנהר וישלך חכתו
ויוצא שנית ארבעת דגים כדגים הראשונים ויביאם
למשנה והוא נתנם למבשלת ויצוה: צלי את
הדגים לעיני ואראה גם־אני את המראה הנפלא
הזה. ותעש המבשלת כמצות המשנה ותכן את
הדגים ותשימם במרחשת ותשפת אותה על האש.
ויהי כאשר החלה להפך את הדגים, נפתח הקיר
והעלמה היפה הופיעה כבראשונה במלבושיה
ובמצנפתה. ותגש אל הכירים ותתקע שרביטה
במרחשת ותאמר:

– "דגים! דגים!

התקימו את שבועתכם?"

הדגים נשאו את ראשיהם ויקראו קול אחד את החרוז:

אם את תשובי

נשוב גם אנחנו

אם תהיי נאמנה,

נהיה גם אנו נאמנים,

ואם תעופי

נעשה כמעשיך.

אז הפכה העלמה את המרחשת בשבטה
ותשב בדרך אשר באה והקיר שב ויסגר עליה
כאשר היה. ויהי כאשר נעלמה העלמה ויקם
המשנה ויאמר אל לבו: אל לי להסתיר הדבר הזה
מאת השליט. וכרגע נגש אל המלך ויספר־לו את
אשר ראו עיניו. ויתפלא המלך ויאמר: יהי מה!
אראה את החזון המוזר הזה… ויקרא את הדיג
ויצוהו להביא לו בעוד שלשה ימים עוד ארבעה
דגים כדגים הראשונים. וילך הדיג אל הים
ההוא ויעל במכמרתו עוד ארבעה דגים ויביאם
למלך ויקבל עוד פעם מידו ארבע מאות דינרים.
ויפן המלך אל המשנה ויצוהו: צלה את הדגים
לעיני. ויענהו המשנה: שומע עבדך. ויבא את
המרחשת וישם בה את הדגים אחרי אשר נקם
ויטהרם היטב. ויהי כי צלה אותם על צדם האחד
ויחל להפכם על צדם השני, נבקע הקיר ועבד
כושי שחר, גבה ורם וחזק כשור הבר יצא
ובידו הגדולה אחז גזע עץ רענן חזק וחסן כתרן
האניה. ויגש אל המרחשת ויקרא בקול
גדול:

– דגים! דגים!

התקימו את שבועתכם?

והדגים נשאו את ראשיהם מהמרחשת ויענו:

כן! כן! ויקראו בקול אחד את החרוז:

אם אתה תשוב,

נשוב גם אנחנו;

אם נאמן אתה,

אז נאמנים אנחנו;

אולם אם תעוף

נעוף גם אנו.

ויט העבד בגזע העץ הגדול על
המרחשת ויהפכה וישב כלעמת שבא והדגים
נשרפו ויהיו לגחלים ופיח. הכושי הנורא הלך
מעיניהם ולב המלך השתומם בתוכו ויקרא: עלינו
לדעת פשר דבר הדגים האלה, כי גדולות ונצורות
בם. ויקרא לדיג, ויבא. וישאלהו
המלך:

– איפה דיגות את הדגים?

ויענהו הדיג:

– בנהר הנמצא בין ארבעה הרים רמים ונשאים הנמצאים מאחרי העיר.

וישאלהו עוד המלך:

– כמה רחק המקום מהעיר?

ויענהו הדיג:

– אדוני ומלכי, המקום הזה לא רחק
ממנו, כמהלך חצי שעה מזה. ויתמה המלך
לדבר הזה ויקח חיל עמו ויצום ללכת עם הדיג
אל הנהר הנפלא וילכו החיל ובראשם הדיג אשר
קלל בלבו את השד, שהוא סבב לכל אלה. ויעלו
ההרה וירדו הבקעה והנה לפניהם משתרעת
ערבה רחבת ידים, אשר עד היום הזה לא ראוה ולא
ידעו ממנה מאומה. וילכו בערבה ויגשו גם
אל הנהר וישתוממו למראה הדגים האדמים,
הלבנים, הכחולים והצהבים אשר ראו עיניהם.
וישאל המלך את חילו ואת יתר בני לויתו, האם
לא ראו ולא שמעו מעודם על־אודות המקום הזה
והדגים הנפלאים האלה. ויענו כלם פה אחד, כי
מעולם לא שמעה אזנם ועינם לא ראתה את הנחל הזה
ואת הדגים האלה. וישּׁבע המלך ביום ההוא לאמר:
חי ה'. כי לא אשוב לעירי ואל ביתי ולא אשב על
כסאי עד אשר אדע ואגלה את הגדולות והנצורות
אשר לנהר ולדגים. ויצו לאנשי חילו לחנות
כדור סביב ההרים. ויהי כי תקעו אהליהם קרא
למשנהו איש בעל כשרון, יודע מדע וחקר כל
דבר עד תכליתו ויגד לו: הנה גמרתי אמר לשום
פעמי לדרך עוד בלילה הזה לחקר ולדעת סתרי
מצפוני הנהר והדגים הנפלאים אשר בו. ואתה
שב פה בפתח אהלי ולא תתן את שרי חילי, את
שלישי וסריסי לבוא אלי, כי תאמר להם, כי חולה
אני, ואת חפצי לא תגיד להם. ראה הזהרתיך.

ואף כי דבר המשנה על־לב המלך
לשוב ממחשבתו, אבל המלך לא שמע לו ויחלף
את בגדיו ויתחפש ויחגר את חרבו וילך חרש
מביתו ויעש את דרכו כל הלילה וכל הבקר ולא
נתן מנוחה לנפשו עד כי הלאוהו שרב ושמש: אז
ישב בצל עץ תמר לשאף רוח. אחרי כן נדד בדרך
כל היום וכל הלילה עד הבקר למחרתו. וירא
מרחוק כנקדה שחורה וישמח ויאמר: עתה אולי
אמצא פה דבר, אשר יגלה לי את הסוד הכמוס על
אודות הנהר והדגים.

ויהי ככל אשר הוסיף ללכת כן גדלה
הנקדה השחרה, עד אשר הקריב אליה והנה ארמון
אבנים שחרות בנוי הדר לפניו. דלת השער האחת
פתוחה והשנית סגורה. בנפש שלוה נכנס המלך
בפתח השער וידפק בלאט על הדלת, כי יפתחו
לו ולא ענוהו. וידפק בפעם השנית והשלישית
– ואין קול ואין קשב. אז דפק בחזקה, הקול נשמע
עד למרחק וגם אז לא ענו אותו דבר. אל נכון אין
בארמון איש, אמר לנפשו, ובלב אמיץ בא אל
פרוזדור ההיכל ויקרא בקול רם: יושבי ההיכל
הנחמד; אורח עומד פה בהיכלכם; ענוני! היש לכם
פת לחם לתת־לו לסעד את לבבו. כה קרא פעם
ופעמים – ואין עונה. ויחשב, כי אין איש אז אמץ
את לבו ויבא מפרוזדור ההיכל אל הטרקלין
פנימה וגם שם לא מצא איש. אך הרצפה היתה מכסה
מצעות יקרות ובתוך הטרקלין היתה באר זרקת
מים חיים, וארבעת אריות זהב אדם רבצו מארבעת
עבריה ופיהם יז נטפי מים המתנוצצים כפנינים
ואבני אקדח, ובגבה הטרקלין מרחפות צפרים
שונות הנה והנה ורשת הפרושה ברום הספון
עצרת בעדן מנדד הלאה. משתומם על המראות
הנחמדים האלה ומתרגז על כי איננו מוצא
מפתח לדעת את הנצורות על אודות הנהר והדגים
אשר בו, ישב המלך על יד הדלת… פתאם הקשיב
אנחות מרות יוצאות מלב קרוע ואחרי כן שמעו
אזניו קול ישורר לאמר:

עד אנה עד מתי תשכחני, אלי?

לא תתן לי רחמים, לא תשא פני?

לימיני – מצוקה, חשך – לשמאלי,

שטן – מאחרי, אסונות – מלפני.

רם ונשא הייתי, האהבה השפילתני

עצמו אוצרותי – האהבה רוששתני.

מה תועיל לרבה קשת נחושה,

אם נקרע היתר ולא יוכל לקלע;

הפרש יסתיר פניו מבושה,

אם נפל סוסו ולרדף ולבלע

לא יוכל. רגלי לא יוכל לברח

מחרב אויבו החדה לטבוח.

כשמוע המלך את שירת היגון הזאת
קפץ ממקומו וילך אחרי הקול ויבא אל אולם
מרוח ונחמד.




18.jpg



וירא והנה על ספה גבהה יושב עלם
אדמוני ויפה עינים. קומתו כתמר מצחו זך מחלב,
שפתיו אדמות כשושנים וקוצותיו שחרות כערב
והוד לו ויפעה לו.

וישמח המלך בראותו את העלם
הלבוש כתנת פסים ושוליה מרקמים רקמת זהב,
אבל הכרת פניו ענתה בו על צרת נפשו הגדולה.
המלך דרש לשלומו והעלם ענהו שלום ויאמר לו:
סלח לי, אדוני, על כי אינני קם מפניך, ויאמר לו
המלך: הגידה לי, עלם נחמד, אם תדע פשר דבר
הנהר ודגיו הנפלאים, מה טיבו של הארמון הזה
ומדוע הנך יושב בדד ובוכה.

כשמוע העלם את הדברים האלה נגרו
עיניו דמעות מאין הפוגות. לב המלך המה לו
וישאלהו בחמלה: למה תבכה, עלם? ויען העלם:
איך לא אבכה, אם שדי המר לי ככה. ובדברו הרים
בידיו את שולי כתנתו. וירא השליט ויבהל,
כי ירך גוית העלם האמלל ולמטה נהפכה
מבשר ותהי לאבן… ויספר לו העלם את הדברים
האלה:






ספור בן המלך המאבן


דע לך, מלך, כי את הדגים האלה קרה
מקרה הראוי להיות חקוק בצפרן שמיר על לוח לב
שומעיו ולהיות למופת וללקח לחפצים לשמוע
ולקחת מוסר ממראה עיניהם וממשמע אזניהם:
הקשב נא:

אבי היה מלך גדול וישב על כסא
מלכותו בעיר הבירה אשר היתה במקום הזה ובשם
מחמד נקרא. ויהי שליט באיים השחורים ומושל
בארבעת ההרים האלה, אחרי מלכו שבעים שנה
הלך בדרך כל הארץ. ותהי המשרה על שכמי
ואמשל תחתיו לכבוד ולתפארת… ואקח לי לאשה
את בת דודי אשר אהבה אותי אהבה עזה מאד, אם
נסעתי בעניני המדינה ונפרדתי ממנה מעט
קט, לא אכלה ולא שתתה עד שובי אליה לחדות
בשמחה את פניה. ככה בלינו ימינו בהשקט
ובנעימות חמש שנים.

ויהי היום ותלך רעיתי אל בית
הרחצה ואנכי צויתי לטבח להכין ארחת הערב לי
ולמלכה; בין כה וכה סרתי אל ארמוני זה לישן
שנת הצהרים כמנהגי. ואצוה על שתי אמהותי
להניף על פני במניפות ותשב אחת למראשותי
והשנית למרגלותי למלאות את פקדתי.




19.jpg



לא אדע מאיזה סבה נדדה שנתי, עצמתי
את עיני, אך לבי היה ער ואשמע את שפחתי
היושבת למראשותי דברת בדממה אל השפחה
השנית היושבת למרגלותי, אהה פטימא,
מה־דלים חיי מלכנו, כי הוא אמלל ואובד בגלל
מעללי אשתו החוטאת. ותען השנית: ארורות כל
הנשים המכשפות. מה איום ונורא הדבר, כי מלך
גדול ונעלה וחכם לבב יאהב אשה מבישה
ומכשפה המבלה כל הלילות במקומות זרים. והנה
השפחה אשר למראשותי השיבה אמריה לשפחה
השנית, אבל אדונינו הוא רפה ידים ואיננו
מתעורר להוכיח אותה על הדבר הזה. ותרגז
השנית ותאמר: אוי לך, פתיה, האם יודע אדונינו
את הליכות בת הבליעל הזאת ואת מעשי־כשפיה?
הלא היא מוסכת בכוסו אשר ישתה בערב לפני
לכתו לישן שקוי שנה עד כי יישן כמת ולא ידע
ולא יחוש בקומה מעל מטתה ובלבשה שמלותיה
להתהלך כל הלילה אל אשר תתהלך ולעשות את
זר־מעשיה ורק בעת עלות השחר תשוב אל חדרו
ותקטיר לאפו מין בשם ובזאת תעירהו משנתו.
בשמעי את שיחתן הייתי כמשתולל מרב מצוקותי.
רגע חפצתי לקום ולהרוג את שתי השפחות יחד.
אך רוח מבינתי התגבר על חפץ נפשי ואתחפש
כישן שנה עמקה עד כי הלכו השפחות ממני.
בכליון עינים חכיתי עד בוא אשתי מהרחצה
ותערך את השלחן ונאכל ונשת כדבר יום
ביומו. לאחרונה מסכה בכוסי את המשקה כתמול
שלשום ותתן את הכוס על ידי. אז עשיתי את עצמי
כשותה ובלאט שפכתיו אל שרוולי ואשכב מהר
על מטתי וכרגע השמעתי קול נחרה, כאיש אשר
תרדמת אלהים נפלה עליו. אז דברה אשתי בקצף
ובלב רע: הרדם, מי יתן ולא תיקץ משנתך לעולם.
חי ה', כי היית לי לזרא ומראך מורא ונגאל
בעיני.

ותקם ותלבש את שמלותיה ותזרק
עליה סמים אשר ריח טוב נודף מהם. ותאזר את
החרב מתחת למדיה ותפתח את דלת הארמון
ותצא. כרגע קמתי ואלך אחריה בכל הרחובות
אשר הלכה עד באה לשער העיר. ותלחש מלים
אחדות אשר היו בלתי מובנות לי, וכרגע נפלו
הבריחים והשער נפתח לרוחה. ותצא את העיר
ואנוכי צועד אחריה בלאט ולא התבוננה בי עד
באה אל מקום שמם וחרב ששם ישפכו בני העיר
את הדמן ושם ישליכו פגרי הבהמות והכלבים.
ותבוא אל חרבה ישנה נשכחה מני רגל. ואנוכי
עליתי על הגג ואקב חור להתבונן בעדו בחרבה
פנימה ואראה את אשתי נגשת אל עבד כושי שחור
משחר אשר רבץ ככלב על הרצפה המכסה מחצלת
של קנים וחבילות תבן, שפתיו עבות ושרועות
והעליונה סרוחה על שפתו התחתנה והוא כונס
בהן את גרגרי החול אשר על הרצפה…

אל חלאת מין האדם הזה קרבה אשתי
ותכרע ותשק את הרצפה לפניו, וישא הכושי את
ראשו וידבר אליה בקצף: אוי לך, בת נעות
המרדות, איפה הסתתרת עד כה. הלא היו פה
השחורים עם השחורות וישתו וייטיבו את לבם
ואנכי בשמחתם לא התערבתי, כי בלעדיך קצה
נפשי לשתות, ואשב כאבל בין עדת
השמחים.

ותתחנן אליו ותאמר: בי אדוני
אהובי, היושב בסתר לבי, הלא תדע, כי הנני
אשה לבן דודי אשר שנאתיו כשממית וחברתו
כסף רעל לי, לולי דאגתי לך, אז הפכתי כבר את
כל העיר לחרבות עולם ושמתיה למורש קפוד
וינשוף והגרתי לגי צלמות אבניה.

אולם הכושי קרא אליה בחמת אפו: הלא
תכזבי לי, אשת מרמה. שמעי והאזיני, סררת!
נשבעתי בכבוד השחרים הגדול ורם ונשא
מכבוד הלבנים, כי אם תאחרי מבוא אלי עוד פעם
כאשר אחרת היום, אז אגרשך ולא אתנך לנוח
אצלי, בוגדה!

ויהי בהתבונני אל כל אלה, חשכה לי
הארץ ואשכח תבל ומלואה, אך בת דודי כרעה על
ברכיה לפניו ובדמעות על עיניה התחננה
אליו.

– “הוי, מחמד נפשי, החקוק בקירות לבבי
בלעדיך אין לי איש על ארץ רבה. אם תגרשני
מפניך אז, אוי, אוי לי אמללה ואובדה, שעה לי,
אדוני ואישון עיני!”

ככה התנפלה ותתחנן בהכנעה
לפניו עד כי נעתר לה. אז שבה לה עליצות לבה
ופניה נהרו. ותשאלהו: האין לך מעט אכל
לאמתך? ויען אותה הכושי: הסירי את המכסה מעל
האגן, שם תמצאי עכברים צלויים. אכלי אותם
ואחרי כן תגמאי שכר, אשר בסיר הלזה. ותעשׂ
בת דודי כדבריו ותאכל ותשת ותרחץ אחרי כן
ידיה במי רפש, ותשכב על מצע התבן עטופה
בבלואי סחבותיו ותסגר עיניה ותרדם.

אנכי השתוללתי ואהי משגע ממראה
עיני. וארד מהגג, ואבוא לחרבה פנימה, ואחז את
החרב אשר לבת דודי הארורה ואמר להרוג את שניהם
יחד, ואך4 תחלה בחזקה על
צואר הכושי ואחשב, כי המתיו, כי זרם דם פרץ
מגרונו וקול נחרה איומה יצא מפיו. אבל שגיתי,
כי רק עורו ובשר צוארו השמן כרתי, אך נפשו
לא יצאה עוד.




הלילה השמיני


ויהי אך החלה בת דודי להתעורר,
יצאתי מהחרבה לבל תרגיש בי. והיא קמה ותשם
את חרבה על ירכה ותשב העירה ותשכב בחדר
מטותינו לנוח.

ביום המחרת ראיתי, כי בת דודי גזזה
שערות ראשה ולבשה בגדי אבל. ותתן־לי אמתלא
לאבלה, ותספר לי, כי שמועות רעות הבהילוה
מארץ מולדתה, כי אביה נפל חלל במלחמה ואמה
מתה מיגון; את אחד מאחיה נשך נחש וימות, ועל
השני נפל גל עפר ויקברהו חיים. על כן אקוה,
אמרה לי בת־דודי הבוגדה, כי לא תקצף עלי ולא
תגער בי, אם אקרח ואגז שערי ואעשה מספד
כתנים, כי שברי גדול כים. עשיתי את עצמי
כלא יודע מאומה על אדות דרכה הרעה ועניתיה:
לא אפריעך מחפצך. ותבך ותתאבל כשנה
תמימה.




20.jpg



לקץ השנה בקשה מאתי, כי אתן לה
רשות לבנות בחצרי בית־אבל ומגדל בראשו
להתבודד שם ולריד בשיחה על אהובי נפשה,
והבית הזה יקרא בשם “מגדל בוכים”.

– עשי כאשר דברת – עניתי אותה.

ותבן את בית האבל, ותחצב שם מערה
ותבא אל תוכה את הכושי הפצוע בחרבי, אשר לא
יכל להפיק עוד תאות לבה הפרוע, כי לא היה בו
כוח גם להוציא הגה מגרונו. ורק אכל ומשקה הובא
ברב עמל לבית הבליעה שלו. ותלך אל מערתו יום
יום בבקר ובערב לבכות על שברו ולתת לו מרק
ומשקאות שונים עד תם שנה תמימה.

אנכי הייתי ארך אפים ולא הפרעתיה
ממעשיה, אך פעם אחת הלכתי בלאט אחריה
ואראה, כי היא מורטת ראשה, סופקת כפיה ובדמעה
על לחיה היא שופכת שיחה בדברים האלה:




21.jpg



אם אין אתה לי, מי לי על פני אדמה?

עזה אהבתי אליך כמות:

לך נתון הגוף ונתונה הנשמה,

אנא קחני עמך לשבת.

תחת מותך – מי יתן מותי,

ואצלך, דודי, יניחו עצמותי;

ואם אך בשמי תקרא אותי –

אז הוד קולך תענינה אנחותי…

אז בערה בי קנאתי ואשלף את חרבי ואקרא בחמה:

– אלה הם דברי הנשים אשר הליכות צדק זרו להן ודרכי שאל תבחרנה!…

ואחפץ לבתקה בחרבי, אך היא קפצה
כלביאה ממקומה ותלחש מלים אחדות
ותקרא:

– אל זועם! הפכהו נא כרגע לאבן
ממחצית גופו ולמטה. ואהפך לאבן כאשר עיניך
רואות אותי, כי אין ביכלתי לעמד או ללכת. לא חי
ולא מת הנני, ובכשפיה הרבים הפכה גם את כל
העיר, רחובותיה, שוקיה ושדותיה לאגם מים ואת
יושביה העצומים מארבע הדתות השונות הנמצאים
בארץ הלא המה: יהודים, מאמינים5 נוצרים ועובדי האש, הפכה לדגים בעלי
צבעים שונים. ותתן ליהודי – צבע לבן, לבעלי דת
מחמד – צבע תכלת, לנוצרים – צבע זהב, ולעובדי
האש – צבע אדמדם. ואת ארבעת האיים הפכה
לארבעה הרים הסובבים על האגם.

ומהיום ההוא והלאה תכני על בשרי
הערום בבקר, בבקר ברצועת עור שור מכפלת
שמנה מאה מלקות עד שפך דמי. אחרי כן
תלבישני על בשרי הפצוע מתחת לבגדי כתנת
שׂער על דבר אשר פצעתי בחרבי את אהובה
הכושי.

כאשר כלה העלם לספר את צרותיו
נשא את קולו ויבך עוד וידבר את החרוז
הזה:

משפטך, אלי, בדממה אקבל,

מבלי התאונן, מבלי התאבל.

אם צר ומצוק ידריכוני מנוחה,

בה' ובנביא נפשי בטוחה;

כי אם רבים פגעי, עצמים כמים,

לא יכריתוני מארץ החיים.

ויאמר המלך אל העלם:

– הגדלת יגוני בספורך זה, אבל הגידה נא, איה האשה ההיא?

ויענהו:

– בבית האבל ההוא במקום אשר ישכב
שם הכושי. יום יום בבקר לפני לכתה אל הכושי,
היא מכה אותי מאה מלקות ברצועתה העבה
והנוראה, אחרי מנותה לי מאה מלקות היא מביאה
לכושי משקה ומרק.




22.jpg



ויען המלך ויאמר לעלם:

– חי ה', כי אעשה אתך חסד גדול אשר
יהיה לי למזכרת נצח, וסופרי דברי הימים
יספרו לדור אחרון תהלתי.

וישב עמו וינחמהו וישתעה עמו
עד הלילה. אז קם ממקומו ויחכה עד אשר הכסיף
המזרח ויפשוט את בגדיו ויחגור את חרבו על
ירכו. ויקם וילך אל המקום אשר העבד הכושי
נמצא שם. ויגש וירא שם מנורות יפות תלויות
בחדר ונרות רבים דולקים בהם ולאפו בא ריח
קטרת ושמן המר הנמצא שם למכביר, אבל הוא מהר
כחץ מקשת אל הכושי וימותתהו ויעמס את
נבלתו על שכמו וישאנה וישליכנה אל אחת
הבארות, אשר בחצר הארמון. אחרי כן שב אל בית
האבל וישם על בשרו את בגדי הכושי וישכב
על מטתו ואת החרב שם לצדו.

והקוסמת הרשעה באה הארמונה
ותפשט את אישה את שמלותיו ותכהו מאה מלקות,
כאשר הסכינה מאז. המלך הקשיב בהתחנן
אישה האמלל אליה:

– רחמי נא עלי והרפי ממני!

והיא עונה: “האם חסת עלי ורחמת את
הכושי?” אחרי הלבישה אותו כתנת השּׂער על
בשרו הפצוע ואת בגדי השש ממעל, לקחה ספל
מרק וכוס יין טוב ותרד אל בית האבל ותקרא
בבכי:– הוי, אדוני, דבר אלי! הוי, אדוני, ענני
נא!

ותשר את החרוז הזה:

עד אנה ממני תסתירה פנים,

הלא פצעי אהבתי גדלים, מסכנים.

רחקת ממני, ולא־תתן לי חנינה,

ומקנאי יפצחו לאידי קול רנה.

אחרי כן קראה עוד פעם בקול בוכים:
הלא תענני דבר, רק מלה אחת, אדוני האהוב. ויענה
אז המלך בגרון נחר ויתאמץ לחקות את קול
הכושי:

– “רק ביד ה' הגדלה והגבורה!”

– אמותה הפעם! – קראה בעליצות לבבה
בשמעה את דבריו (כי הוא יכל לדבר). ותתעלף
מרב שמחה וכשוב אליה רוחה קראה בגיל:

– הרוח לאדני?

ויען המלך בגרון נחר ובקול ענות חלושה כבראשונה:

– האם נאוה לדבר עם אשה נשחתה מלאתי עון? הלא בושה תכסני בדברי עמך!".

– למה תבש בי, אדוני? ומה העון אשר מצאת בי? – שאלה אותו. בעצבון.

– כי יום יום הנך מכה את אישך. קול
בכיו מגיע לאזני ולא יתן אותי לישן מערב עד
בקר. אכזריה! איך הקשית לבך כה? תפלתו לה',
תחנוניו אשר יתחנן לפניך וקללותיו אשר
יקללך יחרישו את אזני וימררו את חיי עד כי
נלאתי נשא. ולולא זאת כבר שבתי לאיתני, ועל
כן לא חפצתי עד הנה לענות אותך דבר.

– אם תרשני אז אחלצהו ממצבו הרע.

ויען אותה המלך:

– פדיהו מצרה וינוח לשנינו.

– שומעת אני – ענתה הקוסמת.

ותצא מהמערה ותבוא הארמונה
ותצוק מלא הספל מים ותלחש עליו כרגע
וירתחו המים כסיר נפוח. אחרי כן זרקתם על
בעלה ותאמר:

– בשם ה' שהאמת שלו, עזב דמותך זאת והיה לאיש בשר ודם כאשר היית.

ויקם האיש ויתעורר וימש ממקומו ויקרא בעליצות לב:

– אין אלהים זולתי אלהי השמים!

ותגער בו ותקרא:

– ברח לך מזה ואל תשוב הנה, כי ביום שובך הנה מות תמות.

וינס העלם, והיא שבה המערתה ותקרא:

– בי, אדוני, קום נא ממשכבך ואראה את פניך.

אבל המלך ענה בקול חלש:

– לא! לא! עוד לא השלמת את חפצי, הפרחת את העץ, אבל שרשיו עודם יבשים!

ותשאל האשה:

– אל מה ירזמון מליך?

ויאמר המלך:

– השרשים אשר אמרתי הם אנשי העיר
עם ארבעת האיים, כי תמיד מדי הגיע חצות
הלילה נושאים הדגים ראשיהם ומקללים את
שנינו, ועל כן לא שבתי לאיתני עד הנה. פדי
אותם מצרתם, ואחרי כן תשובי אלי ותושיטי לי את
ידך. אז אקום, כי הנני חש בנפשי, כי כוחי החל
לשוב אלי.

ויהי בשמעה את דברי המלך, אשר חשבה כי הכושי הוא, ותשמח ותאמר:

– האח, אדוני! דבריך יקרים לי מפז, אענדם על צוארי ואחרתם על לוח לבבי.

ותמהר אל הנהר.






הלילה התשיעי


כבואה שׁם שאבה מעט מים ותלחש
עליהם לחשיה עד כי רתחו המים. והדגים החלו
לנוד הנה והנה. וישאו את ראשיהם מתוך המים
ויהפכו לאנשים כקדם. הנחל נהפך לעיר הומיה
ומלאה תשאות אלפי רבבות אנשים. השוקים
והרחובות שבו להיות כשהיו והחניות עמדו על
תלן, וכל איש לעברו פנה לעשות מעשהו ולסחר
מסחרו. וההרים נהפכו לאיים כבתחלה. אז שבה
שמחה ומלאה תקוה אל המלך המתחפש לכושי
ותקרא:

– הידד אדוני, תן לי את ידך ואשקנה.

ויען המלך בקול נחר:

– גשי אלי!

ויהי כי נגשה אליו וחרבו היתה
כבר בידו וימהר ויתקענה כהרף עין עמק
בלבה עד כי יצא ראש החרב מערפה. אחרי כן
בתק אותה פעם אחת לשנים.

ויצא מהמערה וימצא את העלם המחכה לו בחוץ.

– עתה שלום יהיה לך! – קרא המלך ויברכהו על גאלתו ועל פדות נפשו.

העלם הביע תשׁואות חן לו על כל החסד
אשר עשה אתו וישק את ידו ביראת הכבוד.
המלך שאל אותו, אם יאבה להותר בארץ ממלכתו
פה, או ילך עם המלך אל עיר מלכותו.

ויענהו העלם:

– התדע, הוד מלכות, מרחק הדרך מפה לעיר מלכותך?

ויאמר המלך:

– שני ימים וחצי.

ויצחק העלם ויאמר:

– מלכי, מלכי, אם ישן אתה, הקיצה!
דע לך, כי בין המקום הזה ובין עירך הוא מהלך
שנה תמימה גם לנוסע מהיר. לולא היה המקום הזה
נלכד בחבלי קסם, אז לא באת הנה בשנים או
שלשה ימים. אבל אני, הוד מלכות, לא אסור ממך ימין
ושמאל ולא אעזבך אף־רגע.

וישמח המלך לדבריו ויאמר:

– ברוך ה' אשר חנני למצא איש כמוך,
מהיום הזה והלאה הנני מאמץ אותך לבן לי, כי
מנע ה' ממני פרי בטן. ויחבקו איש את רעהו
וילכו אל הארמון, שם הגיד המלך הנגאל
לגדוליו ומידעיו, כי הוא שם פעמיו אל המקומות
הקדושים.

סריסי הארמון הכינו לו את כל הדברים
הדרושׁים לדרכו. ויקומו ויסעו אל ארץ המלך
אשׁר בשׁמעו, כי רחק הוא מארצו מהלך שׁנה תמימה
החל לבו להתגעגע אליה געגועים גדולים
מאד.

טעונים וכבדים במתנות ובחיל רב (בם
ערבים ועברים וממלוקים יחדו) באו אל בירת
המלך מקץ שנה תמימה. ויצאו לקראתו משנהו עם
כל צבאו וינשקו את עפר רגליו ויברכוהו,
וישמחו בו ויעלזו מאד, אחרי אשר לא פללו עוד
לראות את פניו.

וישב המלך אל ארמונו. וישב
על־כסאו במנוחה. ויספר למשנהו את
כל־המוצאות אותו ואת דברי ימי העלם הבא
אתו.

המשנה ברך את העלם על כי נצל מפח
נכלי לב הקוסמת. והמלך חלק מתנות לכל שריו
ועבדיו. ויצו למשנהו, כי יביא לו את הדיג אשר
הוא סבב בהצלת העלם וכל ארצות ממלכתו. ויקרא
המשנה לדיג. ויבא לפני המלך. ויתן־לו
המלך מחלצות וחליפות בגדי כבוד. וישאלהו
למשפחתו ויודע לו, כי לדיג בן חרוץ ושתי
בנות יפות תאר וטובות מראה. ויקח המלך את הבת
הבכירה לו לאשה, ואת הצעירה נתן לאשה לעלם.
ואת בן הדיג החרוץ ספח אל רבי מלכותו
ויפקידהו להיות לו שר הרכוש.

אחרי כן שלח את משנהו לארץ הרחוקה
ולארבעת האיים אשר לעלם וישימהו לנגיד על
הארץ ועל האיים ההם. וגם לחיל אשר באו עמו
מהארץ ההיא נתן מתנות רבות וישלחם עם משנהו.
ובגדי חפש ומחלצות שלח ביד משנהו אל סריסי
החצר ואל הפרתמים אשר בארץ הרחוקה ההיא.

וישק המשנה את ידי המלך ויסע לדרכו הרחקה עם בני לויתו שמח וטוב לב.

והעלם נשאר כל ימי חייו ליד המלך
ויהי לו לבן. אולם הדיג צבר כעפר כסף וזהב,
ויהי הגדול בעשירי הארץ ההיא, ואב לבנים ספר
על דבר עשרו ורב הונו, ובנותיו חיו בכבוד
ותפארת כאשר יאתה לנשי מלכים גדולים
ונשאים. וישבעו נחת ועדנים עד יומן
האחרון…

השליט התענג מאד על הספור הזה ויביע לה תשאות חן.

ותאמר שהריזד:

– אבל הספור הזה איננו יפה ונפלא
כספור אשר אני נכונה לספר על אודות
הסבל.




הספור על־דבר הסבל עם שלש האחיות


בעיר בגדד חי סבל בגפו. פעם
בעמדו בשוק אצל סלו, נגשה אליו גברת בצעיף
משי המרקם זהב, ששוליו מופזים זהב טהור מבתי
המכונות אשר בעיר מסול. ותרם מעט את צעיפה,
ותשקפנה עיניה השחורות עם גבותיהן הארכות
והיפות המפיקות ידידות, ותאר פניה המלאים חן
וחסד, ובקול נעים אמרה אליו:

־ “קח סלך ולך אחרי!”

וישם הסבל את סלו על שכמו וילך
אחריה עד באם אל אחד הבתים. ותדפק האשה על
הדלת. ויפתח לה איש נוצרי. וימר לה הנוצרי
הין שמן. ותשלם לו בעד זה דינר. ותצג את
השמן בסל הסבל ותצוה עליו:

־ “לך אחרי!”

ויקרא הסבל:

־ “חי נפשי, כי יום מברך היום  הזה!”




23.jpg



ויקח את הסל על ראשו וילך אחריה בשמחה. ותבא אל חנות סוחרי פרות ותקן
ממנו תפוחים, אפרסקים, מי חבצלות,
תפוחי זהב, דודאים, רמונים ושושני יריחו.
ותנח את כל אלה אל הסל של הסבל, ותאמר
לו:

־ “העמס הסל ונלכה!”

וירם את סלו וילך אחריה. ותבא
האשה אל אטליז של מוכרי הבשר. ותשקול עשר
לטראות בשר. ותכרך את זה בעלה בנני ותשם את
הבשר בסל. ותאמר לסבל:

־ “טען את הסל ונלך!”

וילכו ויבאו אל מוכרי קשואים. ותקן שם מכל המינים ותשם בסל ותצו על הסבל:

־ “”טען סלך ונלך!"

ויעש הסבל את מצותה וילכו,
ויבאו אל אופה תופינים וממתקים. ותקן שם עגות
וסכריות, חלות ורקיקים ומגדנות שונים. ותשם גם
את אלה בסל. ותאמר לסבל:

־ “קח את הסל ולך אחרי!”

ויאמר הסבל אליה:

־ "אלו הגדת מראש, כי תרבי כה  לקנות;

כי אז לקחתי לזה גמל גדול וחזק….

הגברת צחקה לדבריו ותנחמהו באמרה:

־ “עתה נלך אל הרוקח”.

ותבא שמה ותקן עשרה מיני מים: מי
שושנים, מי ערבים וכו'. ואחרי כן קנתה פלח סכר,
שרף של עצי רתם, עץ אהלות ונרות אלכסנדריה
של מצרים, ותשם כל אלה בסל ותצו עליו:

־ "טען את הסל ולך אחרי ".

וירם את סלו וילך אחריה. ותבא אל
בית הנשען על עמודי שיש לבן ודלתים כפולות לו
מעצי הבנים ומצפות זהב, וחצר רחבה ומרבעת
לבית הזה. ותדפק הגברת לאט על הדלת, וכרגע
נפתחו שני חצאי דלתות ולעיני הסבל נראתה
עלמה יפת תאר, קומתה כתמר וכל יצוריה מלאים חן
ויפי, מצחה מאיר כחרמש הלבנה, עיניה כעיני
האילה, עפעפיה כעפעפי השחר, לחייה
שושנים, שפתיה כחוט השני. ויהי כראות אותה
הסבל נסתתרה בינתו וכמעט הפיל את סלו מעל
שכמו. ויקרא:

־ עוד לא הייתי בכל ימי חיי מאשר  כמו ביום הזה!"

ותאמר העלמה, אשר פתחה את הדלת:

־ ברוך באכם!"




24.jpg



אחרי כן באו אל אולם גדול ורחב ידים,
נהדר בכסאות יפים, בבארות זורקות מים וצעצועים
שונים. בתוך האולם עמדה ספה מצפה זהב וארגמן
ומשבצת אבנים יקרות. עליה ישבה עלמה יפה־פיה,
עיניה מלאו קסם, קומתה כתרשיש, אור פניה – שמש.
ותקם העלמה ממקומה לקראת הבאים ותאמר לשתי
אחיותיה:

למה תעמדנה ולא תעזרנה לסבל העני להסיר את משאו מעל כתפו?"

ותגשנה שלש האחיות ותורדנה את
הסל ותריקינה את כל אשר בתוכו ותשימינה כל
דבר ודבר על מקומו. ותשלמנה לסבל שני דינרים
ותאמרנה לו:

־ “עתה לך־לך לדרכך”.

אך הסבל לא יכל למוש ממקומו, כי
עיניו נאחזו בחבלי הקסם של יפעת העלמות, אשר
לא ראה כמוהן מעודו עד היום הזה. וכה עמד זמן רב
והביט פעם על העלמות, פעם על האולם היפה ופעם
שם את עיניו על השלחן המלא כל מאכל תאוה ויין
טוב, וישכח כי עליו ללכת.

ותשאלהו העלמה השלישית:

־ “מדוע אינך הולך לדרכך? אולי מעט  לך שכרך?”

ותפן אל שתי אחיותיה ותאמר:

־ “תנה לו עוד דינר”.

אז נעור הסבל ממחשבותיו, ויען ויאמר:

־ "חי ה', כי די שכר והותר קבלתי
מכן, גם בקבלי שכרי דינר אחד הנני שבע
רצון, אבל מחשבותי על אודותיכן ועל אודות כל
אלה כלי היקר אשר נגד עיני לא נתנוני לעזב את
ביתכן, בראותי אתכן לבדכן בבית באין גבר
במסבכן. הלא תדענה, כי לטרקלין ארבעה
קירות, ארבעה יסדות לארבעת כתלי החומה, אבל
לכן יחסר היסוד הרביעי. הלא תדענה, כי אשר
הנשים יבא על־ידי הגברים, ולכן יחסר איש
שיהיה חרוץ ונבון להסתיר דבר.

ותענינה אותו העלמות:

־ "אנחנו יראות לגלות למי שיהיה את סודנו, בחשבנו, כי לא ישמר אותו בלבו.

ויאמר הסבל:

־ "בחייכן, גבירות עדינות, כי אנכי
איש נאמן ויודע להסתיר סוד, כי קראתי הרבה
דברי חכמה וספרי דברי הימים שונים.

דבריו מצאו חן בעיני הנערות, ותענינה אותו:

־ "היודע אתה, כי בעד המקום הזה
שלמנו הרבה כסף? על־כן לא נוכל לקבל אותך
כאורח אל ביתנו, רק אם תשא אתנו במשא
הוצאות הסעדה ואז תוכל להותר פה ולהתבונן
אלינו.

האחות הבכירה שהיתה גברת הבית אמרה בצחק:

־ "ידידות בלי כסף – קל משקלה מגרגר.

והצעירה שהיתה שמרת הסף אמרה:

־ “אם כיסך ריק, אז לך־לך מפה בידים ריקות”.




25.jpg



אך סכנת הבית אמרה:

־ "אחיותי, הנחנה לו, חי ה' כי די
והותר עשה אתנו היום הזה. איש אחר כבר נלאה
מנשא המשא הכבד אשר נשא בעדנו. ישב־נא
אתנו ואת ההוצאות המגיעות לחלקו אשא אנכי.
ויקרא הסבל ויאמר:

־ "חי ה', כי אתי רק שכר עמלי שקבלתי מכן, וזה אנכי נותן!

ותענינה העלמות את הסבל:

־ “הכבד ושב אתנו והיטב את לבך במאכל ומשתה”.

ותקם סכנת הבית ותסדר את
הבקבוקים ותמזג את היין ותערך את השלחן
ליד באר זורקת מים. ותבא כד מלאה יין ותמלא
את הכוס ותרק אותה ותשת. כה שתתה גם כוס
שנית ושלישית ותמלא אותה עוד ותתן גם
לאחיותיה ותוסף למלאות את הכוס ותתן לסבל
אשר לקח את הכוס מידה ויקרא את החרוז:

"אשתה כוס יין זה וארפא

כי נתנתה ידך היפה".

וככלותו את החרוז הגיש את הכוס אל פיו
וישת. ויפן אחרי כן אל גברת הבית
באמרו:

־ “גברתי, עבדך אהיה כל הימים!”

אז מזגו לו עוד כוס, וגברת הבית אמרה לו:

־ “שתה ויבא היין כשמן בעצמותיך”.

ויקח את כוסו בידו ויוסף לשאת משלו וישר את שירי המשורר:

כוס אחת שתיתי,

עתה אשתה השניה,

ראשי סובב כגלגל –

אך לא מן השתיה!

ברק עיני השקדים,

שני שפתי הגבירה,

רק הם השכירוני,

רק לכבודם אשירה!

ותקח גברת הבית את הכוס בידה
ותשת ותתן גם לאחיותיה ותשתינה. ככה
בלו האחיות עם הסבל את העת בנעימים. חוללו
במחולות, שרו ואכלו והיטיבו את לבן והסבל
התהולל כילד מפנק וכבן שעשועים לפני אמו
ואחיותיו. בעת שהאחת דברה והתוכחה אתו,
מרטה השנית את שערות ראשו והשלישית הכתהו
בפרחים הנותנים ריח ניחוח. כה עבר להם היום
בשירות ושתיה, עד כי המה לבם מיין ובין כה וכה
אתא ערב.




27.jpg






הלילה העשירי


ותאמרנה האחיות אל הסבל:

־ “לך הלאה ונראה את ערפך”.

ויען הסבל:

־ נקל לי להפרד מנפשי מהפרד מכן.
על־כן תנה לי רשות לבלות את הלילה יחד
כאשר בלינו את היום בטוב ובנעימים, ואחר
ילך כל איש לדרכו.

ותאמר הסכנת אל אחיותיה:

־ “בחיי ראשי, נרשה לו לשבת אתנו
הלילה ונשתעשע יחד, כי איש עלז ואוהב
מהתלות הוא!”

אחרי כן צווהו:

־ “קום וקראת את אשר נכתב על  הדלת”.

ויקם ויקרא כדברים האלה:

־ “אל תשאל לדברים אשר לא לך לדעת
אותם, בעבור לא תשמע דברים, אשר לא יהיו לך
לרצון לשמוע”.

ויהי כי קרא את המלים האלה, אמר להן:

־ “הנני נשבע לכן, כי לא אשאל  לדברים אשר לא לי המה לדעתם”.

ותקם הסכנת ממקומה ותלך להכין
ארחת הערב. ויאכלו בתאות נפש, גם העלו נרות
הדנג ועצי האהלות. ויהי אור גדול באולם,
וישתו וייטיבו את לבם. פתאם נשמע קול דופק
על הדלת. ותלך אחת מהאחיות ותשאל:

־ מי דופק שם על הדלת?

ותשב אחרי רגעים אחדים ותגד לאחיותיה:

־ “שלשה אנשים, אשר עינם אחת עורת,
מלבושיהם מעוררים שחק וזקנם גדועה עומדים על
יד הדלת ומבקשים לבא הביתה; אם נתן להם
שאלתם, אז נשתעשע ונשחק הרבה”:

כה הרבתה לדבר על לב אחיותיה עד־כי
הרשו לה להביאם הביתה, בתנאי, כי לא ידברו
על אודות ענינים שאינם נוגעים להם, לבעבור לא
ישמעו דברים אשר לא יהיו להם לרצון. ותלך
האחות בשמחה וכרגע שבה עם שלשת העורים
שזקנם גזוז ושפמם דק, ארך ומסלסל; והמה
היו מחזרים על הפתחים. ויברכו את המסבים
ויעמדו אצל הדלת. הנערות קמו ממושבותן
ויבקשו מאתם לשבת אל השלחן. העניים הביטו
על הסבל ויראו, כי שכור הוא ויחשבהו לאחד
מהם. ויאמרו זה לזה:

–“הנה זה כמונו מחזר על הפתחים ויהי לרע לנו”.

כשמע הסבל את דבריהם אלה ויחר לו
ויקם ממקומו, עיניו נוצצו מכעס, ויגער בהם
לאמר:




28.jpg



־ “שבו במנוחה ואל תרבו להג! האם לא קראתם את הדברים הכתובים על הדלת?”:

ותצחקנה העלמות, ותאמרנה אשה אל אחותה.

־ “העניים האלה והסבל יהיו לנו לצחק ולשעשועים”.

ותשימינה לפני העניים לאכל,
ויאכלו וישתו כלם יחד. והאחות הפותחת להם
את הדלת היתה משקה אותם.

ויהי כי טוב לב כלם ביין, ויאמר הסבל אל שלשת העניים:

־ “אחים, אולי יש לכם לספר לנו ספור  נעים אשר ישעשע את נפשנו?”

ויהי כי בא היין אל לב העניים
ויבקשו כלי זמר. ותבא להם האחות הצעירה
כנור, נבל ותף. ויקומו העניים. ויקח אחד מהם
את הכנור והשני את הנבל והשלישי לקח את
התף. ויזמרו העורים בטוב טעם ודעת, ותרמנה
העלמות את קולן הערב ותבסמנה את מנגינות
העניים. פתאם דפקו עוד פעם על הדלת.






VIII


ותקם הצעירה ממקומה לראות מי זה דופק שם.

הדופק בפעם הזאת היה הכליף הנודע
למשגב הרון־אל־רשיד עם אחזת מרעהו המשנה
דשפר הנודע, נושא כלי הכליף. המה היו
מתחפשים בבגדי סוחרים והולכים לראות ולשמוע
חדשות ולדעת מחשבות בני העיר בגדד על אדות
כליפם ושריו.

ויהי בעברם על הבית הזה וישמעו את
השירים והמנגינות, ויאמר הכליף אל
דשפר:

־ “נסורה נא אל הבית ונראה ונדעה את בעלי השירים והמזמרים הנעימים האלה”.

ויענהו דשפר:

־ "בי אדוני, האנשים האלה אל נכון
מזמרים ומשוררים מיינם אשר שתו יותר מדי,
ואנכי דאג פן יבלע עוד לנו.




29.jpg



ויענהו הכליף:

־ “יהי־מה! נבואה הביתה. כה חפצי.ואתה עוצה עצה איך לבוא שמה”.

ויענהו המשנה:

־ הנני שומע ומקשיב".

ויגש אל הדלת וידפק. ויהי בצאת
אליהם האחות הצעירה ויאמר אליה דשפר:
“גברתי, הננו סוחרים מטבריה, זה כעשרה ימים
באנו בגדדה, הבאנו אתנו סחורות מסחורות
שונות ואנחנו לנים במלון. היום בערב בקרנו
בית סוחרנו מכרנו, אשר קרא לנו לבקרהו בביתו
ונבלה שם בנעימים שעות אחדות; אכלנו שם
ושתינו. אחרי כן נפרדנו בשלום ממנו ומכל
בני ביתו והלכנו לשוב למלוננו, אך גרים אנחנו
פה, על־כן תעינו מן הדרך ולא נוכל למצא את
האכסניה שלנו ובכן אנו מבקשים מאתך לאסף
אותנו אל ביתך הלילה, וה' יגמל לך כפעלתך
הטובה”.

ויהי כי דברו כה אליה, התבוננה
הנערה אליהם ותרא, כי אנשים סוחרים המה
והכרת פניהם ענתה בם, כי נכבדים המה; ותלך
ותגד לאחיותיה. ותצוינה אחיותיה לתתם לבא
הביתה.

ויהי כי שבה הנערה אל הסוחרים ותפתח את הדלת, שאל הכליף את פיה:

־ “הנוכל לבא הביתה”?

ותען אותם:

־ “בואו נכבדי”.

ויבאו הכליף ודשפר הביתה. ותקמנה העלמות מפניהם ותאמרנה:

־ “ברוך באכם, אדוני. נעימה לנו
חברתכם, אך אל תחקרו על אודות דברים אשר לא
לכם הם לדעת, ואז לא תשמעו דברים אשר לא ייטבו
בעיניכם”.

ויענו אותן:

־ “טוב, יהי כדבריכן”.

ויהי כי קרב הכליף אל השלחן וירא
את שלשת העניים העורים בעינם השמאלית.
ויתמה מאד. אבל יותר השתומם על יפעת העלמות
ולא יכל להסב עיניו מנגדן. ותשבנה העלמות אל
שעשועיהן ותקראנה גם לכליף לאכל ולשתות
עמהן. אך הכליף הגיד להן, כי יין ושכר לא
ישתה, כי נזיר הוא וכי הוא נוסע תמיד לעיר מקא
אל קבר הנביא.

ותקם האחות הצעירה ממקומה ותפרש
על השלחן לפניו מפה מרקמת זהב ותשם קערת
חרש יפה ותצוק לתוכה מי פרחי ערבות מערבים עם
קרח וסכר. הכליף הודה לה על חסדה ויאמר
בלבו: “עלי לשלם לה ביום מחר שכר על טובת
לבה עתה”… וישובו למשתה יינם.

ויהי כי כבר בא היין אל קרבם, קמה
גברת הבית ממקומה ותקח את אחותה את סכנת
הבית בידה, ותאמר לה:

־ “קומי, אחותי, ונמלא את  חובתנו”.

ותען השנית:

־ “הנני למצותך”.

ותקם האחות הצעירה ממקומה ותסב
את הכסאות והשלחן לאחד הקירות ומלא רחב
האולם היה פנוי. ותצב את העניים העורים ליד
הדלת ואת הסבל העמידו בתוך האולם
באמרן:

־ “אתה בן־בית פה”.

ויקם הסבל ויאזור את מתניו ויעמד הכן בתוך אולם הבית ויאמר:

־ “מה תשאל נפשכן ואעשה לכן”.

ותענינה העלמות:

־ “עמוד על משמרתך במקום אשר הנך  עומד עתה”.

ותקם גברת הבית ותאמר אל הסבל:

־ “עזר־נא לי”.

וירא והנה שתי כלבות שחורות קשורות
בכבלי ברזל נהוגות בידה. ויקח מידה את הכבל
עם הכלבות ויעמידן בתוך האולם. ותקם גברת
הבית עוד פעם ותחשף את ידה הימנית אשר החזיקה
שוט ארך וחזק ותקרא לסבל:

־ “הגש לי את הכלבה האחת”.

ויהי כאשר הגיש אליה את הכלבה;
והחיה הסבה את ראשה אל העלמה ותחל להתאונן
ולנבח בקול ילל, אך העלמה הכתה את הכלבה
בשוטה מכות בלתי הרף ולא חדלה, אף כי צעקה
ונבחה בקול מרגיז לב. כה הרבתה ועצמה מכותיה
עד כי יגעה ידה ותשלך את השוט. אז חבקה אותה
ותדביקנה אל לבה ותשק לה ותמח דמעות
עיניה. אחרי כן צותה את הסבל להוליך את הכלבה
המכה ולהגיש לה את הכלבה השנית. ותעש
לכלבה השנית כאשר עשתה לראשונה.

וירע הדבר בעיני הכליף. וימצא את נפשו נדכאה. ויקרץ בעיניו
אל משנהו דשפר שישאל מה פשר המעשים האלה.
אבל דשפר רזם לו, כי עליו להתאפק
ולחשות…

אחרי כן פנתה גברת הבית אל אחותה הצעירה שמרת הסף ותאמר:

־ “קומי ועשי את חובתך”.

ותען אותה:

־ “טוב, אעשה כדבריך”.

ותשב גברת הבית על ספה של שש
המצפה כסף וזהב. ותאמר אל אחיותיה
השתים:

־ “הביאינה את חפציכן!” ותשב האחות
הצעירה על הספה אצל הגברת. והסוכנת הביאה
מהחדר השני תיק, ופתילים ירקים יסבוהו.
ותוצא מהתיק נבל ותנסה את הנימים ותיטיבם
ותחל לנגן עליו מנגינות ותשר בקולה
הנעים.

ויהי כשמוע גברת הבית את מנגינותיה, קראה:

–ה', עשה הטוב בעיניך.

ותקרע את בגדיה ותתעלף. ותמהר
אחותה הצעירה ותזרק מים על פניה ותבא לה
שמלה אחרת.

ויפן הכליף אל דשפר ויאמר:

־ "לא אוכל עוד להתאפק ולנוח עד אם
אגלה מסתרי העלמה, למה יסרה את
הכלבות.

ויענהו דשפר:

־ “האינך זוכר את התנאי אשר התנו
עמנו בצעדנו על סף ביתן, כי לא נשאל על אודות
ענינים שלא לנו הם, למען לא נשמע דברים אשר
לא ייטבו בעינינו?”

ותקח הסוכנת עוד פעם את הנבל בידיה ותפרט באצבעותיה על מיתריו.

ויהי כי כלתה לנגן, קרעה האחות
השנית את בגדיה מעליה כאחותה ותצעק
ותתעלף, ויחשפו מערומי גוה והנה הוא מלא
חברות ופצעי שבטים.

ויחרד הכליף ותפעם רוחו מן המראות האלה. והעניים שעינם השמאלית נקרה אמרו:

־ “טוב היה לנו ללון באשמנים מבוא אל  הבית הזה המלא אסון ופגע”.

ויפן הכליף אליהם וישאלם:

־ “למה זה ועל מה־זה?”

ויענו אותו:

־ “לבנו יסער מאד מהמראות הנוראים  האלה”.

– “האם לא בני בית אתם בזה”?

ויענו הדלים את הכליף:

־ “זרים אנחנו פה; אל נכון האיש הזה  היושב על ידנו הוא בן־בית פה”.

ויענם הסבל:

– “חי ה', כי בפעם הראשונה באתי היום
לפנות ערב אל הבית הזה. ומוטב היה לי לו לנתי
בגיא צלמות”.

ויאמרו כלם פה אחד:

– " הלא אנחנו שבעה אנשים, והנה רק
כשלש נשים, נשאלה את פיהן פשר הליכותיהן האל,
אם תגדנה טוב, ואם לא נכביד עליהן את אכפנו
ונוציא מפיהן על כרחן את פתרון החידות האל.

הדבר הזה מצא חן בעיני כלם, רק בעיני דשפר לא ישרה עצתם. ויאמר אליהם:

– “לו בקולי שמעתם, נניחה להן לעשות
את שלהן, כי אנחנו רק אורחים בצל קורתן, והנה
בחסדן אספו אותנו אל ביתן, בתנאי, כי לא נפריען
ממעשיהן ולא נשאל על אודות דברים שלא לנו הם,
ובכן עלינו לקים הבטחתנו. הלא עוד מעט ויהיה
בקר וילך כל אחד מאתנו אל דרכו”.

ויפן אל הכליף ויקרץ אליו ויבאר לו בקרצו עין.

–“הלא כעבר שעה אחת יהיה בקר, ובבקר
תוכל לחקור ולדרש על אודותן ועל אודות הליכותיהן
בליל זה”.

אך הכליף לא אבה לשמע לעצתו ועמד על דעתו הראשונה באמרו:

־ אחת גמרתי, לדעת עתה את כל
הנעשה פה, כי לא אוכל עוד להתאפק ולמשל
ברוחי".

ויועצו הכליף והסבל עם עורי העין כלם יחד לאמר:
־ “מי ישאל ואת מי נשלח?”

ויחלטו למלא את יד הסבל. עוד המה מדברים והאחיות התבוננו אליהם, ותקראנה:

־ “הוי גברים! על־מה אתם נדברים  יחד?”

ויקם הסבל לקראתן וישתחו ויאמר:
־ "בי גבירותי, הנני שלוח אליכן מאת
כל האורחים להשביע אתכן בשם ה' להגיד לנו
פשר מעשיכם הזרים. למה האחת מהן הכתה את
שתי הכלבות ואחרי כן נשקה אותן, ומאין
לשנית מכות שבטים כאלה?

העלמה פנתה אל כל האורחים ותשאל:
־ “האמת, כי הוא שלוח מכם לדבר את  דבריו בשמכם?”

כלם מלבד דשפר ענו פה אחד:

־ “כן, אנחנו מלאנו את ידו לשאל את  אשר שאל.”

ותכעס גברת הבית ותקרא:

– “אורחים! אתם עכרתם אותנו, האם לא
אמרנו לכם טרם באתם בצל קורתנו, כי לא תשאלו
על ענינים שאינם נוגעים לכם, ואז לא תשמעו
דברים שלא ייטבו בעיניכם? המעט מכם, כי
האכלנוכם לחם ונשק אתכם יין, כי הרהבתם עוד
להרעימנו ולחלל מוצא שפתיכם?!”




30.jpg



ובדברה את הדברים האלה חשפה את
זרועה, ותך שלש פעמים על הרצפה. כרגע נפתחה
דלת נסתרה, ושבעה עבדים וחרבות שלופות בידיהם
באו אל האולם. ותקרא גברת הבית:

־ "אסרו את האנשים האלה הפושקים
שפתים יותר מאשר הרשינו להם. כרגע הקימו
שבעת העבדים את מצותה וישאלו אותה:

– “גברתנו, תני לנו רשות להסיר את ראשם”.

ותען אותם:

־ “חכו לי עת קטנה, עד אשר אשאלם מי ומאין המה, טרם אסיר ראשם מעליהם”.

ויתחנן הסבל אל גברת הבית:

– “בשם ה‘, גברתי, אל נא תמיתני
בחטאת כלם, הלא כלם אשמים נגדכן, רק לא אני,
חי ה’, כי לולי אלה הדלים שבאו, בליתי את כל
הלילה בטוב ובנעימים, רק הדלים אשר יוכלו
להפך קריה עליזה למדבר שממה הפרו את
שמחתנו”.











צר – במקור– הערת פב"י.  ↩



חכים – תאר לרופא בשפת ערב.  ↩



מין שדית השוררת במקומות נשכחים מני רגל, על בית עולם ישן ואוכלת
מתים, והיא מתלבשת בדמות אשה להתעות את הנודדים.  ↩



במקור “ןאך” ייתכן והכוונה להך – הערת פב"י.  ↩



מאמינים באסלם.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44982