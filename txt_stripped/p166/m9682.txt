


	
	שמועות מני קדם
	



שמעות רבי פינחס בן-יאיר

א 1


איש צדיק ועשה פלא היה רבי פינחס בן-יאיר ויצא
לו שם בכל-הארץ: ויהי היום וילך בדרך ויסר
אל אחת הערים ללון שם: ויבאו אנשי המקום
ויצעקו אנא איש אלהים הושיעה נא: הנה עכברים
עלו בגבולנו מחנה כבד מאד: וישחיתו את-פרי
אדמתנו ולעבדיך לא ישאירו כל-מחיה: ואחד
מעבדי המלך נגש אליו ויקרא אהה אדוני איש
האלהים המלך הפקיד על ידי אבן אחת יקרה: ויאמר
אלי נפשך תחתיה אם תאבד מידך ויבא עכבר
ויבלעה: ועתה כבא עבדך אל המלך והאבן אין
בידי והרגני: וישרוק רבי פינחס אל העכברים
ויקבצם אל מקום אחד: ויתבונן אל האחד והנה
מגבו הוא גבוה מכל-עדתו ויאמר לו ויקא
את-האבן ויקחה העבד וישתחו וילך:
ולכל-הנצבים עליו מאנשי המקום אמר השמעתם
את-קול העכברים הידעתם מה הם מצפצפים: ויענו
האנשים ויאמרו לא: ויען בן-יאיר ויאמר זה הדבר
אשר הם מצפצפים: הביאו את כל-המעשר וגערתי
לכם באכל ולא ישחית לכם את-פרי האדמה כדבר יי
ביד מלאכי: וישמעו האנשים בקול איש האלהים
וימהרו אל בתיהם ויעשרו את-תבואות זרעיהם
וירימו תרומה ויתנו לכהן ללוי ולגר ולעני
וליתום אשר בשעריהם: ויעש יי כדבר פינחס
בן-יאיר ויסורו העכברים ויאבדו מן העיר
ומכל-גבולה מסביב:


ב2


ושני אנשים עניים עברו על פתח בית רבי פינחס
וסאתים שערים בידם ויפקידו בידו וילכו
לדרכם: ויהי לתקפות הימים ויבאו העניים ביתה
בן-יאיר לקחת את-פקדונם מידו: ויאמר להם בעל
הבית הביאו גמלים וטענו עליהם את-שעריכם
ויתמהו האנשים איש אל-אחיו ויאמרו הסאה
לגלגלת לא יוכל איש שאת על שכמו כי יאמר אלינו
הביאו גמלים לשאתן: ויקרא להם רבי פינחס אל
המגורה ויראם את-פרי התבואה אשר הוציא להם
מן-הארץ ממעט השערים אשר זרע ויקצר ויאסף:
וישמחו האנשים מאד ויברכו את-רבי פינחס בשם
יי ויעמסו את-תבואתם בשקים על הגמלים
וילכו לביתם שמחים וטובי לב:


ג3


והקול נשמע בבית רבי פינחס לאמר: בת נחוניא
החסיד נסחפה במים אדירים בלכתה בדרך לשוב
לבית אביה ואיננה: ויצר לרבי פינחס מאד ויאנח
כי עלה על לבו זכר בן-נחוניא אשר מת זה מעט
בצמא: וימהר בן-יאיר אל בית-נחוניא לדבר על
לבו ולנחמו: וימאן נחוניא להתנחם וירע הדבר
בעיני רבי פינחס בן-יאיר: ורבי-חנינא בן-דוסא
בא גם הוא לדבר על לב נחוניא: ותעבר השעה
הראשונה ויאמר בן-דוסא שלום לבתך אל-תירא:
ותעבר השעה השנית ויאמר שלום לבתך אל-תירא:
ותעבר השעה השלישית ויאמר בן-דוסא לנחוניא
ברך את-יי כי הציל את-נפש בתך משטף: וישאו
כל-הישבים את עיניהם והנה הנערה באה אל הבית:
וירץ אביה לקראתה ויפל על צוארה וישאל מי
מלט את-נפשך: ותען בצר לי פרשתי ידי לשחות
והנה שתי קרנים עלות בשתי ידי ואחזק בהן
והנה מן המים אני מוצאת: ואפקח עיני וארא והנה
איל תמים לנגדי ואיש זקן נוהג בו: ותפן אל רבי
פינחס בן-יאיר ותאמר זה האיש הזקן אשר ראה
בצרת נפשי ויצילני: וישתוממו כל-הישבים שם
ואיש מהם לא ידע כי אברהם אבינו היה הזקן אשר
אמרה אשר תארו כתאר בן-יאיר: והאיל הוא האיל
אשר העלה אברהם בהר המוריה תחת יצחק בנו: כי
האיל הזה ישוב ויחיה מערמת אפרו למלט ממות
זרע צדיק: וישאל איש את רבי-חנינא ויאמר אין זאת
כי אם נביא אתה ליי והוא גלה אזנך בשבתך פה
בתוכנו כי בת נחוניא עלתה מן המים: ויען
רבי-חנינא לא נביא אנכי ולא בן-נביא כי אם
את-הדבר הזה השיבותי אל לבי: הן אל צדיק יי
המשלם לאיש כצדקתו ואיכה יאבד במים בת
נחוניא החופר בארות למען השקות באי מועד ועוברי
דרך מים: וישמעו האנשים וייטב בעיניהם:


ד4


וגדודים פשטו בערי הגבול וישבו מתי מספר
מבני ישראל שבי: ויקח רבי פינחס את-צרור
כספו ויחבש את-אתונו וימהר אל שר הגדוד להחיש
להם פדות: והימים ימי קציר ונהר גיני מלא על
כל-גדותיו: ויבא שמה רבי פינחס ויפן כה וכה
ואין דרך לעבור ותצר לו מאד ויפלא ממנו
לעשות דבר: וישא קולו ויקרא הבקעו מפני מי
גיני הבקעו כי לעשות דבר יי אני הולך: ויענו
המים ויאמרו: דבר יי אשר אנחנו עשים נצב
לעולם ודבר יי אשר אתה עשה בן-אדם טרם ידעת
אם יצלח בידך: ויאמר רבי פינחס אם לא יבקעו
לפני מימיך גיני היום הזה והובשתיך ושמתיך
לאכזב כל-ימי עולם: ויבקע הנהר ויעבר רבי
פינחס ויאמר יעבר נא גם האיש ההולך מאחרי
הנושא שק החטים על שכמו: כי בדרך מצוה הוא
הולך לטחון אותם ולאפות מצות ויעבר גם הוא:
ויוסף ויאמר יעבר נא גם הישמעאלי הזה: כי לא
נכון לעוברי דרכים לעזוב אחד מהם לנפשו ויעבור
גם הוא: ויבא אל המלון אשר מעבר לנהר ויפתח
את-אתונו ויקן לה מספוא מלא העמר שערים ויתן
לפניה: ותהפך הבהמה פניה ולא אכלה ולא טעמה
מן המספא: ויקח בן-יאיר את-המספא וינערהו
ויחבטהו וישם לפניה ולא נגעה בו ולא הביטה
אליו: ויקרב בן-יאיר את-בליל השערים אליו וירם
ממנו את-התרומה ואת-המעשר: ותמהר האתון אל
המספא ותחש ותאכל בנפש רעבה ושוקקה:
ויפלא הדבר בעיני הרואים ויספר להם רבי פינחס
לאמר: גנב נגנבה האתון הזאת ממני ולא ידעתי
אנה באה ויהי מקץ שלשה ימים וישיבוה הגנבים
לי: ויאמרו נפש בהמתך תתעב כל-אכל כי לא
טעמה מאומה זה שלשה ימים: ואען ואמר אין זאת כי אם
לא הרמותם מתבואותיכם המעשר והתרומה: ואגש
לה מאשר לי ותאכל אכול ושבוע בכל-אות נפשה:


ה5


ויגד לרבי יהודה הנשיא לאמר הנה רבי פינחס
בן-יאיר עובר דרך עירך: ויקם ויצא לקראתו הוא
וכל-זקני ביתו וישתחו ויאמר: אם נא מצאתי חן
בעיניך איש אלהים יבא נא אל המשתה אשר אעשה
לו: וייטב הדבר בעיני בן-יאיר ויאמר הפעם לא
אבא כי בדרך מצוה אני הולך ובשובי לשלום בא
אבוא אליך: וישמח רבי יהודה הנשיא מאד
ותארנה עיניו: וירא רבי פינחס ויאמר הנחשבתי
בעיניך כאיש אשר הזיר נפשו מאכל בבית בני
עמו: חלילה חלילה לי אך ידוע ידעתי את-נפש בני
האדם כי יש אשר תמצא ידו ולא ידבנו לבו ויש
אשר לבו ישאהו וידו תקצר: ואתה כי הרחיב יי
גם את-ידך גם את-לבך מדוע לא אכל בלחמך:
ויברך בן-יאיר את-הנשיא וילך לדרכו ויפדה
את האסירים מיד שוביהם וישב אל ביתו דרך עיר
הנשיא: ויהי בקרבו לבא אל בית הנשיא והנה
פרדים לבנים בחצר הבית: ויקרא בן-יאיר הנשיא
ישראל יכלכל מלאכי מות כאלה בביתו חלילה לי
לסור אל ביתו ויסב וילך: וילך אחריו
רבי-יהודה הנשיא ויאמר אם רע בעיניך ומכרתי
את-הפרדים: ויען בן-יאיר לא נכון להחטיא בהם
את-האיש אשר יקנם מידך: ויוסף רבי-יהודה
הנשיא ויאמר אם רע בעיניך למכור אותם ושלחתים
לנפשם והלכו באשר ילכו: ויען רבי פינחס
בן-יאיר לא נכון להרבות הנזק בשלחך אותם
לחפשי: ויאמר עוד הנשיא אם רע בעיניך לשלחם
לנפשם ועקרתי את-רגליהם ולא ישחיתו עוד: ויען
רבי פינחס לא נכון להכאיב נפש חיה: ויוסף
הנשיא ויען ואם רע בעיניך לעקר את-רגליהם
וצויתי לעבדי והמיתום: ויענהו רבי פינחס
ויאמר לא נכון לאבד הון בידים: ויפצר בו
הנשיא עד בוש לבא אל המשתה אשר הכין לו: ויעל
סלע כבד ויבדל בין שניהם ולא ראו עוד איש
את-אחיו: וימהר רבי-יהודה וישלח מלאכים לדבר
על לב רבי פינחס וישיגוהו פתח שער עירו:
ויקרא רבי פינחס צאו אלי בני עירי ועטרוני
מסביב כי קרובים אתם לי מבני עיר אחרת: ויצאו
כל-בני עירו ויעטרהו ויסכו עליו: ויקראו
אנשי רבי-יהודה פנו מקום ושימו כבוד למלאכי
נשיא ישראל ויפצו איש לעברו: ויקרא רבי
פינחס צאו אלי בני ועטרוני מסביב כי קרובים אתם
לי מבני איש אחר: ויצאו אליו בניו ויעטרהו
ויסכו עליו: ויקראו אנשי רבי-יהודה פנו מקום
ושימו כבוד למלאכי נשיא ישראל: עוד הם מדברים
ואש אלהים ירדה מן השמים ותהי לחומת אש סביבות
רבי פינחס וסביבות בניו: ויפלו המלאכים על
פניהם וישתחוו ויקומו וילכו לדרכם
ויספרו לרבי-יהודה את אשר ראו עיניהם: ויקרא
רבי-יהודה יי אלהים אם לא מצאתי חן בעיניך לאור
באור פני בן-יאיר בעודני חי על פני האדמה
הזאת: אנא תיקר נא נפשי בעיניך לשבוע
את-תמונתו אחרי שכבי עם אבותי:


שמעות ישראל ורומי

ארי-בית-עילי6


ומלכי רומי רעים וחטאים מאד לא ידעו את יי: ויהי
המעט מהם כי הקשיחו את-לבם מיראת אלהים חיים
ומלך עולם: ויתנו את-לבם כלב אלהים ויאמרו
לשבת מושב אלהים בתוך עמם: ויצוו את-העמים
אשר בכל-מדינות מלכותם להשתחוות ולזבח להם:
ויעשו כן כל-העמים וישימו להם את-מלכם לאלהים
ויזבחו להם ויקטרו להם: ויכרעו וישתחוו
להם גוי גוי ממקומו ועם ישראל לא יכרע ולא
ישתחוה: ויראו מלכי רומי כי מאנו בני ישראל
לעבוד אותם עבדת אלהים וירפו מהם: והיה מדי בא
אחד מחכמי ישראל אל היכל המלך והתוכחו עמו:
וחכמי ישראל לא ישובו מאחריהם עד הוכיחם להם כי
אנוש רמה הם ולא אלהים: ויהי היום וישב
רבי-יהושע בן-חנניה לפני הקיסר אדרינוס:
ויאמר אדרינוס שמע נא יהושע הנה שמעתי
את-דברי נביאיכם אומרים אריה שאג מי לא יירא יי
דבר מי לא ינבא: הן קטן פרשי יכה את-האריה
ביער ולא יתהלל ואתם תתהללו באלהי מעזכם
כי דמיונו כאריה: ויאמר רבי-יהושע הידעת
את-יער בית עילי אם שמעת את-שם האריה אשר
בתוכו: ויען המלך לא ידעתי ולא שמעתי:
ויצעק בן-חנניה אל יי ויעור ארי בית עילי
ממקומו וילך הלוך וקרוב אל עיר רומי: ויהי לו עוד
ארבע מאות מיל לבא רומי וישמע קול נהמו ותפל
חומת העיר תחתיה וכל הרותיה שכלו: ויקרב עוד
לבא מאה מיל וישמע קול נהמו שנית ותפלנה
ותשברנה שני בני העם והמלך נפל מכסאו
ארצה: ויאמר המלך מהרו את-בן-חנניה ויבא
ויעמד לפניו: ויאמר אדרינוס קום קרא אל אלהיך
וישב את-האריה למקומו: ויקרא רבי-יהושע אל יי
וישב האריה למקומו יערה בית עילי ותשב רומי
לבטח כתמול שלשום:


עינים רמות7


ויוסף המלך אדרינוס ויבא עם רבי-יהושע
בדברים ויאמר לו הראני נא את-אלהיך פנים אל
פנים: ויען בן-חנניה טוב הדבר אני אראך:
ויוצא את-המלך החוצה ויאמר שא נא עיניך והבט
אל פני השמש אל תגרע עין ממנה עד אם אמרתי
לך: ויאמר המלך איככה אוכל להרים פני אל השמש
הלא עיני תכהינה מרב אורה: ויצחק רבי-יהושע
ויאמר הן כהו עיניך לראות את-אחד עבדי אלהי
הקטנים ואיך ישאך לבך להביט אל-עצמו
ואל-כבודו: וישמע אדרינוס את-מוסר כלמתו
וידם:


משרתי עליון8


ויהי היום ויקרא אדרינוס לבן-חנניה ויאמר הנה
יעצתי לעשות משתה לאלהיך כיד המלך: ועתה
עוץ נא עצה אי זה מקום אבחר לערוך את-השלחן:
ויען רבי-יהושע על שפת נהר רבית תערוך שלחן
כי המקום רחב ידים מאד: ויצו המלך את-שרי
הטבחים ואת-שרי המשקים והאופים ויטבחו
וימסכו ויאפו ויבשלו כל ימי הקיץ: ויהי מקץ
ששה חדשים ויעבר יי רוח על הארץ וישא
את-המטעמים ואת-כל-המאפה ויתקעם הימה:
וישאל אדרינוס מה זאת ויען בן-חנניה הרוחות
עבדי המלך יי צבאות הם אשר שלח לפניו לטאטא
את-בית המשתה: וישב המלך ויאסף את שרי
הטבחים המשקים והאופים ויצום לשוב לערוך
שלחן לאלהים על שפת נהר רבית כיד המלך: ותרב
התכונה הטבח והמסך כל ימי החרף: ויהי מקץ
ששה חדשים ויי המטיר גשם שוטף על הארץ: ויצף
הגשם את-שלחן המלך ואת-כל-המעדנים
והממתקים אשר עליו וישימם למבוסה כטיט חצות:
וישאל אדרינוס מה זאת ויאמר בן-חנניה הגשמים
עבדי המלך יי צבאות הם אשר שלח לפניו לרבץ
את-קרקע בית המשתה לבלתי עלות ממנו אבק:
ויאמר אדרינוס אם אלה עבדיו ואלה מלאכיו קצרה
ידי מעשות לו משתה:


פלך וכישור9


ובת היתה למלך רומי מארכת לשון וסרת טעם:
ותתלוצץ ותאמר לרבי-יהושע אם אמת הדבר כי
אלהיכם חרש עצים הוא המקרה במים עליותיו: יעש
נא לי פלך וכישור לטוות בו מעשה ידי: ויען
ויאמר רבי-יהושע אמן יי תן לה כאשר שאלה:
ויפן אליה והנה היא מצרעת כשלג: וימהרו עבדי
אביה המלך הרופאים ויביאו לה פלך וכישור: כי
חק הוא לבני רומי לתת לכל-צרוע מטוה וטוו בידיהם
כל-היום בראש חצות: וראו כל-העם את-ענים
והתפללו אל אלהיהם לאסוף אותם מצרעתם: ויהי
מקץ ימים ותשלח ותקרא לבן-חנניה ותאמר
התפלל נא אל אלהיך ויקח מידי את-הפלך אשר
נתן לי: ויען בן-חנניה הקשית לשאל הן נתון יתן
יי אלהי לבני אדם את-משאלותיהם אך לקח לא יקח
מהם כל מאומה: ותהי בת אדרינוס מצרעת עד יום
מותה:


בכושרות10


ורבות מנשי רומי חכמות לב וטובות שכל היו:
ותאהבנה לשמוע חכמה מפי חכמי ישראל
ולנסותם בחידות: ויהי היום ותאמר אחת הגבירות
לבן-חלפתא: הגידה נא לי יוסי רבי בכמה ימים
עשה יי את-השמים ואת-הארץ: ויען הרב ויאמר
בששה ימים עשה יי את-השמים ואת-הארץ:
ותשאל הגבירה עוד ולמן היום אשר כלה יי
מעשה שמים וארץ מה מעשהו: ויאמר לה רבי יוסי
יי יושב בשמים ויוסד אגדות כל-היום לאמר בת
פלוני לפלוני ורכוש פלוני לפלוני: וסלמות יבנה
לבני האדם את-זה ישפיל ואת-זה ירים: לאחד יביא
אשת נעורים מרחוק ויתנה בחיקו ואת-האחד יוליך
למרחקים למצא את-חברתו נות ביתו: ותצחק האשה
ותאמר היעשה אלהים דבר אשר גם יד אנוש תמצא
לעשות כמהו אף אני אהיה כאלהים ואעשה כן:
ויאמר בן-חלפתא אם נקל הדבר בעיניך גדול הוא
בעיני אלהים מאד מאד: ויכל בן-חלפתא לדבר
ויפן וילך אל ביתו: והגבירה שלחה ותשמע
כרגע את-עבדיה ואת-שפחותיה אלף במספר
ותערכם אלה לקראת אלה: ותעבר בין שתי
המערכות בתוך ותחזק באחת השפחות ותקרב
אותה אל העבד אשר ממלה ותאמר היי לו לאשה:
ותוסף לעשות כן ותמסור שפחה לעבד שפחה לעבד
עד תם כל-השפחות והעבדים ותשלחם אל בית
העבדים וילכו: ותשמח האשה ותתברך בלבבה
על מעשה אלהים אשר עשתה ברוח פיה: ותשכם
ממחרת והנה קול מהומה והמולה בחוץ ותקרב
ותפתח את-חלונה והנה בכי ואנקה שבר יד ושבר
רגל מחץ קדקד ונקור עין: וכל-עבדיה ושפחותיה
צבאים פתח הבית: זה אומר למה הרעות גברתי לתת
בחיקי אשה מבישה ורעת מראה כזאת: וזאת אומרת מה
פשעי ומה חטאתי כי הרכבת לראשי אכזרי
ונבזה כזה: ותהי הצעקה גדולה מאד אין נפש אשר
שלום בפיה ומתום בבשרה: ותשלח ותקרא
לבן-חלפתא ותאמר אמת הדבר אשר אמרת: ותוסף
ותאמר הפעם ידעתי כי גדול יי מכל אלהים ודברו
בפי חכמי תורתו אמת:


בן-תמליון11


וזקני רומי נאספו יחד להסב את-לב בני ישראל
מאחרי יי אלהיהם ויערימו סוד ויעמיקו עצה
להקים דבר לאמר: איש איש מבני ישראל אשר יזיר
נפשו מכל-טמאה ובשר חזיר לא יאכל ומת האיש ההוא:
ואיש אשר ימול את-ערלת בנו דמו בו: ונפש כי
תשמור אחת מכל-שבתות יי ומתה הנפש ההיא:
וישמעו בני ישראל את-הדבר הרע הזה ויתאבלו
ולא ידעו מה לעשות: ויקם איש מתוך העדה ושמו
ראובן האצטרובלי והאיש חכם ונבון מאד: ויגלח
כמשפט הרומיים ויחלף את-שמלותיו וילבש
בגדי רומי ויעל וישב בתוכם: ויהי בדברם על
בני ישראל ויאמר לא טובה העצה אשר יעצתם:
שמור ישמור ישראל את-השבת אז ידל אז יורש
ועלתה ידנו עליו והכחדנוהו: המול ימול בשר
ערלתו ובשר חזיר חלב ודם לא יאכל וסר כחו מעליו
וחזקנו ממנו והיה לנו לעבד עולם: וייטב הדבר
בעיני זקני רומי ויפרו את-העצה אשר יעצו
וישמעו בני ישראל וישמחו: ויהי ביום
השלישי ויגד לזקני רומי לאמר האיש אשר דבר
את-דבריו ביום הקהל איש עברי הוא: ובני עמו
שלחהו בערמה לאמר לך סכל-נא עצת זקני רומי:
וישמעו הזקנים ויחר אפם ויקמו ויכתבו
את-החקים ויחתמו בטבעת המלך: ותצר לישראל
מאד ויאספו את-כל-החכמים והזקנים לחקור
ולדרוש ולדעת מה לעשות ויאמרו מי יפר לנו עצת
זקני רומי: ויען איש מן היושבים שם רבן שמעון
בן-יוחי ילך והפר לנו את-עצת זקני רומי כי עשה
פלא הוא: וזה הדבר אשר האמין העם בבן-יוחי כי
מפליא לעשות הוא: מדי שים המלך מס על ישראל וקם
רבן שמעון ויצא אל הבקעה והניף ידו וקרא בקעה
בקעה המלאו דנרי זהב ומלאה הבקעה אדרכני
זהב לאלפים ולרבבות: ומהר רבן שמעון ושם את
הזהב בשקים ונתן על החמורים והעלו בני ישראל
את-המס אל המלך: על כן יצא לו שם בישראל כי
עשה נפלאות הוא: ויהי באמר לו האיש כי ילך רומי
ויבקש כי ילך עמו גם רבי-אלעזר בן-רבי-יוסי:
ויען רבי-יוסי אבי רבי-אלעזר מי יאמר לאיש
השלך נפש בנך מנגד כי תאמרו אלי שלח
את-בנך: ויען רבן שמעון ומי יאמר ליוחי אבי
השלך נפש בנך מנגד כי תאמרו אלי לך בדרך
רחוקה: ויאמר רבי-יוסי לא מהיות הדרך רחוקה
יראתי לשלוח את-בני עמך כי ידעתי כי
כל-היוצא מפיך יעשה: ועתה אולי ידבר בני
לפניך דבר אשר לא כדת וחרה אפך בו והרגתו
באמרי פיך: ויאמר רבן שמעון בי נשבעתי כי
לא תאנה לו כל-רעה: וישמע רבי-יוסי בקול רבן
שמעון ויתן-לו את-בנו וילכו שניהם יחדו:
ויהי בדרך ויאמר רבן שמעון שלש פעמים נראה
נראה מלאך אלהים להגר שפחת בית אבינו וממנו
אבד כל-חזון: וישא עיניו וירא והנה נער קטן רץ
וישאלהו רבן שמעון מי אתה ומה מעשך: ויען
הקטן ילד מילדי הרוחות אני ושמי בן-תמליון:
ומלאכתי להוליך נפשות שולל ועתה אם טוב אני
בעיניך אבואה עמך: ויענהו רבן שמעון אם טוב
בעיניך ללכת לפני לך אך עמי לא תבא: וילך
בן-תמליון וישט ויעף רומי כשלשה ימים לפני
בא שמה בן-יוחי ורבי-אלעזר רעהו: ויהי כבאם
העירה וישמעו והנה בת-המלך השתוללה
וכל-רופאי המלך לא ימצאו את-ידיהם להצילה
מרעתה: וישם רבן שמעון בן-יוחי את-פניו אל-בית
המלך ויתיצב פתח הבית: וישא קולו ויקרא
הרף בן-תמליון הרף מבת המלך ולך למקומך הלא
צויתיך: וישא המלך את עיניו וירא והנה נער
קטן פורש כנפים נעלה מעל ראשה ויתעופף החוצה:
ויפן אל-בתו והנה היא נרפאה ויפל על צוארי
רבן שמעון ויקרא מה תבקש מידי ואתנה לך: אם
טוב בעיניך ונתתי לך מלא ביתך כסף וזהב: ויען
רבן שמעון לא כסף וזהב אשאל מידך כי אם
את-הדבר הזה תעשה לי הביאני נא אל אוצר הכתבים
והוציאה לי משם את-השטנה אשר כתבו זקני עמך
על עמי: ויעש המלך כן ויביאהו אל הערכי12
ויוצא לו את-השטנה ויקרעה ויעבר את-רעת
הזקנים מעל ישראל: ויתן מתנות רבות ויקרות
לרבן שמעון ולרעהו וישלחם אל עירם ואל ארצם
בכבוד:


ראש שבלת13


ותהי עת צרה לישראל וישלחו מלאכים רומי
את-רבן-גמליאל הנשיא את-רבי-אליעזר
ואת-רבי-יהושע לכפר את-פני מלכות רומי במנחה:
ויבאו ויאמרו לסור אל בית איש מבני ישראל
וידרשו ויבקשו ולא מצאו: ויסורו אל אחד
השוקים וימצאו עדת ילדים מצחקים: והנה ילד
מודד מלא כף חול בחרש ויאמר ראה נא הנה הרמותי
את-המעשר ואת-התרומה: וידעו החכמים כי בני
ישראל שוכנים במקום הזה: ויגש רבן-גמליאל
אל הילד ויאמר הגידה נא לי בני היש בזה מקום
ללון: ויען הילד אלכה נא ואגידה לבתירה לאמר
אנשים מבני ישראל באו הנה וישלך מידו
את-החול ואת החרש וירץ: ויצא האיש ויאמר סורו
אדוני סורו אלי הנה כל-ביתי לפניכם: ויאספם האיש
הביתה וישם לפניהם לחם: ויהי מדי הביאו
את-המטעמים החדרה והגיש אותם אל התא אשר
בירכתי הבית ואחרי כן יעלם על השלחן:
ויפלא הדבר בעיניהם וישאלו את-בעל הבית
מדוע אתה עשה כה: ויאמר להם אבי נדר נדר
לבלתי צאת מן התא הזה עד אם זכה לראות את-פני
חכמי ישראל: ויאמר רבן גמליאל לך אמור לאביך
הנה שלשה אנשים באו אל ביתך מארץ ישראל המה
יתירו נדרך: ויאמר אליו האיש ואם יאמר לי אבי מה
שמותם מה אמר אליהם: ויען הנשיא שמי גמליאל
ושם האנשים ההולכים עמי אליעזר ויהושע: וייטב
הדבר בעיני בעל הבית ויבא ויגד לאביו:
ויצהל הזקן קולו ויקרא אם כן למה לי להתיר
נדרי הלא האנשים האלה הם ראשי חכמי ישראל אשר
להם יחלתי עד היום: ויצא אליהם הזקן וישתחו
ויקרא שלום עליכם רבותי ומורי: ויענוהו החכמים
שלום ויקחהו ויושיבהו בתוכם ויאמרו מה
שאלתך איש זקן הגידה נא לנו: ויאמר הזקן הנה
אשת בני עקרה היא כי בעלת כשפים סגרה את-רחמה:
ויאמר רבי יהושע איה המכשפה הגידה נא אי זה
מקומה: ויען הזקן למיום עשות המכשפה את
המזמתה לא ראינוה עוד: ויאמר רבי-יהושע מהרה
הנה מלא כף זרע פשתים ויבא: ויזר רבי-יהושע
את-הזרע במפלת-יד על השלחן ויעלו פשתי עץ
מלאות וטובות: ויאמר קחו לי קשואים ואבטיחים
ויקחו לו ויהפכו בידו לצבאות ולאילות השדה
ותשחקנה ותקפצנה בתוך קמת הפשתה: וישלח
את-ידו ויקטף את שבלי הפשתים אחת אחת: ויהי
הוא קוטף את-ראש השבלת האחרונה והנה ציצת ראש
אשה בידו: ויקרבו אנשי הבית ויראו והנה
אשה במלא קומתה נסעת ועולה מעל פני השלחן
ויקראו כלם זאת היא בעלת הכשפים: ויאמר
רבי-יהושע פתחי כרגע את אשר סגרת: ותאמר
האשה בי אדוני אין בידי המפתח כי השלכתיו
הימה: וישם רבי-יהושע את-פניו אל הים וישא
קולו ויקרא: השבעתי אותך רהב מעוז הים בשם
מושל בגאות הים פלוט את-אשר בלעת ויפלט:
ויתפללו שלשת החכמים אל יי על דבר האשה
ויפתח את-רחמה ותהר האשה ותלד בן: ותאמר
הפעם אודה את יי כי ילדתי בן לבתירה אישי
ותקרא שמו יהודה: ויגדל הנער ויהי יי עמו
ויחכם ויצדק ויקראו שמו בישראל רבי
יהודה בן בתירה עד היום הזה:


גשם נדבות14


וחג הסכות הולך וקרב ורבבות אלפי באי מועד עולים
מכל גבול ישראל לראות את פני יי אלהים השוכן
בירושלם15: ובארות המים דללו וחרבו כי לא
היה מטר על הארץ זה ימים רבים ויצמאו עולי הרגל
למים: ושר וגדול היה בישראל בימים ההם ושמו
בוני בן-גריון ובכל-יקירי ירושלם16 אין נדיב
כמהו: וימהר אל אחד שרי רומי היושבים בירושלם
ויאמר לו: שמעתי עליך לאמר שתים עשרה בארות
מים לך ועתה תנה אותן לי להשקות את בני עמי:
והשיבותי לך מקץ ימים אותן ואת-מימיהן: ואם לא
תמלאנה מים עד מלאת הימים ושקלתי על ידך שנים
עשר ככר כסף לבאר ככר לבאר: וייטב הדבר
בעיני השר ויתן לבן-גריון את-הבארות וישתו
כל-העם וירויו: ויתמו ימי החג וכל-ישראל שבו
איש לאהליו ויי עצר את-השמים וגשם לא היה עוד:
ויהי למועד הימים אשר יעד בוני וישכם השר
הרומי בבקר וישלח אליו לאמר תנה לי מים או כסף:
ויען בוני את-העבד לך אמר לאדוניך כה אמר
בן-גריון עוד היום גדול: ויהי בצהרים וישלח
אליו שנית תנה לי מים או כסף: ויען בוני את-העבד
לך אמר לאדוניך כה אמר בן-גריון עוד היום גדול:
ויהי כנטות היום וישלח השר פעם שלישית הבה
לי את-מימי או את-מכרם: ויען בוני את-העבד לך אמר
לאדוניך עוד לא פנה יום ואין מעצור ליי למלא
את-הבארות מים עד בא השמש: וישמע השר ויתן
קולו בשחוק וילעג בכל-פה על בוני ועל תמתו:
ויאמר זה ימים רבים לא ירד גשם ועתה היעשה יי
ארבות בשמים: ויקם וירד אל-בית הרחצה להטיב
לבו ולמשוך את-בשרו: ומעיו ששו על הכסף אשר
הוא נכון לקחת מיד בוני: הוא ירד אל בית הרחצה
ובן-גריון עלה אל בית יי ויפרש כפיו ויקרא:
יי אלהים אתה לבדך ידעת את-לבב בני האדם:
זכר-נא כי לא למעני ערבתי לשר את-המים כי אם
למענך להשקות את-עמך בחירך: ועתה עשה למען
שמך הגדול ותן מטר על-פני האדמה ומלאו הבארות
מים ועלה נושי מעלי: עודנו מדבר והנה ענן כבד
עולה ויכס את עין הארץ: ויי נתן קולות וברקים ויהי
גשם שוטף מאד מאד ותלכנה החצות מים: והבארות
מלאו וישיקו ויעברו המים את-פיהן: ויכרע
בן-גריון על ברכיו ויברך את-יי על החסד אשר
הפליא לעשות לו: הוא יורד מבית יי והנה השר
לקראתו עולה מבית הרחצה ויצחק בן-גריון ויאמר
לו השיבה נא לי את-מחיר המים העדפים על אשר
נתתי לך: ויען השר הפעם ידעתי כי אלהים
עמך ולמענך עשה היום נפלאות בשמים ובארץ:
אפס כי מנשיי עוד לא נקית כי אחרי עבור המועד
אשר יעדת לי ירד המטר אחרי אשר חשך הלילה:
ועתה את-המים נתן לי יי ומחיר המים אשר לקחת
ממני עוד לי בידך כבראשונה: וישב בן-גריון
ויעל אל בית יי ויקרא אנא יי יודע נא בגוים
כי תפליא חסדיך לחסידיך הבוטחים בך בכל-לבם:
ויהי ככלותו לדבר ויפצו העבים ויזרח לו
השמש ויאר את הארץ: וירא השר כי הגידו
השמים צדקת בן-גריון ויבוש ולא הוסיף לדבר
בדבר הכסף: ויקרא העם לבוני נקדימון כי אמרו
נקדרה17 לו חמה לאמר זרחה לו השמש:



(תמו שמעות רומי).18


השכור ויינו19


איש היה באחת הערים ולו ארבעה בנים: ויהי כי זקן
האיש ויתן בכוס עינו וישת וישכר
כל-הימים: וידברו בניו אליו יום יום להשיבו
מדרכו ולא שמע אליהם: ויראו הבנים כי כבדה
אזן אביהם משמוע את-תוכחתם: ויועצו וישקהו
יין ויישן וירדם וישאהו בלילה ויביאהו אל
בית-הקברות: ויאמרו ייקץ-נא אבינו מיינו וראה
קברים סביבותיו ונפל עליו פחד אלהים ונדר נדר
נזיר ליי לבלתי שתות עוד יין ושכר: הבקר היה
והזקן עודנו ישן ושנתו ערבה עליו מאד: והנה
ארחת יוגבים באה וגמליהם נשאים כדי תירוש
ויין: הם עברים על-פני הקברות והנה קול שאון
עולה מן העיר באזנם ויבהלו ויחפזו ויאמרו
איש אל אחיו אין זאת כי מלחמה בעיר חרב איש ברעהו
ועתה נמלטה נא על נפשנו: וימלטו את-יינם אל
בין העצים אשר על הקברים ויעלו על הגמלים
וירכבו וינסו: והשאון הולך וגדל ויעל גם
באזני הזקן הישן וייקץ: ויפקח את-עיניו וירא
והנה כדים מלאים יין לנגד עיניו: ויגש אליהם
וישת מהם לרויה וייטב לבו וישב וישכב
וירדם: ואת-הקברות לא ראה כי עיניו היו אל
הכדים ואל דם הענבים אשר בתוכם: והבנים באו
לראות את-שלום אביהם אם הקיץ ואם סר יינו מעליו
והנה הוא הוזה שוכב וסביבותיו חביות מלאות עמקות
ורחבות: ויאמרו כלם אם הקרה יי לך יין גם בחצר
מות חלילה לנו להזיר אותך עוד ממנו: ויקמו
ויקחו את-אביהם וישאהו הביתה: וישימו להם
לחק לעבוד איש יומו ולהשקות בשכר עבדת היום
את-אביהם יין: וישב הזקן בתוך בניו ימים רבים
וישת שתה ומצה עד בא יומו:







עכבריא אכלי עבורן, “מרגלי מן דמלכא” (ירושלמי דמאי א‘, ג’).  ↩



ב‘ “מסכנין” אפקדן ב’ סאין שעורין (שם), שמועה זו דומה לשמועת
התרנגולים והעזים של ר“ח בן דוסא (תעני' כ"ה). אלא שהשמועה ההיא יפה
בתוצאותיה (עיין שיחות מני קדם צד 103). ועל דמיון שמועות רפב”י
בירושלמי לשמועות רחב“ד בבבלי כבר העיר הרה”ג שי“ר ז”ל.  ↩



מעשה בחסיד “חופר בורות” (ירושלמי שם שם) מעשה בבתו של ר' נחוניא
חופר שיחין (יבמות קכ“א. ב”ק נ'). את השמועה הזאת יחליט תלמוד בבלי כלה
לרחב“ד, וירושלמי כלה לרפב”י, והבבלית של רחב“ד עולה ביפיה, בסגנון
לשונה, בהמון לבה ובמעשה נפלאותיה על זו שבירושלמי. ואנחנו עשינו את
שני אבירי השמועה לשותפים באגדה זו מבלי לקפח שום אחד מהם, ונשם את שני
נוסחי השמועה לאחדים בידינו, למען הביא אור בציור הזקן הנוהג את האיל
שבבבלי, המוצג בירושלמי בצלם המלאך שירד בדמות רפב”י להציל את בת
נחוניא. כי רפב“י הוא לדעת בעלי הרמזים מעין דוגמת אברהם אבינו. ובדרך
הפיוט (פאעזיא) השואף תמיד למראית עין הבענו את הדבר בדברים האלה
”אברהם אבינו“ אשר תארו כתאר ”בן–יאיר“ ולפי זה נאה לאיל הנהוג בידי
אברהם אבינו להיות ”אילו של יצחק" אשר אגדות רבות קשורות בו.  ↩



רפב“י הוה קאזיל לפדיון שבוים (חולין ז'.) רמי ליה שערי לחמרי‘ (שם)
חמרתי’ דרפב”י גנבונה ליסטי (ירושלמי דמאי א‘, ג’).  ↩



שמע ר‘ נפיק לאפי’ (חולין ז': ) סלק רפב"י לגביה [דר' יהודה
הנשיא] (תענית ג‘ א’).  ↩



אריא דבי עילאי “א”ל קיסר לריב“ח אלהייכו כאריא מתיל” (חולין נ"ט:
).  ↩



בעינא דאחזי לאלהייכו (שם).  ↩



בעינא דאיצביה ליה נהמא לאלהייכו…כנושאי זלוחאי (חולין ס'.) דביתא
“תיבר” הוא לדעתי, הנהר אשר רומי יושבת עליו.  ↩



א“ל בת קיסר לריב”ח אלהכון נגרא (שם).  ↩



מטרונה שאלה את ר‘ יוסי בן חלפתא (ב“ר ס”ח) ויען כי ר“י בן חלפתא
קרא לפניה את המקרא: ”אלהים מושיב יחידים ביתה מוציא אסירים בכושרות“
(תהלים ס"ח ז'), קראנו לאגדה זו ”בכושרות“ אשר לפי דברי המדרש ולפי
דברי המתרגם הארמי ולפי הראב”ע לפסוק במקומו מורה המלה הזאת על קשורי
המשפחה הכשרים הנעשים ביד ה’ לבדו. וקרוב הדבר מאד כי אמנם המלה הזאת
היחידה במקרא שם מיוחד הוא לדבר זה ותרגום “אסירים בכושרות” בל“א: ”אין
זאנפטען עהעבאנדען געפעססעלט".  ↩



שפעם אחת גזרה…יצא לקראתו בן תמליון (מעילה י"ז) וכמו תינוק קטן
הוא (תוס' שם ד"ה: יצא) כן היה רשב"י אומר בקעה בקעה התמלאי דינרי זהב
(ירושלמי ברכות ט‘, ב’).  ↩



ארכיוו אוצר הכתבים (קידושין ע"ו.).  ↩



ר' ליעזר ור"י בן חנניה ורבן גמליאל סלקון לרומי (ירושלמי סנהדרין
ז' י"ג):  ↩



פעם אחת עלו כל ישראל לרגל. הלך נקדימון בן גוריון (תענית י"ט: ).  ↩



כך במקור “ירושלם” ללא האות יו“ד וניקוד חיריק בין למ”ד למ“ם סופית.
הערת פב”י.  ↩



כך במקור “ירושלם” ללא האות יו“ד וניקוד חיריק בין למ”ד למ“ם סופית.
הערת פב”י.  ↩



קשה מאד לעמוד על דמיון מלת קדירה למלת זריחה, ועיין רש"י (תענית
כ'), ואם קבלה היא נקבל כי אין דקדוק הלשון נוגע בעצם האגדה.  ↩



על שמועות ישראל ורומי, תחשבנה כמה אגדות אשר עלו על ס' שיחות מני
קדם, כמו שמועת “עפרות זהב” (שיחות מ"ק 67) וכיוצא בה. וגם “חיל ים”
בשמועת רע“ק (הארץ ח"ד). השמועות המספרות את עצם הרעות אשר הדיחה רומי
עלינו, חברנו בסגנון אחר בספר מיוחד ”נגינות מני קדם“ בסגנון שמועות
האחרונות של מיתת רע”ק (הארץ שם) והשמועות המובאות פה, ועל כלן אלה
שר“י בן חנניה הוא המדבר שם, מרביתן שנונות הן ומלאות עקיצות דקות מאד
ונותנות לצחוק את העם הזה התקיף מאד בכח גופו, וחלש מאד ורפה בתכלית
הרפיון בכל דבר חן ושכל טוב, בכל דבר חכמת אלהים. הן אמנם כי יש אשר
תנקם האגדה בחלקת לשונה הרכה נקם–אחת מכל האון אשר המיטה רומי עלינו,
כשמועת ”פלך וכישור". אך מי יחשוב זאת לעון לעם מדכא אשר לא בפעל כפים
יתנקם משונאיו כי אם באגדה שנונה יניח את כל חמתו, והתנחם ושב ודבר
שלום לגוים כאשר פקדו עליו נביאיו וחכמיו.  ↩



מעשה באחד שהיה מוכר כל כלי ביתו ושותה (ויקרא כ“ב, י”ב). מין שמועה
זו יקרא בלשונות אירופא Humor לאמר: הנכתבות מטוב לב והמשמחות את לב
הקורא, ויען כי בכל הלשונות מצא מין זה חן מאד על כן הבאתי שמועה זו
לדוגמא שלנו.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/9682