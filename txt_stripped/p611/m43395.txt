


	
	על חוף ים כנרת
	




חרש, חרש מתלחשים המים;

ים כנרת נח בשקט־עד.

בת־שחפים עברה צחורת כנפים,

רגע – צל חלף על־פני המים,

רגע – צליל השיר בלב רעד.





כראי של כסף במסגרת

ההרים המתנשאים סביב,

מול השחק מביטה כנרת

ובלחש־מים מספרת

על סודות־עולם – ואין מקשיב.





לא, לא כאן אשיר! האם אפריע

את יפת־השקט משנתה?

כאן אשב בין ים ובין רקיע,

ואדמה, כי גם הקץ הגיע,

כי מצאה נפשי מולדתה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43395