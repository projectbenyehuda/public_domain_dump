


	
	עיני עופרת (זמר) [נוסח 'כוס קטנה']
	




עיני־עופרת היו לבחיר־אהבתי:

ענן כבד האפיל את יום־נעורי…

אולם בצל הענן פרחה נשמתי,

כחץ־ברק מתוך העב – שמחת־אהבתי.





כשמוע לגלי־הים שמעתי לקולו;

קריאת חרות וחדוה שמעתי מרחוק,

ושקר – קול־הקריאה, ושקר – כלו,

ולי ערב עד־מאד, – והאמנתי לו.





יש שואלים אותי: מדוע נעים לך הסתו

עם שמי־עופרת שלו ועצב־רוחותיו?

– אינם יודעים, אינם יודעים: קול רוח – קול דודי,

בשחק יום מענן תמיד אראה עיניו!




מוסקבה, תרפ"ב.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43461