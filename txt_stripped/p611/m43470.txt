


	
	[קשה לחיות בעולמי]
	




קשה לחיות בעולמי –

עולם אחר איני יודעת.

היום בהיר, ותם יומי

עם מות השמש השוקעת.





מה איחל משחור הליל?

גם חלומות גועים עם שחר…

ופרח קט יקר ללב

מכל רקמת דמיון נשכחת.





לא שם, מעבר גבול היום,

אמצא פתרון חידת הנפש;

פה בחבלי הכליון

פנינת אמת צפונה ברפש.





דרכי סלולה באבק חלין,

ושמש־עד עלי זורחת.

לא אמלט מכאב ופחד,

ולא אבגוד בגורלי.




מוסקבה, תרפ"ג.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43470