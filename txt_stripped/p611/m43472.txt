


	
	חרוז נשכח [נוסח 'כוס קטנה']
	




“כך אמר לבבי, ואחר נאנח”…

אי־מזה נכנסו הדברים אל נפשי.

כל היום היא נשמעת לקול־חרישי

הלוחש בלי־הרף על דבר שנשכח.





מי יודע למה אנחת־לבבי?

לפרחי־תאוה של לילות־הזהב

למשמרת־האשר של לב נאהב,

לחלל־הרקיע באין כוכבי?…





יש לי פנאי להקשיב… יום החרף לבן,

עד שמים עולים עמודי־העשן,

גם בחוץ גם בחדר רבה הדממה…

כן, לבי מרחש ולוחש לי דבר־מה…





בקפאון השמים נמוג העשן,

עוד פעם נסתלק הדבר הישן,

ונשאר רק הדו בחרוז הנמשך:

“כך אמר לבבי, ואחר נאנח”…




מוסקבה, תרפ"ד.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43472