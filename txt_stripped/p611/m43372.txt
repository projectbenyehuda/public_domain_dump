


	
	קול הצעד לא נשמע
	




קול הצעד לא נשמע

על־פני שלג צח ורך.

בדרכי השוממה

טוב ללכת כך!

אור יום־חרף שאנן,

בשמים אין ענן,

והשלג כה לבן,

כה לבן!





פה משמאל ומימין –

שתי שורות בתים קטנים.

גם בהם – התאמין? –

יש חיים בפנים…

טוב גם ריח העשן

באויר הרענן,

והשלג כה לבן,

כה לבן!





מה לי? אם ממקור חיים

אור ילדות אלי ירד,

או חלום ימים באים

כה נעים־נחמד?..

כה טהור המעין,

ולבי מה שאנן,

והשלג כה לבן,

כה לבן!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43372