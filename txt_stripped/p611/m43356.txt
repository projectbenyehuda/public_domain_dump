


	
	נפשי אבדה [נוסח 'שירים']
	




נפשי אבדה ואיננה,

ועליה געגועי.

לא אדע, איה אמצאנה:

הביער אם בגיא?

הלא היא נלכדה ברשת

הסבכים במורד ההר;

הלא היא רועדת, לוחשת

בזרם מי הנהר…





היום אל היער הלכתי

לחפש את נשמתי,

והנה – את דרכיו שכחתי,

ושכחתי גם שירתי.

ובלב הומה הצער,

והשמש אינה מאירה.

איה טמנת, היער,

את נפשי הצעירה?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43356