


	
	בעלות השחר [נוסח 'שירים']
	




בעלות השחר נגשתי

אל חלוני.

אך בנשיבת הרוח הרגשתי,

ואני – לא אני.





ביער, במסגרת הירק,

גרגרים אדמים.

רצועת־השחר בוערת

בדמדומים.





עוד ישנה להבה חבויה

מתחת לאפר שנים;

עוד יפה מחרזת ימי, התלויה

על חוט־השני.





עוד ביער רגלי צועדת

על־פני דרך ירקה,

ובכל אגל־טל רועדת

נשמתי – קדשת נשיקה.





והרוח בפני נוגעת

נגיעה קלה…

מה טוב, מה טוב לדעת,

כי השמש עלה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43377