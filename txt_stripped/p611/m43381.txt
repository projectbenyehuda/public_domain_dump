


	
	הרוח נושבת
	




הרוח נושבת לארך הרחוב,

ואומרים לי: “זאת רוח הים”.

לא אדע. יתכן שהים קרוב;

אך נפשי נכספת ל“שם”.





רק זאת אדע: עשרה רגעים

ודבור של מה־בכך, –

לא היה זה אשר, אף לא חיים,

ורק זאת נפשי לא תשכח!





ועוד אדע: תחת שמי גלותי

שאפתי לארץ חמה…

ועוד: לא יועילו לסוד בדידותי

לא שמים ולא אדמה.





שמים ושמש, זמרה ומחול,

ואין מקום להניח ראשי…

הרוח שורקת על־פני החול,

ואדע: זאת רוח נפשי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43381