


	
	והיה דמיוני למציאות [נוסח 'שירים']
	




והיה דמיוני למציאות,

ובינינו – ימים רועשים,

ובלילה זורחים – אין מספר –

על ראשי כוכבים חדשים.





מה אגיד? כך היה רצוני.

מעולם לא נטעתי פרחים,

לא גדלתי דבר מעולם

חוץ מכם, חלומות נשכחים!





אם הפעם שגה גורלי

ונגעתי בסוד החלום, –

האושיטה ידי – לחלל,

להריק את האשר עד תם?





וכי מה בפסוק היפה:

“אוהבים – ואינם נפגשים”?.

שוב – הלילה. וזכר צורב.

ובינינו – ימים רועשים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43380