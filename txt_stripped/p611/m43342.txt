


	
	עיני־עופרת [נוסח 'שירים']
	




עיני־עופרת היו לבחיר אהבתי, –

ענן כבד ואפל על יום־נעורי.

אולם בצל הענן פרחה נשמתי,

כחץ הבריקה מתוכו שמחת אהבתי.





כשמע לגלי הים שמעתי לקולו;

קריאת־חרות, קריאת־גיל שמעתי מרחוק.

ושקר – קול הקריאה, ושקר – כלו,

ולי ערב עד מאד, והאמנתי לו…





יש שואלים אותי: מדוע נעים לך הסתו

עם שמי־עופרת שלו ועצב רוחותיו?

– אינם יודעים, אינם יודעים: קול רוח — קול דודי.

בשחק יום מענן תמיד אראה עיניו!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43342