


	
	שקר היו
	




שקר היו כל דברי שירתי,

ילידת בטלה ועבדות!

את השיביני, אמי־אדמתי,

לישר ותם הילדות!





את כה יפה בחמדת האביב,

רקמת הפרחים – שמלתך,

משוש לעינים מראך החביב,

מרגוע ללב – מנוחתך.





אך מי ילמדני לראות ולצלל

בתהום מעינות השלוה?

שכחתי לשמח, הסכנתי לסבל,

נפשי רק צער רוה…





איך אשאנה אל חיק אדמתי,

ועודנה קרה וקשה?

ואם ארצה אפל ואשפך דמעתי, –

התצמח לי שירה חדשה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43343