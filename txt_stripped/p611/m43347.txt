


	
	גזו אורות
	




גזו אורות השמים,

נשתתקו הרוחות.

הערב – כזרם המים

במעין־מנוחות.





שדות התבואה העמיקו

באדי־ערבים;

דם השמים הדליקו

ניצוצות – כוכבים.





יחד נצא מביתנו

ונרחיקה נדד

בין שבלי אדמתנו,

ושם נעמד –





מקום עד האפק והלאה –

מרחבים בלי־קץ.

שלום השמים מלמעלה

וכוכב מנצנץ.





שם נעמד, ונפשנו

נעלה, עדינה…

הס! – עברה על ראשינו

כנף השכינה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43347