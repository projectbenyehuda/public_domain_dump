


	
	עננים
	




כל היום נפשי התלבטה

בכבלי יסורים בלתי־מובנים;

ועם בוא הערב שקטה, –

כי קלים העננים.





הרהורים כבדים העיקו עלי,

והחרשתי באין־אונים;

ועם ערב חזרה מנוחתי אלי, —

כי נחים העננים.





לעיני הלאות – שפע אורם,

אש־כדכד, ורד־שושנים;

והנני שרה שירתי דומם, –

כי רכים העננים.





כי טהור לבי האמלל,

כמרומי שמים שאננים,

ונשא אל על, אל על –

על כנפי העננים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43339