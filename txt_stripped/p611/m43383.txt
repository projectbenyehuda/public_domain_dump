


	
	ובכן, אשב
	




ובכן, אשב על־יד החלון

ואחרז חרוזים נאים,

שקרים אדות “הגשמת החלום”

והיפי שבחיים,





מה אכפת? – כי שקר בפי כל אחד,

כל אחד יודע מזמן.

מי שיש לשקריו חן מיחד,

קוראים לו בשם “אמן”.





את זה קראתי בספר־שירים

בן מאה שנים ויותר.

החיים אינם – הטורים נשארים;

מה עוד יבקש משורר?





ואם יש לפעמים שפתרון החלום

דומה למדי לחלום עצמו, –

מי יעז להודות לאור היום,

מה גדול חרבן עולמו?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43383