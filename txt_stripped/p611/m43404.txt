


	
	חרמש־זהב
	




חרמש־זהב בשדי־הכסף –

עלה ירח־האביב.

לסוד קולו, ללחש־קסם

בהכנעה לבי מקשיב.





"כל־כך מהר הכל שכחת,

צללה נפשך בתהום החל,

ורק בת־צחוק אחת נשלחת –

אחת, רפה – ליום־אתמול?"





– אכן צדקת, נביא־השקר!

בלילה מי־אביב שטפו,

ושוב לסוד בואם אין חקר,

ואין יודע, לאן חלפו.





ושוב על רשת גן־הערב

עלית – סמל האביב;

ועוד נשא הלב בזרם,

תועה ושר, ללא נתיב…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43404