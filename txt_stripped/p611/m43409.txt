


	
	הוא בא לדפק
	




הוא בא לדפק על דלת לבבי.

כקדם, ריח זה – שכרון תמוז ונער,

כקדם, שעת הליל – כלה פיוס וטהר…

אך סוד גדול שולט על לבבי.





תגש אליו, תדפק, ואך לשוא.

במשך השנים – האין אתה יודע? –

בכל קצוי דרכיו לבי זורע

את פרורי אשרו, את סוד אהבותיו.





והן כלן קמות בדמי לילות־תמוז,

והן כלן – שלי, ועל כלן שמח

לבי. לבי מלא. לצל אחד פורח

אין עוד מקום – אפילו בחרוז!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43409