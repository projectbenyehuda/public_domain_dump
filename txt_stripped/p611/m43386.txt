


	
	לעולם נפרדתי!
	




לעולם, לעולם נפרדתי!

מי יבין ללבי העצוב?



… רק הים רועש בלי־הרף,

רק הערב – נוגה ועזוב.





נטשטש, נעלם קו־האפק

במרחק האפור־מענן,

וכוכב דמדומי־הערב

לא נראה בין גלי הענן.





הכוכב שאליו נכספתי

לא יאיר את דרכי הקשה.

בעצמי נתקתי הקשר

וקבלתי תוגה חדשה.





בזכרי את רגעי־האשר

הקבורים תחת חול העבר,

גם היום אקרא להם “שקר”,

כי לבי לא רצה דבר…





רק לסבל הוא ידע בסתר,

לחכות שעות וימים…

מי יבין למרירות הנחם

העולה ממרחק הימים?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43386