


	
	על חוף הנימן
	




ממרחקים, מעבר גבול, המים

באים הלום, כבדים וזוחלים.

העצב רב באפר השמים,

יגון שקט – בשטף הגלים.





דרכם – לים, להשתפך אל שטח

גליו האיתנים, להאבד.

דרכי אני – לאן?… הן שוב על־יד הפתח,

באין בו עז לדפק, לבי עומד.





לשוא נפשי על פזמונה חוזרת:

“הגל הזה עבר על־יד ביתו”…

נמוך קולה; דממה בשמי־עופרת.

שכחתי את הכל, וגם אותו.




קובנה










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43407