


	
	שלכת [נוסח 'שירים']
	




שלכת… כמטר־זהב העלים

נושרים על האדמה.

כל היום הם נופלים, נופלים,

מעופפים בדממה.





למה תמות כל התפארת

של חיים צעירים, ירוקים?

למה נפשי לרבים נקשרת,

וכלם, כלם רחוקים?





משכוני עינים, קולות לבבוני, –

עוד מעט ואהב…

רוח עברה – כלם עזבוני,

כנפל העלים בסתו.





בדרכי המרחק לא עלי ללכת.

למה, נפשי, תחרדי?

בין צללי העבר, בין עלי השלכת

אשאר לבדי, לבדי…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43355