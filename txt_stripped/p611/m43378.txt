


	
	עוד ביום אני חולמת
	




עוד ביום אני חולמת,

ובלילה ער לבי;

עת אשיר, נפשי דוממת,

עת אדם – שיר־פלא בי.





מהיום שבו שמעתי

קול מעבר לחיים,

לו נכנעתי, לו נשבעתי,

וחיי – חזון פלאים.





אם קשה עמל הדרך, –

אשר רב ומרומם

לי נתן: לכרע ברך

לפני אל שאין לו שם.





ולבי שבוי לפלא,

ושירי – רק לדממה.

מי כמוני מבני־חלד

מאשר על אדמה?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43378