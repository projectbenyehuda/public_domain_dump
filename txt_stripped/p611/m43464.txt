


	
	בעלות השחר [נוסח 'כוס קטנה']
	




בעלות השחר נגשתי

אל חלוני.

אך בנשיבת הרוח הרגשתי

ואני – לא אני.





ביער, במסגרת הירק

גרגרים אדמים;

רצועת השחר בוערת

בדמדומים.





עוד יש להבת דם שבויה

תחת אפר שנים;

עוד יפה מחרזת ימי, התלויה

על חוט השני.

עוד ביער רגלי צועדת

בדרך הירוקה,

ובכל אגל טל רועדת

נשמתי – קדשת נשיקה.

והרוח בפני נוגעת

נגיעה קלה…

מה טוב, מה טוב לדעת,

כי השמש עלה!




מוסקבה, תרפ"ד.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43464