


	
	יון מצולה
	







הקדמה מאת המחבר


אני הגבר ראה עני בשבט עברתו, אשר
הכה ה' לעמו ישראל בני בכורתו, השליך משמים
ארץ תפארתו, ארץ פולין חמדתו, יפה נוף משוש כל
הארץ והדרתו, בלע ה' ולא חמל את נאות יעקב, חבל
נחלתו ולא זכר הדם רגליו ביום אפו וחמתו. וכל
זאת ראה דוד המלך עליו השלום בנבואתו,
שיתחברו קדרים ויונים1 לכלות ישראל עם סגלתו בשנת זא"ת2 לבריאתו, ואמרו להם בני האמה היונית
כמנהגתו3: מי שרוצה להיות בחיתו ימיר דתו, ויכתוב על קרן השור4
שאין לו חלק בישראל ואלהותו; ולא שמעו בני ישראל לדברתו5 ופשטו צוארם לטבח על שם קדשתו, גאוני
ארץ ושאר אנשים ונשים וטף וכל עדתו. אל נקמות ה'
ינקום מהם נקמתו, וישיב אותנו על אדמתו.

ועל זא“ת הגזרה, דוד המלך עליו
השלום בתהלים ל”ב מזהירה, שנאמר: “על־זא”ת
יתפלל כל־חסיד אליך לע“ת מצ”א" וגו' שלא תבא
הצרה; לע“ת מצ”א – בגימטריא יו“ן וקד”ר יחדי“ו
חבר”ו, כלבא ושנרא6, לעקור
אמה הישראלית שנמשלה לשה פזורה, בשנת
חמשת אלפים זא“ת ליצירה, ואחד אינו מן המנין
במספרה. גם מזמור ס”ט על גזרה זאת נאמרה,
שנאמר: הושיעני אלהים וגו' טבעתי ביון מצולה
וגו' ושבלת שטפתני וגו' עד גמירא. טבעת“י
ביו”ן מצול“ה7 בגימטריא חמי”ל וקד“ר ביו”ן יחדי“ו חבר”ו 8, עקרבא וזבורא9. ושבל“ת בגימטריא10 חמילעצק”י11
היו“ן וקד”ר; שטפתני שטף אף ועברה, כי
בלשון פולין סבבו שמו חמילעצקי לשון
שררה12, ובלשון רוסיא חמיל נקרא. ועליו אמר הגאון מוהר“ר13 יחיאל מיכל אב”ד ור“ם14 מק”ק
נמרוב היקרה, שיצאה נשמתו על קדשת השם
בטהרה, חמיל ראשי־תבות חבלי משיח יבא לעולם,
ואחריו יבאו רגלי המבשרה. על כן קראתי שם זה
הספר בשם זה המקרה יון מצולה, שנרמז בו רע
הגזרה ואומר קדרי“ם ויוני”ם אמה הצוררה, והצורר
חמי“ל ימ”ש15 ישלח ה' בו את
המארה. ולהיות למשמרת לדורות האחרונים לספרה,
הרביתי בו האמירה, מאיזו סבה התחילה העצה
הנבערה, שמרדו היונים במלכות פולין כפרה
סוררה, והתחברו יונים עם קידרה, שהיו שונאין
מעולם בתדירה, וכל המלחמות והגזרות שהיו
מרבא ועד זעירא16, גם הימים
שנעשו בם הגזרות הגדולות בו נזכרה, כדי
שכל אחד יוכל לשערה, יום שמת בו אביו או אמו
להספיד כשורה. גם יבארו בו כל הנהגות מדינת
פולין17 צבי תפארה, שהם על דרך
הטוב והישרה, הכל ביראת ה' טהורה, ויסדתי אותם
על ו' עמודים18 שהעולם עליהם
עומד וקים בגבורה. וכתבתי הכל בלשון זכה
וברורה, ובדפוס וניר יפה וברה, לכן קנו זה הספר
במהרה, ואל תחוסו על כספכם לחסרה, כדי שאוכל
גם להדפיס ולהוציא לאורה, ספר “נטע
שעשועים”19 שחברתי דרשות על
כל התורה. בזכות זה האל, אים ונורא, ישמרכם מכל
צוקה וצרה, וישלח לנו משיח צדקנו במהרה, אמן
כן יעשה האל דר בנהורא.

כה דברי המחבר נתן נטע בן הקדוש מוהר“ר משה הנובר זצ”ל20 הי“ד21
אשכנזי אשר שכונתו ומעונתו בק”ק
זסלב הסמוכה לק"ק אוסטרא הבירה בגליל וולין
במדינת רוסיא22 המפארה.




1.jpg



ויהי בשנת חמשת אלפים שמ“ה23
לבריאת העולם מלך זיגמונד מלך שוידן במדינת פולין ובשנת שנ”ב24 ליצירה לקח אשה מיחסת, בת אחיו25
של הקיסר רודולפוס, ושמה אנא, בת הדכס קר[ו]לוס בן הקיסר ורדיננוס26 זכר לברכה. כך מצאתי בסוף ספר “צמח
דוד”27.
והיה מלך חסד וכשר ואוהב משפט ואוהב ישראל. בימיו נתחזקה דת האפיפיור
28 במדינת פולין, כי מימי קדם היו רב
הדכסים והשרים היושבים ראשונה במלכות
נמשכים אחר דת היונים, והיו כל אנפין
שוין29 עד שמלך המלך זיגמונד
הנ"ל, היה מגביה להדכסים והשרים שהיו מדת
האפיפיור והיה משפיל להדכסים והשרים שהיו
מדת היונים, עד שכמעט כל הדכסים והשרים
הפרו דת היונים ועמדו על דת האפיפיור, ועם
היונים היו הולכים ודלים והיו נבזים ושפלים
והיו לעבדים ולשפחות לעם פולין וליהודים
להבדיל. רק גבורי החיל שהיו בהם לקחם לו
המלך לאנשי המלחמה, כשלשים אלף חלוצי צבא,
ושמם קוזקין, והם היו פטורין מן מס המלך ושרים,
רק היו מחיבים לישב תמיד על הגבול שבמדינת
רוסיא הסמוך למדינת בני קדר, לשמור המדינה מן
הקדרים, כי הם היו מעולם אבן נגף וצור מכשול
למדינת פולין, ומעולם היתה שנאה גדולה בין
הקדרים והיונים. הקדרים באו על היונים
למלחמה, והיונים על הקדרים, ולכן היו פטורים
מן המס והיתה להם חרות30 כאחד מן השרים31. אבל שאר דלת עם
היונים היו משתעבדים בהם הדכסים והשרים
מאד, וימררו חייהם בעבודה קשה בחמר ובלבנים
ובכל עבודה בבית ובשדה, וישימו עליהם השרים
מסים גדולים, וקצת מן השרים היו מענים אותם
בענויים קשים ומרים שיעמדו על אמונת
האפיפיור. וכל כך היו שפלים עד שכמעט כל
האמות ואפלו אותה אמה הירודה32 בין כל האמות היו מושלים בהם.




אלו הן גזרות נלויקו ימ"ש


ויהי בשנת ה' שס“ב33 לפ”ק34, שנת י“ז למלך
זיגמונד הנ”ל, קם כמר אחד מן היונים ושמו
נלויקו35 וקנא קנאת בני עמו
היונים, ויאמר אל עמו: עד מתי אנחנו מחרישים
לעם פולין? וימרדו במלכות פולין, הוא ועמו
היונים, ויאספו אליו עם רב, כחול אשר על שפת
הים, וכבשו כל מדינת רוסיא, עד ק“ק36 טשודנוב37 ויהי כשמוע
המלך הדבר, שלח שני שרי צבא שלו עם כל חילו,
רכבו ופרשיו, אנשי חיל מעם פולין, לערוך עמהם
מלחמה. וגברה יד עם פולין עליהם והצורר נלויקו
ימ”ש תפשו חי, ויביאו למלך לעיר המלוכה ורשא,
ושם דבר אתו משפט על שהרים יד במלך, ועשה
לו כמשפטו. ושאר בני עמו היו משתעבדים
בהם יותר. ולהקוזקין, שהיו מחזקים ידו, קנסם,
שלא יהיו יותר מעשרים אלף הפטורים מן מס המלך
והשרים, והשאר יהיו תחת מס המלך והשרים.
ונפחת מעם הקוזקין עשרת אלפים, שבתחלה היו
שלשים אלף, מן היום ההוא והלאה לא היו כי אם
עשרים אלף. ותשקט הארץ.

וימת המלך זיגמונד בשנת שצ“א38. לפ”ק, וארבעים ושש שנים
מלך במדינת פולין, וימלוך בנו ולדיסלב
תחתיו, בשנת שצ“ב39,
ושש־עשרה שנה מלך על מדינת פולין. ולקח אשה
מיחסת, בת הקיסר מטיאש, אחותו של הקיסר
ורדיננוס40 יר”ה41, היושב בזמן הזה בק“ק וינא על כסא
מלכותו, השם ישמרהו. ומתה המלכה ההיא בשנת
ת”ה לפ“ק, ובשנת ת”ו לקח אשה אחרת, בת מלך צרפת,
אחותו של מלך צרפת שבזמן הזה42. והיה המלך ולדיסלב מלך חסד וכשר
ואוהב משפט ואוהב ישראל, ואך שלום היה
בימיו.




אלו הן גזרות פולוק ימ"ש


ויהי בשנת שבע למלך ולדיסלב, שנת ה’שצ“ט43 לפ”ק, קם קוזק אחד ושמו
פולוק ימ“ש, וקנא קנאת בני עמו היונים ומרד
במלכות פולין. ויאספו אליו אנשים ריקים ופוחזים
הרבה, ויעברו מעברות הים השחור, שנקרא
אחורי המפתן44 ובלשון רוסיא פורוהי, ושם יש המדבר הגדול45 רחב ידים לאסוף העם. ובכל פעם שמרדו
היונים נסו לשם. כי שם לא בא אדם מעולם, אם לא
הקוזקין. ומיד שעבר הפוחז46 לשם, עברו אליו הקוזקין ושאר יונים למאות
ולאלפים. אז נתועדו שם להכחיד שם מישראל
חלילה, כאשר הם מעולם מלכי יון47: “כתבו על קרן השור שאין לכם חלק באלהי
ישראל, או להריגה”. גם חלקו ביניהם כל מלכות
פולין, והצורר פולוק הנ”ל יהיה עליהם מלך בורשא
עיר המלוכה. אבל הקב“ה היודע מחשבות הפר עצתם
ובטל מחשבותם והשיב להם גמולם בראשם. אף על
פי כן בחזרתם מ’אחורי המפתן' החריבו
בעונותינו הרבים הרבה בתי כנסיות והרגו
לערך מאתים נפשות מישראל. גם החריבו הרבה
בתי תפלותם, והרגו הרבה כמרים, בק”ק
לוחויץ48 ובק"ק לובן49 וסביבותיהן, והנשארים נסו למדינת
פולין.

ויהי כשמוע המלך ולדיסלב את הדבר
הרע הזה, שלח עליהם למלחמה את שני שרי הצבא,
אשר שם האחד קוניצפולסקי, ושם השני פוטוצקי,
עם חיל גדול לעם פולין ועמהם הגבור חיל, שמו
לשטש. ויערכו עמהם מלחמה, שני שרי הצבא
הנזכרים לעיל מצד אחד, והגבור חיל לשטש לקח
עמו כשש מאות איש וסבב עליהם הדרך ובא עליהם
דרך יערות, והיה לשטש עם עמו מצד אחד והשני
שרי־הצבא מצד אחר, והקוזקין באמצע. והכו בהם
עם פולין מכה רבה. והצורר פולוק, שרצה להיות
מלך בורשא עיר מלוכה, תפסו חי עם השרים
והיועצים שלו, והוליכום בכבלי ברזל אל המלך
לעיר ורשא. ויכתירו לפולוק שם: ויעשו לו
כסא של ברזל והושיבוהו עליו, ויעש הסרדיוט
כתר של ברזל בראשו ושרביט של ברזל בידו,
והכל היה לפני זה מלבן באש, וישם פחם
מתחתיו ונופח בידו והיה נקדח מתחתיו עד
שמת. ולשאר שרים ויועצים שלו עשו בם גם כן
שפטים גדולים.

וכון שראה המלך הנ"ל שהקוזקין עדין
עומדים במרדם, קנס אותם שלפני המעשה הזה היו
עשרים אלף, שלא יהיו מן היום ההוא והלאה רק
ששה אלף, והנשארים יהיו למס עובד כמו שאר
דלת עם היונים. וישם עליהם שרי אלפים מעם
פולין, כדי שלא ימרדו פעם אחרת. וכל זאת לא
הועיל, אין עצה ואין תבונה לנגד ה'. ויצא העגל
הזה50.



ועתה אתחיל לכתוב הגזרות רעות
שסבב חמיל ימ“ש במדינות רוסיא וליטא ופולין
בשנת ת”ח ות“ט ות”י ותי“א ותי”ב לפ"ק





ויהי בשנת הת“ח לפ”ק, שנת ששה־עשר
למלך ולדיסלב, היה קוזק אחד בעיר
טשהרין51 ושמו חמיל ימ“ש
בלשון רוסיא, ובלשון פולין נקרא חמילצקי ימ”ש.
והיה אחד משרי המאות על הקוזקין, והיה מפלג
בעשירות, בצאן ובקר ומקנה הרבה עד מאד, והיה
חכם להרע ובעל תחבולות וגבור מלחמה, והיתה
דירתו בעיר טשהרין, שהיא יושבת תחת ממשלת שר
הצבא קוניצפולסקי. והשר ההוא היה מכיר את
האיש ואת שיחו, שהוא מדבר בפה רך ושבע תועבות
בלבו, ולבו חורש און, כדרך כל היונים שהם
נראים כאוהבים ליהודים ומדברים עמהם דברים
טובים ונחומים, ומפתים לאדם בדברים רכים שלהם,
ויפתוהו בפיהם, ובלשונם יכזבו לו ולבם לא נכון
עמו ולא נאמנו בבריתו. וכל ימיו היה מצטער השר
הנ"ל על זה האיש ואמר הרבה פעמים אל השרים
ויועציו: “אני מתירא שלא תבוא מזה האיש תקלה
למלכות פולין”; והרבה פעמים בקש עליו למצוא
איזו עלילה, לקח נפשו ממנו, ויחפש ולא מצא,
כי הוא חכם להרע, והבין הדבר ושמר את עצמו
ממנו במלחמה שלא ימצא בו שום דבר.

ויהי כאשר הגיע זמנו של שר הצבא
הנ“ל למות, צוה לבנו כמה ענינים, טכסיסי מלחמה,
שהיה בנו באותה פעם52 חרונזי בלשון פולין, ר”ל53 שהוא נושא
דגל לפני המלך כשהולך במלחמה, ועל שום כך
נקרא חרונזי עד היום הזה וכן צוה לו על זה האיש
חמיל ימ“ש ואמר לו: אתה ידעת את האיש חמיל ימ”ש
ואת מעשהו, ולכן ראה תראה שתעליל עליו איזו
עלילה, כדי שתוכל אותו להעביר מן העולם. ויהי
היום וינחם השר חרונזי אחר מות אביו, ולקח
אשה מגדולי היחס, אחותו של השר זמויסקי,
והוציא עליה הרבה ממון, זהב וכסף, יותר מיכלתו,
כנהוג בכל מלכות פולין, הן יהודים, הן ערלים
להבדיל, אם עושים חתון – אם יש לו אלף זהובים הוא
לווה עוד וממשכן נכסיו כדי להוציא ב' אלפים
זהובים. והנה אחר שלקח השר חרונזי האשה
והוציא כל ממונו, נתן דעתו לילך עם אשתו אל
המקומות שיש לו אחורי הנהר ניפור54, אל המקומות שיש שם הקוזקין, למען ייטב
לו בעבורה ויתנו לו מתנות הרבה עבור האשה
החדשה אשר לקח, ואחר כך ילך עם הקוזקין על
הקדרים פתאום וימצא שלל רב, כנהוג שלהם
מימים קדמונים. וכן עשה. אסף כל חילו, רכבו
ופרשיו, והלך עם אשתו אל מקומות שיש לו אחורי
הנהר ניפור. ויהי כאשר בא השר הנ“ל עם אשתו
לעיר טשהרין, קבלו אותו אנשי המקום בשמחה
גדולה ונתנו לו מתנות הרבה. ושם היה מושל
ופקיד55 על העיר הנ”ל יהודי אחד ושמו זכריה סבילנקי, שהיה שוכר העיר56
הנ“ל מן השר הנ”ל – כדרך כל היהודים
שבמדינת רוסיא, היו שרים ומושלים בכל מקומות
רוסיא אשר מזה נמשכה הגזרה הרעה שנתקנאו
בחשיבות היהודים. בכן שאל השר הנ“ל את היהודי
הנ”ל לפי תמו: “אתה מושל העיר, אמור לי מי הם
העשירים בעיר הזאת”. וכונתו היתה להעליל עליהם
שיתנו לו ממון רב. ואמר לו היהודי זכריה הנ“ל: זה
וזה הם העשירים, ואמר גם כן מן הצורר חמיל ימ”ש
שהוא עשיר גדול ויש לו צאן ובקר, מקנה כבד עד
מאד. ויהי כשמוע השר הדבר הזה, אמר: אבי צוה
לי קדם מותו על זה הבליעל, ומאין בא לו כל
הרכוש הזה? בודאי שגזל הכל מעבדי שהם אנשי
מקומי, והכל שלי. ולקח השר חרונזי ממנו ביד
חזקה בית מקנה אחד עם כל המקנה שהיה שם, צאן
ובקר, מקנה הרבה, כמה מאות בעלי־חיים עד חצי
ממונו. ויהי הצורר חמיל ימ“ש כמחריש, כדי שלא
ישמר השר הנ”ל ממנו, וגם מי יאמר לשר “מה
תעשה” בעירו, והוא בעירו כמו מלך במדינה.
והלך חמיל ימ"ש להנקם מן השר שלו, והודיע
לקדרים, על ידי כתב, לאמר: השמרו לנפשותיכם,
שהשר שלנו חרונזי עם כל חילו בא עליכם. והם
היו יושבים בטח, לא היו יודעין מאומה מן המלחמה.
ומיד ששמעו הדבר הזה היו יוצאין בחרבם
ובקשתם לקראתו. כון שראה השר שנודע להם
הדבר, וחילו היו מתי מספר נגד הקדרים, פנו את
ערפם לנוס דרך ארצו בחרפה גדולה, ולא נודע לו
בשל מי הגיעה אליו הרעה הזאת.

ויהי היום היו יושבים קוזקין, חמיל
ימ“ש ואוהביו, במשתה היין אצל היהודי מושל
העיר הנ”ל והיו משתכרין. “נכנס יין יצא סוד”,
וספר חמיל ימ“ש לפני אוהביו: עשיתי נקמה לשר על
שלקח מקנה שלי, וספר להם המעשה. והיהודי
הנ”ל ישב בשלחן אחר וחשב חשבונותיו ושמע
הדבר, וגלה הדבר להשר. וישם השר לחמיל ימ“ש
בבית האסורים בכבלי ברזל כדי להמית אותו. והיה
יהודי אחר שם בעיר הנ”ל ושמו יעקב סבילנקי והיה
אוהבו של חמיל ימ“ש, ונתן לו העצה, שאוהביו יוציאו
לחמיל ימ”ש מבית האסורים על הערבות שלהם וילך
חמיל ימ“ש אחר השר לבית תפלתם57 ושם יפול לרגליו של השר ויתחנן לו על
נפשו ויאמר לו שהיהודי שקר דבר עליו מפני
שנאתו, ואוהביו יעידו לו שכדבריו כן הוא. וכן
עשה והצליח, ופטר אותו השר באותה הפעם. אחר
כך דרש וחקר השר אחר הדבר הזה ונמצא
שדברי היהודי המושל הנ”ל היו כנים, וישם
השר לחמיל ימ“ש שנית בבית האסורים, והלך מן העיר
הנ”ל עם אשתו ועמו למטרופולין שלו לק“ק
ברוד58 במדינת פולין־קטן. וצוה
השר חרונזי לשר האלף אשר לו שם בעיר הנ”ל,
שיסיר ראשו של חמיל ימ“ש ולשלוח אליו, ואם לאו
והיתה נפשו תחת נפשו. מה עשה הצורר חמיל ימ”ש?
כון שבאו אליו חבריו שרי המאות לבקרו בבית
האסורים, אמר להם: מפני מה אתם מחרישים, דעו
וראו, אמה זו של עם פולין מתגברים עלינו בכל
יום ויום ומשתעבדים בבני עמנו בעבודה קשה,
ולא די שהשרים משתעבדים בנו אלא גם אמה
הירודה שבכל האמות מושלים בנו, היום עושין לי
זה הדבר, למחר יעשו גם כן כדבר הזה לכם, ואחר
כך יחרשו עם בני עמנו בשדה כדרך שחורשים
עם שורים. אם תשמעו לעצתי, לכו אל שר האלף
ובקשו ממנו שיתן לכם נפשי על ערבות שלכם
עבור שמחת השמד שיש לכם למחר, ובלילה נברח
יחד אני ואתם עם כל אשר לנו על מעברות הים אל
‘אחורי המפתן’, ושם נמתיק סוד יחדו מה לעשות
נגד עם פולין. וכן עשו, והלכו כל שרי המאות
שהיו שם אל שר האלף שלהם ולקחו לחמיל ימ“ש
מבית האסורים על הערבות שלהם, ובלילה ברחו
כלם אל ‘אחורי המפתן’ אל המדבר. וישלחו
ספרים בכל מקומות היונים שיבאו אחריהם. וכן
עשו כל מקומות היונים ויתלקטו אליהם אנשים
ריקים כעשרים אלף איש. ויהי כשמוע המלך
והשרים את הדבר הזה היה כמצחק בעיניהם, כי
אמרו: יפלו בידנו, כפעם בפעם59. וילכו שני שרי הצבא של עם פולין, שם
האחד פוטוצקי ושם השני קלינופסקי, ועמהם
כששת אלפים איש גבורי החיל, ויערכו המערכה
שלהם אצל העיר קורסין60, לשמור
מעברות הים שלא יעברו לצד זה. והתחלת מרדם
היה לפני פורים ת”ח לפ“ק61.
והתועדו שם אחורי המפתן חמיל ימ”ש עם שאר חילו
ויאמר אל עמו: אתם ידעתם שעם פולין הם חזקים
יותר ממנו וכאריות וכנמרים הם, פני להבים
פניהם, מי התחיל למרוד במלכות פולין ועמד
בפניהם? לכן שמעו עמי, לעצתי, נלך ונשלים עם
הקדרים שונאינו ונלכה שנינו יחדו ונלחמה
עליהם, וישיבו לו: יהיה כדבריך. וילך חמיל
ימ"ש עם כל חילו אל מלך הקדרים ועשו שלום עמו
וכרתו ברית שילכו שניהם יחדו על מדינת פולין.
וכך עשו פשר62 ביניהם על
השלל, שהקדרים יקחו כל השבי באדם והמלקוח
בבהמות, והקוזקין יקחו כל השלל, דהינו כסף
וזהב ושמלות. מדין ומואב עשו שלום ביניהם
בשביל שנאת ישראל63. וילכו
שניהם יחדו, הקדרים והיונים, ויבואו דרך
המדבר ודרך יערות אל המערכה של מחנה פולין,
ויום אחד לפני בואם אל מחנה פולין שלחו מרגלים
אל המערכה של עם פולין לראות בהם, החזקים הם אם
רפים, אם יש להם עם רב ואם לאו, והיו רואים המרגלים
שהם מתי מעט והם יושבים על ההר, אוכלים ושותים
בטוב לב בתפים ובמחולות, והשיבו להם דבר.
ויאמרו להם: עלה נעלה וירשנו אותם וגם יכול נוכל
להם, כי הם יושבים בטח ולא נשמרו ממנו והיו
שולחין המרגלים שיחפרו בורות, שיחין ומערות
במקום שיש להם בית מנוס בהר ובשפלה.

ויהי ביום השלישי, ד' ימים בחדש סיון64 ת“ח לפ”ק, באו הקדרים
והיונים דרך היערות משני צדדין, מצד א'
הקדרים ומצד השני היונים. ויהי כאשר ראו עם
פולין כי כלתה אליהם הרעה, שבאו עליהם גם
הקדרים, והם מתי מספר65,
והקדרים והיונים היו יותר מששים אלף, ובקשו
לנוס בין היערים בהר ובשפלה, ונפלו בבורות
שחפרו להם, ויסבו עליהם הקדרים והיונים.
ובקשו מהם שרי עם פולין שאל ישפכו דמם ארצה
ויקחו אותם בשבי, ומלאו הקדרים רצונם ולקחו
כל עם פולין עם שני שרי הצבא בשבי ועשו להם
ענויים גדולים וישימו כבלים של ברזל על
רגליהם של שני שרי הצבא, אשר שם האחד פוטוצקי
והשני קלינופסקי.

וכמה שרים מעם פולין ראו שאיש הזה,
חמיל ימ“ש, איש מצלח הוא, ויצליח בכל מעשיו, מרדו
המה גם כן במלכות פולין, וכרתו ברית עם חמיל ימ”ש
ובשבועה שיעבדוהו באמת ובתמים, כמו שעבדו
לפני זה למלך פולין. ובתוכם היה שר האלף שהיה
לפני זה אצל חרונזי, שצוה לו השר חרונזי להסיר
ראש חמיל ימ“ש, ועשאו חמיל ימ”ש לשר האלפים על
עמו. וגם הסופר של שר הצבא קוניצפולסקי שמת
נעשה סופר אצל חמיל ימ“ש, וזה הסופר היה פקח
גדול וידע כל טכסיסי מלחמה של מלכות פולין, והוא
עם שאר שרי עם פולין שמרדו היו יועציו של חמיל
ימ”ש, והם השטנים של מלכות פולין, מניה וביה
אבא ניזל ביה נרגא66.
ובאותו יום שנשבה עם פולין עם שני
שרי הצבא באה הבשורה הרעה שמת המלך
ולדיסלב והיתה כל מדינת פולין כצאן בלי רועה.
ויהי כאשר שמעו הדכסים והשרים שמת מלכם,
ואשר נשבו כל שרי עם פולין גבורי חיל מלמדי
מלחמה, וגם שני שרי הצבא, לא קמה עוד רוח באיש
ונמס כל לב היהודים כאשר נמס הדונג לפני האש,
כי נפל פחדם על כל היהודים. ונסו כל השרים
המושלים באותם מקומות של אחורי הנהר ניפור,
ושלפני הנהר ניפור עד ק"ק פולנואה67, הכל נסו לנפשם. ולולא ה' הותיר לנו שריד
כמעט כסדום היינו, אשר היה באותו רעש הדכס
וישנוצקי68 זכר לברכה, עם החיל
שלו, אחורי הנהר ניפור והיה אוהב ישראל עד מאד
וגבור מלחמה אשר אין כמוהו בכל הארץ, והוא נס עם
עמו דרך ארץ ליטא ונסו עמו כחמש מאות
בעלי־בתים, וכל אחד עם אשתו ובניו ונשא אותם
כמו על כנפי נשרים עד הביאם [ל]מקום חפצם; אם
היה להם שום סכנה באחרונה אמר ליהודים שיסעו
בראשונה ואם היתה הסכנה לפניהם, נסע הוא
לפניהם למגן וצנה והם אחריו חונים.

והיהודים [מ]צד זה הנהר69 ניפור שמעו אלו שני מארעות רעים הנ“ל ביום
ראשון של חג השבועות70 ונסו
כלם בחג השבועות ולא חסו על כספם וזהבם
וברחו להציל נפשם. כל גלילות ק”ק
אוסטרא71, והקהלות השיכות להם, כגון הק“ק שדה־לבן72, וק”ק פולוביטש73, וק“ק טשודנוב74, וק”ק לוברטוב75, וכל הקהלות
הנמשכות אחריהן, ברחו קצת לק“ק פולנואה וקצת
לק”ק זסלב וקצת לק“ק אוסטרא הבירה וקצת לק”ק
קוסנטין76, כי היו אלו מקומות חזקות גדולות77. וכל גלילות ק“ק
לבוב שהיו במדינות רוסיא והקהלות השיכות
להם, כגון סביבות ק”ק נמרוב, ברחו לק“ק נמרוב
וסביבות ק”ק טולטשין ברחו לק“ק טולשין וסביבות. ק”ק
באר, כגון ויניצה78, וק“ק טשריגרוד79 וק”ק קרסני80
עם הקהלות הסמוכות להן, ברחו כלן לק"ק באר.

ומי שלא ברח או שלא יכל לברוח דמו
בראשו והרבה ק“ק אחורי הנהר ניפור הקרובים אל
החלל, כגון ק”ק פריסלב וק“ק ברישופקה וק”ק
פריטין וק“ק בורישפולי וק”ק לובן וק“ק לוחויץ
ואגפיהן שלא יכלו לברוח ונהרגו על קדוש השם
במיתות משנות קשות ומרות, קצתם פשטו עורם
מעליהם והבשר השליכו לכלבים, וקצתם קצצו
ידיהם ורגליהם והשליכום על הדרך ועברו עליהם
בקרונות ודרכום בסוסים, וקצתם פצעו בהם פצעים
הרבה שלא יהיו כדי להמית והשליכום בחוץ שלא
ימותו מהרה ויפרפרו בדמיהם עד שיצאה נשמתם.
והרבה קברו בחייהם. ושחטו ילדים בחיק אמותם.
והרבה ילדים קרעו לקרעים כדגים, ונשים מעברות
בקעו בטנם והוציאו העבר וחבטו בפניהן. וקצתן
קרעו בטניהן ושמו חתול חי בתוך הבטן והניחון
כך בחיים ותפרו הבטן וקצצו בהן ידיהן שלא
יוציאו החתול חי מן הבטן ותלו הילדים בדדי
אמותם וקצת ילדים תחבו בשפוד וצלאום אצל האש
והביאום אל אמותם שיאכלו מהם. ולפעמים לקחו
מילדי העברים ועשו גשרים לעבור עליהם. לא היתה
מיתה משנה בעולם שלא עשו בהם, וכל ד' מיתות
בית־דין: סקילה, שרפה, הרג וחנק. והרבה לקחו
הקדרים בשביה, ונשים ובתולות ענו ושכבו עם
הנשים לפני האנשים, והבתולות והנשים היפות
לקחו לשפחות ולאופות וקצת לנשים ולפילגשים.
כיוצא בזה עשו בכל המקומות אשר היו מגיעים
שמה וגם לעכו”ם81 שהיו מעם
פולין עשו כהנה, וביותר להכמרים והגלחים.
ונהרגו אחורי הנהר ניפור כמה וכמה אלפים
נפשות מיהודים וכמה מאות שהכרחו להמיר דתם.
וספרי־תורות קרעו לקרעים ועשו מהם שקים
ומנעלים לרגליהם ורצועי תפלין לקחו לכרוך סביב
רגליהם, וקצוצי תפלין82 השליכו
בראש כל חוצות ומשאר ספרי קדש עשו גשרים
ברחובותיהם וקצת לקחו לתחוב בקני השרפה, אשר
כל השומע תצלנה אזניו.

ויהי כאשר שמעו ק“ק פורהובישטש83 ובק”ק זיווטוב
ובק“ק בזופקה ובק”ק טטיאוב ואגפיהן מה שעשו
היונים לאחינו שבאחורי הנהר ניפור, כון
שבאו עליהם הקדרים והיונים היו הקדרים מצד
אחד מהעיר, והיונים מצד השני, אמרו: אם אנו
נמתין עד שיבואו היונים לעיר יעשו בנו כלה
ונחרצה, או יכריחונו להמיר דתנו חלילה, מוטב לנו
שנלך אל מחנה הקדרים בשבי, כי ידענו, אחינו
בית ישראל שבקוסטנטינא84 ושבשאר קהלות תורקיא רחמנים גדולים הם
ויפדו אותנו בממון, וכן עשו. הלכו ארבע קהלות
הנ“ל אנשים ונשים וטף, כשלשת אלפים נפשות, אל
הקדרים. והיה ביניהם חזן אחד ושמו ר' הירש
מזיווטוב, כשבאו אל הקדרים התחיל לקונן
ולשורר “אל מלא רחמים” על הריגות אחינו בית ישראל
בקול גדול, געו כל העם בבכיה גדולה. בודאי
שנשמעה צעקתם במרום ונכמרו רחמי שוביהם
עליהם ונחמום בדברים טובים, ואמרו להם: אל
תדאגו, אל יהיה לכם חסרון באכילה ושתיה, יש
בכם שוחטים, שחטו לכם צאן ובקר לרב ומהרה אנו
מביאים אתכם אל אחיכם שבקוסטנטינא לפדות אתכם.
וכך היו עושין הקדרים ואחינו בית ישראל
שבקוסטנטינא, השם ישמרם, פדו אותם וגם שאר
שבויים מפולין לערך עשרים אלף נפשות ובזבזו
עליהם ממון הרבה, בכל ממון שפסקו עליהם וזנו
ופרנסו אותם עד עתה ועשו עמהם גם שאר טובות עד
אין שעור. גם כל ארץ תורקיא עשו כך ובפרט בק”ק
סל[ו]ניקו85 יע“א86 פדו הרבה שבויים מאד. ובק”ק ויניציאה
המפארה ובק“ק רומא המעטרה ובק”ק ליבורנו היקרה
והישרה ובשאר הקהלות קדושות באיטליא נתנו
כמה וכמה אלפים ורבבות זהובים לפדיון שבויים
ושלחו לק“ק קוסטנטינא הגדולה יע”א. השם ישלם
להם גמולם הטוב שגמלו לאחינו בית ישראל
וישמרם מכל צרה עד ביאת הגואל.

ויהי אחר הדברים האלה חזרו הקדרים
עם השבי הגדול לארצם והצורר חמיל ימ"ש הלך עם
עמו הקוזקין וכמה אלפים קדרים הנשארים אצלו
לעיר טשהרין בתפים ובחצוצרות. ויהי כאשר קרב
אל העיר יצאו כל בני העיר לקראתו בתפים
ובמחולות ובשמחה גדולה וברכו וקבלו אותו להיות
שר ונגיד עליהם ועל זרעם עד עולם. ויאמרו לו:
נשיא אלקים אתה עלינו וגואלנו, שגאלת אותנו
מן השרים עם פולין המצרים אותנו בעבודה
קשה.

ויהי כאשר ישב הצורר חמיל ימ“ש
בביתו ויאמר אל עבדיו, שריו ויועציו: הבו לכם עצה
שלא נהיה לבוז ולשמצה בקמינו, כי נבאשנו
ביושבי הארץ פולין ושמעו כל מלכי אדום87
את הרעה שעשינו ויבואו עלינו למלחמה
ואנחנו מתי מספר. ויאמרו לו: זאת העצה היעוצה
מאתנו, שתכתב ספרים אל השרים והדכסים של
מלכות פולין, דברי שלום ואמת, דברים טובים
ונחומים, ותאמר נואש לדבריך על כל מה שעשית,
כי היה הכל בהכרח להציל נפשך, ועשה כך כדי
שלא יאספו עליך חילות כל כך מהרה, ובין כך
ובין כך שלח שלוחים אל מלך הקדרים שישלח
אליך חילות הרבה וגם כתוב ספרים בכל מלכות
פולין אל המקומות שיש שם מעם היונים, להיות
עתידים ליום מועד להקהל ולעמוד על נפשם ולהנקם
מאויביהם השרים והיהודים להבדיל. וכן עשה.
וישלח ספרים בכל מדינה ומדינה בסוד גדול אל
המקומות שיש שם מעם היונים להיות עתידים ליום
מועד להקהל ולעמוד על נפשם, להשמיד ולהרג
ולאבד את כל היהודים ואת כל חיל עם פולין הצרים
אותם, טף ונשים ושללם לבז. ויודע הדבר אל
היהודים מעם היונים השכנים ואוהבים שלהם, וגם
היו ליהודים מרגלים בכל מקומות מושבותיהם,
והלכו והודיעו לשרים אדוניהם. והיו שולחין
כתבים מן קהלה לקהלה על ידי רוכבי סוסים להודיע
אל היהודים והשרים מה שנתחדש בכל יום ויום.
ומפני כך השרים אוהבים ליהודים מאד והיו עם
היהודים באגדה אחת ובנפש אחת, כי הקב”ה שלח
הרפואה לפני המכה, כי לולא זאת לא היתה תקומה
חלילה לשארית ישראל. ובכל מדינה ומדינה מקום
אשר דבר הצורר ודתו מגיע שמחה גדולה ליונים
ואבל גדול לשרים והיהודים, וצום ובכי, שק ואפר
ותשובה תפלה וצדקה. בכל זאת לא שב אפו ועוד
ידו נטויה, השם ירחם עליהם.

וישלח88 ספרים גם אל
הדכסים והשרים דברי שלום וכתב להם דברים
טובים ונחומים, מה שעשה היה הכל בהכרח גדול,
להציל לקוחים למות והבא להרגך השכם להרגו
ונרדף רחמנא פטריה89. וכתב
להם שהשרים ישובו לביתם ולמקומם ושיחזיר להם
המקומות. אבל השרים לא היו משגיחים בכתבו, כי
הבינו שזה הכל דברי שקר ומרמה, כי תואנה הוא
מבקש וגם ראו בחוש שהכל שקר ומרמה כי דין
שלום דכלא נשפא90, כי בכאן
קרא להם לשלום והולך וכובש כל ארץ רוסיא תחת
ממשלתו ושולחים לו מס מכל המקומות של הדכסים
והשרים ועשה מעשים אשר לא יעשו אחורי הנהר
ניפור ביהודים ושרים והחריב בתי תפלותם והרג
לכמרים שבהם, הכל עשה אחר שנשבה כל מחנה
עם פולין, לכן לא האמינו לדברו ושלחו כתבים אל
הארציביסקופ בלשון פולין, ובלשון איטליא
נקרא קרדינל, – היושב על כסא ק“ק
גניזן91, שהוא במקום המלך אם
מת המלך, שלא יהיה פולין בלא מלכות, שאלמלא
כך “איש את רעהו חיים בלעו”92.
והיה בימים ההם קרדינל של גניזן המלך פולין
קזימר יר”ה, ויפל שונאיו תחתיו. בכן שלחו לו כל
הדכסים והשרים בהסכמה יחד, שיעשה להם שר
הצבא, שלא תהא מלכות פולין כצאן בלי רועה. מיד
שלח הקרדינל קזימר יר“ה השבט מושלים, שקורין
בלשון פולין הבולוי, ליד הדכס של ק”ק זסלב
הדכס הגדול ולדיסלב דומינק יר“ה, שיהא הוא שר
צבא על עם פולין. וזה הדכס הביא יותר פרעניות
בישראל ובכל המדינה פולין, כי הוא מפלג
בעשירות ומימיו לא נסה רגליו ללכת למלחמה, כי
הוא איש הירא ורך לבב והקרדינל עשה אותו לשר
הצבא בשביל עשירותו, וכד רגיז רעיא על ענא עביד
לנגדא סמיתא93, כך היה בפולין בעו”ה94. גם צוה הקרדינל הנ"ל,
בקנס גדול, להכריז בכל מלכות פולין, שיבאו כל
השרים למלחמה להנקם מאויביהם. והם היו
מאספין לאט לאט, כדרך מלכות פולין כשהולכים
למלחמה המה הולכים במתון רב ולא בזריזות. להפך
הם הקדרים והיונים, שהולכים בזריזות ולא
בעצלות.




גזרה של ק"ק נמרוב


ויהי כשמוע הצורר חמיל ימ“ש
שיהודים רבים נתאספו לק”ק נמרוב ועמהם כסף
וזהב לרב וגם ק“ק נמרוב בעצמה היתה מפלגת
בעשירות והיתה קהלה גדולה וחשובה לאלהים, של
חכמים וסופרים, מלאתי משפט, צדק ילין בה ועתה –
נרצחים. בכן שלח חמיל ימ”ש ראש אחד, צורר
היהודים, על ק“ק הנ”ל ועמו כשש מאות איש שולפי
חרב וכתב לראשי אנשי העיר שיהיו בעזרם.
ואנשי העיר הקדימו נעשה לנשמע לסיעם בכל
כחם, לא מפני אהבתם אלא מפני שנאת היהודים.
ויהי ביום ד' כ' סיון95, באו
הקוזקין סמוך לעיר נמרוב, ויראו היהודים את
החיל למרחוק ויחרד לבם, אבל לא היו יודעין אם הם
מעם פולין או מעם קוזקין. אף על פי כן הלכו כל
היהודים עם נשיהם וטפם וכסף וזהב שלהם אל
המבצר וסגרו המבצר בדלתים ובריחים להלחם
כנגדם. מה עשו הרשעים הקוזקין? עשו להם דגלים
כמו שיש לעם פולין, כי לא יש הכר אחר בין עם
פולין לקוזקין רק בדגליהם. ואנשי העיר היו
יודעין מן זו הערמה והיו קוראים אל היהודים
שבמבצר: פתחו השער כי זה החיל מעם פולין,
שבאו לעזור אתכם מיד אויביכם, אם יבואו.
והיהודים שעל החומה עומדים היו רואים בדגליהם
שהם כדגלי עם פולין והיו סבורים שאמת דברו
להם אנשי העיר, מיד פתחו להם השער. כון
שפתחו השער, נכנסו הקוזקין וחרבם שלופה
בידם ואנשי העיר בחרבות וברמחים ובאתים וקצתם
הלכו במקלות והרגו ביהודים הרג רב. ונשים
ובתולות ענו כרצונם. וקצת נשים ובתולות היו
קופצות לברכת המים הסמוכה למבצר, שלא יטמאו
אותן הערלים, וטבעו במים. וגם הרבה אנשים,
שהיו יכולים לשוט, קפצו לתוך המים
ושוטטים96 בו והיו סבורים
שינצלו מן ההריגה והיו היונים שוטטים אחריהם,
בחרבות ובאתיהם, והורגים אותם במים. וקצתם היו
מורים בקני השרפה לתוך המים והרגום עד
שנתאדמו המים מדם הרוגים.

והיה שם ראש הישיבה דק“ק נמרוב ושמו הגאון מוהר”ר97 יחיאל מיכל בן הגאון מוהר“ר אליעזר98 זצ”ל99 שהיה יודע כל
התורה כלה בעל־פה ובקי היה בכל חכמות בעולם.
ודרש להם בשבת שלפני הגזרה והזהיר את העם,
שאם יבא השונא, חלילה, שיקדשו שם שמים ולא
ימירו דתם. וכן עשו העם הקדוש. ואף הוא קפץ לתוך
המים להציל נפשו ולשוט ותפסו יון אחד ורצה
להרגו. ובקש הגאון ממנו שלא יהרגהו ויתן
כסף וזהב לרב. ושמע לו היון והוליכו לביתו אל
המקום אשר כספו וזהבו היה טמון שם ופטרו זה
הקוזק והניחו בחיים. והלך הגאון משם עם אמו
ויחבאו שם בבית אחד כל הלילה עד אור הבקר.
ולמחר, ביום כ“ב סיון, היו היונים מחפשים גם כן
בבתים שמא נחבא שם איזה יהודי, וברח הגאון עם
אמו על בית החיים, כדי שאם יהרגום יהיו על בית
החיים ויבואו לקבורה. ויהי כאשר הגיע סמוך
לבית החיים רץ אחריו יון אחד מאנשי העיר והוא
תופר מנעלים ומקלו בידו, והכה להגאון במקלו
פצעים. ובקשה ממנו אמו של הגאון שיהרוג
אותה תחת בנה ולא שמע אליה והרג מתחלה
להגאון הנ”ל ואחר כך לאמו, השם ינקום דמם. ואחר
הריגה שלשה ימים, אשתו של הגאון הביאתו
לקבורה. כי בכל המקומות, שהיו שם הגזרות, החיו
לנשים רבה דרבה100, אם לא מי שהיתה זקנה או חולנית – המיתוה.
מעשה שם בריבה אחת יפת תאר,
ממשפחה מיחסת ועשירה, שנשבתה לקוזק אחד
ונשאה לאשה. וקדם שבא עליה אמרה לו בערמה,
שהיא יכולה לעשות בסגלה שלא יזיק לה שום כלי
זין. ואמרה לו: אם לא תאמין לי תנסה בזה, ירה בי
קנה השרפה ולא יזיק לי. והקוזק בעלה היה סובר
שאמת היא מדברת וירה בה קנה השרפה לפי תמו
ונפלה ומתה על קדוש השם, שלא יטמאנה הגוי,
השם ינקום דמה. עוד מעשה בריבה אחת יפת תאר
הנשואה לקוזק101 אחד, בקשה
ממנו שיקדשנה בבית תפלתם, העומד אחורי
הגשר. ומלא רצונה והוליכה לקבל הקדושין
בבגדי מלכות, בתפים ובמחולות. כון שבא על
הגשר קפצה לתוך המים ונטבעה שם על קדוש
השם, השם ינקום דמה. וכהנה וכהנה רבות, אשר
אי אפשר להעלות בכתב. מספר כל ההרוגים
והנטבעים בק“ק נמרוב לערך ששת אלפים נפשות;
נהרגו בכל מיתות משנות כנ”ל, השם ינקום דמם.
והנמלטים מחרב דק“ק נמרוב ברחו לק”ק טולטשין, כי
היה שם מחוץ לעיר מבצר חזק עד מאד.




גזרה דק"ק טולטשין


ויהי אחר שמלאו רעתם כרצונם בק“ק
נמרוב, נתאספו פוחזים וריקים, כמו עשרת אלפים
איש, ובראשם צורר היהודים קריוונוס102 ימח שמו וזכרו, והלכו משם לק”ק טולטשין,
כי שם היו במבצר שש מאות גבורי חיל מן השרים
של עם פולין, וגם נתקבצו שם אצלם כשני אלפים
יהודים והיו בהם גם כן גבורי חיל ומלמדי
מלחמה. ויכרתו שניהם ברית, היהודים והשרים,
איש את אחיו יעזרו להלחם כנגד שונאיהם
ובשבועה שלא ימעלו זה בזה. וחזקו המבצר מאד
מאד וחמושים עלו בני ישראל בכל מיני כלי־זין
ויעמדו על החומה השרים והיהודים. ובכל פעם
שקרבו לגשת היונים אל המבצר ויורו המורים
העומדים על החומה בחצים ובקני השרפה ויכו
מהיונים עם רב, וינוסו מפני בני ישראל, ובני
ישראל אזרו חיל וירדפו אחריהם ויכו מהם
כמה מאות איש. ויתאספו היונים עוד הפעם עם כל
בני הכפרים וערים הסמוכים להם לאלפים ולרבבות
ויקרבו אילי ברזל להפיל החומה ובאו פתאום
להלחם על המבצר בצעקות גדולות ומשנות,
כנהוג של הקוזקין, ויראו העומדים על החומה
ויתמהו על רבוי העם ויחרד לבם ואף על פי כן
ויורו המורים מן החומה ולא נתנו לגשת אל החומה
וינוסו מפני בני ישראל גם בפעם הזאת. ויהי
כאשר ארכו להם הימים ויתיעצו היונים לשלח
אגרת שלומים אל השרים שבמבצר להשלים עמהם
באפן ובתנאי שיתנו להם שלל היהודים פדיון
נפשם. וכן עשו ושלחו אגרת שלומים כנ“ל אל
השרים שבמבצר. מיד הסכימו השרים ושלחו מן
היהודים אחד אחד ויקחו מהם כלי זינם הכל ביחד.
ויבינו היהודים הערמה ובקשו היהודים לשלח יד
תחלה בשרים ולעמוד לקראתם, מאחר שהפרו
בריתם תחלה, ויצעק בקול גדול הראש ישיבה של
ק”ק טולטשין הגאון מוהר“ר אהרן אל היהודים, ויאמר
אליהם: “שמעו, אחי ועמי, אנחנו בגלות בין
העמים, אם תשלחו יד בשרים ושמעו כל מלכי
אדום וינקמו נקמתם מכל אחינו שבגולה חלילה.
לכן אם היא גזרה מן השמים נקבל בשמחה דיננו,
לא טוב[ים] אנחנו מאחינו שבק”ק נמרוב ואל שדי
יתן לנו רחמים לפני שונאינו, אולי יקחו כל מחמד
עינינו כפר נפשנו”. וישמעו אליו בני ישראל
ויביאו כל רכושם אשר רכשו אל תוך החצר של
המבצר. מיד נכנסו היונים הצוררים ויאמר אליהם
ראש השרים הדכס טשורטשינסקי: הא לכם
בקשתכם. ויקחו כל שלל היהודים ויאמרו
היונים הצוררים אל הדכס הנ“ל, שיתן כל
היהודים במשמר והיו חייהם תלויים מנגד, שלא
ידעו מה יעשו בדינם אם יקימו הבטחתם ואם לאו.
ויהי ביום השלישי בהיותם כואבים באו היונים
ויאמרו אל השרים שיתנו להם היהודים כלם.
מיד דחפו השרים ליהודים שיצאו מן המבצר
שלא יכוו בגחלתם. ויצאו כל בני ישראל בלב
נשבר ונדכה, וישימו היונים ליהודים במשמר
בתוך גן אחד סגור ומסגר שלא יברחו אנה ואנה,
ויתמהמהו עד בוש. והיו שם עוד שלשה גאונים:
הגאון מוהר”ר אליעזר והגאון מוהר“ר שלמה והגאון
מו”ה חיים והיו מזהירים לעם קדש שיקדשו שם
שמים ולא ימירו דתם ונענו כלם: שמע ישראל ה'
אלהינו ה' אחד, – כשם שבלבכם אינו אלא אחד כך
בלבנו אינו אלא אחד. ויהי אחר הדברים האלה בא
אליהם איש הבינים ונעץ דגל בקרקע ויאמר אליהם
בקול גדול: מי שרוצה להמיר דתו יהיה בחיים
וישב תחת הדגל הזה. ולא ענהו שום אדם. וכך היה
מכריז שלש פעמים, ולא ענוהו דבר. מיד פתח שער
הגן ונכנסו כלם בחרי אף והרגו בהם הרג רב,
כאלף וחמש מאות נפשות בכל מיתות משנות בעולם
כנ“ל וגם שלשה גאונים הנ”ל נפלו בחרב,
הי“ד103. ויקחו מהם עשרה רבנים
חיים וישימו כבלי ברזל על רגליהם וישימו אותם
במשמר עד שיפדו עצמם בעד י' אלפים זהובים
ובתוכם הגאון מוהר”ר אהרן הנ“ל בן הגאון מוהר”ר מאיר
נר“ו104 ראש הישיבה דק”ק לבוב.
והיונים היו יודעים שהוא עשיר גדול מאד ויפדה
את בנו בכל ממון שפוסקים עליו.

אחר הריגת היהודים קרבו לגשת אל
המבצר למלחמה ויאמרו להם השרים: הלא כרתם
ברית אתנו ולמה הפרתם את בריתכם? ויענו
היונים לשרים: כאשר עשיתם עם היהודים
והפרתם את בריתכם, כן נעשה לכם, מדה כנגד
מדה. ויורו המורים להם מן החומה. ויעשו היונים
בערמה וישרפו את המבצר על תלו ויהרגו בהם,
כל השרים, הרג רב ושללם לבז. והדכס הנ“ל, קדם
מותו ענו גברתו ושתי בנותיו לפניו. והוא היה
איש בריא מאד וישב על כסא ולא יוכל לעמוד. ובא
אליו פוחז אחד שהיה עבדו וטוחן ברחים והסיר
כובעו מעל ראשו בפני הדכס ואמר לו דרך לצנות
ושחוק: מה אדוני מצוה אל עבדו? ואחר כך היה
מזכיר לפניו, איך היה מענה לעבדיו ומכה אותם
ומשעבד אותם בשעבוד קשה. ואמר לו: עמוד
מכסאך ואני יושב תחתיך להיות מושל עליך. ולא
היה יכול לעמוד. וגררהו מעל הכסא ויכרות ראשו
במגרה על מפתן הבית באכזריות. וכאשר עשו
כן שלם להם אלהים על שהפרו ברית עם בני
ישראל. וכל השרים השומעים את הדבר הצדיקו
עליהם את הדין ומהיום ההוא והלאה היו השרים
מחזיקים ידם עם היהודים ולא מסרום ביד הפושעים,
ואף על פי שנשבעו להם היונים כמה פעמים
שלא יעשו לשרים שום דבר, רק ליהודים, לא היו
מאמינים להם עוד. לולא זאת לא היתה פליטה לשארית
ישראל חלילה. ויהי אחר ג' ימים להריגה, שלחו
היונים להכריז בין הרוגים: מי שנשאר חי לא יירא
ויעמוד, כי כבר עבר עליהם החרב. ויעמדו כשלש
מאות נפשות, אותן שנפלו בין הפגרים להציל
נפשם, והיו עטופים ברעב ובצמא וקצת היו בהם
פצעים הרבה ולא היו כדי להמית, עוד היה קצת רוח
בהם, והלכו לעיר הנ”ל כואבים וחלושים, עיפים
ויחפים וערמים, והיטיבו עמהם אנשי העיר היונים
ושלחום לנפשם.

ויהי אחר שמלאו רעתם בק"ק טולטשין
חזרו הפוחזים לביתם בשלל גדול של כסף וזהב
ואבנים טובות ומרגליות של השרים והיהודים
ושביה רבה של נשים יפות ובתולות יפות מעם בני
ישראל ומעם פולין ולקחו גם עשרה רבנים
עמהם.

ויהי כאשר שמעו הדכסים והשרים
הדבר הרע הזה, מה שעשו היונים בק“ק נמרוב וק”ק
טולטשין, נבהלו כל שרי פולין ונכנסה קנאת בני
עמם בלבם כארס של עכנאי105 ונגמרה עצתם לאסוף עליהם כל שרי פולין
לנקום מהם נקמת אחיהם. ויצו שר הצבא, ובצווי
הקרדינל, להכריז בכל מדינת פולין: מי שהוא שר
וכתב שמו באיסטרטיא של מלך106, ילך למלחמה או ישלח עבדו
במקומו.

וגם הדכס וישנוצקי זכר לברכה היה
עם חילו במדינה ליטא. כשמעו הדבר היה צער לו על
היהודים שבק“ק נמרוב, כי נמרוב היתה תחת
ממשלתו. ויאזור חלציו, הוא ועמו כשלשת אלפים
איש, לילך לנמרוב לנקום מהם נקמת בני ישראל.
ונשבע הדכס שלא ישקיט לבו עד כי ירחץ בדם
היונים אויביו, שהחריבו גם כן הרבה מן מקומות
ממשלתו שבאחורי הנהר ניפור וגרשו[הו]
מהסתפח בנחלתו. ויהי כאשר קרב סמוך לנמרוב,
שלח מן עמו כמה מאות איש לנמרוב והרגו מאנשי
המקום הרג רב. אחר כך הערימו היונים ושלחו
הנשארים אל הדכס הנ”ל, שישלח להם כמה מאות
מעמו לשמור העיר מן הקוזקין והקדרים והמה
יהיו בעזרם להלחם נגד האויבים בכל כחם
ולעבדו באמת ובתמים מהיום ההוא והלאה,
ונשבעו לו. וייטב הדבר בעיני הדכס ושלח
אליהם שרים רבים ונכבדים ועמהם שש מאות
גבורי חיל. ויקבלו אותם אנשי העיר בכבוד גדול.
אחר כמה ימים שלחו לקוזקין: מהרו ובואו הנה
בלילה ואנחנו נפתח לכם השערים. וכן עשו,
והרגו כל השרים שוכבים על מטתם ונתנו ממון
הרבה להקוזקין, שישארו שם לשמור העיר שלא
יבואו עוד אליהם שרי עם פולין. וכן עשו.

ויהי כשמוע הדכס הנ“ל הדבר הזה
ויחרד לבו מאד וימנע מלשלוח אליהם עוד מעמו
והלך משם לנקום נקמת עמו מן הקוזקין שבשאר
מקומות. והלך לק”ק מחנווקי107 ויהרוג שם מהקוזקין הרג רב גם בכל
סביבותיה.

ויהי כשמוע חמיל ימ“ש, שהדכס
וישנוצקי הולך וקרב אל מחנהו והכה בעמו מכה
רבה, והוא במתי מעט, רק שלשת אלפים איש, שלח
לנגדו שר הצבא שלו הצורר קריוונוס ימ”ש עם
עשרת אלפי איש גבורי חיל וצוה להם, אם יגברו
ידם, שיתפסו להדכס הנ“ל חי. אבל השם היה
בעזרו ויצילהו מידם. ויהי כשמוע הדכס הנ”ל
ועמו שחיל גדול של קוזקין באים עליהם וגם בכל
מקומות סביבותיו מפנים ומאחור היו מעם היונים
ונתקו מן העיר, שלא יתוכו108 להם עם היונים, וילכו משם לברדיטשוב,
כי שם היה יושב שר העיר הוויוודה109 טישקויץ, ועמו אלף איש גבורי חיל,
ויתחברו שניהם, הדכס והוויוודה הנ“ל, ועמהם
ארבעה אלפים איש וישימו פניהם להתקרב יותר אל
מדינת פולין, כי היו כותבים אל שר הצבא הדכס
ולדיסלב דומינק שישלח להם מעם פולין לעזור אותם
והוא עכב בכוון110 עם פולין,
שלא ילכו לעזור אותם, כי הוא היה שונא להדכס
וישנוצקי, מפני כי לב כל העם היה אחר הדכס
וישנוצקי שיהיה שר צבא העם, מפני שהוא איש
חיל וגבור מלחמה ושמו היה הולך בכל הארץ ולו
אך המלוכה111 והיה סובר שיפול
הדכס וישנוצקי ביד אויביו. וילכו שניהם
יחדו, הדכס הנ”ל עם הוויוודה הנ“ל עם חילות
שלהם, עד פרסה אחורי ק”ק פולנואה, והקוזקין
והקדרים היו דוחקין אחריהם, ויתאספו עוד עליהם
מעם היונים כעשרים אלף איש וילכו הקדרים
והיונים לצור על ק"ק פולנואה.




גזרה דק"ק פולנואה


ויהי ביום ג' יום א' בחדש אב112
באו הקדרים והיונים לצור על ק“ק
פולנואה, ויערכו מלחמה נגד העיר, שהיו בה
השרים והיהודים. ויורו המורים מן החומה ולא
יכלו לגשת אל העיר, כי היו בה שרים, עם פולין
גבורי חיל, לערך שני אלפים, וגם מן היהודים היו
לערך י”ב אלפים והיו בהם גם כן גבורי חיל,
והעיר שהיו בה השרים והיהודים היתה עיר חזקה
עד מאד בחומה כפולה ומים סביב לה, ולא היו צריכים
לשמור אלא מן אותו צד הסמוך לשאר שני
מקומות113 הסמוכים לה, שהיו בהם
מעם היונים. ויעמידו השרים את עבדיהם הגבורי
חיל אל אותו הצד שצריך שמירה ביותר לשמור העיר
מן השונא, ואילין נטורי קרתא114 היו חרובי קרתא, שהיו אלו עבדי השרים
העומדים על החומה גם כן מעם היונים, שקורין
בלשון פולין “הידוקין”, ונעשו גם כן מורדים. ויהי
ביום ד' ב' בחדש אב לכדו האויבים השני מקומות
שהיו בהם מעם היונים והשלימו עמהם גם אנשי
המקומות לעזור אותם ללחום נגד העיר החזקה, שהיו
בה השרים והיהודים, וילחמו כנגדה כל יום ד'
הנ“ל. ויהי ביום ה' הנ”ל קראו האויבים אל עבדי השרים
העומדים על החומה: הלא אנשים אחים אנחנו, למה אתם
עוזרים לשרים ללחום בנו? וכי לא טוב לכם לעבוד
אותנו מלעבוד לאיש אחד אשר לא מבני עמנו? מיד
עבדי השרים מרדו ועשו עצמם כאלו נלחמים
כנגדם, והיו מניחים להיונים להעמיד סלמות על
החומה ונלכדה העיר הבצורה ביום ה' הנ“ל, וברגע
אחד היו כמה אלפים יונים שולפי חרב בתוך העיר
והתחילו להרוג בעם. וכאשר ראו השרים והיהודים
שכלתה אליהם הרעה ונלכדה העיר – שרים רוכבי
סוסים ברחו לצד אחד, והיהודים האביונים – שומרי
העיר לא היו מניחים אותם לנוס ונהרגו על קדוש
השם כעשרת אלפים נפשות בכל מיתות משנות
בעולם כנ”ל, ופשטו צוארם לטבח: אם בא יון אחד
בבית, שהיו בו כמה מאות נפשות מיהודים, לא היו
עומדים כנגדו ויון אחד היה הורג לכלם.

והיה בתוכם איש אחד חכם ונבון ומקבל
האלקי ושמו מוהר“ר שמשון מק”ק
אוסטרפולי115. ובא מלאך המגיד116 אליו בכל יום ולמד
עמו סתרי תורה ועשה המקבל הנ“ל פרוש על הזהר על
פי קבלה מהאר”י ז“ל117 ולא זכינו
שיבא להדפוס. ואמר לו המגיד לפני הגזרה,
שיעשו תשובה גדולה, שלא תבוא כך הגזרה רעה.
ודרש כמה פעמים בבית הכנסת והזהיר לעם
שיעשו תשובה על הצרה שלא תבוא. וכן עשו
תשובה גדולה בכל הקהלות ולא הועילה, כי כבר
נחתמה הגזרה הרעה. וכאשר באו האויבים וצרים
על העיר, נכנס המקבל הנ”ל לבית הכנסת ושלש מאות
בעלי־בתים עמו, כלם חכמים גדולים וכלם
מלבשים בתכריכים ובטליתות על ראשיהם ועסקו
בתפלה גדולה, עד שבאו האויבים לעיר ונהרגו שם
כלם בבית הכנסת על אדמת קדש הי"ד. וכמה מאות,
שלא הרגום, הכרחו להמיר דתם, וכמה מאות הלכו
בשבי אל הקדרים.

והנה כאשר שמענו בק“ק זסלב,
שהקדרים והיונים מצרים לק”ק פולנואה כי בכל
יום שלחנו שלוחים לק“ק פולנואה וביום ג' הנ”ל לא
היה יכול השליח לקרב אל העיר, מפני האויבים
המצרים ובא אלינו השליח ביום ד' ואמר לנו
הבשורה רעה, שהאויבים מצרים לק“ק פולנואה. וק”ק
זסלב רק שש פרסאות מק“ק פולנואה, וברחנו ביום ה'
הנ”ל, מי שהיה יכול לברוח, והנחנו לבתים שלנו
מלאים כל טוב: בסחורה ובספרים ובשאר דברים
טובים, ולא חסנו על ממוננו, רק להציל נפשנו ונפש
בנינו ובנותינו. וברחו קצת לק“ק אוסטרא הבירה,
שהיתה מטרפולין במדינת רוסיא והיא עיר גדולה
לאלהים של חכמים וסופרים, ותורה וגדלה היו במקום
אחד. ואני עם בני ביתי וחותני כה”ר118 אברהם מק“ק זסלב עם בני ביתו ובני
משפחתו ברחו לק”ק מזריטש,119 הסמוכה לק“ק אוסטרא הבירה תחום
שבת120. והיו יושבים בק”ק
אוסטרא ובק“ק מזריטש הסמוכה לה יותר מעשרת
אלפים בעלי־בתים, וכל אחד עם בני ביתו. והיו
רוצים לישב שם בשבת חזון121 ובתוך כך יודע הדבר מהמעמד של
פולנואה, איך יפול דבר. ויהי כאשר באנו בערב
שבת לעת הצהרים בק”ק מזריטש ובא המגיד אלינו
ואמר לנו שהדכס של ק“ק זסלב, שר הצבא דומינק,
יבא ביום זה עם חיל גדול וילך לקראת הדכס
וישנוצקי לעזור לק”ק פולנואה מן הצוררים המצרים
אותם. ויהי כן. ויבא הדכס ועמו אלף גבורי חיל
וגם עמו הגבור חיל ושמו לשטש ושאר חילו
הולכים אחריו והיתה לנו שמחה גדולה ואמרנו,
בודאי אחר שבת חזון נחזור לבתינו, כי לא היה
רחוק מן ק“ק זסלב רק ד' פרסאות, וגם אמרנו שיגאל
לאחינו בית ישראל שבק”ק פולנואה מן צרותם.

ויהי כאשר בא סמוך להכנסת כלה122, אחזה לנו חלחלה על
הבשורה הרעה שבא השר וישוטא [?], שהיה שר
ומושל על ק“ק פולנואה, שברח משם עם כמה שרים
ואמר: נלכדה העיר פולנואה והרגו לכל השרים
והיהודים שבתוכה והאויבים מתפשטים בגדוד עד
ק”ק זסלב. והדכס וישנוצקי עם חילו ברחו לק“ק
קוסנטין123 והקדרים והיונים
אחריו וקצתם הולכים לכאן ק”ק אוסטרא וק“ק מזריטש.
אז נבהלו אלופי אדום ופחד גדול נפל על היהודים
ולא קמה עוד רוח באיש והכל היו רואים על השר
הצבא הדכס דומינק, מה יעשה. ויהי בחצי
הלילה, השר הצבא הדכס דומינק נסע לאחוריו
בזה השער שבא מן פולין, כי היה מתירא לילך
דרך המלך לק”ק קוסנטין דרך ק“ק זסלב, כי שם היו
הקדרים והיונים עם רב והוא היה מתי מספר וסבב
הדרך והלך לק”ק קרמניץ124, ט'
פרסאות דרך היערות, והמתין שם עד שיבואו עוד
עם של פולין וילך משם לק“ק קוסנטין. אבל המון העם
היו סבורים, ששר הצבא ברח למדינת פולין, אמרו
כלם: אם בארזים נפלה שלהבת מה יעשו אזובי
הקיר, אם שר הצבא ברח, אנו מה נעשה? הכריזו
הפרנסים בק”ק אוסטרא הבירה, למען
היחוד125, שלא ישאר שום יהודי בקהלה וכן בק“ק מזריטש126, כי
השונא לא היה רחוק מאתנו רק ב' פרסאות וגם לא
היינו בטוחים מאנשי המקומות127 שהיו כלם יונים, שלא יפגעו הם בעצמם
בנו. וכל העם נסו לקולם: מי שהיו לו סוס ועגלה,
נסע בסוס ועגלה, ומי שלא היה לו סוס ועגלה אף על
פי שהיה לו ממון לקנות סוס ועגלה לא היה ממתין
לקנות ולקח אשתו ובניו בידו ונס ברגליו
והשליך כל אשר לו בביתו, וגם מי שהיה לו סוס
ועגלה והיה לו משא כבד של סחורה או ספרים או
שאר מטלטלים השליך מן העגלה במלון ונתן לבעל
אשפיזו, כדי שיוכל לנוס בקל. והיו הולכים
באותה שבת חזון שלש שורות סוסים ועגלות זה אצל
זה ברחב ועל שבע פרסאות מק”ק אוסטרא עד ק“ק
דובנא גדולה128 בארך היו
הולכים סוסים ועגלות סמוכים זה אחר זה. ואשר הולכים
ברגלים אין מספר. ובשתי שעות, ביום השבת
חזון הנזכר, רצו אחרינו שלשה רוכבי סוסים, אחד
יהודי ושמו רבי משה צורף מק”ק אוסטרא ושני שרים
עמו, ואמרו לנו: למה אתם הולכים כל כך לאט, הנה
השונאים גם הם אחרינו ועתה הם בק"ק מזריטש.
ואנחנו בקשי נמלטנו מהם. מיד היה כל כך
בהלה ועת צרה לאחינו בית ישראל אשר אין כמוה,
וכל אחד זרק מן העגלה שלו כלי כסף וזהב, שמלות,
ספרים, כרים וכסתות, כדי שיוכל לברוח מהרה
להציל נפשות שלו. והיה משלך על השדה כסף
וזהב, שמלות, ולא היה שום יהודי שיקח אותם.
באותה פעם נתקימה בנו התוכחה: כספם וזהבם
בחוץ ישליכו בראש כל חוצות129,
וקצת השליכו הכל, סוס ועגלה עם כל אשר לו, ועם
אשתו ובניו ברח לנפשו ביערות. והרבה נשים
ואנשים, שהוליכו בניהם בידיהם, כשבאה הצעקה
הזאת, השליכו בניהם מידיהם וברחו לנפשם
ביערות ובבורות. באותה פעם נתקים בנו
הפסוק: “ונסתם ואין רודף אתכם”130, כי היה הכל שקר, שלא היו רודפים אחרינו
האויבים ולא קדרים, רק המורא היה כל כך גדול
עלינו כל השבת חזון עד שכל אחד היה סובר
שרודפים היונים אחריו.

ויהי אחר השבת חזון ביום א' נודע לנו
האמת הדבר, שהשר הצבא לא ברח לפולין רק נסע
לק“ק קרמניץ כנ”ל, אז נחה שקטה הארץ וכל אחד ברח
במתון רב מהיום ההוא והלאה. והלכנו ממקום למקום
בערים וכפרים ושכבנו בראש כל חוצות וגם שם לא
מצאנו מרגוע לנפשנו; זה חומס וזה רומס, זה מואס
וזה גועל, ונתקימו בנו הפסוקים: “ובגוים ההם לא
תרגיע ולא יהיה מנוח לכף רגלך וגו' והיו חייך
תלואים לך מנגד ופחדת לילה ויומם ולא תאמין
בחייך”131, כי בכל לילה היינו באשפיזא132 אצל יונים והיינו
סבורים שהיון יהרוג אותנו בלילה, כי כלם היו
מורדים. וכשקמנו למחר בחיים, אנו מברכים:
ברוך מחיה מתים, שנשארנו בחיים.




גזרה דק“ק אוסטרא ודק”ק זסלב


ויהי אחר שכבשו האויבים לק“ק
פולנואה ועשו בהם כרצונם, הלכו משם לק”ק זסלב
ובזזו כל שלל הקהלה והרגו שם כמאתים נפשות
הנשארים שם, לסבת שלא היו יכולים לברוח מחמת
חלי. וקצתם שמו בטחונם שיש להם יונים אוהבים
שיצילום, ויחבאו ביערות עד כי יעבור זעם,
וישבו שם זמן רב עד שכמעט פרחה נשמתם מפני
הרעב והצמא. ובחרו להם מות מחיים ואמרו: נבוא
העיר ומתנו שם, כי טובים חללי חרב מחללי רעב.
וכאשר באו אל העיר תפשום אוהבים שלהם אנשי
העיר להרוג אותם, ובקשו מהם שיהרגו אותם על בית
החיים כדי שיבואו לקבורה, ומלאו בקשתם
והוליכום על בית החיים ונכנסו היהודים בבית
שיש על בית החיים והרגו אותם שם ואחר כך
שרפו לבית עם היהודים באש, ונדונו בשתי
מיתות: הרג ושרפה. והכמרים שהיו שם133
בק“ק זסלב – הפשיטו עורם מעל בשרם
חיים. והדכסים שהיו שוכבים שם מזמן רב
השליכו מן קבריהם כפגר מובס ובתי קבריהם שהיה
מן כסף וזהב בזזו ובתי־כמרים134 החריבו ובית הכנסת שלנו החריבו ועשו
לארות סוסים. וכן עשו בק”ק אוסטרא הבירה ויהרגו
כשש מאות נפשות הנשארים שם כנ"ל.




גזרה דק"ק קוסנטין


ומשם חזרו והלכו לק“ק קוסנטין עם כל
חילות שלהם. וילך הדכס וישנוצקי לקראתם
ויך בהם מכה רבה וחזר בעיר קוסנטין. והם
נתקרבו אל העיר והיה מתירא הדכס מאנשי העיר,
שהיו גם כן יונים, שלא ימרדו בו, מאחר
שהאויבים היונים נמי135 מבחוץ. ויצא מן העיר כל הדרה, הדכס
וישנוצקי עם חילו, והיהודים מי שהיה לו סוס
ועגלה הלך אחריו ומי שלא היה לו סוס ועגלה,
שלא הכין לו, על ידי שהיה בטחונו על הדכס הנ”ל
עם חילו שישב בעיר זו, הוא נשאר בעיר, והיה שם
קבוץ גדול של יהודים הנשארים. ויהי כאשר
הרחיק הדכס מן העיר כשעור מהלך פרסה והאויבים
הלכו לעיר ביום שלישי, שהיה תשעה
באב136, ונהרגו שלשה אלפים
נפשות מיהודים ושללם לבז. ובתוכם נהרג הגאון
מוהר“ר אשר שהיה אב”ד ור“מ137 בק”ק
פולנואה וגם שאר הרבה גאונים שלא נודע לי
שמם.

ויהי אחר שבזזו לעיר קוסנטין, שלח
להם הדכס וישנוצקי: עד כמה יחריבו מקומות
ויהרגו נפשות חנם, אם הם חזקים למלחמה ועם רב,
יערכו עמו מלחמה על השדה. ויבררו להם השדה
אצל ק“ק ליפויץ138 אצל אמת המים139, חמש פרסאות מן קהל
קדוש קוסנטין, ויערכו מערכה מחנה מול מחנה,
הקוזקין והקדרים מן צד אחד של אמת המים,
והדכס וישנוצקי עם עמו מצד אחר של אמת
המים. ויתאספו אליהם עוד חילות מצד זה ומצד זה
ויבא גם חמיל ימ”ש עם כל חילו הקוזקין ושאר
יונים, לערך חמש מאות אלף איש. ויבא גם שר הצבא
הדכס דומינק עם כל חילו, רכב ופרשים דעם פולין,
לערך שלשים אלף חלוצי צבא. ויתאספו עוד לזה
ולזה וכמו שני חדשים עמדו זה כנגד זה. ויהיו
כשש מאות אלף עם היונים ובראשם חמיל ימ“ש
וקריוונוס ימ”ש. ועם פולין היו שמונים אלף, כלם
גבורי חיל מלמדי מלחמה, ובראשם הדכס דומינק
והדכס וישנוצקי ולהם מאה וחמשים אלף מרכבות
ועגלות טעונות אכילה ושתיה וכלי כסף וזהב
ושמלות וגנזי מלכים עד אין שעור. ולא היו שקולין
אלו שש מאות אלף עם היונים, כנגד עשרים אלף
מעם פולין, כי עם היונים היו כלם בני כפרים
וערים והלכו במקלות ובאתיהם ולא נסו ללכת
במלחמה, רק מלחמה שלהם היא בצעקות גדולות
ומרות, כלם יחד צועקים להפחיד העם. וכל מלחמה
שלהם היא במרמה גדולה ולא היו בהם מלמדי
מלחמה, רק מהקוזקין וקצת מהקדרים לערך עשרים
אלף מה שאין כן עם פולין – היו כלם שרים גדולים
ומלמדי מלחמה.

ויהי ביום א' ד' תשרי ת“ט לפ”ק140, ערכו מלחמה זה כנגד זה,
ויגברו עם פולין ויכה מהם הדכס וישנוצקי
מכה רבה כל יום א' הנ“ל. ויום ב' הנ”ל היה הולך וגובר
ומכה מעם היונים אלפים ורבבות, אלו הניחו
השרים להכות מהם גם ביום ג', לא הניחו לשונאי
ישראל שריד ופליט, עד שכמעט היה עצה בין
היונים למסור הראשים שלהם לאדוניהם שרי עם
פולין ולהשלים עמהם לעבוד אותם כבתחלה.

ויהי כשמוע הצורר חמיל ימ"ש, עשה
תחבולה ושלח ספרים אל שר הצבא דומינק שיעשה
לו קצת רוחה ביום ג' ולנוח ביום ג' וביום ד' יגמרו
המלחמה, כי כונתו היתה לעכב אותם עד יום ה‘, כי
שני שרי הצבא של הקדרים היו באים אליו לעזור
אותו, שם האחד ביא, והשני טוהאי ביא, ועמהם מאה
אלפים קדרים גבורי חיל והיו ממנו מהלך יום
אחד. וימלא הדכס דומינק רצונו לנוח ביום ג’.
ויאמרו הדכס דומינק והוויוודה טישקויץ אל
הדכס וישנוצקי: עד מתי אתה משחית בעם
היונים, שהם עבדינו? ומי יחרוש לנו בשדה
ושאר מלאכה בבית ובשדה ועל מי נהיה שרים, אם
לא יהיו לנו עבדים, אם אנו הורגים לכלם? ויחמלו
עם פולין על היונים וינוחו ביום ג' מלהכות אותם.
אבל הם לא חמלו עליהם כשנפלו עם פולין
בידם.

ויהי ביום ג' לעת ערב באו הקדרים מאה
אלף חלוצי צבא אל מחנה היונים, ותעבור הרנה
במחנה הקדרים והיונים, בתפים וכנורות
וחצוצרות, ותהם כל המחנה ותבקע הארץ לקולם.
והמחנה עם פולין לא היו יודעים מה השמחה הזאת,
וישבו עם פולין מעם היונים איש אחד ויביאוהו
אל הדכסים, ויאמר להם: באו אלינו לעזרה קדרים
מאה אלף חלוצי צבא ופני להבים פניהם, מי יכול
לעמוד בפניהם. ויש אומרים, הצורר חמיל ימ“ש כתב
ספרים אל שר הצבא הדכס דומינק כדברים האלה:
שלום לך אדוננו הדכס הגדול ולדיסלב דומינק,
שר הצבא על עם פולין! הנה אני ועמי מחזיקים לך
טובה על הטוב שגמלת לנו וחמלת עלי ועל עמי
לנוח ביום ג' כנ”ל, ונגד זה אני מזהירך ונותן לך
עצה טובה שתמלט בלילה הזה, אתה וכל העם אשר
ברגליך, כי באו אלי העם הקדרים עם רב כחול
הים, אשר אי אפשר לכם לעמוד בפניהם ובפני עמי
ושלא תפול מלכות פולין חלילה ביד הקדרים.
ונגד שחמלת עלינו נגמלך טובה, כל מקומות
ממשלתך לא נחריבם כמו שאר מקומות שרי
פולין.

ויהי כשמוע הדכסים והשרים את
הדבר הזה חרדו חרדה גדולה עד מאד. ויהי בחצי
הלילה ברחו כל הדכסים והשרים מן
המחנה.

ויהי ביום ד' כעלות השחר והנה ראו
שאר עם פולין שברחו כל הדכסים והשרים
הראשים שלהם ויברחו גם הם מי שהיה יכול לברוח,
והניחו כל הקרונות והעגלות עם האוצרות שלהם
אצל שומרי הכלים במחנה, ויקומו וינוסו כלם,
ויעזבו את אהליהם את סוסיהם ואת חמוריהם,
וישליכו על הדרך כסף וזהב ובגדים, כדי
שיוכלו לברוח בקל. ויהי כאשר באו הקדרים
והיונים אל המחנה עם פולין וראו שאין שם איש לא
האמינו שברחו. אמרו בודאי המה מערימים עלינו
לשום מארב בשדה ולבא עלינו מאחור בפתע פתאום,
וישלחו אחריהם וראו והנה כל הדרך מלאה
בגדים וכלי מלחמה אשר השליכו בחפזם, וירדפו
אחריהם. ויתפשטו היונים והקדרים בכל מדינות
פולין ורוסיא וליטא. ובכל מקומות מושבותיהם,
כששמעו הדבר, היו מורדים היונים מיד
באדוניהם והיו הורגים לכל השרים והיהודים
שנמצאו שם במיתות משנות. ועת צרה היתה
ליהודים אשר כמוה לא היתה עוד. וכשמעם הדבר
הזה ברחו קצתם למקומות החזקים, לק“ק באר141
ולקמינץ פודולסקי142 ולק”ק ברוד ולק“ק לבוב הבירה ולק”ק
ב[וט]שטש143 ולק“ק יזלוויץ144 ולק”ק זולקוי145 ולק“ק נרול146 ולק”ק
פרמיסלא ולק“ק בלז ולק”ק סקל בבית־הכמרים ולק"ק
זמושטש וקצתם ברחו למדינת וולחי147 והרבה ברחו אל המקומות אחורי הנהר
ויסיל148.




גזרה דמדינת ליטא


ואנשי מדינות ליטא149 ברחו לק“ק וילנא ולק”ק הורודנה גדולה150
ושם לא ראו האויבים. וכמה קהלות,
שנתאספו אלפים יהודים שם, ונחרבו הקהלות
והרגו ליהודים שבתוכם. בק“ק הומיה151 נהרגו כמה אלפים אין מספר על קדוש השם.
ומשם נסעו לק”ק סטרידוב152 והרגו ביהודים הרג רב, גם בק“ק
צרניאוב153 ובק”ק ברהין154. ובק“ק ולודוה155
נאספו שם יהודים הרבה ונהרגו שם
כעשרת אלפים נפשות בכל מיתות משנות, ובשאר
קהלות גדולות בליטא נהרגו לאלפים ולרבבות
יהודים, הי”ד. ואנשי ק“ק סלוצק וק”ק פינצק וק“ק
בריסק־דליטא ברחו קצתם לפולין־גדול וקצתם
לדנצק156 על המים, על הנהר
ויסל. ודלת עם הנשארים בק”ק בריסק ובק“ק פינצק
נהרגו על קדוש השם כמה מאות נפשות. וגם סמוך
לק”ק פינצק על השדה, ורדפו האויבים אחר כמה מאות
עגלות של יהודים שברחו והשיגום בין המצרים
ועשו בהם הרג רב. אבל ביונים שבק"ק פינצק עשו
בהם עם פולין נקמה. כאשר שמע שר הצבא של
מדינות ליטא הדכס רדוויל157,
שאנשי פינצק מרדו והכניסו הפוחזים בתוך העיר,
הלך הוא וכמה אלפים עם פולין עמו וצרו על העיר
ויציתו העיר מארבע פנותיה. והפוחזים
שבתוכה רצו לברוח על המים בספינות וטבעו
כלם במים וקצתם נשרפו ונהרגו, ונקם מהם
נקמת בני ישראל.

גם אנשי ק"ק סלוצק עשו בהם נקמה,
ששלחו אל הפוחזים שיבואו לשם מהרה שיש
אצלם הרבה יהודים ושרים וימסרו בידם, ולא היו
שם יהודים כי כבר ברחו ולא האמינו לאנשי מקומם
שילחמו כנגדם, ויהי כאשר קרבו אל שער העיר
הפוחזים ויורו אנשי העיר מן החומה ומן שער העיר
בקני השרפה הגדולים אשר להם ויכו בהם מכה
רבה, וינוסו מפניהם וירדפו אחריהם מן העיר
ויכו אותם עד חרמה.




גזרה דק"ק באר


ויהי אחרי שברחו מן המחנה עם פולין,
ויבזו הקדרים והיונים כל המחנה כסף וזהב
הרבה מאד וקרונות וסוסים חשובים מאד. וילך חמיל
ימ“ש עם כל חיל שלו והקדרים לכבוש עירות
החזקות שבמדינת פולין. וקצת מעמו שלח לכבוש
ק”ק באר, כי שם היה קבוץ גדול של יהודים והשרים
בעיר החזקה. ויהי כאשר קרבו אל העיר ויורו
המורים העומדים על החומה ולא יכלו לגשת אל החומה,
ויצורו על העיר כמה ימים. מה עשו אנשי המקום
היונים? חתרו חתירה תחת העיר והכניסו הפוחזים
בעיר בלילה והתחילו להרוג בעם. ויברחו
היהודים והשרים אל המבצר החזק ויחזקו למבצר
מאד ולא היו בהם מעם היונים. ויצורו על המבצר
כמה ימים ויבנו כנגדו דיק וסוללות ויורו
עליהם בקני השרפה הגדולים שקורין בל“א158
רעדר ביקסן עד שלכדו המבצר, ויהרגו
כל היהודים והשרים שבתוכו בכל מיני מיתות
משנות בעולם כנ”ל ושללם לבז. מספר ההרוגים בק“ק
באר לערך שני אלפים נפשות היהודים. והצורר
חמיל ימ”ש הלך עם חילו על ק“ק קוסנטין ומשם לק”ק
זסלב ומשם לק“ק אוסטרא הבירה – ואלו קהלות כבר
נחרבו מן היונים – ומשם הלך לק”ק דובנא־גדולה.
גם שם היה מבצר חזק, אשר אין כמוהו בכל מדינות
פולין, והוא תחת ממשלת שר הצבא הדכס דומינק.
והנה כאשר ברחו הדכסים והשרים מן המלחמה
נשארו שם כמה מאות יהודים והיו סבורים להנצל
בזה המבצר. ויהי כאשר קרבו הפוחזים אל העיר
דובנא, נכנס שר אחד עם שמונים גבורי חיל מעם
הדכס הנ“ל וסגרו המבצר בדלתים ובריח וחזקו
המבצר ולא הניחו לשום יהודי לכנס שם, ונהרגו
כלם לפני המבצר, אלף ומאה נפשות מיהודים. והנה
כאשר בא הצורר חמיל ימ”ש לק“ק דובנא היה מתמיה
על חזק זה המבצר ואמר שאי־אפשר בעולם לכבוש
זה המבצר והשרים הם שוטים שברחו ממנו. והיו
שם בזה המבצר אוצרות גדולים של יהודים ושרים,
ולא בקש לצור עליו מפני חזקתו. ומשם הלך עם
כל חילו לק”ק ברוד, שהיא תחת ממשלת השר
חרונזי159 שהיה שונא של חמיל
ימ"ש, שבקש לקחת נפשו והחריב לו כל המקומות
ממשלתו, בפרט עיר ברוד שהיתה מטרפולין שלו
החריב ושרף אותה באש. והיהודים והשרים ברחו
כלם למבצר, כי היה חזק עד מאד בחומה כפולה
ומים סביב לו. והיו שם כמה אלפים יהודים ושרים,
ויצורו על המבצר ימים רבים ולא יכלו לגשת אל
החומה כי ירו אליהם המורים בקני השרפה והרגו
מהם עם רב ולא יכלו האויבים לכבוש אותם. אף על פי
כן היתה להם אימה גדולה, מפני הדבר שהיה בפנים,
מחוץ תשכל חרב ומחדרים אימה. ומתו בדבר לערך
אלף נפשות יהודים, וכן בכל המקומות החזקים
שצרים עליהם האויבים היה דבר גדול מבפנים.





גזרה דק"ק לבוב הבירה



ויהי אחרי הדברים האלה160 הלך חמיל ימ“ש עם כל חילו לצור על ק”ק לבוב
הבירה והיא אחת מן הארבע קהלות גדולות161
שבמדינת פולין והיא עיר גדולה לאלהים
של חכמים ושל סופרים. וכאשר באו לשם האויבים,
היו יושבים שם בערבה, לפני המבצר הגבוה
העומד מחוץ לעיר לבוב, והיו מורים להם מן
המבצר162 הגבוה והרגו מאנשי
היונים והקדרים אלפים. עד שהיו עם פולין מכרחים
לילך מן המבצר הגבוה, מפני שאין להם מים שם.
וילכו עם פולין מן המבצר הגבוה אל העיר לבוב,
ויציתו אנשי המקום כל הבתים שסביב לחומה
באש, כדי שלא יחבאו שם האויבים סביב לעיר. אף
על פי כן לכדו האויבים את המבצר הגבוה ויצורו
את העיר מסביב. והיו יראים בעיר לילך מן הבית,
מפני קני השרפה המורים מן המבצר הגבוה לעיר.
ודבר ורעב גדול היה בעיר, מחוץ תשכל חרב
ומחדרים אימה. ומתו בעיר ברעב, בדבר כעשרת
אלפים נפשות.

ויהי כאשר ארכו להם שם הימים ולא
יכלו לכבוש העיר, הלכו וסתמו המעינות שמחוץ
לעיר, שכל בני העיר שותים מהם, ולא היו מים לעדה
לשתות. ויאמרו כל העדה: למה נמות ברעב ובצמא,
נשלח אל האויבים, אולי יקחו רכושנו פדיון
נפשנו? ושלחו אנשי העיר שלוחים אליו
שיתפשר עמהם ויתנו לו כסף וזהב פדיון
נפשם. וייטב הדבר בעיניו ויאמר אל עבדיו: מה
בצע כי נהרוג אותם, נקח ממון שלהם פדיון נפשם.
ושלח הוא שר האלף שלו ושמו גלווצקי, שהיה אחד
משרי פולין שנשבעו לו ומרדו במלכות כנ“ל, עם
כמה שרים מהקוזקין לעיר להתוכח עמהם על ענין
הפשר. ואחר כך שלחו מן העיר אל חמיל ימ”ש שרים
רבים ונכבדים ועמהם ר' שמעון שתדלין163
מלבוב שיתוכחו עמו. ונעשה הפשר
שיתנו לו כל העיר, בין היהודים והשרים, מאתים
אלף זהובים פדיון נפשם. ולא היה בידם ממון כסך
הנ“ל ונתנו לו כסף זהב ושאר סחורות בזול גדול
כמו שהיה שוה בימים ההם עובר לסוחר ושקלו
הכסף וזהב במשקלות גדולות כמו עופרת וחצי
בחנם, וינצלו ק”ק לבוב כמצולה שאין בה דגים.
לולא ד' רחם על עמו בני ישראל שהיו שם לאלפים
ולרבבות, כלם חכמים גדולים, ועשו תשובה גדולה
עד שעלתה צעקתם למרום ונתן השם יתברך בלב
הפוחזים להתפשר עמהם, לולא זאת שהיו במצור
עוד שבוע אחד164 – היו מתים כל אנשי העיר ברעב ובצמא.
ונסעו משם ויצורו על ק“ק זולקוא165, ובקשו לגשת אל
החומה להעמיד סלמות, וישפכו עליהם מים רותחים
מן החומה וינוסו הפוחזים מפניהם ויורו המורים
אחריהם בקני השרפה ויהרגו מהם רבים.
ויתועדו הפוחזים ויאמרו: הלא טוב לנו לשלוח אל
האנשים העירה להתפשר עמהם, כמו שעשינו לק”ק
לבוב הבירה. וישלחו אל אנשי העיר ויאמרו
אליהם: לא טובים אתם מלבוב הבירה, שלא יכלו
לעמוד כנגדנו ועשו פשרה עמנו, לכן אם
תתפשרו עמנו מוטב, ואם לאו נבואה כלנו
ונצורה עליכם ונעשה בכם שפטים גדולים ומיתות
משנות, כמו שעשינו בשאר מקומות מושבותיכם.
וייטב הדבר בעיני אנשי העיר שהפוחזים רצו
להתפשר עמהם ושלחו מן העיר כמר אחד ושר אחד
ויהודי אחד מארץ רוסיא מטשרניאוב שיעשו
פשרה עמהם. ונתפשרו שיתנו להם אנשי העיר
עשרים אלף זהובים, וב' אלפים לשר האלף שלהם
ושמו גלווצקי הנ"ל, ויסעו משם. וישארו אצלם
כמה אלפים קוזקין לשמור העיר מן שאר קוזקין שלא
יצורו את העיר עוד פעם אחרת. וכן עשו לכל
המבצרות שבמדינות פולין־קטן ורוסיא ופודוליה
וליטא שהביאו אותם במצור ובמצוק.

והעיר החזקה קמינץ־פודולסקי וק“ק יזלוויץ וק”ק ביטשטש וק“ק קומרני166 וק”ק בלז וק“ק סקל בבית־הכמרים, עמדו
כנגדם כל השרים והיהודים שבתוכם ויורו
המורים עליהם בקני השרפה הגדולים ויהרג
מהפוחזים עם רב ולא יכלו הפוחזים לכבוש אותם, לא
שום אחד מן החזקות167 הנ”ל ויסעו
מהם בחרפה גדולה ולא רצו אפלו להתפשר עמהם
בממון, אפלו לתת להם דבר מעט. אבל דבר ורעב
גדול היו באותם מקומות הנ"ל ומתו כמה אלפים
ורבבות יהודים.

וק"ק פרמיסלא, היא עיר גדולה לאלהים של
חכמים וסופרים הביאו גם כן במצור ובמצוק וכמעט
שלא כבשו אותה, וה' מן השמים רחם עליהם ובא
אליהם שר אחד ושמו קורנקי168 ועמו שש מאות גבורי חיל ומלט את כל
העיר בחכמתו. אבל עד הנהר סאן כל העירות וכפרים
שהיו שם חרבו.




גזרה דק"ק נרול


ומשם נסעו לק“ק נרול והביאו את העיר
במצור. שם נתאספו רבבות יהודים ואלפים שרים ולא
היה בהם אחד מעם היונים. והיו שם ג' מקומות
גדולים זה אצל זה והיהודים שהיו בתוכם רצו
מתחלה לברוח משם ולא הניחם שר העיר ואמר להם:
נעמוד כנגדם ונלחמה עמהם, כמו שעשו שאר
מקומות החזקים. ואחר כך כשהביאו את העיר במצור
בקשו האויבים להתפשר עמהם ונתרצו היהודים
להתפשר עמהם ושר העיר לא רצה וילחמו
כנגדם שלשה ימים ויהרגו מן האויבים עם רב. אחר
כך שלח אליהם הצורר חמיל ימ”ש עוד עם רב כחול
הים ולכדו את העיר ביום י“ז חשון ת”ט לפ“ק169
והרגו מתחלה לשר העיר ושמו לשטש
והפשיטוהו חי, ועשו לו כל מיתות בעולם. אחר כך
הרגו ביהודים יותר משנים עשר אלף נפשות בכל
מיתות משנות בעולם כנ”ל. והרבה נטבעו במים
וכמה מאות סגרו עצמן בבית הכנסת, ושברו
הדלתות והרגו בתחלה היהודים שבתוכה ואחר
כך שרפו לבית הכנסת באש עם הרוגים שבתוכה.
ולא היתה הריגה כמותה בכל מדינות פולין כמו
בק“ק נרול. והרבה לקחו הקדרים בשביה ואת
השלש עירות שרפו ועשאון כמהפכת סדום. וספרה
לי אשה אחת, שנשארה שם בחיים בין הרוגים,
שנשארו כהנה כמה מאות נשים וטף ומעט אנשים,
שלא היה להם חמשה ימים שום דבר למאכל ואכלו
בשר אדם ומן הרוגים חתכו אברים וצלו באש
ואכלו. וכמה אלפים הרוגים שאכלו אותם הכלבים
והחזירים, והנשארים שלחו לק”ק פרמיסלא אנשים
לשם ועמהם בעד כמה מאות זהובים בגדי פשתים
לתכריכין והביאו אותם לקבורה, השם ישלם להם
גמולם.




גזרה דק"ק זמושטש


ויסעו משם הצורר חמיל ימ“ש עם כל
חילו הקדרים והיונים עם רב כחול הים, ויצורו על
ק”ק זמושטש, והיא עיר חזקה אשר אין כמוה בחומה
כפולה וחפירת מים סביב לה. ומיד שבאו האויבים
לשם, שרפו אנשי העיר כל הבתים הסמוכים לחומה,
שלא יחבאו שמה האויבים, ולא הניחו לאויבים
לגשת אל העיר מהלך חצי פרסה רחוק מן העיר, ועשו
כן ימים רבים.

ובתוך זה הזמן נתפשטו בכל קהלות סביב להם ועשו הריגות גדולות בק“ק טומשוב170
ובק”ק שברשין171 ובק“ק טורבין172 ובק”ק רובשוב173 ובק“ק טרניגרוד174 ובק”ק בילגרי175 ובק“ק גורי176 ובק”ק קרשניק177 עשו הרג
רב ובכמה אלפים ורבבות יהודים, גם במדינת וולין,
– בק“ק לודמיר178 ובק”ק לובמלא179 ובק“ק לויצק180
ובק”ק קרמניץ ואגפיהן עשו הריגות
גדולות כמה אלפים יהודים. ובק"ק קרמניץ לקח צורר
אחד סכין של שחיטה ושחט כמה מאות ילדים מילדי
העברים ושאל לחברו אם זה כשר או טרפה, ואמר: זה
טרפה, והשליך לכלבים. ואחר כך לקח אחד ופרע
לבית השחיטה, אמר: זה כשר, ובדקו כמו שעושין
לגדיים וטלאים וישאוהו במוט בכל רחובות העיר
והכריז: מי רוצה לקנות גדיים וטלאים. השם ינקום
דמם. גם בין המצרים אצל ביחו[ה]181 השיגו הפוחזים כמה מאות עגלות עם יהודים
והרגו לכלם, גם בשאר קהלות אשר אי אפשר
להעלות הכל בכתב. והחריבו יותר משבע מאות
קהלות, כל המקומות עד הנהר ויסל.

ויצורו על העיר זמושטש ימים רבים ולא
יכלו להם האויבים לכבוש, כי היה שם שר ראש אחד
מעם אשכנז ושמו ויאר עם ששת אלפים גבורי חיל
מעם אשכנז ויורו עליהם מן החומה בקני השרפה
ויהרגו מהם עם רב, אבל דבר ורעב גדול היה בתוך
העיר ומתו כמה אלפים יהודים.

ויהי כי ארכו להם שם הימים עשו
האויבים תחבולה ובמעשה הכשפים נחש שרף תחת
השמים ולקחו להם לאות: אם ישים פניו אל העיר
ונכבשה העיר לפנינו ואם ישים פניו אלינו – נסים
בפניהם. ויהי בחצי הלילה ראו – עלה הנחש תחת
השמים ויעמד כמו חצי שעה ופניו אל העיר, אחר
כך הפך אל מחנה הקוזקין והקדרים וראו שזה
סמן רע להם ורעה כנגד פניהם. מיד שלחו אל
יושבי העיר ואמרו להם: וכי לא טוב לכם להתפשר
עמנו, כמו שעשתה לבוב הבירה, מלמות ברעב.
ויהי כשמוע אנשי העיר הדבר הזה, הקדימו
נעשה לנשמע ונתפשרו עמהם שיתנו להם
יושבי העיר עשרים אלף זהובים. אחר כך קרבו
הקדרים והיונים אל החומה והביאו הרבה שבויים
לפדות, ופדו היהודים שבתוך העיר כמה מאות
שבויים, השם ישלם להם גמולם.

ויסע הצורר חמיל ימ“ש עם מחנהו
היונים והקדרים, וישם פניו ללכת על ק”ק לובלין
הבירה, והיא אחת מארבע קהלות גדולות במדינות
פולין ואין כמוה בכל מדינות פולין בתורה וגדלה
ובגמילות חסדים. ובני העיר נסו משם אל אחורי נהר
ויסל והניחו שם כמה מאות בעלי בתים דלת העם
עם ממון הרבה לגמול חסד עם עניי עיר וביותר עם
הנמלטים ממקומות מושבותיהם. ובין כך ובין כך
נסעו כל השרים והדכסים של מלכות פולין לק“ק
קראקא הבירה מטרפולין של מדינת פולין למנות
עליהם מלך שלא תהא המדינה כצאן בלי רועה.
ויתועדו שם השרים והדכסים ולא יכלו
להשתוות ביניהם מי ימלוך עליהם. קצתם היו רוצים
שימלוך הקרדינל מגניזן קזימר יר”ה, וקצתם היו
רוצים קרולוס אחיו, וקצתם היו רוצים שימלוך השר
של זיבן בירגן182 במדינת אונגרין ושמו רקוצי.
ויהי כשמוע הצורר חמיל ימ“ש הדבר
שלח שלוחיו לק”ק קראקא אל הדכסים והשרים לאמר:
אם ימליכו עליהם למלך את הקרדינל מגניזן קזימר
יר"ה אז ישוב מעליהם ולא ילחם עוד כנגדם.

ויהי כשמוע הדכסים והשרים וייטב
בעיניהם הדבר וימליכו עליהם למלך את קזימר יר“ה,
בן שני של המלך זיגמונד הנ”ל.

ויהי בשנת חמשת אלפים ת“ט לפ”ק בחדש חשון183 נכתר אדונינו המלך
קזימר יר"ה ויגדל מלכותו ויפל שונאיו תחתיו
וראה זרע ויאריך ימים, כי הוא מלך כשר וירא
אלהים ואוהב ישראל, ולקח לו לאשה את אשת אחיו
ולדיסלב המלך שמת.

ויהי כשבת המלך על כסא מלכותו,
כתב מיד ספרים אל הצורר חמיל ימ“ש שילך וישוב
לביתו עם כל מחנהו ומה שיש לו טענות דברים עם
מלכות פולין הוא יפשר אותם שיהיה מלתא דשויא
לתרויהו184.
ויהי כאשר נסע הצורר חמיל ימ”ש עם
מחנהו לכבוש ק“ק לובלין הבירה ולא היה רק ארבע
פרסאות מק”ק לובלין, בא אליו כתב המלך שישוב
לארצו. מיד קבל כתב המלך בשמחה ושב לארצו,
ותשקט הארץ מן המלחמה כל ימות החרף. ובודאי
הזכות גדול של ק"ק לובלין, שגמלו חסד עם אחיהם
בית ישראל הנמלטים מן החרב, עם החיים ועם
המתים, היא שעמדה אליהם185 שנצלו מן חרב האויב. אבל כל זמן שהיה
האויב סביב לובלין, היתה העיר סוגרת ומסגרת, אין
יוצא ואין בא, והיה דבר גדול בעיר ומתו יותר
מעשרת אלפים נפשות יהודים.

גם בין אותם יהודים הנמלטים אחורי
הנהר ויסל היה דבר גדול בכל מקומות מושבותיהם
והיו זורקים את מתיהם באישון לילה על בית החיים,
שלא ירגישו בהם האמות ויהיו שמחים אלי גיל
וישישו כי ימצאו קבר. ולא היה כשאר דבר, בר
מנן186, רק היו חולים שנקרא
חולי חם, מפני טרדת הדרך ובהלה. והרבה אביונים
שלא הניחום האמות לכנס לבתיהם ושכבו בראש
כל חוצות ומתו מפני צנה ומפני רעב. ואיש את
אחיו לא יעזרו, ואב את בנו לא ירחם. ומתו באותו
חלי יותר מן מאה אלפים נפשות, השם ישמרנו
ויצילנו. וידל ישראל מאד וכסף וזהב ובגדים
שהיו להם מיתר הפליטה מכרו, כסף וזהב בעד חצי
שוי, ובגדי משי ושאר בגדים בעד שליש שוי.
וספרים לא היו נחשבים לכלום, כי אין קונה, התורה
היתה מנחת בקרן זוית, כי כסף וזהב ובגדים היו
קונים אמות העולם.

ויהי כשמוע בני ישראל, שהאויבים
חזרו לארצם והשרים הולכים אחריהם לשוב לביתם
ולמקומם, חזרו גם כן בני ישראל לביתם אל
המקומות שהיו שם גם כן שרי פולין וחזרו כך עד
ק“ק זסלב. ומשם והלאה לא היה באותו זמן לא שר
ולא יהודי, כי היו בכל מקומות פוחזים הרבה והיו
מתיראים השרים לסע לשם. ובק”ק אוסטרא ובק“ק זסלב
ובק”ק קורץ187 היו מעם הדכס דומינק יר"ה ועם הדכס קורצקי188 לערך ב' אלפים אנשי חיל והיו בוטחים
היהודים שם על ה' ואחר כך עליהם והיו סבורים
שימצאו טרף לנפשם ולנפש ביתם ואולי ישלמו
להם אנשי עירם מה שחיבים להם.




גזרה שניה דק"ק אוסטרא


ויעשו אנשי העיר ק“ק אוסטרא בערמה
וייטיבו עם היהודים בתחלה וכתבו ספרים בכל
מקומות סביבותיהם אל היהודים מן העיר אוסטרא
שישובו לביתם ולא יתיראו מפני הקוזקין, כי
המלך עשה שלום עמהם. והיהודים האביונים היתה
להם שמחה גדולה, כי היו סבורים שהאמת אתם,
ונסעו לק”ק אוסטרא לערך ג' מאות נפשות. וכאשר היו
שם ג' שבועות, מן ר“ח אדר189 עד יום
ג' ח”י אדר ת“ט לפ”ק, שלחו אנשי העיר אוסטרא אל
הקוזקין שסביב להם שיבואו מהרה לשם, כי יש
אצלם הרבה יהודים ושרים מעם פולין והמה יהיו
בעזרם. ויהי בחצי הלילה די“ט אדר190 הנ”ל באו כמה אלפים קוזקין לק"ק אוסטרא,
והרגו שם לכל השרים והיהודים על מטותיהם ולא
נמלטו משם רק ג' יהודים וראש אחד מהשרים עם
שמנים איש אנשי חיל. וירדפו הקוזקין אחריהם
והשרים נסו לפניהם עד אשר נתקו מן העיר כמה
אלפים יונים וחזרו השרים פניהם191 אל היונים הרודפים ויכו בהם עם רב ומעט
מהם שנמלטו לעיר.

ויהי כשמוע השרים והיהודים שבק“ק
זסלב ובשאר קהלות סביב לק”ק אוסטרא, ברחו כלם
לנפשם, קצתם לק“ק דובנא גדולה ולק”ק
אוליק192, וקצתם לק“ק קרמניץ.
ויהי כשמוע המלך קזימר יר”ה
והשרים, שהיונים עדין עמדו במרדם, עשה שר
הצבא להשר פירלי ושלח עמו כשלשים אלף איש
לילך להלחם על היונים. וילך שר הצבא פירלי
וכל מחנהו לק“ק אוסטרא ונקם נקמתו מאנשי העיר
ועשה בהם שפטים גדולים. ומשם הלך לק”ק זסלב
ויערוך מערכה גדולה אצל המקום חדש של ק“ק זסלב,
סמוך למבצר, נגד היונים ועשה כמה נקמות
באנשי העיר זסלב. ויתחברו אליו שם כמה מאות
דלת עם היהודים גבורי חיל וילכו גם כן להנקם
מאויביהם. וישלח שר הצבא פירלי כמה אלפים מעם
פולין וכמה מאות מיהודים אל המקומות סביבותיהם,
שהיו שם מעם היונים המורדים, וילחמו כנגדם
ויכו בעם היונים מכה רבה וילכדו כל
המקומות, בכל אשר יפנו יצליחו. וגם הוויוודה
קמינצקי193 ושמו לנצקורונסקי,
הוא גבור מלחמה, היה עם כמה אלפים גבורי חיל בק”ק
אוזהוויץ194 תשע פרסאות מק“ק
זסלב, ויך הוא גם כן ביונים מצד אחר מכה רבה.
והיתה להם הצלחה גדולה כל ימי עמדם במערכה בק”ק
זסלב. י"ב שבועות עמדו שם במערכה, ועשו נקמות
גדולות ביונים, כאשר עשו, כן שלמו להם.

וילך שר הצבא פירלי עם כל מחנהו מק“ק
זסלב להקרב אל הוויוודא לנצקורונסקי עם מחנהו,
וילך שר הצבא פירלי עם מחנהו עד העיר ציהיינסקי
קמין ושם התחבר אליו הוויוודי לנצקורונסקי עם
מחנהו. ויערכו שם מערכה גדולה195.
ויהי כאשר שמע הצורר חמיל ימ”ש, שעם
פולין הלכו עליו למלחמה והחריבו כמה מקומות
מהיונים והכו בהם מכה רבה ויהי כמחריש, כמו
שלשה חדשים, ובין כך ובין כך אסף הוא כל חילו
ושלח אל מלך הקדרים, שיבוא הוא עם כל חילו.

ויהי כאשר שמע שר הצבא פירלי,
שהיונים והקדרים מתאספים פעם שלישית,
וישלח ספרים והודיע אל המלך קזימר יר“ה,
שיגזור על כל מדינות פולין, שיבואו כל השרים
לעזור לאחיהם במלחמה. וכן עשה המלך וצוה
להוציא כרוז בכל מדינות מלכותו, מי שהוא שר וכתב
שמו באיסטרטיא של מלך196 ילך
למלחמה או ישלח עבדו במקומו, באבוד שררה
שלו197 מי שלא ילך למלחמה.
ויתמהמהו השרים לילך במרכבתם, כנהוג
שלהם, והקדרים והיונים היו כחול הים ומהרו
ללכת. וכאשר קרבו היונים אל המחנה פולין, נסעו
מחנה פולין עוד שש פרסאות עד ק”ק בזרמושט [?]
וזברש198 ושם בא אליהם מק"ק
לבוב הדכס וישנוצקי והשר חרונזי
גיסו199 ועמהם כמה אלפים
גבורי חיל. ויערכו מחנה פולין מערכה שלהם
בעיר זברש, ויחזקו העיר מאד וישפכו סביב
לעיר סוללות ודיק ומים סביב להם.

ויהי בר“ח אב ת”ט לפ“ק בא צר האן המלך של
הקדרים ועמו קדרים עם רב כחול הים והצורר חמיל
ימ”ש ועמו היונים עם רב כחול הים ויצורו על
מחנה פולין סביב מנגד, כי לא יכלו לגשת אל
המחנה, כי יורו המורים מן החומה בקני השרפה
הגדולים ויהרגו בהם לאלפים ורבבות. ויצורו כך
על מחנה פולין שבעה שבועות עד שמתו הרבה שרים
ברעב, ושר צבא פירלי גם כן מת במערכה ויחזק
הדכס וישנוצקי את לב העם ועשה ספרים כמו
שכתב200 המלך אליו שיבא
לעזור להם ועם פולין הרבה עמו, ולא היו דברים
מעולם, כי אין יוצא ואין בא אליהם, והוא עשה רק
לחזק לב העם, לולא זאת היו מוסרין את עצמם ביד
האויב, מפני הרעב הגדול שהיה במחנה פולין
והיו אוכלים הסוסים והכלבים מפני הרעב.
ולפעמים עשה הדכס וישנוצקי חפירה תחת הארץ
והלך עם חילו וגיסו השר חרונזי עם חילו, ויפלו
בפתע פתאום על מחנה היונים והקדרים סביב ויך
בהם מכה רבה אלפים ורבבות. והוא הלך בראש
כלם, כדי לחזק לב העם, שלא יבא מרך
בלבבם.

ויהי כשמוע המלך קזימר יר“ה שמחנה
פולין הוא במצור ובמצוק מן הקדרים והיונים,
ויאסור הוא מרכבתו והלך המלך בכבודו
ובעצמו למלחמה ועמו כעשרים אלף איש גבורי
חיל. ואחריו היו מתאספים כל שרי פולין ולא היה
ממתין עליהם והלך עם עשרים אלף לעזור את עמו
שהם במצור. וכאשר בא סמוך למצור של הקדרים
והיונים ויסבבו כמה מאות אלף קדרים ויונים את
המלך ומחנהו, ותחרד כל המחנה וימת לבם
בקרבם ולא שלף איש את חרבו מן מחנה המלך.
ויפן המלך כה וכה וירא כי אין איש מלחמה
ויקצוף המלך מאד על עמו וחמתו בערה בו וכמעט
שלא תפסו הקדרים את המלך חי. וירא המלך כי
כלתה אליו הרעה וישם המלך פניו ללכת לעיר
זבורוב201 עם מחנהו, כי העיר
הזאת קרובה לנוס שמה והיא מצער ויאמר המלך אל
עמו, אמלטה נא העיר הזאת הלא מצער היא ותחי
נפשי, וימלט שמה המלך וכל מחנהו. וילחם עם
הקדרים והיונים מן העיר זבורוב כמו202
שני ימים ובין כך ובין כך שלח המלך
את השר אוס[ו]לינסקי, משנה שלו, אל מלך
הקדרים203 להתפשר עמו
ולעשות עמו שלום ואחר כך הצורר חמיל ימ”ש בעל
כרחו יענה אמן. מיד פסקו מללחום כנגד המלך
וצר האן, המלך של הקדרים, נסע עם כמה מאות
קדרים לעיר זבורוו, לדבר עם המלך בעצמו
ולהתוכח עמו על ענין הפשרה.
ונתפשרו204, שהמלך יר"ה יתן
לו שתי מאות אלף זהובים כנגד מה שחיב לו מקדמת
דנא205 לתן דבר קצוב מס בכל
שנה ולא נתן לו, ובתנאי שיתנו גם כן שני שרי
הצבא לפדות בעד מאה אלפי זהובים ונתן לו המלך
למשכון כמה שרים גדולים עד שישלח לו
המעות.

ויהי כאשר שמע הצורר חמיל ימ“ש
שהקדרים נתפשרו עם המלך, ירא לנפשו ונסע
גם כן לעיר זבורוב אל המלך ונפל לרגליו של
המלך ובכה ויתחנן לו ואמר: כל מה שעשה,
השרים בעצמם גרמו להם, ודבר עם המלך כמה
ענינים אשר לא נתגלה לשום אדם, אבל המלך
בעצמו מתגאה מלדבר אתו ודבר עמו על ידי
מליץ ונתפשר עמו שילך וישוב לביתו עם כל
מחנהו ולשם ישלח המלך חמשה שרים גדולים
שנקראו בלשון פולין קומיסרי ויתוכחו על ענין
הפשר בין עם היונים ועם פולין, כי בקשתו של
חמיל ימ”ש היתה שיהיו שלשים אלף קוזקין, שלא
יתנו מס המלך והשרים כמו שהיה מקדמת דנא,
ואותן ל' אלפים יהא רשות בידו לברר מאיזה מקומות
שייטב בעיניו, הן ממקומות שהם תחת ממשלת
המלך, הן תחת ממשלת השרים, והעיר טשהרין עם
כל אגפיה יהיה שלו לעולם ועד לו ולזרעו אחריו.
גם הוא, או אחר מן הקוזקין, יהיה אחד מן השבעה
וויוודס206 וישב בכל פעם בבית ועד207 עם המלך. וכן המלך
יגזור על היהודים, שלא ידורו באותם מקומות
שידורו שם קוזקין מאלו שלשים אלף. וכן שאר
תנאים הרבה, שלא היה אפשר בעולם, ודחה אותו
המלך באותה הפעם שישוב לביתו וחמשה שרים
קומיסרי יפשרו אתו.

ויהי אחר הדברים האלה חזרו הקדרים
והיונים לביתם, ועל הדרך עשו הקדרים נקמות
גדולות בעם היונים שבעירות וכפרים שמרדו
במלך. ויש אומרים, שהמלך נתן להם רשות
שיחריבו אותם מקומות שהיו שם מורדים. ושרפו לק“ק
אוסטרא ואגפיה וק”ק זסלב ואגפיה וק“ק קרמניץ עם
אגפיה וק”ק בזליאה208 ואגפיה וק“ק סטינוב209 ואגפיה עד
קמינץ־פודולסקי, על עשרים פרסאות ארך ורחב,
הכל חרבו ושרפו המקומות. והעם היונים היושב
בהם קצת מהם הרגו בחרב, ורבבות יונים לקחו
הקדרים בשביה, ולא נשארו רק אותם הנחבאים
ביערות ובאגמים. ונקם השם מהם נקמת בני
ישראל והם בעצמם הצדיקו עליהם את הדין.
ותשקט הארץ מן המלחמה כל שנת ת”י לפ“ק ושנת תי”א
לפ"ק עד חג הפסח.

ויהי אחר חג הסכות ת“י לפ”ק חזרו לביתם
ועל מקומם השרים של פולין, וגם כן שארית ישראל
יתמי דיתמי210 ויהיו חסרים
ודלים וגם שם לא מצאו מנוח, כי היה יקר גדול ולא
היתה שום מחיה בעולם, כי האמות בני היונים
הדלים מתו לאלפים ולרבבות ברעב. ולא היה כל
כך רעב ללחם רק היו נפישי נפיחי כפן דלית
איסר211, מפני שגזלו מהם
הקוזקין והקדרים כל ממונם ורכושם. והיונים
העשירים, קצתם בורחים אל אחורי הנהר ניפור אל
הקוזקין, כי היו מתיראים מן השרים שלא ינקמו
מהם נקמתם, וקצתם אף על פי שהיה לו ממון חפר
בקרקע שלא יגזלו השרים ממנו ועשה עצמו
כעני. והיהודים האביונים, אף שהיו בדלי דלות
היו נראין בעיני המון עם והשרים שהם עשירים וכל
אחד קאמר212: הב הב. המלך
והשרים היו רוצים מס ולא היה להם ממון שום פרוטה
והיו נותנים המעשר מן כל מה שנשאר להם יתר
הפליטה מכסף וזהב ובגדים והיו נותנין להם בחצי
שוי. ואחר כך באו הוצאות אחרות, כמו לאנשי
מלחמה וכיוצא בו, ונותנין המעשר כמו עשוריתא
דרבי213 עד שלא נשאר בידם
המעשר, והדלות הולך וחזק. אף על פי כן היו
נותנים שבח והודיה להקב“ה שהיה שלום. ובמקומות
שהיו דרים הקוזקין, היה שם משא ומתן טוב כי
היו הכל עשירים ומלכים מן גזלות יהודים ושרים,
רק שלא היה יכול שום שר או יהודי לבא שמה, עד
שנעשה הפשר עמהם ולא היו דרים שם יהודים
ושרים רק עד ק”ק פולוויטש214 ועד
בכלל ולא יותר. והיו תופסין הקוזקין כל מדינות
רוסיא על מאה פרסה ארך ורחב למשכון עד
שיתפשרו עמהם השרים כנ"ל.

בימים ההם215 עשה
המלך יר“ה פסק בכל מדינות מלכותו, מי שהמיר דתו
מחמת אנסו רשאי לחזור לדתו. וחזרו כל האנוסים
להיות יהודים והיו דרים בכל מקומות מושבותיהם
במקומות שהמירו ונעשו יהודים בפרהסיא בכל
מקומות שהיו יהודים דרים שם. ובמקומות הקוזקין,
שלא היו יהודים דרים שם באותה פעם, כמצות
המלך עליהם, נסו האנוסים משם ונשים שנשאו
הקוזקין לנשים ברחו גם כן לאותם מקומות שהיו
יהודים דרים שם. ונעשו יהודים כמה מאות אנוסים.
ובכל מקומות שנעשו בהם הריגות נשארו כמה
מאות נערים קטנים ותינוקות קטנות שהמירו, ולקחו
אותם היהודים מיד העכו”ם ביד חזקה וכתבו לכל
אחד קמע מאיזה משפחה הוא, על ידי דרישה וחקירה,
ותלו הקמע על צוארו. והרבה נשים נעשו עגונות
והרבה אלמנות נעשו עגונות בשביל שנפלו לפני
היבם216 שהלך למדינה אחרת ועשו להם גאוני ארץ דארבע ארצות217 יצ"ו218 הרבה תקנות הגונות219. ותקנו תענית צבור220 לכל מדינת פולין ביום
עשרים בחדש סיון לדורות, בו ביום שנעשו
הריגות נמרוב כידוע לכל, שהיתה קהלה ראשונה
שמסרו עצמם להריגה על קדשת השם, זכותם תעמוד
לנו והשם ינקום דמם.

ויהי אחר הדברים האלה גדל המלך את
הדכס וישנוצקי על כל השרים ועשהו שר צבא על
כל מחנה פולין. ולא קבל עליו להיות שר צבא, עד
שיתן לו הגדלה כל ימי חייו, אף כשיבואו
שני שרי הצבא שנשבו ביד הקדרים לא יקחו
ממנו הגדלה, אז ילך הוא עם כל מחנה פולין אל
אחורי הנהר ניפור ויכניע לקוזקין תחת ידו כיד
ה' הטובה עליו וישובו איש אל אחזתו.

ויהי כשמוע הצורר חמיל ימ“ש את
הדבר, היה מתירא לנפשו שמא יתרצה לו המלך,
ולב כל העם היה אחר הדכס וישנוצקי. מיד שלח
חמיל ימ”ש אל מלך הקדרים שיוציא שני שרי צבא
של מדינת פולין מבית כלא והוא יתן לו המותר דמי
פדיון נפשם מה שנשארו חיבים, לא מפני אהבתם
אלא מפני שנאת הדכס וישנוצקי שלא יהיה שר
צבא. וכן עשה מלך הקדרים והוציאם לחרות את שני
שרי הצבא, אשר שם האחד פוטוצקי, ושם השני
קלינופסקי. ויתמהו המלך וכל השרים על
שהוציאם מלך הקדרים לחרות ולא ידעו מאיזה סבה
[וה]שיבם המלך על כנם כבראשונה.

בימים ההם עלה הצורר חמיל ימ"ש עם כל
מחנהו על מדינות ווליחי והחריבם על שהחביאו
כמה שרים ויהודים ועל שלקחו הוולחין מיד
הקדרים ביד חזקה כמה מאות שבויים והוציאום
לחרות. ובחזרתם ממדינות ווליחי הביאו שלל גדול
ומכרו הרבה ליהודים, אבל לא נזוק שום יהודי כי
היה שלום עם היהודים באותה פעם.

ובימים ההם מרדו גם היונים אשר
במדינת מוסקוי במלך פולין ויתלקטו אליהם
אנשים ריקים מן הקוזקין. והצורר חמיל ימ"ש כתב
ספרים אל המלך, שאל ידאג עבור מרידת
המ[ו]סקויטר שהוא ילך עם הקוזקין שלו וילחם
עמהם ויכניעם תחת המלך. אבל המלך הבין
בחכמתו, כי תואנה הוא מבקש ועשה שלום עם
המוסקויטר בעל כרחו.

בימים ההם שלח מלך פולין שרים רבים
ונכבדים שקורין בלשון פולין קומיסרי להתפשר
עם הקוזקין ולא יכלו להתפשר עמהם, כי בקשו
דברים רבים שהיו נגד המלך והשרים והמשיכו
הדברים עד חג הפסח תי“א לפ”ק.
ויהי קדם פסח הנ“ל התאספו הקדרים
והיונים פעם רביעית ושתו בני ישראל בחג
הפסח ארבע כוסות התרעלה והרגו כמה מאות
יהודים וכמה מאות הלכו בשביה אל הקדרים וצרות
אחרונות משכחות הראשונות. ויברח יעקב פעם
רביעית וינוסו כל בני ישראל עד ק”ק לבוב הבירה.
והלך המלך יר"ה בכבודו ובעצמו נגדם למלחמה
ועמו שלש מאות אלף אנשים גבורי חיל של עם
פולין ושמונים אלף איש אשכנזים וצרפתים
וספרדים221. גם אלף אנשי חיל
יהודים. ושלש מאות אלף איש מעם פולין נשארו סביב
לובלין, שלא יהיו עם פולין בכנופיא אחת מפני
הרעב. ומיום הוסדה מדינת פולין עד עתה לא היה
כל כך הרבה עם פולין ביחד כמו בימים ההם.
והקדרים והיונים היו עם רב כחול הים אשר לא
יספר מרב.

ויערוך המלך מערכה גדולה ותקע
אהלו בבית־הכמרים בק“ק סקל ושאר עם המלך ערכו
מערכה בין ק”ק סקל וק“ק ברסטצקא222, ועמהם שני שרי הצבא והדכס
וישנוצקי. ויבואו הקדרים והיונים בפתע
פתאום עליהם בצעקות גדולות ובקולות משנים
כמנהגם ואמרו: נפול על עם פולין ונכה אותם
כפעם בפעם, והם לא ידעו כי ה' אתנו ועם המלך
יר”ה, ויכו בתחלה בעם פולין, אחר כך גברה יד
עם פולין וחזקו עם האשכנזים את ידם ואזרו חיל
ויכו בקדרים והיונים מכה רבה ויכום
וירדפום עד חרמה. ומלך הקדרים ברח לארצו
בחרפה גדולה ובמתי מעט ולקח עמו בשביה את
הצורר חמיל ימ“ש, על שלא הודיע לו שהמלך פולין
יש לו כל כך עם רב וחרפה הוא לו על שברח במתי
מעט ואבד כל עמו. וכל שריו הגדולים הלכו
בשביה אצל המלך פולין ובתוכם בן אחיו של
מלך הקדרים, ושאר עם הקוזקין היו במצור כמה
ימים מעם פולין, ויקומו וינוסו בנשף, ויעזבו
את אהליהם ואת סוסיהם ועגלות מלאות כל טוב וכל
המחנה כאשר היא, וינוסו לנפשם. והמלך יר”ה שב
לביתו עם שריו ועבדיו בשמחה גדולה ולב טוב ביום
טו“ב למנחם תי”א223 לפ“ק. וישלח
מלך הקדרים ספרים אל המלך יר”ה, שיוציא לחרות
בן אחיו ויתן לו תמורתו האויב שלו הצורר חמיל
ימ“ש, שהיה בימים ההם בשביה אצלו, וגם ארבעה
אלפים שרים גדולים מעם פולין הנתונים בשביה
אצלו יתן לו תמורת בן אחיו. ולא רצה המלך,
והשיב למלך הקדרים בגאותו שיחזיק לצורר
חמיל ימ”ש מאד והוא יקח אותו מידו בביתו, להודיע,
שגם על הקדרים יבא מלך פולין ועמו למלחמה.
וישלח המלך את שני שרי הצבא שלו והדכס
וישנוצקי ועמהם ק"ן אלף איש גבורי חיל לכבוש
ערי היונים שבמדינת רוסיא ואחר כן ילכו
למלחמה על הקדרים, וכן עשו והלכו וכבשו הערים
שבמדינת רוסיא מתון מתון.

בעת ההיא נתקנאו השרים בהדכס
וישנוצקי שהולך וגדול ונתנו לו סם המות
להשקותו, ומת הדכס וישנוצקי זכר לברכה,
והניח אחריו בנו בן ט“ז שנים והוא גם כן גבור
מלחמה וימלא מקום אביו. ויהי כשמוע מלך
הקדרים שמת הגבור חיל הדכס ושני שרי הצבא
באים עליו למלחמה התפשר עם הצורר חמיל ימ”ש
ונתן חמיל ימ“ש פדיון נפשו שמנה עשר מליון שהם
שמנה עשר פעמים ק' אלפים זהובים וחזק ידו,
ויתאספו הקדרים והיונים עם רב כחול הים פעם
חמישית להלחם נגד מלך פולין. ונתחדשה מלחמה
גדולה בפולין אחר ימים טובים תי”ב לפ“ק, והמשיך
המלחמה עד היום הזה224, פעם
השונא גובר, ופעם גבר יד המלך, ובני ישראל
הולכים ודלים. ונוסף לזה יש דבר גדול בכל מדינת
פולין ומתו בק”ק קראקא ובשאר קהלות במדינת פולין
בקיץ תי“ב לפ”ק יותר מעשרים אלף נפשות, השם ירחם
עליהם. ועד היום הזה יש במדינת פולין חרב ורעב
ודבר גדול בכל הארץ וצרות אחרונות משכחות
לראשונות ובכל יום ויום צרתה מרבה מחברתה,
בערב יאמרו מי יתן בקר ובבקר יאמרו מי יתן
ערב, ונתקים בהם הפסוק “גם כל חלי וכל (מדוה)
[מכה] אשר לא כתוב בספר התורה הזאת וגו'
ונשארתם במתי מעט תחת אשר הייתם ככוכבי
השמים לרב וגו' והפיצך ה' בכל העמים מקצה הארץ
ועד קצה הארץ”225. ומה נאמר מה
נדבר ומה נצטדק אם נאמר שלא חטאנו הלא עונינו
ענו בנו שחטאנו ואלקים מצא את עון עבדיו, וכי הקב"ה
עביד דינא בלא דינא?226 אבל נוכל
לומר את מי אשר יאהב ה' יוכיח, גם נוכל לומר עליהם
ממקדשי תחלו227, אל תקרא ממקדשי אלא ממקדשי וכו'228 ומיום שנחרב בית המקדש צדיקים
נתפסים בעון הדור.



ועתה אתחיל לכתוב הנהגה של מדינת
פולין שהיתה כלה על דרך צדק וישר ונכון
וקים.



דאמרינן במסכת אבות: שמעון הצדיק
היה משירי אנשי כנסת הגדולה. הוא היה אומר: על
שלשה דברים העולם עומד, על התורה ועל העבודה ועל
גמילות חסדים. רשב"ג229 אומר על
שלשה דברים העולם קים. על הדין ועל האמת ועל
השלום. כל אלו ששה עמודים, שהעולם עומד
עליהם, נתקימו במדינת פולין.




2.jpg


“הקונא” ליד בית־הכנסת בלבוב.




עמוד התורה, המפרסמות אין צריכין
ראיה, שלא היה כל כך הרבה תורה בכל תפוצות
ישראל כמו במדינת פולין. בכל קהלה וקהלה היו
תופסין ישיבות, והיו מרבין שכר לראש ישיבה
שלהם, כדי שיוכל לתפוס ישיבה בלא דאגה
ולהיות תורתו אמנותו, ולא יצא הר“י230 כל השנה מפתח ביתו לחוץ, אם לא מבית
המדרש לבית הכנסת. וישב תמיד יום ולילה ועסק
בתורה. וכל קהלה וקהלה היו מחזיקים בחורים
ומספיקים להם ממון דבר קצוב בכל שבוע שילמדו
אצל הראש ישיבה. והיו מחזיקין לכל בחור לפחות
שני נערים, שילמדו אצלו שיוציא גפ”ת231
מן הפה מה שלמד ויהא רגיל בה
לפלפל, והיו נותנים לנערים אכילה מקפה של
צדקה או מן התמחוי. ואם היתה קהלה של חמשים
בעלי בתים היו מחזיקין לא פחות משלשים בחורים
ונערים, והיה בחור אחד עם שני נעריו אצל בעל
הבית אחד, ולפחות שהיה אוכל הבחור תמיד על
שלחנו כאחד מבניו, אף על פי שהיה לבחור
הספקה232 מן הקהל היה
בעל־הבית מותר לו אכילה ושתיה מה שצריך.
וקצת בעלי־בתים הנדיבים היו נותנים גם לנערים
להיות מאוכלי שלחנו תמיד ג' נפשות והיו נותנים
אכילה ושתיה כל השנה. וכמעט שלא היה בית
בכל מדינות פולין שלא היו לומדים בו תורה, או
הבעל־הבית בעצמו היה למדן או בנו, או חתנו
היו לומדים, או בחור אחד מאוכלי שלחנו, ולפעמים
היו כלם יחד בבית אחד. והיו מקימין כל ג'
דברים שאמר רבא במסכת שבת פ“א233 אמר רבא דרחים רבנן הוו ליה בנין רבנן,
דמוקיר רבנן הוו ליה חתנותא רבנן, דדחיל
מרבנן הוא גופיה הוי צורבא מרבנן234. ולכן היו בכל קהלה וקהלה הרבה חכמים,
אם היתה קהלה מחמשים בעלי־בתים היו שם עשרים
חכמים שנקראו בשם מורינו235, או בשם החבר236, והראש ישיבה
היה על כלן וכל החכמים היו נכנעים תחתיו והיו
הולכין אצל הר”י על הישיבה. וכך היה סדר הלמוד
במדינת פולין: הזמן היה מה שהבחורים והנערים
היו מחיבים ללמוד אצל הראש ישיבה, בקיץ
מר“ח237 איר עד ט”ו באב, ובחרף מר“ח
חשון עד ט”ו בשבט, ואחר ט“ו בשבט או ט”ו באב היתה
רשות ביד הבחורים או הנערים שילכו ללמוד בכל
מקומות שירצו. ומר“ח איר עד חג השבועות, ובחרף
מר”ח חשון עד חנכה, היו לומדים כל בני ישיבה
גמרא, פרש“י ותוספות בהתמדה גדולה ולומדין בכל
יום הלכה, דהינו עמוד אחד גמרא עם פרוש רש”י
ותוספות נקרא הלכה.




3.jpg


התפיסה היהודית בלבוב




והיו הולכין כל החכמים והבחורים238 שבקהלה וכל מי
שיש בו ריח תורה על הישיבה אצל הראש ישיבה,
והראש ישיבה לבד ישב על כסא וכל החכמים ושאר
בני ישיבה נצבים עליו סביב לו. והיו מפלפלין זה
עם זה בהלכה קדם שבא הר“י על הישיבה. וכשבא הר”י
על הישיבה, כל אחד היה מקשה לר“י מה שקשה לו
בהלכה והוא מתרץ לכל אחד ואחד. אחר כך שתקו
כלם והר”י אמר מה שחדש בהלכה ואחר שאמר כל
החדושים, אמר הראש ישיבה חלוק, דהינו שמקשה
בגמרא או ברש“י או בתוספות שדבריהם סותרים זה
את זה, מקשה קצורים או סתירות בגפ”ת ומתרץ אותם
והתרוצים גם כן סותרים זה אל זה ואמר על קשיא
אחת תרוץ שני וכדומה לזה עד שהלכה עומדת על
בריה. ולפחות אינם הולכין מן הישיבה עד אחר
צהרים בקיץ. ומחג השבועות או מחנכה ואילך עד
חג הפסח או עד ר“ה, הראש ישיבה אינו מרבה כל כך
בחלוקים והוא לומד עם החכמים פוסקים ארבעה
טורים239 בבאורם, ועם הבחורים הוא לומד רב אלפס240 או שאר ספרים
ועל כל פנים עוסקין גם כן בגמרא, פרש”י ותוספות
עד ט“ו באב או ט”ו בשבט ומכאן ואילך עוסקין, עד
הפסח או עד ראש־השנה, בפוסקים או בשאר ספרים
לבד. וכמה שבועות לפני ט“ו באב או ט”ו בשבט הראש
ישיבה הזה מכבד לבני ישיבה שלו כל אחד ואחד,
שיאמרו חלוקים על הישיבה במקומו, הן לחכמים הן
לבחורים, והם היו אומרים החלוקים והראש ישיבה
שומע אליהם והיה מפלפל עמהם, כדי שיחדדו
הבני־ישיבה. והיו לומדים בכל מדינות פולין מסכת
אחת כסדר הששה סדרים. ולכל ראש ישיבה היה
שמש אחד, שהלך מדי יום ויום מחדר לחדר
שילמדו הנערים, הן עניים הן עשירים, והזהיר
להם כל ימות השבוע שילמדו ושלא יטילו
ברחוב. וביום ה' בשבוע היו מחיבים לילך כל
הנערים בקבוץ יחד אל הגבאי הממנה על ת“ת ושאל
אותם הגבאי מה שלמדו בכל השבוע, ומי שאינו
יודע שום דבר מה שלמד או שטעה בדבר אחד,
השמש הכה אותו בשבטים גדולים בצווי הגבאי
ועשה לו גם שאר חרפות גדולות בפני הנערים, כדי
שיהיו לו זכרון שילמדו בשבוע אחר יותר טוב.
וכן בערב שבת הולכין כל הנערים בקבוץ יחד אל
הראש ישיבה לשאול אותם מה שלמדו בכל השבוע
כנ”ל. בזה היה מורא ופחד גדול על הנערים ולמדו
בתמידות. גם בשלשת ימי הגבלה241 או בחנכה היו מחיבים הבחורים והנערים
לחזור למודם, כל מה שלמדו באותו זמן, וכנגד זה
נתנו להם פרנסי הקהלה מתנות ממון דבר קצוב.
כך היה המנהג עד ט“ו באב או ט”ו בשבט. ואחר כך
נסעו הראש ישיבה עם כל בני ישיבה שלו,
הבחורים והנערים, על היריד שהוא יומא
דשוקא242. בקיץ היו נוסעין על היריד זסלב ועל היריד יריסלב243. ובחרף על היריד לבוב ועל היריד לובלין.
ושם היתה רשות ביד הבחורים ונערים שילכו
ללמוד באיזה ישיבה שירצו ללמוד שם והיו בכל
יריד ויריד כמה מאות ראשי ישיבות וכמה אלפים
בחורים וכמה רבבות נערים וסוחרים יהודים, ועכו“ם
להבדיל היו כחול הים, כי מסוף העולם ועד סופו
היו באים על היריד. ומי שהיה לו בן או בת
להתחתן נסע על היריד ושם עשה חתון244, כי כל אחד מצא שם דמיונו וזוגו. ונעשה
כמה מאות חתונים בכל יריד ויריד ולפעמים אלפים
חתונים, ובני ישראל אנשים ונשים היו הולכין
ביריד בבגדי מלכות, כי היו חשובים בעיני מלכות
ובעיני העכו”ם. ובני ישראל היו רבים כחול הים,
ועכשו נתמעטו בעוונותינו, השם ירחם עליהם.
וכבוד גדול היה לראש ישיבה בכל קהלה, ודבריו
נשמעין הן לעניים הן לעשירים ולא המרו איש את
פיו ובלעדו לא הרים איש את ידו ואת רגלו ותגזור
אמר ויקום245, והיה בידו מקל
ורצועה להכות ול[ה]לקות ולקנוס ולעשות חרפות
לעוברי עברה ולתקן תקנות ולגדור גדר
ולהפריש מאסורי. ואף על פי כן היו אוהבים לראש
ישיבה ומי שהיה לו מנה יפה כגון תרנגולים
פטומים וברבורים246 אבוסים ודגים טובים היה מכבד בו לר“י247 במחצה או בכל ושאר מתנות ממון או כסף
וזהב אין שעור. גם בבית־הכנסת רב מי שקונה
מצוות היו מכבדים לר”י, ולראש ישיבה היה חיוב
להיות שלישי מן העולין לקרות בתורה בשבת ויום
ראשון של יום טוב על כל פנים. ואם היה הר"י כהן או
לוי היה חיוב שלו להיות כהן או לוי או אחרון אף
על פי שהיו הרבה כהנים או לוים בבית הכנסת.
ולא יצא אדם בשבת ויום טוב מבית הכנסת, עד
שהלך מתחלה הראש ישיבה ואחריו בני ישיבה
שלו ואחר כך כל הקהל והיו מלוין אותו עד
ביתו. וביום טוב הלך כל הקהל אחריו לביתו,
להקביל פניו ברגל. ומזה נתקנאו כל החכמים
והיו לומדים בתמידות, שיבואו גם כן לידי מעלה
זו להיות ראש ישיבה באיזה קהלה ומתוך שלא
לשמה בא לשמה ומלאה הארץ דעה.

עמוד עבודה. יש בזמן הזה תפלה
במקום עבודה, שנאמר “ונשלמה פרים
שפתינו”248. והיה התפלה מיסד
על אדני פז, בראש היו חברה שמשכימין לפני עלות
השחר “לשומרים לבקר”249,
להתפלל ולקונן על חרבן הבית. וכעלות השחר
היו משכימין בני החברה של תהלים ואמרו
תהלים כמו שעה אחת לפני התפלה וסימו תהלים
בכל שבוע. וחלילה שיעבור אדם בבקר זמן תפלה
בשנה ולא ילך לבית הכנסת, אם לא באנס גדול.
ואם הלך לבית הכנסת, לא יצא אדם משם למשא
ומתן שלו עד ששמע דברי תורה מפי שום חכם או
פרש“י250 על התורה או נביאים או
כתובים או משניות או דינים, מה שלבו היה חפץ
ללמוד, כי היו בכל בתי כנסיות כמה כתות של
חכמים, שהיו מלמדים לאחרים בבית הכנסת מיד
אחר התפלה ערב ובקר ומקימים “ילכו מחיל אל חיל
יראו [אל] אלהים בציון”251.
עמוד גמילות חסדים. היה אין שעור
לגמילות חסדים שבמדינת פולין. בראש, בהכנסת
אורחים. אם בא חכם או דרשן אחד אורח אף בקהלות
שהיו פתקין252 בשביל האורחים, לא היה צריך ת”ח253 לבזות כבודו
לקבל פתק, רק הלך אל איזה פרנס מקהלה להתארח
באשר ייטב בעיניו, ובא שמש הקהל ולקח
הקבוץ254 מאתו והראה הקבוץ אל הגבאי או אל פרנס החדש255 אשר
יהיה בימים ההם ונתנו לו מתנה כפי ראות עיניהם
ושולחין לו עם השמש דרך כבוד. והתארח אצל
בעל הבית אחד כמה ימים שירצה. וכן שאר
האורחים שקבלו פתקין היו נותנין לו פתק אחד
והתארח אצל בעל הבית אחד אשר עלה בגורלו כמה
ימים שירצה האורח. ולכל הפחות היה פתק אחד ג'
ימים. ונתנו לו אכילה ושתיה ערב ובקר וצהרים.
ואם היו רוצים לילך לדרכם, היו נותנים להם צידה
לדרך ושולחין אותם על סוס ועגלה מן קהלה
לקהלה. ואם באו מארץ מרחקים או ממקומות אחרים
בחורים או נערים, או בעלי בתים, או בתולות, היו
מלבישים אותם מיד ומי שרוצה לעשות מלאכה היו
נותנין לבעל מלאכה, ומי שרוצה לשרת היו נותנין אל
הבית לשרת, ומי שירצה ללמוד היו שוכרים מלמד
שילמד אצלו, ואחר כך, כשנעשה בחור חשוב,
לקחו עשיר אחד לביתו ונתן לו בתו וכמה אלפים
זהובים לנדוניה והלבישו בגדי מלכות, מאן מלכי
רבנן256, ושלח אותו לאחר
נשואין ללמוד חוץ לביתו בישיבות גדולות. אחר כך
כשבא לביתו, אחר ב' או ג' שנים, היה חמיו שלו
מחזיק לו ישיבה בביתו והיה מפזר257 ממון לבעלי בתים חכמים גדולים שילכו
אליו על הישיבה כמה שנים עד שנעשה גם כן ראש
ישיבה באיזה קהלה. ואף כשלא היה הנער בחור
חשוב באותו זמן, רק כשהיה לו לב טוב ללמוד
שאפשר שיהיה חכם כשילמד, בא לפעמים עשיר
אחד שהיתה לו בת קטנה ונתן לו אכילה ושתיה
ומלבושים וכל צרכו כמו לבנו ושכר לו מלמד עד
שנעשה כלי מוכן, ואחר כך נתן לו בתו כנ“ל, אין
לך גמילות חסד גדול מזה, וכן לבתולות עניות היו
תקונים יפים עד מאד בכל מדינה ולא הגיעה שום
בתולה עניה לבת י”ח שנה שלא נשאת לאיש, והרבה
נשים צדקניות עוסקות במצוה זאת, השם ישלם להן
גמולן וירחם על שארית ישראל.

עמוד הדין היה במדינת פולין כמו
שהיה לפני חרבן הבית בירושלים, שהיו מושיבין
בתי דינין בכל עיר ועיר, ואם לא היו רוצים לדון
לפני ב“ד שבעירו הלכו אל ב”ד הסמוך, ואם לא היו
רוצים לדון לפני ב“ד הסמוך הלכו לדון לפני ב”ד
הגדול: כי בכל מדינה ומדינה היה ב“ד258 גדול, כגון ק”ק אוסטרא הבירה היה ב“ד הגדול
במדינת וולין ובאוקרינא וק”ק לבוב הבירה היה ב“ד
הגדול במדינת רוסיאה259. וכן
היו הרבה קהלות גדולות, כל אחת ב”ד הגדול
במדינה שלהם. ואם שני ראשי קהלות260
מתדינים זה עם זה הולכין לדון לפני
פרנסים דארבע הארצות יצ“ו שהיו יושבים ב' פעמים
בשנה בקבוץ יחד מכל ראשי הקהלה פרנס אחד
וצרפו להם ששה גאונים מארץ פולין והם הם נקראים
ארבע הארצות. והיו יושבים בכל יריד לובלין בין
פורים לפסח, ובכל יריד יריסלב בחדש אב או אלול.
והפרנסים דארבע הארצות היו כמו סנהדרין
בלשכת הגזית. והיה להם כח לשפוט כל ישראל
שבמלכות פולין ולגדור גדר ולתקן תקנות
ולענוש אדם לפי ראות עיניהם. וכל הדבר הקשה
יביאו אליהם ושפטו הם. ופרנסים דארבע הארצות
היו בוררין להם דינים מן המדינות להקל מעליהם
המשא והמה נקראים דיני מדינה, וכל דיני
ממונות בא לפני דיני מדינה. ודיני קנסות ודיני
חזקות ושאר דינים הקשים בא לפני פרנסים
דארבע הארצות יצ”ו. ומעולם לא בא דין ישראל לא
לפני דיני עכו“ם ולא לפני שום שר ולא לפני
המלך יר”ה, ואלו היה הולך בר ישראל לדון לפני
דיני עכו"ם היו מענישים אותו בחרפות גדולות
לקים “ואויבינו פלילים”261.

עמוד האמת. שהיו בכל קהלה ממנים
על המשקולות ועל המדות ועל שאר משא ומתן
שיהיה הכל באמת ואמונה.

עמוד השלום, שנאמר “ה' עז לעמו יתן ה' יברך את עמו בשלום”262,
והיה בפולין כל כך הרבה תורה שלא היו ג'
יושבין בסעודה שלא היו ביניהם דברי תורה, כי
הכל מפלפלין בהלכה או במדרשים תמוהים כל זמן
האכילה לקים “ותורתך בתוך מעי”263. ושלם להם הקב“ה גמולם הטוב ואף גם זאת
בהיותם בארץ אויביהם לא מאס אותם ולא הפר בריתו
אתם. ובכל מקום אשר דרכה כף רגלם בתוך אחינו
בני ישראל, גמלו עמהם חסד גדול. בראש, אחינו
בני ישראל הנתונים בצרה ובשביה בין הקדרים,
הוליכו אותם הקדרים לקונסטנטינא הגדולה עיר ואם
בישראל ולק”ק סלוניקו המהללה ולשאר קהלות
בארץ תוגרמיא264 ולארץ מצרים ולארץ ברבריאה265 ושאר מדינות
תפוצות ישראל, ופדו אותן בדמים יקרים כנ"ל. ועד
היום הזה לא פסקו ידיהם מלפדות שבויים
המביאים אליהם בכל יום ויום, השם ישלם להם
גמולם.

והנמלטים מחרב האויב בכל מדינה אשר דרכה כף רגלם, כגון במדינת מהרין266 ומדינת איסטרייך267 ומדינת פיהם268 ומדינת
אשכנז ומדינת איטליא, היטיבו עמהם באכילה
ושתיה ולינה ובמלבושים ובמתנות מרבות לכל
אחד לפי חשיבותו ועושין להם גם שאר טובות.
וביותר בארץ אשכנז עשו יותר מכדי יכלתם.
והלך לפני ה' צדקתם להגן עליהם ועל כל ישראל
במקהלותם וישבו כל ישראל בשלום בשלוה
במושבותם וזכותם תעמוד לנו ולבנינו שישמע ד'
צעקתנו, ויקבץ מארבע כנפות הארץ נדחינו,
וישלח לנו משיח צדקנו, במהרה בימינו אמן
סלה.











קדרים ויונים – טאטארים ואוקראינים. יונים – על שום  דתם היונית־האורתודוכסית.  ↩



זא“ת – בגימטריא 408=ת”ח, היינו 5408 לבריאת העולם,  1648 לספירת הנוצרים.  ↩



כמנהגתו – כמנהגם.  ↩



ויכתוב על קרן השור – בטוי מן התלמוד הירושלמי  והמדרשים, וענינו – יפרסם ברבים.  ↩



לדברתו – לדבריהם.  ↩



כלבא ושונרא – כלב וחתול.  ↩



טבעת“י ביו”ן מצול"ה – 171+68+491=730.  ↩



חמי“ל וקד”ר ביו“ן יחדי”ו חבר"ו –
216+38+68+310+88=720. חסר עשרה, אין זאת אלא שהמחבר כתב, לצורך
הגימטריא, חמייל, בשני יודים.  ↩



עקרבא וזבורא – עקרב ודבורה. משל תלמודי לרעות
שנעשו צרות זו לזו. אדם שנשכוהו דבורה ועקרב כאחד שוב אין לו תקנה, שכן
נשיכת דבורה מים צוננים יפים לה, ואילו נשיכת עקרב – מים חמים.  ↩



ושבל“ת בגימטריא וכו' – ושבלת – 738; חמילעצק”י  היו“ן וקד”ר: 301+71+358=739. יתר אחד.  ↩



חמילעצקי – שמו היה Chmielnicki.  ↩



לשון שררה – לשון אצילים; הוא נמנה עם  מעמדם.  ↩



מוהר"ר – מורנו הרב רבי.  ↩



אב“ד ור”מ – אב בית דין וריש מתיבתא (וראש  ישיבה).  ↩



ימ"ש – ימח שמו.  ↩



מרבא ועד זעירא – מגדולה ועד קטנה.  ↩



הנהגות מדינות פולין – המשטר הפנימי של יהודי  פולין.  ↩



ו' עמודים – תורה, עבודה, גמילת חסדים, דין, אמת,  שלום.  ↩



נטע שעשועים – הספר לא נדפס.  ↩



זצ"ל – זכר צדיק לברכה.  ↩



הי"ד – ה' יקום דמו.  ↩



במדינת רוסיא – אין הכוונה למדינת מוסקוה, כי־אם
לחבלים הדרומיים־מזרחיים של פולין, שאוכלוסיהם רובם אוקראינים (גלילות
לבוב, וולין, פודוליה, בראצלאב וקייב).  ↩



שמ“ה – צ”ל שמ"ח, זיגמונד השלישי הוכתר למלך פולין  בדצמבר 1587.  ↩



שנ"ב – 1592 לספירת הנוצרים.  ↩



בת אחיו – רוצה לומר בת דודו.  ↩



ורדיננוס – פרדינאנד I,  קיסר בשנות 1556–1564.  ↩



צמח דוד – כרוניקה כללית ויהודית מאת ר' דוד גאנז  איש פראג, נדפסה לראשונה בשנת שנ"ב–1592.  ↩



דת האפיפיור – הדת הקאתולית.  ↩



כל אנפין שוין – כל הפנים שוות, כלומר בני הדת  היונית־האורתודוכסית לא הופלו לרעה בגלל דתם.  ↩



חרות – פריווילגיה, זכות־יתר.  ↩



השרים – האצילים.  ↩



אומה הירודה – עם ישראל.  ↩



ה' שס"ב – 1602 לספירת הנוצרים. התאריך אינו נכון,  המרידה המתוארת להלן כבר דוכאה בשנת 1596.  ↩



לפ“ק – לפרט קטן, אולם צריך להיות לפ”ג – לפרט
גדול, שהרי הוא מונה גם את האלפים. טעות זו נשנית גם להלן כמה
פעמים.  ↩



נלויקו – שני אחים היו, האחד כומר ושמו דאמיאן
והשני ראש־גדוד ושמו סמן; המחבר ערבב את שניהם, פתח בראשון וסיים
בשני.  ↩



קהילה קדושה.  ↩



טשודנוב – מחוז ז'יטומיר, וולין.  ↩



שצ“א – צריך להיות שצ”ב, המלך מת בחודש אפריל  1632.  ↩



שצ“ב – צריך להיות שצ”ג. ולאדיסלאב נבחר למלך  בנובמבר 1632 והוכתר בפברואר 1633.  ↩



ורדיננוס – פרדיננד III,  קיסר בשנות 1636–1657.  ↩



יר"ה – ירום הודו.  ↩



מלך צרפת שבזמן הזה – לואי XIV.  ↩



השצ"ט – 1639 לספירת הנוצרים. למעשה כבר דוכאה  המרידה בשנת 1638.  ↩



אחורי המפתן – תרגום מלולי של השם הגויי.  ↩



המדבר הגדול – הערבה, תאור מאוחר של הערבה  האוקראינית ב“ברית מילה” מאת ש. טשרניחובסקי.  ↩



הפוחז – הוא פאוולוק.  ↩



כאשר הם מעולם מלכי יון וכו‘ – כשם שמלכות יון
הקדומה גזרה בשעתה, בימי אנטיוכוס אפיפנס, על ישראל ואמרה להם, לפי
המדרש: כתבו על קרן השור וכו’.  ↩



לוחויץ – בעברו המזרחי של הדניפר.  ↩



לובן – פולנית Lubny, אף  היא ממזרח לדניפר, על נהר סולה.  ↩



ויצא העגל הזה – הצרה הזאת, על־פי שמות ל“ב,  כ”ד.  ↩



טשהרין – על נהר טאסמינה, שלוחה מערבית של  הדניפר.  ↩



באותה פעם – בעת ההיא; ביטוי מתורגם מאידיש  (יעמאלט).  ↩



ר"ל – רוצה לומר.  ↩



אחורי הנהר ניפור – ממזרח לדניפר.  ↩



פקיד – ממונה מטעם השלטון (המלכות או  השררה).  ↩



שוכר העיר – חוכר.  ↩



לבית תפילתם – של הגויים.  ↩



ברוד – עירו הפרטית של קוניצפולסקי.  ↩



כפעם בפעם – כמו תמיד.  ↩



קורסין – על נהר רוס, ממערב לדניפר.  ↩



פורים ת“ח לפ”ק – 9 במרץ 1648.  ↩



פשר – פשרה.  ↩



מדין ומואב וכו‘ – עפ"י במדבר רבה ב’.  ↩



ד' ימים בחדש סיון – 25 במאי.  ↩



והם מתי מספר – הפולנים.  ↩



מיניה וביה אבא וכו' – מתוכו ומעצמו בא הקרדום ביער
כלומר מן היער עצמו נוטלים בית־יד לגרזן לכרות בו את עצי היער. משל
עממי מובא מן התלמוד.  ↩



פולנואה – בוולין.  ↩



וישנוצקי – Wisniowiecki.  ↩



שמצד זה הנהר – ממערב לדניפר.  ↩



ביום ראשון של חג השבועות – 27 במאי.  ↩



אוסטרא – פולנית Oscróg,  הקהלה החשובה ביותר בוולין.  ↩



שדה לבן – פולנית Biala Cerkiew, על נהר רוש, שלוחה מערבית של הדניפר.  ↩



פבלוביטש – אף היא על נהר רוש, צפונית־מערבית  לשדה־לבן.  ↩



טשודנוב – על נהר טטרב, צפונית־מערבית  לפבלוביטש.  ↩



לוברטוב – אין מקום בשם זה ב“גלילות ק”ק אוסטרא"  והכוונה בודאי ללובאר, מזרחית־דרומית מזאסלאב.  ↩



קוסנטין – קונסטאנטין־ישן, פולנית Stary  Konstantynów על נהר סלוטש, למטה מפולנואה.  ↩



חזקות גדולות – מבצרים גדולים. חזקה – מבצר;  תרגום מ“פעסטונג” בגרמנית.  ↩



ויניצה – על נהר בוה, מזרחית־צפונית מבאר.  ↩



טשריגרוד – מדרום לבאר.  ↩



קרסני – באותה סביבה.  ↩



לעכו"ם – ראשי־תיבות: לעובדי כוכבים ומזלות, רוצה  לומר: לגויים.  ↩



קצוצי תפלין – בתים של תפילין.  ↩



פורהובישטש – בסמוך לשדה־לבן.  ↩



קוסטנטינא – קונסטאנטינופול, קושטא.  ↩



סלוניקו – סאלוניקי.  ↩



יע"א – יגן עליה אלהים.  ↩



מלכי אדום – מלכי הנוצרים (הקאתוליים).  ↩



וישלח – חמילניצקי.  ↩



רחמנא פטריה – הרחמן (אלהים) פטרו.  ↩



דין שלום דכולא נשפא – פירוש המלים: זה שלום שכולו  חושך, כפי הנראה תרגום של ביטוי עממי.  ↩



גניזן – מקום מושב הקארדינאל.  ↩



איש את רעהו וכו‘ – עפ"י אבות ג’, ב.  ↩



וכד רגיז רעיא וכו' – כשהרועה רוגז על הצאן הוא  עושה למשכוכית (העז ההולכת בראש העדר) עיוורת.  ↩



בעו"ה – בעוונותינו הרבים.  ↩



כ' סיון – 10 ביוני.  ↩



ושוטטים – ושטים.  ↩



מוהר"ר – מורנו הרב רבי.  ↩



יחיאל מיכל בן הגאון מוהר“ר אליעזר זצ”ל – ספרו  “שברי לוחות” נדפס לאחר מותו, בשנת ת"מ – 1680, בלובלין.  ↩



זצ"ל – זכר צדיק לברכה.  ↩



רובה דרובה – רובא דרובא, ברובן הגדול.  ↩



הנשואה לקוזק – רוצה לומר, אשר קוזאק ביקש לשאתה  לו לאשה.  ↩



קריוונוס – פולנית Krzywonos, מראשי המנהיגים של המרד ומפקדיו והאכזרי שבהם.  ↩



הי"ד – ה' יקם דמם.  ↩



נר"ו – נטריה רחמנא ופרקיה (ישמרהו הרחמן  ויגאלהו).  ↩



עכנאי – נחש.  ↩



באיסטרטיא וכו' – בחיל המלך (עפ“י איכ”ר  ב').  ↩



מחנווקי – פלך קייב, מדרום לברדיטשב.  ↩



שלא יתווכו להם – שלא יכניסו אותם בתוך, רוצה  לומר, לבל יקיפו אותם.  ↩



הוויוודה – שר הגליל.  ↩



בכיוון – בכונה. בפי העם: בכיון; כך אומרים  עד היום באידיש.  ↩



המלוכה – השלטון; כאן רוצה לומר: הפיקוד  העליון.  ↩



א' בחודש אב – 20 ביולי 1648.  ↩



מקומות – שכונות. “מקום” בפי היהודים בני הדורות  ההם – “העיר” הנוצרית, בניגוד ל“רחוב” היהודי.  ↩



ואילין נטורי קרתא וכו' – ואלה שומרי העיר היו  מחריבי העיר.  ↩



מוהר“ר שמשון מק”ק אוסטרפולי – בן ר' פסח. מקצת
כתביו בקבלה נדפסו, לאחר מותו, במקומות שונים. אוסטרפולי – היא עיירה
בוולין, על נהר סלוטש, מדרום לפולנואה.  ↩



מלאך המגיד – מלאך המתגלה לאדם להגיד לו עתידות  ונסתרות.  ↩



מהאר“י ז”ל – ר' יצחק לוריא, חי בצפת במאה הט"ז.  בעל זרם חדש בקבלה, הנקרא בשמו הקבלה הלוריאנית.  ↩



כה"ר – כבוד הרב רבי.  ↩



לק"ק מזריטש – פולנית Miedzryrzecz, דרומית־מזרחית לאוסטרא.  ↩



תחום שבת – אלפיים אמה.  ↩



שבת חזון – יום השבת שלפני תשעה באב, שמפטירים בו
בפרק א' של ישעיהו, המתחיל: “חזון ישעיהו”. חל בשנת ת"ח ב־26
ביולי.  ↩



סמוך להכנסת כלה – סמוך לקבלת שבת, ביום ו' לפנות  ערב.  ↩



קוסנטין – קונסטאנטין־ישן, דרומית־מזרחית מאוסטרא,  על נהר סלוטש.  ↩



קרמניץ – דרומית־מערבית לאוסטרא.  ↩



למען היחוד – למען השם.  ↩



וכן בק"ק מזריטש – הסמוכה לאוסטרא.  ↩



מאנשי המקומות – מתושבי העיר הנוצרית. (עיין הערה  3).  ↩



דובנא גדולה – צפונית־מערבית לאוסטרא, על נהר  סטיר.  ↩



בראש כל חוצות – עפ"י יחזקאל ז', יט.  ↩



ונסתם ואין רודף – ויקרא כ"ו, יז.  ↩



ובגוים ההם לא תרגיע וגו' – דברים כ"ח,  סה–סו.  ↩



היינו באושפיזא – היינו מתאכסנים.  ↩



והכמרים שהיו שם וכו‘ – הכמרים הקאתוליים,  הקוזאקים הפשיטו עורם מעליהם וכו’.  ↩



ובתי־כמרים – מנזרים.  ↩



נמי – גם כן.  ↩



תשעה באב – חל אותו שנה ב־28 ביולי.  ↩



אב“ד ור”מ – אב בית דין וריש מתיבתא (וראש  ישיבה).  ↩



ליפוויץ – רוצה לומר פילאוויץ, דרומית־מזרחית  מקוסנטין.  ↩



אצל אמת המים – הנהר איקווא.  ↩



ד' תשרי ת"ט – 20 בספטמבר 1648.  ↩



באר – בפודוליה.  ↩



קמיניץ פודולסקי – על נהר סמוטריטש, הנופל לתוך  הדניסטר.  ↩



ולק“ק בוטשטש – היא בוטשאטש, הידועה לקורא העברי  מסיפוריו של ש”י עגנון.  ↩



יאזלוויץ – דרומית־מזרחית מבוטשאטש.  ↩



זולקוי – פולנית Zólkiew,  מצפון ללבוב.  ↩



נרול – צפונית־מערבית מזולקווי.  ↩



וולחיי – רומניה דהאידנא.  ↩



הנהר ויסיל – הויסלה.  ↩



ואנשי מדינות ליטא – בכלל ליטא נמנתה גם  רוסיה־הלבנה.  ↩



הורודנא גדולה – פולנית Grodno, אחת הקהילות הראשיות בליטא.  ↩



הומיה – הומל, על הנהר סוז' ממזרח לדניפר.  ↩



סטארידוב – מזרחית־צפונית מהומל.  ↩



צרניאוב – היא טשרניגוב, על נהר דסנה.  ↩



ברהין – פולנית Brahin,  צפונית־מזרחית מצרניאוב.  ↩



ולודוה – דרומית־מזרחית מבריסק־דליטא.  ↩



לדנצק – דאנציג, פולנית Gdańsk.  ↩



רדוויל – Radziwil.  ↩



בל"א – בלשון אשכנז.  ↩



השר חרונזי – קוניצפולסקי; השווה לעיל.  ↩



ויהי אחר הדברים האלה – בחודש אוקטובר  1648.  ↩



הארבע קהלות גדולות – קראקא, פוזנא, לובלין,  לבוב.  ↩



והיו מורים להם מן המבצר – גם יהודים זוינו  בכלי־נשק, קרדומות וחרמשים, והשתתפו בפועל בהגנת העיר.  ↩



שתדלין – שתדלן, פקיד הקהילה, שתפקידו היה לטפל  בענינים שבינה לבין השלטונות למיניהם.  ↩



עוד שבוע אחד – בסך הכל ארך המצור 23 יום (3–26  באוקטובר).  ↩



זולקוא – Zólkiew.  ↩



קומרני – דרומית־מערבית מלבוב.  ↩



החזקות – המבצרים.  ↩



קורנקי – רוצה לומר: Korniakt  ↩



י“ז חשון ת”ט לפ"ק – 2 בנובמבר 1648.  ↩



טומשוב – דרומית־מערבית מזאמושטש.  ↩



שברשין – ממערב לזאמושטש.  ↩



טורבין – צפונית־מערבית מזאמושטש.  ↩



רובשוב – צפונית־מזרחית מזאמושטש.  ↩



טרניגרוד – מזרחית־דרומית מזאמושטש.  ↩



בילגריי – אף היא דרומית־מזרחית מזאמושטש.  ↩



גורי – ממזרח לזאמושטש.  ↩



קראשניק – צפונית־מזרחית מזאמושטש.  ↩



לודמיר – פולנית Wlodzimierz Wolyńsk, אחת הקהילות הקדומות והחשובות שבוולין.  ↩



לובמלא – מקומה לא במדינת וולין, כי־אם בסביבות  זאמושטש, צפונית־מזרחית לעיר זו.  ↩



לויצק – פולנית Luck,  בוולין, על נהר סטיר.  ↩



ביחוה – צפונית־מערבית מזאמושטש, בסביבות לובלין  (ממזרח לה).  ↩



זיבן בערגין – בהונגארית: Erdély.  ↩



בחודש חשון – לא דק, קאזימר נבחר למלך בחודש כסליו  והוכתר בחודש שבט.  ↩



מלתא דשויא לתרוויהו – דבר השוה לשניהם.  ↩



שעמדה אליהם – שעמדה להם.  ↩



בר מנן – חוץ ממנו, לא עלינו.  ↩



קורץ – צפונית־מזרחית מזאסלאב ומאוסטרא.  ↩



הדכס קורצקי – הדוכס של קורץ.  ↩



מן ר"ח אדר וכו' – מ־13 בפברואר עד 2 במרץ  1649.  ↩



די"ט אדר – 3 במרץ.  ↩



וחזרו השרים פניהם – הפכו פניהם.  ↩



אוליק – פולנית Olyka,  בוולין, צפונית־מזרחית מדובנא.  ↩



הוויוודה קאמינצקי – שר הגליל של קאמיניץ  דפודוליה.  ↩



אוזהוויץ – פולנית Ozohowce דרומית־מערבית מזסלב.  ↩



ויערכו שם מערכה גדולה – ביוני 1649.  ↩



באיסטרטיא וכו' – בחיל המלך (עפ“י איכ”ר  ב').  ↩



באיבוד שררה שלו – באיבוד האצילות.  ↩



זברש – על גבול פודוליה.  ↩



והשר חרונזי גיסו – נושא־הדגל  קוניצפולסקי.  ↩



כמו שכתב – כאילו כתב.  ↩



זבורוב – ממערב לזבאראש.  ↩



כמו – בערך, בקירוב.  ↩



מלך הקדרים – איסלאם גיריי.  ↩



ונתפשרו – ב־19 בספטמבר 1649.  ↩



מקדמת דנא – מקודם לכן, זה כבר  ↩



ווייוודס – ריבוי באידיש מווייוודא, כלומר,  שרי הגלילות.  ↩



בבית ועד – בבית־הנבחרים הפולני.  ↩



בזליאה – על נהר סלוטש, דרומית־מזרחית  מקרמניץ.  ↩



סטינוב – בפודוליה.  ↩



יתמי דיתמי – יתומי יתומים.  ↩



נפישי נפיחי כפן דלית איסר – מרובים נפוחי רעב,  כיוון שאין פרוטה.  ↩



קאמר – היה אומר.  ↩



עישורייתא דרבי – עישור של רבי יהודה הנשיא. רומז
לברייתא: “רבי אומר: בת הניזונת מן האחים נוטלת עישור נכסים. אמרו לו
לרבי: לדבריך מי שיש לו עשר בנות ובן, אין לו לבן במקום בנות כלום? אמר
להם: כך אני אומר: ראשונה נוטלת עישור נכסים, שניה במה ששיירה ושלישית
במה ששיירה” וכו'.  ↩



פולוויטש – על נהר רוס, בין שדה־לבן  וברדיטשב.  ↩



בימים ההם – בחודש מאי 1649 (אייר ת"ט).  ↩



שנפלו לפני היבם – אשה שבעלה מת בלא בנים צריכה
להינשא לאחיו (להתייבם) או לחלוץ (חליצה – שליפת הנעל של היבם על ידי
יבמתו אם אין הוא לוקחה לאשה). בלא ייבום או חליצה אין האלמנה רשאית
לחזור ולהינשא לאיש.  ↩



גאוני ארץ דארבע ארצות – הרבנים שבועד ד' הארצות –
המוסד האבטונומי העליון של יהודי פולין. ארבעת הארצות: פולין־גדול,
פולין־קטן, וולין רוסיא (האדומה) ופודוליה.  ↩



יצ"ו – ישמרם צורם וגואלם.  ↩



הרבה תקנות הגונות – התקנות לא נשתמרו.  ↩



ותיקנו תענית ציבור – בדור שעבר עוד היתה תענית כ'
סיון נוהגת בכמה קהילות באוקראינה ובמקומות אחרים; היא נזכרת גם בספרות
העברית (ברנר, “הוא אמר לה”; ברדיטשבסקי, “מרים”).  ↩



אשכנזים וצרפתים וספרדים – חיילים שכירים.  ↩



ברסטצקא – בוולין, על נהר סטיר.  ↩



טו“ב למנחם תי”א ל' – י"ז מנחם־אב, 15 באבגוסט  1651.  ↩



עד היום הזה – הספר נגמר בשנת תי"ג.  ↩



גם כל חלי וגו' – דברים כ"ח, סא, סב, סד.  ↩



וכי הקב"ה עביד דינא וכו' – כלום יעשה הקדוש ברוך  הוא דין בלא דין.  ↩



וממקדשי תחלו – יחזקאל ט', ו.  ↩



אל תקרא וכו‘ – עפ“י איכ”ר ב’.  ↩



רשב"ג – רבן שמעון בן גמליאל.  ↩



הר"י – הראש ישיבה.  ↩



גפ“ת – גמרא, פירוש רש”י, תוספות.  ↩



הספקה – סכום מסוים לצרכי פרנסה.  ↩



פ“א – פרק א', צ”ל פרק ב' (דף כ“ג, ע”ב).  ↩



אמר רבא וכו' – האוהב חכמים הווים לו בנים חכמים;
המכבד חכמים, הווים לו חתנים חכמים; הירא חכמים, הוא גופו יהא
תלמיד־חכם.  ↩



מורינו – תואר כבוד שניתן על ידי הרב לבעלי־בתים
בני תורה ובני חשיבות. תקנות הקהילות הגדירו את התנאים השונים לקבלת
התואר.  ↩



החבר – אף הוא תואר כבוד שניתן על ידי הרב. כנ"ל,  אלא שהתואר מורינו עולה על התואר החבר.  ↩



מר"ח – מראש חודש.  ↩



והבחורים – התלמידים.  ↩



ארבעה טורים – קובץ ההלכות הידוע לר‘ יעקב בר’ אשר  (נפטר 1340 בקירוב).  ↩



רב אלפס – הלכות רבי יצחק אלפסי (מהעיר פאס  באפריקה; נפטר 1403)  ↩



בשלשת ימי הגבלה – שלושה ימים לפני חג השבועות, על  שם הגבלת הר סיני ג' ימים קודם מתן תורה (שמות י"ט, יא–יב).  ↩



יומא דשוקא – יום השוק.  ↩



יריסלב – על נהר סאן. היריד ביריסלב היה מתקיים  בחדשי אב־אלול.  ↩



חיתון – שידוך.  ↩



ותגזר אמר ויקום – עפ“י איוב כ”ב, כח.  ↩



וברבורים – המחבר מתכון, כנראה, לתרנגולים שסורסו,  כדי שישמנו וייטב טעמם, “קאפהאן” באידיש.  ↩



לר"י – לראש ישיבה.  ↩



ונשלמה פרים שפתינו – הושע י"ד ג.  ↩



“לשומרים לבקר” – כך נקראו ע“פ תהלים ק”ל,  ו.  ↩



פרש“י – פירוש רש”י.  ↩



יראו אל אלהים בציון – עפ“י תהל' פ”ד, ז.  ↩



פתקין – פתקאות לבעלי־בתים שיארחו את  מקבליהן.  ↩



ת"ח – תלמיד חכם.  ↩



הקיבוץ – כתב הרשאה (או המלצה) לקבץ כסף.  ↩



פרנס החודש – ראשי הקהל היו מתחלפים במילוי תפקידם
לפי תור, כל שלושה חדשים או כל חודש, ראש הקהל בחדשו נקרא פרנס
החודש.  ↩



מאן מלכי רבנן – מי הם מלכים – החכמים.  ↩



מפזר – מוציא.  ↩



ב"ד – בית דין.  ↩



רוסיאה – רוסיה האדומה (גאליציה המזרחית).  ↩



ראשי קהילות – רוצה לומר קהילות ראשיות.  ↩



ואויבינו פלילים – דברים ל"ב, לא.  ↩



ה' עז לעמו יתן – תהלים כ"ט, יא.  ↩



ותורתך בתוך מעי – תהלים מ', ט.  ↩



תוגרמיא – תוגרמה, תורכיה.  ↩



ברבריאה – אפריקה.  ↩



מהרין – מורביה.  ↩



איסטרייך – אוסטריה.  ↩



פיהם – Böhmen,  בוהמיה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51349