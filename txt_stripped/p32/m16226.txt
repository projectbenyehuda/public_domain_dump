


	
	המדוע
	



שאלתיני, אלתי, מדוע,

שאלתיני מדוע אהבתיך,

מדוע רק אותך מדוע

ולא גם אחרות מסביבך?

השיביני: מדוע לך עינים,

שתי עינים כה גדולות ושחורות,

ועל ראשך המזרחי מדוע

שערותיך כגלים מתפזרות?

אמריניני: מאן לך שפתים

המתחרות באדם הדם?

ולמה מצחוק שפתותיך

ינוצח וילכד האדם?

צוארך על עדנת־כתפיך

מדוע כה רם הוא ודק,

מדוע ילבין מפניניך,

או משלג על הר החרמון?

ולחזך שתי שדיך למה

מלאות וחטובות הן כל־כך?

ושמלתך, שמעי־נא, שמה

מה מרשרשת היא כה בלכתך?

*

הידעת כעת הוי! מדוע

מדוע אהבתיכי אהב?

התביני, עכשיו, את מדוע

בל השגחתי לאחרות שברוב?

לו להן היו העינים

שיש לך, יפתי, יש,

לו דברו גם הן בשפתים

דברי להב ודם ואש.

לו נסו בנחשי־שערות

לשגעני ולעקדני עקד,

לו אמנו לרשרש השמלות

ובצחוק את לבי גם ללכד

כי אז – האמיני־נא את,

האמיני באמרי לך זאת,

כי אז אהבתין אז אולי –

אהבתין גם ממך לא פחות.

כי אז שאלוני אף הן,

כמוך, ילדתי התמימה,

כי אז שאלוני בחן

מדוע אהבתין רק אותן?










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16226