


	
	דמעות
	



תן־נא לי, אלהי, אל־האהבה,

שק־דמעות – תן־נא לי, אח!

כי לבכות אני רוצה, לבכות בהוה,

ולמות בתוך דמעותי.

הוי! דמעות; מאן דמעות אקח?

מאן אשאב דמעות ואש?

כי עיני יבשות, ולבי – אל תשכח –

התאבן ויהי לאכזב.

עברו הימים שידעתי לבכות,

לבכות עת אמרה היא רק “לא”.

ואים, הימים, שיכלתי לשקוט

בדמעות על שגעון מצדה?

כי גם אז סבלתי, ולבי כבר נשבר;

אך באו דמעות וינחמוני.

והיום, הוי! נגמר, ולבי כבר נקבר

ואין עוד דמעות שירככוני.

אלהי האהבה, אם יש לך לב,

אם חביבים לך הסובלים,

תן־נא לי דמעות, דמעות עוד מעט,

כי עודני אוהב וסובל1.

על גב הספינה










“סולב” במקור המודפס, צ“ל סובל – הערת פב”י.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16229