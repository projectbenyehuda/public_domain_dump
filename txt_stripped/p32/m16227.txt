


	
	תפלתי
	



I

אל־נא עיניך תניעי,

הוי! את, היפה בנערות,

כי יחד עם תנועת עיניך

תנוע גם לבתי.

אל־נא שפתיך תלהיבי,

הוי את, הגנדרנית מכלן,

כי יחד עם להבת־שפתיך

תשרף אז כל ישותי.

אל־נא ידיך תפקידי,

הוי, את אכזרית־הגבירות,

כי יחד עם פקודת ידיך

תפקד מאתי נפשתי.

II

אך לא: הניעי עיניך,

הניעי אותן לתכופות

הלהיבי את אש־שפתיך,

הרגילי כל יד לפקודות.

כי לבתי החולה, הנמה,

כים התערערה הוי מכבר:

וישותי נשרפה זה כמה

ונפשתי היתה לעבר.

הניעי, הלהיבי, הרגילי

צויני, פקדיני, ומשלי.

אהבי ושנאי אף גילי –

אני לא ארצה עוד דבר!










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16227