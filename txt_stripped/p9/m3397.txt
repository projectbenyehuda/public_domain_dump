


	
	הרהורי לילה
	




את הצללים המשתרעים



על התבל הנרדמה



את – שלהבת קטנה, כהה



ובודדה – את נלחמה.


  


בחוץ – שם העלטה…



היא רובצת כעופרת,



ומסביבה שדי-ליל



יעטרוה למשמרת.


  


ימים רבים היא רובצת,



נרות רבים בה נלחמו –



ומי יגיד כמה תרבץ,



כמה נרות עוד יתמו?..


  


הוי הדליקי, השלהבת,



את התקוה תוך לבתי –



אולי תפיץ מחשבותי,



אולי תשיב אמונתי…


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3397