


	
	בטרם
	



1

אפרת, אוריאל אפרת, בחור גבוה במקצת וחורור, שבירחים האחרונים היתה משום־מה שפתו התחתונה נשוכה תמיד משהו, קיבל בבוקר אחד באביב טלפונית את הבשורה, שימים אחדים לפני זה חיכה אליה בקדחת כל־כך מרובה ואחר־כך חדל פתאום לחכות אליה, משום שחשב בלב ומצא, שבאמת – אחת היא לו. הבשורה יצאה לאמור:

– ה־ה!

אוריאל שהיה אז יושב וחושש לשוב אל חדרו שלו, גזירה שמא ישכב במיטה, שכח פתאום, שאחת היא לו. משל, כאילו לא חזר ממחשבתו, נטרד ומיהר אל השפופרת. מה? מי שם? אתה זה, פזר?

וזה היה פזר, חברו חיים פזר, זה גופו, שהבטיח לו באותם הימים, שיבשרנו לאלתר, אם יצלח וישיג לו להוצאות דרכו. השד משחת! אבל תשובה שכזו מה פירושה? אותו שוטה, מה הוא צוהל שם כסוס?

– אידיוט, למה אתה צוהל שם, כסיח זה שליד השוקת? דבר דברים ברורים!

הגברת שלו, מטרוניתא אסטניסית זאת, שבדירתה הוא יושב, היתה אותה שעה מוטלת בנדנדה שבפינת החדר. היא נאנחה פתאום חרדות, משל נשבר פתאום הכיסא שמתחתה ואחר־כך התחילה קובלת:

– פו, אוריאל. מה הדברים הללו?

הלז, שכבר היה קודח במקצת, הפנה אליה בתחילה את פניו דומם. הביטו נא בזו. פו, אוריאל, וכי במה משלה הוא פוגם? ושוב – אוריאל. הוא תיאטרליות שכזו שנואה לו. יש לו, כמדומה, שם ביהודית פשוטה: אוריאל. אבל אחר־כך כבש את גרויו וקרא – כביכול, מצדיק את דינו של חברו כלפי זו:

– לא יהא אדם אידיוט!

בינתיים צהלה השפופרת שוב:

– ה־ה!

ואוריאל גנח כבושות. חוצפה שכזו! שמא הוא חושב שם, פטרייה כמושה זו שבמשקפיים, ששיח לו ושיג את אחת התינוקות הלכלוכיות, שאחרי שמלתה הוא נסרח?

הוא התחיל מחפש בקדחת אחרי כינוי אחר, יותר חזק, אבל אגב רתחה אחר במקצת וקרא:

– אידיוט… הרי אתה שומע, גולם? הנה תראה… הרי אני נוטל את אמתחתי ובא אל הנמל ואז…

מה שיהיה אז לא היה אמנם יכול להגיד בברור; אבל זה, כנראה, נבהל מאיומו ולא נתנהו לגמור. השפופרת נחפזה ונהמה:

– טוב. גם אני אהיה שם בקרוב. האנייה מפליגה בשתיים. מה? בשתיים היא מפליגה.

לאחר שנדמה השפופרת, הצית אוריאל פפירוסה וישב דומם. קצת היה לו לא טוב מזה, שהרגיש את לבו חוגג; אבל גם לטפל בזה הרבה היה חושש. השטויות הללו – ממש, שטויות שבילדות, שנטפלו אליו באלה הימים האחרונים, כבר הדאיבו את נפשו למדי גם בלאו־הכי והיא כל־כך נלאית וכל־כך דואבת – ומוטב לו, שלא יהא מחטט בזה, אם רק תרופה היא זאת. קצת חרפה יש בדבר – שטויות שכאלו; אלא שיש, כנראה, דברים, שאינם נזקקים שיבינום. חה־חה.

זה היה לפני ימים אחדים. אוריאל היה יושב אצל הד“ר שלשלת, זה היושב לנוכח, אותו ד”ר שבא לא כבר מפאריס, והיה מפהק, ושותה קהוה, ויונק פפירוסה ומביט החוצה או מסתכל בקרחתו של זה, שהיה יושב למולו בחלוק, שצוארונו פתוח, וברגליים יחפות, התחובות בסנדלים, והיה מזמזם לו בקול פוזז מאיזו מחברת, ששורותיה היו צפופות וסופה היה כל־כך רחוק; אלא שהזמזום, שאוריאל היה כבר רגיל בו, היה, לפרקים, נוח למדי והקהוה, שהד"ר היה מוזגה בליקיר, נסכה שינה קלילה. אחר־כך, כששב משם הביתה, היה שוכב ארוכות במיטתו, ויונק רצופות מהפפירוסות, ומהרהר בהרהורים מהוגנים ושאינם מהוגנים, ונרדם, כנראה, וראה את מצנפתו הישנה, אותה הכיפה השחורה והרכה, שהיה לפני שנה, מיד כשחזר מכרכי הים, חובשה לראשו בהנאה מרובה, וניגש אליה וצחק לה נוגות וקרא ברוח־נכאה:

– את רואה, כיפה? אני לא מתי.

אלו היו דברים רגילים שבשטות; אבל אחר־כך, בו באותו יום, כשהיו דמדומים כהים בחדר, והסמוור היה רותח נוגות, ורכבות הטראם היו מפרק לפרק פוזזות ופוזמות לו ביבבה מהרחוב, היה לבו כל־כך מכביד חמות וגרונו היה מלא כל־כך וחם, כמו שלא היה אתו זה כבר; ואילולא אותה מטרוניתא שלו, שנכנסה בתוך כך וישבה אצלו באנחת חשאים, ודאי לו, למגינת לבו, שהיה אז גם בוכה. אלא משנכנסה זו – יצא אחר־כך, שהיא בכתה תחתיו.

אותה ההויה הטורדת, שהתחילה אחר־כך בנפשו הנלאה, כשהיה מוטל במיטה, דיכאה אותה לגמרי. כסופה מתחוללת זו, הבאה וגורפת אתה את הגלגל אשר בשדה ומפזרת את נוצותיו המרוטות אל כל רוח, באה זו וחטפה את נפשו החרדה ומצצה ממנה את כוחותיה והשליכה אותה דוויה וסחופה ונלאה – כל־כך נלאה ודואבת. מתחילה אותה השאגה המטורפת שבנפש, זו השאגה הצורבת, שהיתה נוטפת דם גם הרבה אחר־כך:

– אדבר כילד!

נפלא. ודומה לו אפילו, שקריאה זו גופה קרא גם בקול. אמת, בתחילה, הוא זוכר, היה לו אותו דבר תמוה במקצת: דברים שבהבאי כאלו שבילדות – מה להם ולאדם שכבר נתבגר? אבל תמיהה זו רק רפרפה בנפשו ומיד אבדה. כי קודם כל בא צואר, מנדל או חיים צואר, אותו הסטודנט הגבוה והשחור והדק, שתמיד יש אתו איזה “דבר שבפינומינליות”, בכדי שיהא מסתכל בציפרני ידיו הארוכות ואחר־כך מתלהב ממנו מתונות, צואר זה, שזה לו לאוריאל שנתיים ימים ויותר, שלא ראה אותו ולא זכר אותו אפילו. זה היו פניו הרבה יותר שחורים מכמות שהם תמיד ומצחו היה מקומט קדורנית – ממש, כמו תמיד, כשהיה רוצה להגיד איזה דבר שברצינות. מתחילה היה מסתכל היטב בצפרני ידיו הארוכות, ואחר־כך התחילו שיניו הלבנות נחשפות, והוא התחיל, כדרכו, מרים לאט לאט את פניו וסוחט את המלים:

– אנחנו, בני־אדם שכבר בגרו…

ומיד הרגיש אוריאל באיזה ארס צורב שבלב, ששוב הכל ניחא לו. כי מה היא רוצה, אותה אנפה שבגרה? מה זאת – שטות? ומי הם – אלה שבגרו? ואותו חיגר, שראהו בבוקר יושב אצל הגדר שליד בית־התפילה שלהם, זה, שבתלתליו ובזקנו הלבנים ובמצחו הגדול והמקומט גאות הזכירהו את אחד השליחים שמימי קדם, זה בא בקב שלו ודיבר אליו בתחילה רכות ונוגות:

מאי שאני, בני? כלום האמת אינה תמיד אחת?

ואחר־כך שתק קצת וסיים באותו צלצול קשה שבקול ובאותה תפיחת הגידים שבמצח, שאוריאל היה חושדו בהם גם בבוקר כשראהו יושב, לכאורה, דומם ואוחז בפנכתו הריקה ומביט בשלוה השמימה:

– ואם תמצא לומר – אדרבה. תהא זו יותר מגונה.

ואז כבר החליט אוריאל והיה רוצה להגיד לה, לאותה כיפה שחורה ורכה, שהיתה מוטלת לרגליו ופיה למטה, היה רוצה להגיד לה בדברים פשוטים וברורים, כי שוב אי־אפשר לו, כי הדבר כמו שישנו הרי הוא איום, כי הוא, אותו אוריאל אפרת גופו, שהיא זוכרת, שהיה נוהג בה כל הימים, שלא יהא חובשה אלא אם־כן כלפי הראי, הוא זקוק למפלט ודוקא מיד. ממש – דברים שבילדות, דוקא דברים שבילדות. ולא זו בלבד – אלא שהוא זוכר, שלבו לחשו אפילו לבכות. פשוט, להשתטח אפיים ארצה, ולהיות מכרסם אדמה זו, שדשאיה הירוקים חיים ומלבלבים, בשיניים, ומכה אותה באגרופים ותוחח, ממש תוחח אותה, בציפרני הרגליים, כחיית הבר זו, שהכתה אותה שמש במדבר, ואחר־כך – להיות בוכה, להיות בוכה מרה ומבכה את נפשו ואת חלומותיה גם יחד. כי – הבל הבלים! בשלמה לא יהא אדם בוכה? שמא בשביל שיהא יותר כדאי? יפה? אבל כוי הוא שפורח באויר – וכבר איחור מלתא. פזמונות שכאלה לא באו מתחילת ברייתם, אלא בכדי שיתבלו בהם חלומות לגימנזיסטות ודיסקיפלינה לסרדיוטים… חה – פילוסופיה! אבל באותו לילה שלאחר זה היה שוהה ומאחר בחדרה של הגברת ולא שב אל חדרו אלא בשתיים, כשהיו כבר החלונות כחולים. ואחר־כך, כשנזכר בנדודי שינה את הגלויה, שקיבל לפני ימים מאת אבא שבצ., באה מחשבה אל לבו:

– ואולי הצדק אתו. הוא קורא לשוב הביתה; אפשר כדאי באמת לנוח קצת?

ובבוקר, מיד כשקם, מיהר ומצא את פזר, את חברו משכבר, חיים פזר, וזה הבטיח לו מה שהבטיח בהתלהבות שבהנאה. הי־הי, זה יהיה נפלא. והוא היה תמיד חושב ותוהה: למה זה אוריאל שוכח אותה פינה חביבה שלהם לגמרי? אח, זה יהיה נפלא. אמת, אותה פינה היא קצת טרחנית, שרי ליה מריה, הי־הי; אבל הלא היא כה חביבה. הלא גם הוא יבוא לגור שם בקרוב. הוא בא לגור שם בכל שנה ושנה בימות החמה – בחינת גרסא דינקותא. הי־הי, זה יהיה נפלא.

לאחר זה ירדה, לכאורה, שלוה אל לבו של אוריאל, אלא שהתחיל שוהה יותר ויותר אצל המטרוניתא שלו, ופניה הכהים של זו, שהיו תכופות נוגים למדי, היו אורים ואורים מיום ליום. אתמול בצהריים, כשהיה אוריאל יושב אצלה ככה, היה בתחילה שותק ארוכות ויונק פפירוסות רבות, ופתאום קם בבת־אחת, ובא אל חדרו, ושכב דוקא במיטה, וכבש את פניו בכר וככה נשאר שוכב הרבה. אחר־כך, כשנכנס אליו הד“ר שלשלת וישב והתחיל מדבר ארוכות, הפקיר לו זה את חדרו ואת גופו ואת פניו כולם, אלא שאת העיניים לחוד צמצם והשאיר לו לנפשו. ולאחרונה, כשנזכר הדוקטור וסיפר לו, שצואר, מנדל צואר, אותו היוריסט הגבוה, זה, שתופש בכינור, כותב לו מחורש־מצל שליד צ., ששם מחכים לו, לאוריאל, שהוא יבוא לשם, היה אוריאל מדבר לו, שמקצת אמת יש בדבר. הוא אמנם קיבל מכתב מאת אבא, שזה היה רוצה, שיבוא לנוח קצת; אלא שמנוחה זו אינה אלא דבר שבשטות. חה – כאילו הוא זקוק לה. באמת – כלום הוא זקוק לה? ואפילו אם היה זקוק לה, ברי לו, שלא היה מוצאה. אלא מאי? להתראות סתם? אבל דבר זה אבד לו תכנו לגמרי. יש שאתה נזכר פתאום בארשת פנים חביבים שבלב טוב, בבוקר אחד צוהל של נגוהות, בלילה כחול של מנוחה, כביכול – אבל הלא זה אינו כלום לגבי מה שיש. לא־כלום. ומה שיש – לית אתר פנוי מיניה, חביבי. לית אתר פנוי מיניה! וכשראה, שזקנו הצרפתי של הד”ר נסוג קצת אחורנית ופיו רוצה להשיב לו, באה פתאום איזו חרטה מכבידה ללבו, והוא התחיל מתמודד, ומיהר ושכב במיטה וקרא:

– חה־חה. ואם לטפל, חביבי הד"ר – אם לטפל, אז יש מקום חשוב למדי גם לשיניה הכהות והארוכות של זו המטרוניתא החביבה שלנו, של אירינה וסיליובנה הטובה. הלא, אירינה וסיליובנה החביבה?

אבל אחר־כך כשנפטר מהם הד"ר, היה שוב שוהה ארוכות בחדרה של הגברת, וכשהיה זוכר את חדרו, היה שוב לבבו נסגר ונפשו היתה חרדה. הבוקר שוב חזרו השטויות הללו. והנה התחיל אותו לב שוטה חוגג אפילו… לאו. כלה מאתו ונחרצה, הוא נוסע – ומעשה וסופו. הרי אלו, כנראה, נרוים ויש לגמור אתם מיד.

לאט לאט התחילה אותה קדחת קלילה, שאחזה אותו לפני זה, חוזרת אליו שוב, והוא קם. פו, גולם שכמותו! במה הוא מחטט? הטרם יראה שהדבר יפה? שהדבר נפלא? הלא פירושו של אותו דבר הוא – חסל! בחיי ראשו השוטה! הלא הוא היה בתחילה כל־כך מחכה לזה – ומה זה ראה פתאום? פו!

הוא התחיל מטייל בחדר וידיו היו בצלחותיו וחזהו היה זקוף וקליל. פזר השיב, שיהיה אצל הנמל; הוה אומר: הוא השיג. הוה אומר: אותו שוטה שבחרוזים השיג לו, לאחרונה, להוצאת דרכו והוא נוסע, נוסע – וסוף לכל השטויות הללו! חה־חה. ולא נרוים הם אלו בתכלית הפשיטות? הלא מאפו יצאה לו דירתו זו היפה, ואפילו זו המטרוניתא שלו, ששיניה מלבינות מחרכי שפתותיה, המשורבבות כל־שהוא. כי כלום אפשר היה שיהיה אחרת – אדם יושב אצל נפש שכזו ותוסס לו כחמרא אדרדיא? בבוקר – נשיקות וביצים וחלב וסופגניות, ובלילה – נשיקות וביצים וחלב וסופגניות… אבל בשם האלוהים! ככה היה יכול אפילו שקספיר הגדול, למשל, שיגולגל בבוקר אחד באחת הסופגניות הללו, השלוקות בחלב ומטוגנות בחמאה, כאלו שהיא מגישה לו בכל בוקר ובוקר. ומלבד זה – סתם קיוב. קיוב זו ההומייה, המצלצלת, הרצה, המשקשקת; אלו האוכלוסים המרובים, המשולקים מחום, הנדחקים ונחפזים ומרגיזים ונרגזים; הפנים הללו, הרטובים והגרויים, והלסתות האדומות, הכוססות בקול שבצלצול ב“קרקווית”, ואפילו אלו הארוחות שבהרוחה שבזו ה“אירופית” – לאו! החוצה! החוצה! לאוירו של הקב“ה! אל אותו המרחב ואל אותו ההפקר, שנפשו אובדת אותם יותר ויותר. השד משחת! שני ימים ויותר באנייה, שני ימים ושני לילות של אביב מלבלב באנייה, החוצה את הדניפר שהוא אוהב, ואחר־כך בהומל – אחר־כך אולי ימים אחדים בהומל, אצל הליצנים הללו, שבשכבר הימים היו לו, לפרקים, כל־כך חביבים, אותם, שהאחד מהם, זה הדומה בפניו לארטיסט מהאופרטה שההצלחה שרויה אצלו, אינו לובש בימות החמה את בגדיו לגמרי ומטייל ימים ולילות בחדרים בתחתונים מקוצרים, ושר, וצוחק רמות, וכותב שירים קלים, שלכאורה יש בהם מחלקת צוארה הצח והחביב של רחל, זו אחותו הבריאה והצחקנית, שודאי כבר נישאה לאיש. והשני שבהם שותה – אח, כמה הוא שותה, זה השני שבחבריא, אותו שזקנו ושפמו אינם צומחים כלל, להותו הגדולה, ותמיד, כשאתה מביט אל פניו השזופים והחיורים, שחטמם סולד, הרי אתה רוצה דוקא, שתמצא גם חטוטרת בגבו; אלא שזה, כמו להכעיס, הרי הוא דוקא ישר ויפה. שותה הוא יחידי ובמתינות, וכל זמן שיש לו פנאי, אינו זז מהפסנתר, או שהוא מספר דברים שבחדודא, או כותב קריקטורות ממכריו. ואותו השלישי, זה שכנפי נחיריו הגסות זזות תמיד ושפתיו הבולטות קצת והרוות, כסבור אתה, תתפשטנה לאלתר מחמת הי־הי רחב שבהנאה, עד שעיניו הלוהטות מסתירות איזה סוד טמיר – זה מתגולל ומתגולל לו בסופה, כשגופו נטוי הצדה ורגליו מהלכות בקיר. ופתאום מתחילה רוקדת מחזהו איזו שלשלת דקה שבנקמה, אותה המוצאה לה ביטוי בא־א ארוכה ופוזזת, וכשהוא קם בתוך־כך בהמולה, הריהי נפסקת פתאום וגומרת בביטוי אחד רוסי, שאינו מהמהוגנים. ליצנים חביבים, אותם ואת המרחב שמסביבם ואת ההפקר שבתוכם יכול היה רק גולם שכמותו לשכוח. חה־חה. ואותה אמא שיש שם – גם זו. אותה אמא גבוהה וחזקה, שכל זמן שהיא בבית, הרי חניכי־שיניה כוססות תמיד ביחד את השפתיים, ו”לילדים" הרי היא מוצאה חדשים לבקרים שמות משונים של לוי, ותמיד היא נלחמת אתם מלחמת־יד, וכשלבה זח בה, הרי היא נוהגת לדבר אתם בשפת־אילמים למחצה. לא הרבה – ימים אחדים יישב אתם. אתם יישב יומיים או שלושה; ומשם – לגיא! הכרמלה! אל אלוני המולדת שלו, השאננים, אל אותם הרחובות השלוים, שבתיהם הלבנים מסתתרים אחורי אילנות גבוהים ומלבלבים, אל אותה האורה הישרה והשוקטה, שפרפרים צחורים רוחצים בה דומם, ודומם הם רודפים אחרי פרפרים אחרים, צחורים ודוממים שכמותם, אל אותן הגדרות הנמוכות והארוכות, שבמסילה הרחבה שאצלן מצפצפים זרזירים שובבים ומרדפים את חסילי־האביב המנצנצים ובורחים… אה, השד משחת! תהא זאת אחרית או שתהא זאת התחלה – אחת היא לו. ליותר אינו זקוק כלל, ביותר אינו רוצה שוב…

בקרוב התחילה אצלו אותה הלחישה הגרויה שברקות, זו שההליכה קשה לה ביותר, כשאדם מתחיל מרגיש בחזה עם כל פסיעה ופסיעה מטלית של גלוש1 בלה במקום לב. אוריאל הפסיק את טיולו, ומדי הביטו אל המטרוניתא שלו, שהיתה כל אותה שעה מוטלת דומם ובפנים של נעלבים ואינם עולבים בנדנדה וכפיה הקטנות אוחזות בסומכות, התנפל אל פינת הסופה הרכה שממולה ומיהר להצית פפירוסה. השד משחת! אספלניות אלו – תמיד הרי אתה מוצא אותן באשר לא נדרשו. נו, למה זה יושבת בכאן ופניה ארוכים? את השטויות הללו כבר אינו אוהב. וכי מה הוא נוטל משלה? או שמא היתה חושבת בתחילה, שנצח יהיה לה מי שיהא שותה את ביציה? חה. הארי־כה פניה – משל שממית באה אל גרונה. במטותא, לא בו באשמתו, שפוקה אוילוביטש שלה, זה האינז’ניר הקצר והמסורבל בבשר, קרחתו הורודה רטובה לו תמיד וירחים רצופים אינו נמצא בביתו?

אבל אחר־כך הגישו את ארוחת־הבוקר, ואוריאל היה יושב וצוחק דומם לקראת המטרוניתא, שהיתה גם־כן מצחקת לו נוגות, והיה מקבל באהבה את כל מצוה קלה כחמורה שלה. ביצים שלוקות? אדרבה ואדרבה. מה? כוס חלב יש לקנוח? אח, זה יהיה יפה. אבל – סופגניות! אל מלא רחמים – סופגניות! המנוולות הללו! וכמה דשנות! דומה, אדמדמות במקצת ובמקצת מחורכות – כביכול, יבשות וקשות; אבל נוטל אתה אחת בפה – והנה החמאה מסתננת ושואגת תחת השיניים. חי ראשו, שזה נפלא! אח, ומאלו הוא נפטר עכשיו – נפטר, אירינה וסיליובנה…

בצהריים, כשהיתה אירינה וסיליובנה משוררת וצוררת לו את אמתחתו, היה אוריאל ניצב בכתפו אל אחד החלונות, היוצאים אל הרחוב, וידו מהפכת וחוזרת ומהפכת בגלויה המצוירה, שהכניסו לו זה לא־כבר מאת הפוסטה. בכל היתה שמש, שמש אביב בריאה וצוחקת; קרניים צחקו במרכבות הרכות שחלפו, ופזזו באוכלוסים המגוהצים שנחפזו, והציצו מדרבנות האופיצירים שטפפו, וכרכרו בשלטים הגדולים שהבריקו. מרכבות הטראם היו שואנות ויורקות רצי תכלת ארוכים, והללו אובדים בזוהר הצח. בחלונות הבתים שבנוכח הלכו רצי זהב, וחופת התכלת האורה שבמרום היתה רומזת ומאירה פנים לציצים הזכים והורודים, המסתתרים אחורי האשרות הגזוזות שבגינות, ולפרחים הירוקים שבמרפסות. ושם, אחורי הרחוב הרחבה והנוצצת, בים האורה השלוה שבמרחקים, הרחק הרחק אחורי האוניברסיטה האדומה והרבה הלאה, היו חרדים ואינם נראים משאות־נפש טהורים שבילדות, וחלומות כמוסים, חלומות שהיו ואינם וחלומות שיהיו ויאבדו, היו מרחפים דומם ונאחזים בצמרות, המטושטשות באותו האד הכחלחל, זה המתמר שם באופק… ריבה זו, שחלומותיה ודאי גם־כן שם, מה היא רוצה ממנו? אילו היה אפשר לו לאדם, שיהיה גם הוא באותה התמרה קלה, המתמרת שמה, הרחק הרחק בשדה, מאותה ארובה, שבצמצום אפשר לראותה, ומתרחבת ומתפשטת ובטלה בשטח־התכלת הגדול הזה.

אוריאל צחק מנחיריו והצית פפירוסה והביט שוב אל הציור שבגלויה שבידו. ריבה נוגה ניצבת אל אחד האילנות, שצלו מביט מהמים הנוגים, ומביטה אל הנחל. מה זו מספרת לו? נשרו הזלזלים. האילנות נחשפים. קורי־זהב נמשכים ונמשכים. אח, היה אושר ולא ישוב האושר. אותה שדה רשמה מתחת:

– ידידי, בוא אלי בבוקר השכם. בוא והקשיבה. מאותו יום, שבא הדבר והיה, אני נוגה בבוקר השכם.

אוריאל נטל גלויה פנויה. חה. אבל תמיד יש בדבריה של זו משום רחישה שבנפש. השד משחת! צמתה של זו, אותה צמה שחורה וארוכה, היורדת ומתלבטת לה למטה מהמתניים, יש בה, דומה, גם־כן משום אותה רחישה גופא. מה היא רוצה ממנו?

הוא ישב וכתב במהירות:

– אל מלא רחמים! אבל את – פואיטיתא2, מטרוניתא מיליה, פואיטיתא בחסד אלוהים. ברוכה את לי, יקירה, ולימים הבאים. הכורע דומם – אוריאל.

כשמסר את הגלויה לידי השפחה, בשביל שתורידנה אל הארגז, חשב:

– מה אני רוצה ממנה?

ואחר־כך, כששב להביט החוצה, התחיל פתאום צוחק במשובת ארס משונה, שהתחילה צורבת את חזהו בכאב לוחש. הגברת, שהיתה אז מטפלת בחדר השני, הפסיקה את שירתה ונבהלה אליו. פניה היו מזמנים לצחוק ולרוגזה גם יחד;

– מה שם? מה זה?

– חה־חה־חה, ראי נא. אותו הרוח השובב. זה של הדוקטור, חה־חה־חה. מאחת המחברות של הדוקטור החלכה, חה־חה־חה…

הגברת ניגשה אליו והציצה. במרפסת, הבולטה מדירתו של הדוקטור שלשלת שלנוכח, היתה ניצבת אוליטה, זאת השפחה הדובה שלו, כשרגליה פשוקות ברוחה והידיים החשופות והאדומות שלוחות באויר ואומרות לחבק את כל השטח – משל תרנוגלת היא אומרת לצוד. אבל פניה הגסים והקהים היו – היאוש הנורא והפחד. באויר השוקט, שמחוצה למרפסת, היו נישאים ומתהפכים שני גליונות נייר כתובים, ששורותיהם צפופות. כשהתחילו אחר־כך יורדים, התנפלה השפחה אל הגדר של המרפסת והשתחותה אליהם, והגברת פרצה באנחה חרדה, כי אמרה, שהיא נופלת; אבל מיד אחר־כך פרצה בצחוק גדול, ואוריאל התחיל מחקה את תלונותיו הרגילות של הדוקטור:

– או דיאבל3! השפחה, השפחה היא שוב זו! שור הבר הזה, שבשרו המגושם לא נברא, אלא בכדי שיכינו ממנו קציצות בשביל איזה מרזח של שיכורים! שמתאית זו, יסלח לי האלוהים! וואו־ז־אי־ט אינ.. צ’ורט ווזמי4! הרי… הרי את פרה… הרי אני אומר: פרה אדומה… פרה אדומה את… התביני, או דיאבל!

הגברת היתה צוחקת ומתאנחת כבושות וקוראה מפרק לפרק בחולשה:

– חדל! חדל!

אוריאל חדל והתחיל דובר סתם; אבל אותו כאב משונה, שהיה לוחש בחזהו, לא הרפה ממנו:

– אה, הנה בא אחד והרים אותם. ראי נא, ראי – כיצד התנפלה אליו זו. הרי הדבר דומה, כאילו את אמה יולדתה מלסטמים שם, חה־חה. אח, ואותו דוקטור חלכה ודאי שאינו יודע מזה כלום. לה גרנד קונסיפסיון ד’הומניטי5 בסכנה שכזו – חה־חה – והוא אינו יודע מזה כלום. יושב הוא לו עכשיו בכיסאו הרפוד והפידז’ק שלו לבשרו, או שאינו לבשרו, ורגליו היחפות נתונות בסנדלים, יושב לו שחוח, וקרחתו צוחקת כלפי חמה, ופניו גם־כן צוחקים כמוה, ושפמו הגזוז דובב, וזקנו הצרפתי רוקד, וידו כותבת וכותבת וכותבת צפופות – נקודות מבט, ואבסורדים, והרמוניה כללית, וזרמים שבחיים, ולה גרנד קונסיפסיון ד’הומניטי, ובלאו הכי – איל נ’אי א פוינט די סליו…6 חה־חה. אבל ראי. הנה הוא בא מהרחוב. הוא גופו. מזלה של אותה שפחה אומללה הוא שגרם! לפני הארוחה, וכבר ברחוב? אבל הנה ראה אותו, כנראה. חי ראשו – ראי! זקנו התחיל רוקד. אפשר – אליו הוא דובר? אירינה וסיליובנה!

אוריאל פתח את האשנב והוציא את ראשו החוצה.

– חה־חה. בונז’ור, מסיו לי דוקטור. בונז’ור וגם – אדיו. מה?

– כיצד? כיצד? אפשר שזה אמת? והוא היה מתוכח. אדם אומר לו אתמול בפירוש… חה־חה. והנה זה אמת? הוא נוסע? נוסע ודאי?

הוא נכנס אל הגינית שליד הבית וניצב אצל הורדינה והגיש את חטמו אל אחד הפרחים.

– מ־נה! זהו פירושו של מוצא שפתיים אצל האדונים המודרניסטים, חה־חה. אבל אפשר, שאליו לא יסור אפילו? ראשית, הלא יש גם לו שייכות כל־שהיא אל אותה פינה של מר. הוא אפילו הבטיח כבר לבוא לשם. הוא כתב כבר לאחיו שיבוא. ומלבד זאת הנה גמר אתמול את המאמר ההוא לגמרי. חה־חה, זה אינו מאמר, מר אוריאל; זהו אתרוג הבא מקורפו! יפה אמרה ממזל תלישא… או דיאבל! והוא היה מתוכח את זו. היא אומרת: נוסע, והוא – לאו. היא – נוסע, והוא – לאו. והנה הפסיד שוקולדה… חה־חה. מה הוא מביט? ממזל תלישא, אותה, שפגש אז בתיאטר… היא אמרה לו זה בשם פזר…

– ממזל תלישא? אח, ממזל תלישא. זו ש…

– זו ש?… אח, לץ זה שמכת הליצנים, אה? מסתמא כבר יש לו בה סימנים מובהקים, חה־חה; אבל למה אינו גומר?

– מה אדוני הדוקטור סח? איזו סימנים? אלא שנזכרתי פתאום, שלא לזו כיונתי.

המטרוניתא, שהיתה אז מטפלת לא הרחק מאוריאל ומקשיבה גם היא אל שיחתם, שאלה נמוכות ובצחוק כבוש:

– זו שאמרת, שכסבור היית, שחטמה יורד ריר?

אבל באותה שעה ראה פתאום הדוקטור במדרכה שמנגד את שפחתו החרדה, כשהיא מקבלת את הגליונות מידי האיש הזר. הוא טפח נואשות בכפו ובשוקו, וזקנו התחיל רוקד מהירות:

– אח! אח! אח! או דיאבל! אותו שור הבר הנורא! שוב! שוב! שוב פיזרה לי שם את הניירות אל כל הרוחות, שמתאית זו!

ולאוריאל נדמה, שמרכבת־הטרם הרוגזת, אותה שמיהרה וחלפה בה בשעה את הרחוב, חטפה את הדוקטור במרוצתה ואכלה אותו, אכלה את החלכה ושריד לא הותירה. אבד הדוקטור, וכזכר ממנו, היה רק הפשפש של הגינית פתוח ואצל הורדינה המלבלבת ריחפו המילים:

– אח! במחילה מכבודו. אל הנמל נתראה… גם ממזל תלישא יוצאה היום… אח!

אחר־כך בא פזר. אוריאל היה אז כבר שוכב למחצה בסופה, כשברכו האחת מונחת על חברתה והרגל האחת תלויה באויר. המטרוניתא שלו, ששירתה כבר חדלה, היתה יושבת בפינה אחרת שבסופה ושותקת, והמלתחה היתה צרורה ומוטלת אצל דלת־הזכוכית, שהיתה פתוחה אל הגזוזטרה. פזר היו פניו ורקותיו הגדולות שלוקים קצת ובאחת הרקות בגבהה פרחה מחמת גירוי שבחום והיתה מאדימה אבעבועה אחת מרוככה. בידו היתה קופה של גזטות. אה, האמתחת כבר מוכנה, ה־ה? הדא מלתא היא, חביבי. הוא נפל אל הכיסא שלנוכח הסופה, ומיד נטלו שתי כפיו את הסנדל הצהוב של שמאלו והניחוהו על ברכו הימנית. אחר־כך נכנסה ידו האחת אל חיקו המלא והבולט והתחילה שם מרשרשת בניירות. יקח אופל! אותו החוטם הגדול והשלוק הוסר הצדה, והמשקפיים הבהיקו והתחילו מהלכות ומחפשות בגלויה המצוירה, שהוציא מחיקו. ה־ה. אוריגינל, הוא אומר, ולא בתולה. רואה הוא? מילי זו – יקח אופל. ה־ה “אח! – היא כותבת. – אח, אלמלא אותו חוטם, אלמלא אותו חוטם גדול ושלוק, שנפשי המזוהמה סולדת בו כל־כך, ממש, כמו שהיתה סולדת באותם החלזונות החלקלקים, אותם המפרכסים בפה, פזר, שהאכלתני בימות־הגשמים אצל סימדיני. הוא אינו טופח קצת בנחיריו – פזר חביב. בנחיריו אינו קר במקצת ודומה במשהו לטופח?” ה־ה. “אבל כתוב, אדם חביב. כתוב למיליה זו המטורפת, לכאורה. ידידי הורציוס! מי יגיד מה יגיד יום?” שלהבת, הוא אומר, ולא בתולה. ואחר־כך שוב: “כל אותם רחשי הכבוד, שנפשי רוחשת לשלשלת, לאותו הדוקטור החביב שלשלת, תמסור לו את כולם. כמלוא הנימא”. הוא כבר ראה אותו היום. הוא היה שמח מאוד ונטל ממנו את האדריסה שלה. אח, אמת. ופה בפינה – הנה: “ואוריאל היכן הוא?” ה־ה. הוא התחיל מחזיר את הגלויה אל חיקו ומשקפיו היו נוצצות ומחפשות מסביב. שדה, הוא אומר, ולא בתולה. יקח אופל! פפירוסה יש, אוריאל? הלא אירינה וסיליובנה צריכה שתהא מכירה את זו – לאו? אה, צר לי. אכסמפלר, הוא מבטיח לה. אירינה וסיליובנה, מה חדשות כותב פוקה אוילוביטש מאסיה שלו, ה־ה? היכן הוא? בצ’מקנט? צ’מקנט. ה־ה. הוא זוכר. הרי זה אצל צית קיזיל־קום. לאו? ה־ה. צ’מקנט. חודז’נט, טשקנט – אסיה! אבל אירינה וסיליובנה, גם היא פה יש לה שיח ושיג את אסיאטים גמורים – יודעת היא? אזרחי פלשתינה כשרים, ה־ה.

הוא נטל פפירוסה והגישה אל פיו בסגנונו שלו: אוחזה בקצה המונדשטוק7 ביד זקופה ודבוקה, שאגודלה בולטת אצל אזנו, ושפתיו נמשכות אליה; וכשהוא מתחיל יונק ממנה – כסבור אתה, שזה הוא נושך את כפו בזהירות שבחיבה. אוריאל נזכר פתאום באותה קאריקאטורה של זה, ששלח לו לפני שנים האחד שבאותם הליצנים שלו, ופתאום התחיל צוחק בקול. פרצה בצחוק גם אירינה וסיליובנה, לאחר שהביטה אל אוריאל ופקפקה כל־שהוא. פזר הביט אליהם בתחילה נבוכות במקצת ואחר־כך התחיל גם הוא מקבל הנאה. ה־ה. אותו מכתב הוא, שהוליכהו שולל. נו, זוהי כבר בתולה, אחא! הוא כבר החליט, שבדרכו הביתה יסור אליה. יסור – ויהי מה. אחר־כך אפשר שיביאנה אתו גם אל אותה פלשתינה. היא כתבה לו אחת בפירוש, שהיתה רוצה מאוד בזה. ה־ה, תהא שנה זו שנת חדוה באותה פינה – דוק נא… ושוב נפל ראשו הצדה וידו התחילה מרשרשת בניירות שבחיקו, והוא התחיל מוציא ומונה מספרים מדויקים ממכתבים רבים. צואר שם. צואר יושב שם, כותבים לו, זה כבר. הוה אומר: קווצות ושמלות יש גם־כן, ה־ה. יפים כותב, שאצלו מחכים לאורחים. סיפרו לו, שאותם שבהומל יוצאים השנה לחורש־מצל – שוייצאריה זו שבצ., ה־ה. הד"ר שלשלת אמר לו היום, שממזל תלישא גם היא תהא שם. גם היא אמרה לו כזה. הוא, שלשלת גופו, ודאי שיהיה. הוא כבר נדבר אתו, שייצאו יחד מקיוב. זה יהיה מיד כשייפנה – מיד. לאחר חודש ימים, בקירוב, ואפשר, שגם פחות מזה. אח, אילו היה גם הוא יכול להפטר מיד מאותה הקונטורה הארורה שלו. את חייו כבר מררה לו – זו. אותה שאיה שבלב – יקח אופל! ואתה שב כל היום כולו וחרוק, וחרוק, וחרוק באותו קולמוס ארור, כאילו – יקח אופל! והוא גנח גרויות וכפיו חיבקו שוב את הסנדל הצהוב שעל ברכו. שכזה הוא הדבר, ידיד טוב. אבל הרי כבר אחת ודאי, אוריאל. כבר יש למהר קצת. נו?

הוא התיק בסריטה שואגת את כיסאו וקם. אירינה וסיליובנה נטרדה בפינתה והתחילה מביטה דומם וחיורת קצת אל אוריאל. זה הוציא את אורלוגיו, והתחיל מתרומם מתונות, ופטפט, ואחר־כך צחק והתמודד:

– אה? כבר יש למהר? יש למהר, אמת. איל נ’אי א פויאנט די סאליו, כנראה… חה־חה־חה. או־וי, כמה אני מתעצל. נו!

2

ביום השלישי שלאחר אותו יום, בבוקר השכם, בטרם נראתה רגל ברחוב, דרכו רגלי אוריאל שוב, לאחר הפסקה רצופה של שלוש שנים ויותר, ברחובותיה הרחבים והשוקטים של הומל, כשזו ישנה; והללו, שהיו מרובצים במקצת מטל שבלילות, קצת נוגים והוגים בחלומות כל־כך קרובים, לכאורה, שכבר נתיישנו והיו לרחוקים כל־כך, היו פולטים חזרה בצלצול כבוש את כל הד והד זר, שהביא אתו זה ממרחקים. היו השמים גדולים והיו שלוים ומהרהרים גאות, והתריסים היו סגורים ומוגפים באלכסונם, ואוריאל היה נושם לתוכו את האויר הצח והשוקט, ונפשו היתה סופגת מנוחה לצמאונה, וארכובות ידיו ורגליו, ביחד את מחשבותיו שנלאו, היו כושלות ברחישת הנאה מתוקה. בכונה או שלא בכונה תחילה נגוז פתאום ובטל איזה תחום חשוב שבלב, וצמח ונזכר במלואו שחר אחד רוה, שחר שבילדות סופגת, שלאחר לילה של טיול צוהל בדוגית. כיכר השוק הנמה שבמולדת ופיהוקו המצלצל של השומר. הכלבים החברברים, הרובצים אצל האטליזים הסגורים, ואניצי החציר מדאתמול, המבהירים מטל שבאפלולית המחוירה ומספרים מסינרים לבנים, ומשלוה שבדמדומים, ומאושר שבגניבה, ומקולות חביבים שבצחוק – שלות שחרית זו, החולמת בפינות המולדת הדחויות… וכל־כך זר היה וכל־כך היה רחוק אותו חלום משונה שבאגדת־פלאים רחוקה, שארגו דוקא בשלוה זו האזניים הגרויות, האזניים הקשובות חולנית – אנחת חשאים, כביכול, גוססת, כשהיא גלמודה, ומפרפרת, ומקוננת בחולשה, וקוראה משום־מה תגר בכדי. ולא חלום היו, לא חלום שבנפש גרויה ואובדת אורח, אלו הפנים הנוגים, אלו הפנים הטהורים והנוגים, שחורו, כביכול, לנצח פה, באחת הפינות הנידחות שבחצר דחויה זו, שביתה השחוח מבקש רחמים, או שבנוה שלום זה, שתריסיו המגוהצים כחולים וכל־כך שלוים? כל־כך זר היה וכל־כך היה רחוק אותו המכתב המשונה, זה שאותיותיו היו רצוצות מחמת קדחת לוהטת, אותו המכתב, המונח, כמדומה, גם היום בארגזו של אוריאל: “את בת’קה מצאנו למחרת באורה8, כשראשה וגופה תחובים באדמה ורגליה פשוקות ובולטות כלפי מרום…” זר ורחוק ודומה להד חלש, להד נתפס ואינו נתפס של איזו אגדת פלאים שנשתכחה מלב. אוריאל היה מסתכל אל אשר מסביבו ונפשו היתה דובבת חמות:

– פינתי הנידחה… פינתי השכולה והנידחה…

אבל אחר־כך התחילו בהרות הצמר שבשיפולי השמים מאדימות יותר ויותר, ואלו הלבנות שבטבורם, משל הרהורים גאיונים, שאינם נוחים לויתור כל־שהוא, התחילו מתפזרות מחמת יאוש, כל אחת ואחת כשהיא בודדה וגאה. אי בזה רשרשה ציפור וצפצפה ונאלמה. אחר־כך באה רוח קלילה וצחה, והניסה איזה צל שמאצל ואבדה יחד אתו; ומיד אחר זה חרד איזה דבר באותו המרחק הרחב, שמאחורי בתי־הנתיבות הרחוקים שלנוכח, והתחיל שם השטח מבהיר, וחמה התחילה מטפטפת במזרח. הנה התחילו זיוים רוקדים באויר: קופית זהב של איזה מסגד נשקה בזוהר ונגוהות התחילו רצים ושבים אצלה. אוריאל הביט אל אגודות האזוב הירוקות, שהיו מציצות מחרכי המדרכות השבורות, והיו צוחקות ובוכות כאחד, והביט אל אמת הצל הפוחתת והולכת, שהשתטחה לרגלי הגדרות הדחויות, במקום שצומחים לפתוני החזירים המרובים, אלו גופם שהיה אוכלם בשתיקה כשהוא ילד, וטרפי החרולים הצורבים, אותם שהיה תמיד נזהר מהם ולא היה נזהר, והוא שכח את פינתו הנידחה והרגיש פתאום, שהוא נלאה במאוד וגרוי במקצת גם־כן – השד משחת, מציצה חולנית זו, שהתחילה בלוח החזה הנלאה, וזו היבושת המזוהמה שבפה…אח, לנוח קצת, לנוח כל־שהוא – להתנפל בקפיצה אחת, כמו שהיה רגיל באותם הימים משכבר, אל אותה מיטה רכה ושלוה שבחדרה של אמא, להסתתר בכבישת גו ופנים בכרים ובכסתות ובסדינים המרובים ולהיות בטל, לגמרי בטל בתרדמה רצופה ואילמת, המשכיחה את הכל. חה. הללו שבפה – למה הם לו? שוטה שכמותו, מה? לשם מה הוא נחפז אליהם? יש אצלו איזה דבר בשבילם? או שמא הוא חושב, שימצא אצלם איזה דבר בשבילו הוא? אח, דבר שבעגמת־נפש הוא, שכבר לא יהא, ודאי, סיפק בידו לבוא אל הרכבת היוצאה בבוקר.

בינתיים התחילו ברחוב תריסים נפתחים פה ודלתיים התחילו חורקות שם. באחת החצרות שלנוכח התחילו מצלצלים ארוכות בסמוור. אי מזה בא קול ניחר שבאשה. בבית אחד, שחלונותיו הקטנים היו פתוחים, התחיל ילד קורא “ברכות” בשגיאות, ואבא, כנראה, היה מתקנו בנזיפה צרודה. אתא יום. אוריאל הצית פפירוסה והביט אל השמש שזהבה הטהור היה בכל־זאת מנבא צהריים ארוכים וצהובים, ונזכר משום־מה באנייה, שבא בה בבוקר. זכר בתחילה את חופי הדנייפר השוממים, שמיד אחר קיוב, אלו שלאורו של יום אינם מדברים לנפשו ולא כלום. אחר זה – את החמה הצהובה והטרחנית, שהיתה לוהטת מיד כשבא אל האנייה, ואת אגודות האיכרים, שהיו לבושים כתנות בד מזוהמות, והיו סרוחים במכסה, ואוכלים דגים מסריחים, ומחללים בחלילים, ומחרפים, ומכים איש את חברו מחמת חיבה וצוחקים גסות. זכר את המחלקה השנייה, שירד לתוכה ומצאה כשהיא מלאה המולה גדולה והבל כבד: הצרורות והחבילות ירטו את דרכו מיד אצל הפתח, ויהודיות כרסניות היו יושבות בכרים ובכסתות, והחזות היו חשופים, והילדים היו שואגים והאמות משתיקות אותם בשתיקות מחרישות. שתי בנות ישראל שלוקות מחום, אחת גזוזה ואחת בפנסנה כחול, היו אוכלות בהנאה נקניקים באחת הפינות ומדברות בהתלהבות. יהודים צהובים ושאינם צהובים היו יושבים בגילוי ראש גזוז ובכיסוי ראש ושותים תה בהרחבה, ומדברים, ומתלוצצים את הנשים וצוחקים בהנאה. שניים מהם היו מצחקים בקלפים ומשליכים אותם לפניהם באיזו אכזריות שבנקמה, ושלישי, שהיה מתפשט את הסורדוט שלו, התחיל פתאום מושכו לאחד מהם בשרוולו וקורא בחרדת־פלצות, משל סכנה בנפש צפויה לו לזה והוא מזהירהו:

– באדומים! באדו־מי־ם, רוצח! ובטפסר! בטפסר! אה! אה! ויראה נא את ה“מאה” שלו. חה־חה… מלמד! ככה מצחקים אצלנו!

זכר אוריאל והרגיש במילואו גם אותו הארס הרוחש, שהיה אז צורב את חזהו מתחת לכפו ודוקר את רקותיו במפולש מפרק לפרק, והוא גנח בהד כל־שהוא של ארס, ונטל פפירוסה חדשה והציתה בשיורה של זו שגמרה. אי, דברים שבהבאי… לנוח! כאילו אותה מהומה טורדת, שכסבור היה אגב ריהטא שבילדות, שנשארה שם, באותו השטח המנסר, שהדנייפר עכשיו מחיצה לו – כאילו באמת רשתה אינה פרושה גם לפניו, גם לפניו, אם גם שם, באותו זוהר רומז וצוחק, שמאחורי בתי־הנתיבות, משתטחים, לכאורה, אלוני המולדת שלו, ולכאורה, מחכה לו גם אותה מיטה רכה ושלוה שבחדרה של אמא. פשיטא, שחטיפת שינה במקצת לא היתה מזיקה כלל; אבל אטו כל כי האי רתחא? חה־חה, ממזל תלישא זו, שהיה מטפל בה כל אותם שני הימים, אותה שהד“ר שלשלת הביא אותה אל הנמל ומסרה “לידו ממש”, אותה ואת הגתית הגדולה שלה, שהיתה נתונה בשק שחור – כמה היה צוחק ונהנה אתמול בלילה מקריאתה התדירה כשהיו יושבים אל ה”חוטם" שבמכסה, וזו היתה פורטת באיזו קדחת שבצהלה נגינה אחר נגינה מזמירות מולדתה היפות ומפסיקה פתאום מפרק לפרק וקוראה בנחת צוהלת:

– אוהים! אפשו – ששוב איני בפויס? 9

והנה גם אותה רחוב. זו היתה כולה רובצת כלפי חמה ובריות היו כבר רצות פה ושם. חה־חה. זו גופה, כמו שהיתה. הנה גם השלט כקומת איש, שאת הסנדל הגדול המצויר בו רואים מתחילת הרחוב ומסופה. אבל – השד משחת! אפשר ששכח? שלט זה לפני אותה חצר מקומו או לאחריה? אה, הנה היא. הליצנים הללו – כמה מהשלוה יש אצלם. אוריאל ניצב בפשפש, שכבר היה פתוח אל הרחוב. הזקנה היא זו מסתמא, שכבר טוחנת הרים. החצר היתה גדולה ונקייה, והמסילה הצרה שבטבורה כבר היתה מכובדת, והדשא הבריא והירוק שבצדדיה היה מבהיק ונכלם גם יחד מרמזיהם הבהירים של השמים הכחולים. הנה גם החומה האדומה והיפה למדי – ניצבת היא לה שם, בפינת החצר שבקצה, אצל אותו פרדס, המלבלב מאחוריה. החלונות פתוחים והוילונות האפלים מורדים ודוממים. אפשר שישינים? אה, והאי מאי? גדר חדשה לגינת־הירקות שלנוכח  החומה? זקנה זו וה“דינדיריה” שלה, חה־חה!

אבל הנה הקשיב פתאום אוריאל איזה רשרוש חזק והטרפים שבגינה התחילו שואגים. אחר־כך בא לאזניו צחוק כבוש ורוחש, משל פיו של הצוחק סתום. שתהא זאת רחל? שתהא אותה רחל יושבת גם היום בבית אמא? אבל הנה גם קולה החזק והקשה של הזקנה. הוא בא גם־כן מהתם.

– אה־אה, “דרופה” גדולה, אה־ה? באת במצור? חכ־י!

אחר־כך נפתח בהמולה ובאותו הצחוק הכבוש והרוחש הפשפש הכחול של הגינה, ומתוכו פרצה במרוצה שבבהלה, מדי נשכה אגב מהקישואים שבידה, ריבה ישרה וגמישה, שתלתליה הארוכים והשחורים היו מתלבטים ומסתירים את גבה ואת כתפיה ואת צדי פניה, שהיו מלבינים כל־שהוא מתחתם. אוריאל נשאר ניצב. אל מלא רחמים! אפשר – מרקה היא זו? אותה ילדה קטנה מרקה? אבל מה גדלה זו! ומה חטובה היא, השד משחת – המחזור השני של אותה שדה רחל. חה־חה, כמדומה, שאינה לבושה כלל גם־כן. מה יש לה שם במקום בלוזה? איזו כתונת כחולה ורחבה. חה־חה ושרה ריזה זו הזקנה – כיצד היא נישאת אחריה במוט שבידה! כסופה, חה־חה. אבל הנה זו חוזרת.

הריבה באה במרוצתה אל גדרת הנצרים של הפרדס וכוננה את פניה ימינה, אל המבוא שבינה ולחומה; וכשנטתה הזקנה גם־כן ימינה, התפתלה פתאום בצחוק חד, כנחש בריח, ונטתה הצדה ונמלטה במרוצה שואנת לנוכח פני הפשפש אשר לרחוב. כשראתה את אוריאל מרחוק, פרצה שוב בשאגת־תרנגולת חדה, וטסה והתנפלה בחדות־הצלה ישר אל זרועותיו שהושיט לה. כשהיתה תלויה בכתפו, היתה חזה הבריא מכה גלים, ונשימתה היתה רותחת, ובשרה היה חם ולזוג ופורח ושתי כפיה היו תוחבות בנהימות־צחוק נלאות את הקישוא אל פיה.

הזקנה, שלא הרגישה בכלום מה שהיה, היתה נישאת והמוט בידה וקולה פועם:

– הללו “טו־ניקות” הם! טו־ניקות, ריבה! קישואים תגנבי אצלי באבם? חכ־י, “אליונה” גדולה שלי!

אבל פתאום ניצבה:

– הא! מה? בולביאל? הוא כבר צמח? כסבור הוא, שרחל’ה היא זו לו? אבל שמא תאמרי, שמפניו אחת, הא? הנח! הניחנה!

אוריאל צחק וירט בידו:

– את אומרת, שרה ריזה, שאני אחת?

מרקה, שלא חדלה מהקישואים והיתה כוססת אותם בקול, קראה, כשפיה סתום ופניה כבושות בכתפו של אוריאל:

– קיש־קיש־קיש, שגה גיזה! חה־חה־חה… במטותא, מדם!

וקולה החזק של הזקנה גזר בינתיים:

– ראה נא, ראה! מגיפה זו, שירדה פתאום לראשי, מהי? שמא אתה אם לה? אה? בול־בי־אל’קה!

אבל הלז התחיל משדלה בצחוק:

– נו, נו, נו… די, שרה ריזה. מוטב, שתקבלי פני אורח שכמותי כראוי – כלום אנשים זרים אנחנו, חה־חה? הושיטי לי שלום עליכם, והביאיני הביתה, וספרי לי מה יש חדש אצלכם וכיצד אתם חיים – יודע אני מה? אמת, מרקה?

הוא שתק קצת והביט אל הזקנה, שהיתה מביטה בו גם־כן בשתיקה, ואחר־כך סיים נוגות קצת:

– זקנת במקצת, שרה ריזה חביבה, אה? זה אינו כדאי, אומרים.

הזקנה התחילה רוגנת. רגנה ורגנה ונתפייסה, לאחרונה. זקנה? ודאי, שזקנה. מסתמא זקנה. וכי מאי הוא סבור? מאליה קופצת הזקנה – אם יומם ולילה את מטפלת ב“פלוימה” שכזו. האפרוחים? לאפרוחים הוא שואל? חה־חה! פרחו להם הללו. אלא ש“דרופה” זו שלה הבריאה נשארה אתה, להותה. לו בא איזה שד שבבצה, כזה שבא אל אותה הרקדנית, ולקח אותה. אילו היה כבר בא, לפחות. לדידה, יהא אפילו מומר, ויהא אפיקורס, ויהא כל־בו וימח שמו – אי! הארטיסטים שלה כבר הרגילוה, ברוך־השם, לכל דבר. מה? היכן הם? חה־חה! בכל הרוחות! אותה הוא שואל! אותו האקטור שלה הריהו מדדה ממדינה למדינה בכרכי הים שלו. ידדה וידדה ויביא מסתמא בקרוב שוב את ה“במחילה” שלו החשופה מתנה לאמא. כלום אינה מכירה את שמרילי שלה? את! גרגרנית שאינה נחנקת! אילו נתנה, לפחות, גם לה מהקישואים. תני הנה! נו, וכנמית זו, ששמה חסר לה, אותו מוציא הפקקים שמהפבריקה של זוילוב, שואל’קה שלה היקר, חלה פתאום בתחילת האביב, וכבר היה בורשה, וכיום הריהו מגדל פשפשים בסביבות שלכם – בנאות דשא שם.

– יחידי?

הזקנה היתה נושכת מהקישוא, שהצילה מידי בתה, וכוססת אותו בחניכיה. יחידי? רק אתמול באה משם. “פיוקלה” זו היתה גם־כן אצלו. למה היא ניצבת כגולם, בצקת זו שאינה מחמיצה? אינה יכולה לראות, שהניה תחמם את הסמוור? הניה! הכיני את המיחם! איוס, ריבה! מהרי ויתנו תה. חכי. אמרי שם, שאת הדגים תבשל היום. נאכילנו – ונסתום את פיו. נו, וזה ה“אסרו־חג” שנדחה, אותו תכשיט הזקונים שלה היקר, “מונח” גם הוא שם.

–כיצד? חיים’קה? גם־כן לשם רפואה?

– לא־ו, סתם מונה את המטפחות של הבתולות. לשם רפואה! כלום מה חסר לו – אם לא קדחת ודגים שנצטננו? נו, בוא, בוא, ציפור נודדת. נכנס הביתה ותנוח קצת. אימתי באת? נבוא נו.

הזקנה פנתה וחזרה במסילה ואוריאל אחריה. בהליכתה נאנחה והתחילה מדברת שוב:

– שכזה הוא הדבר, בולביאל’קה – אה? נמצא, שאתה חוזר, לאחרונה, הביתה. מאיזו מדינות, אה? אלו הפנים היפים! חה־חה! דלים גאים! שאל: מה? ושאל: מי? ידודון! חה־חה־חה! עולמו של הקדוש־ברוך־הוא צר בשבילם! אוי, הייתי מצליפה אתכם! אחת ושתיים וילחשו הא… רים – וזכורו. אה־ה־ה, רכים וחמים הייתם הופכים אצלי! אלא – שאתם החכמים…

– חה־חה. אבל חי נפשי, שרה ריזה, שפיקחית את…

– נו, טוב, טוב, חכם! פיקחית… כבר אמרתי – אתם הפיקחים… אח בולביאל שוטה – כדאי, כפי שאני רואה, גם אתה לאלו הגהצנים שלי. אבל בוא כבר, בוא־א, נשמה שלולאותיה חסרות!

ובהיותם כבר בפתח, הרימה קצת בידה האחת את שולי שמלתה, והתחילה מתרוממת ופוסחת במדרגות האחדות שבפנים וקוראה בהרמת־קול:

– והלז מה? מרקה, שאלי שם את זו ה“חטאת” המלוגה: חושב הוא לקום היום – או שמא הוא דוחה את הדבר למחר?

אותה ה“חטאת”, שדיברה בה הזקנה, היה, כפי שראה אחר־כך אוריאל, חצוצרה, זליג חצוצרה מצ. קרית מולדתו, או פשוט, כפי שהיה מכונה בפי אנשי־שלומו: יפים, אותו אדם רזה וטוב, שאינו אוהב אלא אנשים טובים ותה שנמזג בחלב אדום. אדם זה משמש כל היום דנטיסט בקבינטה שיש לו, וליזה ידידתו, אותה האקושרית10 הגבוהה והכפופה קצת, שפוגשים אצלו תדיר, מכינה לו סמוורים, ותופרת לו חלטים,11 ופניה חיורים ונוגים, כשהם מביטים אליו. הוא, יפים זה גופו, זוכר אוריאל, היה נוהג, שיהא ניצב בחלטו באותו חדר שבביתו, שיחדו לכתחילה בשביל אנשי־שלומו, שהיו אורחים תדירים אצלו, והציג שם גם את הכיור, בכדי שיהא יכול להכנס אליהם מגברא לגברא – היה נוהג, זוכר הוא, שיהא ניצב שם אצל אותו כיור, ומנגב בחפזה את ידיו באלונטית, הכרוכה לו בכתפו, ומתחטא, וקובל על החולשה שלו שבימים האחרונים ועל ריבוי החולים, ומספר אגב בלחישת סתרים ב“ליזה זו” ובנצרנותה הטהורה, אותה, שיסודה בנפש הנצרנית… כלום יש מבינים לו? פשוט מאוד, בנפש גדולה ונאצלה… ונוהג גם־כן, שלא יהא גומר את דבריו, אלא אם־כן מזכירים אותו בשפה נשוכה:

– אבל שם בני־אדם חולים מחכים, יפים…

כשהיה אוריאל ניצב אחר־כך אל הכיור וחזהו וידיו היו חשופים, וראשו היה תחת הברז, שהיה פתוח ומקלח לו מים קרים ומשובבים, נזכר משום־מה פתאום בצואר, מי שהיה חברו של יפים משכבר הימים, נזכל בצל של איזו משובה שבילדות, כיצד היה זה, הגבוה והדק והקפוא, מודד מתונות את המרצפת הרחבה שברחוב המולדת השוקטה, מודד, ככלונס גבוה זה, שזז פתאום ונדד ממקומו, וחברו, זה הקצר והרזה והמהיר כאותו צלובח, היה מתנפל אצלו מהירות ומתלהב ומשתדל להביט לו בפניו. צואר זה, כשהיה מספר ביפים, היה מספר בהנאה מרובה באפיזודות ארוכות, ופניו השחורים היו הולכים ומסמיקים, והיה מזכיר ביד קמוצה את איזה תיאודור, בחור, מבינים אתם, רוסי, ואת איזה פיטרוס, גם־כן בחור רוסי, מבינים אתם, והיה מונה בשמות בחורות רבות, וצוחק הרבה וגומר, באחרונה, את דבריו מסמרים:

– שוטה, שיש בו אפילו כדי פינומינליות; אבל אדם טוב. אדם טוב.

הליצנים הללו, חה־חה! אותו צואר היו מכריו מתחלקים אצלו – די יורי: לאנשים רצינים ולאנשים שאינם רצינים, ודי פקטו: לאנשים, שהוא ירא מפניהם, ולכאלה, שמפניהם אינו ירא. שוטים ופקחים סתם – לא היו אצלו מימיו; אצלו היו שוטים שבפינומינליות ופקחים שבפינומינליות. תחת זה, שליפים נתחלקו מכריו לאנשים טובים ושאינם טובים, והפקחים שבהם היו אצלו פקחים באמת, מבינים אתם, פקחים כמו שכתוב, והשוטים היו אצלו שוטים שבמיניאטורה וכאלה שבאנפי רברבי. ויפים זה, כשהוא היה מתחיל מדבר בצואר, היה גם־כן מזכיר את פיטקה ואת פידקה, בחורים נפלאים ואנשים טובים באמת, מבינים אתם, אנשים טובים כמו שכתוב, והיה מספר בהרבה מבנות ישראל שבקוסטיוקוביצ’י, ושבסורז', ושבורשה, ושבסטרודוב וכאלו. ומדבריו נמצאו תמיד למדים, שלצואר זה, שהוא מהמצוינים שביוריסטים, אבל גם תופש בכינור מהנלהבים, היתה או שיש לו גימנזיסטה אחת מבנות ישראל, שהיא יראה ממנו מאוד ומאזינה תמיד בחרדה לדבריו הנמרצים, כשהוא מתחיל מדבר אתה באנשים ובספרים ובתורת המשפטים שברומא, וחומלת אותו בלבב תמים, כשיש לו יסורים; ואחרת יש לו, שהוא ירא מפניה מאוד, והוא כותב לה תכופות מכתבים ארוכים ומלאים השגות שבהתלהבות גדולה בדבר הקולורטורה שבמוסיקה, שהוא מקוה להיות באחד הימים ממתקניה היותר נמרצים, ותמיד הריהו מחכה למכתב הימנה. וגם זאת, כנראה, חומלת אותו מאוד, כשיש לו דאגה בלב. יפים היה גומר את דבריו, מדי אחזו אצל פיו הפתוח של החולה את הראי בידו האחת ואת הפינציטה 12 בשנית:

– איני מדבר כלום – כלום יש מבינים לי? אדם זה הוא חברי. אבל באמת – כלומר, באמת, הרי אינו אלא חליסטקוב,13 וחליסטקוב שלא במיניאטורה – לאו; אבל דוקא, מבינים אתם, באנפי רברבי.

כשגמר אוריאל את הרחיצה והיה חושב, שרוח חדשה לבשה אותו, נכנס בנהימת נגינה קלה אל חדר האוכלים המרווח. זה היה נקי וכתליו צחקו שאננות. היה המיחם הממורט רותח ומתמר, וחשרת האד שלו החורורה היתה שקופה והיתה נוצצת במקום שהפסיקה את רפידת־הזהב הארוכה, שהשליכה חמת הבוקר באלכסונו של החדר. מרקה, שכבר הספיקה ולבשה בלוסה אחרת צחורה ושמלה יותר נקייה, היתה צוחקת ומפטפטת ומורחת חמאה נוצצת בחתיכת הלחם שבפנכה, והזקנה היתה יושבת וגומאה תה בקול ומגלגלת בלחם המרוח. אוריאל ישב ומרקה הגישה לו כוס תה. בתחילה היה יושב והיה מדבר את הזקנה ומצחק את הריבה ונהנה מאור הבוקר הצוהל ומאותה הברירות הצלולה, שהיתה תוססת ברקותיו, זכר למים הקרים, ששובבו אותו. אבל בקרוב בא גם יפים והתחילה סדרה אחרת. פניו הקטנים והסחוטים של זה היו בתחילה משום־מה ארוכים יותר מדי, וכשהביטו לא הביטו ישר כלפי אוריאל, אלא ממנו והלאה, לכאורה, וכשהיה מדבר, היה קולו פוזז והיה דומה כאילו אינו מוצא לו שום אחיזה, ודבריו היו כבושים בתוכם והיה כהים במקצת ואיזו קובלנא רצוצה היתה מבצבצת ויוצאה מהם, איזו קובלנא שבנפש, שאפפוה יסורים שאינם כדאים לה בהחלט, קובלנא כבושה מחמת מיאוס, כביכול, כלפי אל ואדם גם יחד, דומה בהרבה לאותה גופה, שהיתה תמיד משפילה את קולו של זה ומאריכה את פניו הסחוטים באותם ימות החרם, שהיו מפרק לפרק באים ונוסכים אבל דומם בחדרים השואנים שלו, כשהוא היה נופל פתאום למשכב, לרגל איזו “דברים שבינו לבינה”, והיה שוכב כל היום יחידי ונאנח כבושות ואינו מדבר דבר מחמת יסורים גדולים שבנפש שנכותה, כביכול, וכשהיתה מזדמנת לו, באחרונה, שלא בכונתה “ינטה” אחת מאלו המתרפאות אצלו, מאלו הלובשות חזייה חמה ואדומה מתחת לטלית הגדולה, היה פתאום משום־מה מתחיל מרגיש איזו נטייה חמימה שבקירבה חשאית דוקא כלפי זו, והיה פותח לפניה את סגור לבו. אוריאל היה יושב והביט אל פניו והקשיב לדבריו, ופתאום נזכר משום־מה באותה אקושרית גבוהה וכפופה במקצת, שנשארה לו לזה בביתו שבצ. נזכר בפחדה החיור והאילם מפני אדם סחוט זה, ולבו נפנה והתחיל מנחש ומנחש לו דבר. תוגה. אי מזה באה ונשבה בפניו תוגה קלילה והוא היה יונק תכופות מהפפירוסה שלו ומחליק בכפו האחת את כוסו המצטננת. אבל זו לא ארכה הרבה. במהרה היה כבר יפים יושב אצלו, כמו שהיה רגיל בימים מקדם, והיה מביט אליו בגילוי לב שבאמונה, והיה שמח לראותו, לאחרונה, וצוחק, ומדבר בשרה גלזר, ריבה זדונה זו, שאוריאל זוכר, שהיתה נחשבת תמיד ל“אויבתו בנפש”, חה־חה, ובחברו צואר, היושב בחורש־מצל ותלמידיו הם בצ. גופא ובסביבה שלה והריהו “פורח” לו כל היום במסילת־הברזל בבחינת רצוא ושוב. חה־חה – גם אתמול פגשהו; ודיבר בפידקה, שצר לו מאוד, שאוריאל כבר לא ימצאנו אצלו, ובפיטקה, שאפשר מאוד, שיהיה בחודש הבא בצ. שיבוא לנוח קצת, אם רק… אם רק… ובכלל, אם רק כתפיו החזקות של זה לא ישליכו לכלבים את ראשו ההומה בבת־אחת, חה־חה – אח, זהו בחור! זהו בחור – שלהבת! ואוריאל כבר היה יושב דומם, והיה מסתכל אל התה הצלול שלפניו, ודומה היה לו, שזה לו ימים רבים רבים, שהוא מקשיב את הזמזום הטורד הזה יום יום, ושבקרוב יפסיק את זה הדובר, גם־כן כמו שהוא רגיל יום יום, ויקום בלי אומר, וייצא אל הרחוב השוקטה שבמולדת, ויהא נפגש את שרה הזדונה, כשהיא נושאת אתה את ספריה, ויהא מפטפט אתה בלגלוג וזו תהא מתקוממת לו, ויהא נפטר ממנה, ונתקל בחיים צואר, ומקשיב להתלהבותו המתונה, ומביט בתמונות הנשים, שיהא זה מראה לו בהנאה מרובה ובחרדה שבסוד, ויסור, לאחרונה, הביתה ויברח גם מהתם, וייצא השדה, ויהא מטייל יחידי בחורשה שליד הנחל ויחכה ללילה. בלילה יהא שוכב ושוכב, ופתאום יקום וילבש וייצא לשוטט ברחובות, הישינים באפלולית, כשהם מרובצים מטל שבלילה, ויסור אולי שוב אל אותו יפים גופא. אז יתחיל טיפול גדול וטורד בהכנת סמוור, או בבקשת “יד שלישית” בשביל תק"א שבקרטים, או בקיבוצו של קהל בשביל טיול שבסירה… אחר־כך, כשיהיו כבר הכל מוכנים, ואחד יהא קורא ומזרז את חברו, וליזה האקושרית תהא מטפלת ומצלצלת בסמוור ובכוסות, שיפים אוהב לקחתם אתו אל הנהר, בשביל שישתו שם תה בחלב אדום, ישוב פתאום הביתה וישכב שוב. האחרים יהיו רוגנים בפיהם, ובלבם יהיו שמחים ויתפזרו גם הם איש אל מיטתו. למחרת יהיו מדברים בזה, ויהיו צוחקים ומספרים ומלגלגים ונצים, ושרה גלזר תהא זדונה ותהא שותקת – כביכול, אינה מרגישה בזה כלל וכלל… וכשיסור אוריאל אחר־כך אל ביתו של יפים, יפגשנו זה בפתח אשר לקביניטה, ופניו הסחוטים יהיו נבונים בכונה ונהנים, והוא יהא מאים לו בפינציטה שבידו:

– אוריאל, הרי אתה נחש. אלא שעכשיו איני פנוי לזה…

ואוריאל הפסיק פתאום את הדובר וקם בבת־אחת. אבל מיד התחיל מתמתח ופיהק. הוא… מה היה רוצה להגיד? אהא… אה… הוא אינו רוצה בתה – בהחלט. ראשו כל־כך כבד – מוטב לו, כסבור הוא, שישכב וינוח קצת בתחילה. הלא מרקה תראה לו מקום כל־שהוא לשכב, אמת? אח, בכמה זו דומה לרחל אחותה – בכמה היא דומה… אותו צואר מצוחצח וחלקתו הגאותנית קצת, שיש בה משום… מנוחת הברדלס, מה? או זו של אותה לביאה רובצת שבספינקסים – לא אמת יהגה חכו? השד משחת! ושיש זה, כביכול, ו… חה־חה, מרקה. ציפורת־הכרמים שלי, חה־חה. חרגולי הירקרק, חלומי ביום והרהורי בלילה, חה־חה, ריבה, ריבתי הקטנטנה…

הוא נמצא פתאום ניצב לפניה, כביכול, בברכו האחת, וכפו אחזה בזו שלה, החזקה למדי והצחורה והדובבת חמות, והגישה לאטו אל שפתיו. הזקנה התחילה פוזלת כלפי שניהם אגב גמיאות תכופות שבנהימה מחכה, ופני יפים נכונו פתאום ופיהם נפתח קצת והיו מזומנים ליישב את הדבר המשונה במקצת מיד כשיהא אפשר ליישבנו. ואותה ריבה, שנשארה בתחילה ניצבת וכפה השנייה יחד את פתה שמרחה לה צנחה כל־שהוא, התחילה פתאום צוחקת, וצחוקה צלצל קצת יותר מדי. חה־חה־חה – אמא! אמא, הריהו, הריהו, אמא – אותו “שד שבבצה”, זה שהתפללת לו, אמא… אותו שד שבבצה… חה־חה־חה – כלום… אמא! כלום לא אותו שד שבבצה הוא, זה שבא אלי? אי! אי! הרי זה נושכני, אמא – הוא נושכני, חה־חה־חה…

בתוך־כך קמה גם הזקנה. זו היתה נדה בשפתיה בלחישה מהירה ומתקנת את הכבול שמתחת למטפחתה. אחר־כך הורידה מהוו שאצל הדלת את כתפיתה הקצרה, המפוארת בציציות משי שחורות ובסטיקלרוס מבהיק, ודיברה. נו, די, די. הוא אמר – ראשו כבד; ודאי, שמוטב לו, אם ישכב וינוח קצת משיהא משתטה, או אפילו מקשיב לפטפוטיו של זה. גם היא אינה פנויה עכשיו אל אותם הפידקות והשמידקות שלהם. גזירה, שמא יקדמוה אחרים בבית־הבנק. נו, היא הולכת. מרקה, שלא תשכח הניה לשחוט את התרנגולת לכשתיפנה. שומעת היא? וכשיבוא אותו הצד"י הארוך, זה הסוחר שבא ממינסק – שיחכה לה פה. שלא תתניהו ללכת. שומעת היא? הא? מה? גם אותה “חטאת” הולכת? ימהר איפוא. היכן הוא? נו?

אחר־כך, כשנשארו אוריאל ומרקה יחידים בבית, קרה אותו דבר משונה, שזו היתה אחר־כך אוהבת לספר בהתלהבות לפני הקהל שבצ., והללו היו משתוממים, ולא היו מאמינים, והיו צוחקים ומקשיבים בימים הראשונים לביאורים הארוכים והמתונים של צואר, שהיה מדבר הרבה בדברים שבפינומינליות ומזכיר הרבה ממכריו ומתבל את דבריו בציטטים מתורת המשפטים שברומא ומספר מקרים מפליאים מחיי המוסיקנטים המצוינים. ובימים האחרונים, כשהיה גם הד“ר שלשלת בצ. היו מטים אזניים קשובות גם לביאוריו הנלהבים של זה, שהיה מדבר בחום רב בתכונות מיוחדות של בני־אדם, שהצרפתים קוראים לזה ככה וככה, ובאותו ההפקר הגמור שבנפש, שלטיפוסים כמו אוריאל, למשל, ניחא בו, אותו ההפקר המוכרח, הבא מאליו, משום שאי־אפשר לו שלא יבוא – אי־אפשר, פשוט, מחמת הרגשתה של אותה האחיזה הגדולה, שבטלה אצלם. הרגשתה של אותה האחיזה הגדולה, לה גרנד קונסיפסיון, כמו שקוראים לזה הפילוסופים שבצרפת, זו, המשתפת יחד, למשל, אותו, את הד”ר שלשלת מויטבסק, היושב פה ושותה קהוה ומגלגל בלחמניות, ואת… נו, ויליאם שקספיר מאנגליה, שהיה יושב לפני מאות בשנים וכותב את הלוחות השלישים (המ… הוא אומר: את הלוחות השלישים – בפירוש!) בשביל האנושות הבאה, ואת… ואת… איזה הודי פרא ומוכה אלוהים, למשל, שיהא מוטל לאחר אלפים בשנה ונופח את נפשו אצל איזו גדר דחויה שבחצי האי האינדוסטני – אותה הרגשת האחיזה, החשובה מאוד לכל אחד מאתנו, זו, שאצל הטיפוסים הללו, שהנם, א פרופו, רק פרחי שדותיו שנסתחפו של ישראל סבא, אצל הללו, הוא אומר, בטלה לגמרי זה כבר, ואפשר אפילו, שלא היתה אצלם לכתחילה, כמו שיש, למשל – חמה… הלא יש, למשל, בני־אדם, שהם נולדים בלא ידיים, או בלא רגליים, או שחסר להם חוש הריח, או… או שיש להם איזה מום אחר…

במקצת היה דבר זה באמת משונה; אבל אוריאל דוקא לא היה מטפל בו משום־מה הרבה, לא באותו יום ולא בימים הרבים שאחריו. אותו חדר, שהכניסה מרקה לתוכו את אוריאל, היה זה גופו, שבאותם הימים משכבר היתה “חברה” אוהבת להיות יושבים בו בדמדומי יום ולילה, כשהם צפופים ודחוקים, ומורטים בחשאי איש את בשר חברו, ונלחמים בגלוי, וצוחקים, ושרים, ומתלוצצים, וגם שותים, לפרקים, ומסתירים את הבקבוקים מפני אותה זקנה תחת הסופות והשולחנות. אלא שהטפטים שבכתלים היו אז אחרים. ליד הדלת משמאלה היתה ניצבת לארכו של הכותל אותה סופה ארוכה שמאז, ואוריאל מצא בגבהו של הכותל את רשמי רגליו המהלכות של אותו בחור. ולנוכח הסופה, בכותל הימני, היה פתוח פתח אל אותו האולם, שטפטיו ורהיטיו היו גם אז כהים במקצת והפסנתר היה מבהיק בזוייתו. אותו אולם יוצא אל חדר המיטות של הזקנה והלז פתוח שוב אל הפרוזדור. הוילונות המאפילים היו מורדים גם פה וגם באולם ואל האפלולית הדוממה, שהיתה שוררת פנימה, הסתננו קרניים חלשות ונלאות, כאלו של אחר הצהריים, ונפלו שלוקות וצהובות בקצה הקומודה המבהיקה ובאחת הפינות. באויר היה איזה הבל שנפחה נפשו וריח של זיוניות וחלב ציפור שכבר נבלו. ומיד כשנשאר אוריאל יחידי ונלאה שוב ונחלש באותה אפלולית שלוקה, שהיתה נודפת במה שפרח ונבל, פרצה תוגה גדולה אל לבו, תוגה גדולה ורוחשת חמות, אותה התוגה הכבדה והסומאה, שאינה נזקקת לניחומים ואפילו אם ישנם. והיה לו פתאום צר בגרונו, ואפו התחיל סולד בשרשו ובנחיריו, ורקותיו התחילו רוחשות מהירות והאפילו לו באותה סופת קדחת גם את יתר האור הכהה. התחילה יללת יאוש דקה ומטילה ארס נישאת במחשכי הנפש וזו שאגה כבושות ונואשות:

– בכדי, אוריאל – בכדי, ידידי הטוב אוריאל…

ואוריאל הכה פתאום בכוח גדול ברגלו וברצפה שחרדה, וגנח רצוצות, ופתח במשיכת יד אחת את חזה כותנתו הקלה, וישב ונשב. חה! השד משחת – ושטות שכזו מה פירושה, אה?

– פו?

והוא גנח שוב והתחיל מטפל בהחלטה בחליצת נעליו.

אבל בקרוב, כשהיו ברכיו ניצבות משום־מה בשפתה הצרה של הסופה הארוכה ופוזמקי־רגליו היו בולטים ומלבינים אצל הקומודה הסמוכה, התחיל פתאום מביט ארוכות ובאיזו תאוה משונה שבהנאה גנובה ומושכת אל אותם הפרחים הארוגים שבשמיכה החיורה, שהיתה מרופדת מתחת. הביט והביט ופתאום השתחוה, ושני אגרופיו נתחבו בחזקה בסופה, ושפתו היתה נשוכה, וראשו התחיל יורד, יורד מתונות וכבדות, כאילו שלא ברצונו; וכשכבר נפגש קדקדו בברכיו והוטל בשמיכה, רפרפו פתאום באויר שתי רגליים ארוכות, ופוזמקאותיהן הלבנים טסו פשוקות בזה אחר זה, והתהפכו אצל התקרה ונפלו למראשותי הסופה, ואוריאל נשאר מוטל בסופה ופניו האדמדמים, שכבר התחילו שוב מחוירים, כלפי מרום והם מגחכים מכורכמות. אבל אז נדהם פתאום ונבהל ובקפיצה אחת היה כבר ניצב כלפי מרקה, שהיתה ניצבת בפתח האולם ואוחזת בכר גדול, זה שלקחה בשבילו מחדר המיטות, ופרצה בצחוק גדול ושובב. אולם משהביטה זו אל תלתליו הזקופים והמוזרים ואל פניו המכורכמים והמגחכים, וראתה את חזהו החשוף ואת רגליו, הנתונות בפוזמקאות לבנים, פסק פתאום צחוקה, והכר צנח מידה ארצה, והיא פרצה בשאגת פרא וברחה כלפי הדלת של חדר המיטות. אוריאל היה אז ניצב ושפתיו היו מלמלמות באותם הפנים המגחכים:

– אלא מאי? בכדי – יהא, לפחות, בכדי. אלא מאי? אלא מאי?

ופתאום גנח וקרא בקול שאינו שלו:

– מרקה!

אבל זו כבר לא היתה גם בחדר המיטות. אוריאל נבהל משום־מה אחריה. בפרוזדור ראה אותה, שהיא קופצת בבת־אחת מכל המדרגות יחד ונמלטת אל החצר, והוא קרא שוב אגב ריצה וקולו היה זר לו:

– אבל, מרקה! כלום מטורפת את, מרקה?

ואולם זו לא השגיחה בכלום ורק שמלתה היתה שואנת בהמולה. כשקפצה ויצאה אל החצר, ניצבה בתחילה והביטה, כאילו חרדה זו, ימינה, וחזרה והביטה שמאלה, ופתאום התנפלה דומם וזורקת במרפקות ידיה כלפי הפשפש הכחול של גינת הירקות. אוריאל לא זכר את נפשו ודלק אחריה גם־כן בריצה שבדומיה. אבל כשזו היתה כבר אצל הגינה ואוריאל השיגה ושלח את ידו לתפוש בה, התחרטה פתאום ושוב באותה שתיקה, וגבה הגמוש התפתל בבת־אחת, והיא החליקה מתחת ידו, כצלובח בריח זה, המחליק מידי הדייג, והטתה השמאלה, ונישאה בטיסה אחת, ונמלטה ובאה אל אחורי הפשפש, אשר לפרדס. לאחר שסגרה את זה היטב בבריח הברזל שלו, נמלכה ופרצה שנית בשאגה משונה, והתחילה נוהמת ונושמת ומתחננת אליו חרדות, בלי דברים יתירים, כשאישוניה הירוקים נוצצים ומתרוצצים:

– אוגיאל! אוגיאל!

אוריאל היה ניצב ונושם בכבדות מצדה החיצוני של גדרת הנצרים הנמוכה; ופתאום הטיל את ידו באויר ונהם מחמת רוגזה שבליאות בוחלת:

– ריבה פתיה זו!

ומיד התחיל צוחק בקול וקרא בצל כל־שהוא של אותה רוגזה גופא:

– אבל פתחי, גולם, ותני לי לנוח קצת, לפחות. חה, גדייה פרא זו שצלה החרידה! או שמא את יראה מפני? חה־חה…

הלה היתה כבר גם היא צוחקת חרדות קצת, ובקרוב התחילה מתחטאה והיתה כל־שהוא נבוכה. כשהוא היה כל־כך משונה. כשהיא נבהלה כל־כך. כשהיא היתה יחידה בבית והוא – חה־חה־חה…

ופתאום שוב שאגה קלילה שבפחד ונתירת חתול לאחור:

– מאמא…

בקפיצה אחת מהירה שבמשובה היה אוריאל ניצב אצלה בפנים הפרדס מדי דברה. הוא תפש בה בחזקה וחבק אותה והתחיל צוחק ישר כלפי פני השיש הרוחשים שלה ומחקה את קולה החזק של הזקנה:

– א־ה־ה, “דרופה” גדולה, אה־ה? באת במצור, “אליונה”  בריאה? חה־חה…

זו הביטה אליו בתחילה זרות כל־שהוא; אבל מיד התחילו פניה אורים והולכים. היא היתה נושמת מחמת ליאות ומרפקתה האחת נתלתה בכתפו החשופה קצת, ובכפה השנית טיפחה לו בשפתיו, שהתחילו נוגשות ומחפשות את אלו שלה:

– איוס, בחור! כסבור אתה, שרחל’ה היא זאת? חה־חה… או שמא אתה חושב, שילדה הייתי וכלום איני זוכרת, אה?

אוריאל צחק בתחילה בחולשה מחמת פיזור הנפש:

– חה־חה…

ופתאום:

– אה, בת חיל היתה זאת, חי נפשי! היכן היא עכשיו. אה?

וזו שחקה:

– היכן? תמצאנה לכשתחפש היטב. בוא, רוצה אתה בפטל? שם יש לנו שיחים למכביר.

וכשהיה בקרוב אחר זה אוריאל מוטל, כשגופו כבד ונלאה במקצת, באותה אמת הצל הקרירה, שהשתטחה בצדו של אחד משיחי הפטל, אשר בטבורו של אותו פרדס מפוזר; כשמרקה הממרה חדלה מהביט אחר כל נשיקה ונשיקה קלה שלה, שהיתה נושקת לו במצחו, אל הפרפרים האלמים, המרפרפים בזוהר שאצל השיח, והיתה כבר צוחקת אצלו כבושות, וטופחת לו בגניחות חשאיות בכתפיו, וצובטת לו בלחיצת שיניים חשופות בקיברות ידיו, ונושקת לו מפרק לפרק מתחת לסנטרו דוקא ובאותה מציצה רוויה ומסורה וקופאת מחמת חולשה פתאומית שבנפש קודחת; כשהיתה חמה מנסרת במרומי התכלת ישר כלפי הפרדס וזהב רותח ופוזז היה בכל אשר מסביב, היה אוריאל שוכב דומם ומביט קפואות אל כתפיה הפורחות של אותה ריבה, שהיו מבצבצות ומורידות משהו מתחת לבלוסתה הקלילה והיו חרדות וכאילו נמשכות בתאוה לוהטת אליו, ופניו היו, כפני סומא זה שמלידה, חיורים וקופאים בחיורתם וחרדים־קשובים, ונפשו היתה מגששת, והיתה תוהה ומחפשת בשלוה שבטשטוש אחרי איזה דבר שנגוז ממנו, אחרי איזה דבר, כמדומה, חשוב מאוד, שזה לא כבר היה שומר אותו בלבו, שומר באיזו יסורים מציקים שבנפש ובאיזו בטחה אכזרייה ומלאה ארס רוחש, שדבר זה לא יאבד ממנו נצח, שבכדי כל הכרכורים ואותו דבר ירדפנו תמיד כצל ומפלט ממנו לא ימצא – והרי היה פתאום אותו דבר כאילו נפסק מאליו והרפה ממנו, או שהוא, אוריאל גופו, נוטל ממנו פתאום בחזקת יד, והלז נשאר רחוק, רחוק ממנו, באותם המקומות הרחוקים, שכבר נשכחו מלב, באיזו מקומות רחוקים וארורי אלוהים, שהיה שם גם הוא בתחילה. היה אוריאל מוטל והיה מביט אל אותם השמים הכחולים והצוחקים, שהיו רומזים לו בשלוה תמימה שבילדות מטרפי הצמרות הירוקות, אל ה“חייטים” המזמזמים ואל החרגלים השורקים שבזהב הדשא הטהור וספיריו שמתחת, אל הפרפרים האלמים, הצחורים והאדומים והברודים, המרפרפים אצל הפטל, המוריד בכוסותיו הירוקות, וליבב אותו הגזם הירוק והמלא נוצה זקופה, שהיה זוחל ומתפתל רכות ומגשש ומרים את חדקו החום והלוחש כלפי חמה וזוחל שוב והיה לו הכל כל־כך חדש וכל־כך תמוה, ונפשו היתה מגששת והיתה תוהה. היו כרכים שואנים, כמדומה, ואנשים היו קרובים ורחוקים, והיו איזו דברים גם־כן, היו דברים נוחים ושאינם נוחים, והמולה היתה טורדת – היכן נשארו הללו? אם באמת היו? הלא היו. הלא ודאי שהיו – והם כל־כך רחוקים, כל כך רחוקים…

אבל באחרונה, כשצרחה פתאום איזו ציפור בקירוב מקום ונאלמה, והוא התחיל נזכר בטשטוש, כמו שנזכרים בחלום רחוק, באיזו גדרת נצרים, שדרכה הרס אל איזה פרדס, בגדרת נצרים אחת נמוכה ודחויה וכל־כך מובנה, כמדומה, שהיא צריכה להיות פה, אצלו, בקירוב מקום ממש, אז נטרדה פתאום נפשו במקצת, ופניו שנתכרכמו התחילו מחפשים מסביב רתת, ופתאום חרד כולו והתרומם קצת, והתנפל בקדחת אל זו, שהיתה מפרכסת אצלו, והתחיל מאמצה אליו בכל כוחו וכובש את פניו בחזה הרותח והממרה והמכה גלים שאינם ישרים, והיה כובשם באיזו שכחה שבאכזריות נואשת, כאילו אחת החליט וממנה לא ישוב – למצוא שם סתרה להם לנצח. וזו, שהיתה בתחילה צוחקת בחדוה ונהנית מסימני החיים, שנראו בו פתאום, ונושכת אותו מתחת לסנטרו בנהימה ארוכה, התחילה פתאום מתלבטת בכל כוחותיה בידיו החובקות אותה, ונשימתה היתה קצרה, וצחוקה היה מבוהל וחנוק קצת, ופטפוטה – כבוש, ונאנח, ומאיים, ונפסק, וצרוד מקדחת:

– אוגיאל… אוגיאל… זה לא יפה, אוגיאל… אח, זה לא טוב, חה־חה־חה.. אוי, אוי, חכה – אוגיאל…

ופתאום חורה ונשתתקה ונשארה רובצת תחתה, כרחל נאלמה זו – נשארה רובצת חלשה ומצייתת ופניה סומים ומחרכי שפתותיה, שנשארו קמות ומשורבבות כל־שהוא מחמת חולשה, הלבינו והיו נוצצות כלפי אותו זוהר פזז קצת שיניה הקרות. אבל אז חרד פתאום אוריאל והרים את ראשו קצת כתוהה. ומשרפו קצת ידיו, שהתחילו מרגישות בקבורותיה החזקות, שנתפייסו פתאום ונתרככו, גנחה זו שוב בקול שאינו שלה, גנחה באיזה קול רחב, שניתק את מוסרותיו מחמת יאוש, ופירכסה אצלו אחת, וברוח נישאו קווצות מפוזרות ומסובכות, ורשרשה שמלה, וטרפים שאגו – ופתאום היתה דממה כבושה, וזמזום רחש בדממה ולא פסק, וטרפים נאלמו בזוהר, ואוריאל היה מוטל, כקורת בית־הבד זו, כלפי חמה מנופצת, ובמורד לחיו השלוקה, אצל אזנו הימנית שלהטה, היה זוחל ומתפתל רכות והבהיק כלפי חמה אותו גזם ירוק ומלא נוצה, שראהו בתחילה טורד בדשאים הנפתלים שמאצל.

3

ובנטות אותו יום ירד לילה כהה וכחול במקצת, אחד הלילות הראשונים שבאותו חודש. היו שמים אפלולים והיו טהורים ומשובצים כוכבים בהירים, ובשיפולם הרחוק והחולם קצת היה מביט והיה חרד חרמש דק של ירח חדש וטהור. אותו בחור גבוה, שהיה ניצב בזוייתה השנית של הגזוזטרה, אשר למרכבת המשקשקת ונישאת, והיה מביט אל הלילה ואומר שירה, היה לובש גלימת־סטודנטים ארוכה אכתפא והיה מתקנה מפרק לפרק בנדנוד־כתפיים גרידא, אגב שירה טרופה, רוטטת שברים שברים, כאותם הפולים, שהאשה מרקידה אל המחבת, וקצת צהבהבה. מיד, כשיצא אוריאל מפנים הרכבת, לא השגיח בו ופנה לו ישר אל האשנב השני שבדלת שלנוכח, אל אותו אשנב, שהיה פתוח אל שדות־המולדת הכרסנים. הללו השתטחו להם באפלולית הכחלחלה, וכנראה, לא הכירוהו באותה אפלה; משום שהם, אותם שהיו תמיד, כפי שהוא זוכר מימים ימימה, כל־כך חשובים, כל־כך קרובים לאלוהים ונושמים באותה התוגה הגדולה שבסודותיו, הם גופם היו עכשיו שטופים באיזו כרכורים נואלים כל־כך שבילדות, והיו רצים, ממש כסייחים בני שנה, ומקפצים משונות, כלל וכלל שלא לפי כבודם, ואובדים באפלה והיו כלא־היו, ותחתם באים חבריהם, וגם־כן באותו ריקוד משונה של שטות, שאינו יאה כלל לכרסנים חשובים שכמותם. ואפשר הכירוהו; אלא שלא חשו לזה… היתה רק אותה חומת האילנות הרחוקים, זו שהשחירה כמו נד באפסי שמים, ניצבת לה איתנה ותפושה, כביכול, בהרהורי נצח שלה שמכבר; אבל גם זו היתה נגרפת לאט לאט ובגניבה שאינה יפה כלל אחרי אותם הרקדנים הפזיזים, שניתקו את מוסרותיהם בגלוי. חה. שוטה זקנה שכמותה, מי היה אומר לה: הכלמי? כלום באמת כדאי הוא כל אותו השרחש למינהו והחצב המפותל ותותי האדמה השונים ואוכמת הפטל החמיצה ואפילו אותם הזרדים האדומים או זה הצנובר דאשתקד – כל אותם הסודות של הילדים הגדולים, שהיא שומרת אותם לשם־מה בחשיבות שכזו מאות רצופות בשנים – כלום באמת כדאים הם, ששיבה שכמותה תהא לובשת בשלהם צורת־כלבים שככה אינה יפה, כאותה של הרהורים גדולים, כביכול, שבנצח? ואולי – לאלוהים פתרונים! אולי סוד זה גלוי גם לה ובאמת היא אינה מפקפקת כלל וכלל; ואילולא שהיתה מחוברה למקומה ומדוכאה מחמת סבל של מאות בשנים – אפשר, שלא היתה חוששת כלל, והיתה רודפת גם היא בחוצפה שבגלוי ומכרכרת יחד את הללו?

אוריאל ירק מחמת רוח שוממה והוריד את ראשו והתחיל מביט אל מוטות האופנים הפזיזים שלמטה, שהיו צמודים יחד ונאבקים ומהלכים במקום אחד ומשקשקים ומחרישים את האזניים. חה־חה. צר לו מאוד, שהרהורים מחוכמים וחדשים באמת שכמות אלו בחרו והתחילו מבצבצים במוחו דוקא כשהוא יחידי פה. הללו ודומיהם אינם יפים אלא בכדי שיגלום לאחר. חה־חה. אז כבר יש לו לדבר צורה אחרת. כי אחת משתי אלה: גבר אם הוא אותו אחר – והרי הוא מתחיל מיד מתוכח, והוא מתלהב ומדבר גם־כן שטויות, ויש שהלב אינו משומם אז במידה מרובה כזו; אלא אם ריבה היא זו? אה, אילו ריבה היא זו, אילו בת ישראל כשרה היא זאת! אותה – פניה מתחילים מיד חרדים במקצת, ונפשה נטרדת חולנית, והיא מתחילה שותקת בתוגה קשובה ושולחת לאיש־שיחה מפרק לפרק מבטים קודחים ולחים – אותם המבטים הנפלאים, שהנם תמיד נוחים למדי אפילו ללבו הכמוש של בחור שומם שכמותו, חה־חה; ובסופו של דבר – בסופו של דבר הרי זו מתחילה רוקמת לו בהנאה תמימה כותנות פסים למזכרת, או שהיא מספיקה לו באותה הנאה גופא שבחרדת קודש פוזמקים חמים בשביל ימות הגשמים. ואוריאל הוריד שוב בנפש קרירה את רירו מפיו, והרוח בא וחטפו ונשאו אל הרכבות האחרונות והלאה.

בינתיים התחיל אותו בחור גבוה, שהיה ניצב בקצה השני של הגזוזטרה, מתלהב יותר ויותר, וטירופי נגינותיו הצהבהבות התחילו יותר ויותר רוקדים וחודרים אל המולת־הברזל הרצופה ואובדים בה מיד מחמת ריסוק אברים גמור. אוריאל הפנה אליו את ראשו, ומיד הכיר בו, שביחד את קולו משתמש אותו בחור שם גם בידיו וגם באחת מרגליו. זו, כנראה, היתה מנקשת לו שם את הטאקטים. בתחילה הצית אוריאל מתונות בפפירוסה והיה מסתכל בה סתם, ופיהק ונזכר בהנאה שבקרירות רוח, שיש לו בפנים הרכבת ספסל כולו, שהוא ברשותו שלו; אבל כשמיד אחר־כך נצנצה לו דמות דיוקנו של זה בפרופילין שלה, נטרד קצת משום־מה, וניגש בבהונות רגליו אל הדלת שלימינו, ופתח אותה חרש, ובשפה נשוכה מיהר ונכנס פנימה, ופניו היו מגחכים מחמת איזו משובה משונה שבחולשה, ובאזניו צלצלו הדברים, אשר דיבר לו יפים בבוקר:

– והריהו פורח לו כל היום במסילת־הברזל… בבחינת רצוא ושוב, חה־חה. בשם אלוהים… בשם אלוהים…

בפנים הרכבת היו תמרות “מחורקה” חריפה זוחלות באפלולית, שהיתה אדומה קצת מחמת אור הפנסים הכהה, ובהמולת האופנים התכופה היה מפרק לפרק חרד חרדת־ברזל ומצלצל איזה צמיד שבתקרה, וחבורת בני־האיכרים הבריאים, שמצאו איש את חברו בפינה אחת והדליקו להם נר מיוחד, שהדביקוהו אל אותו זיז, היוצא מאשנבם המבהיק, היתה שמחה והיתה שואנת, ובקבוק כחלחל־צלול היה צוחק ביניהם ונמסר מיד ליד בקריאות שבצחוק ובגניחות שבהנאה. אוריאל ניגש אל ספסלו שבפינה האחרת. שם היה חצי־אופל שרוי, והכנגד שלו, אותו גלח קרח וכתפני, שהיה לפני זה יושב יחידי ואוחז בזהירות רבה בתפוחי־זהב וקולפם באיז חיבה חודרת לנפש, היה כבר מיסב ומחליק בניחותא את זקנו הרחב ומקמט בשינוס מתניים את מצחו הגדול והמבהיק, הגומר במפרקתו השמנה, ומקשיב רב קשב, פרקים בהסכמה שלשבח ופרקים בויתור שמפני הנימוס, לדבריו הבטוחים של יהודי אחד גדול ומצהיב, שהיה לבוש בפלטו שחור ויושב אצל הדופן ויונק בהרחבה גדולה מסיגרה גם־כן גדולה ומדבר ומביט אל האשנב הפנוי שמשמאלו. כשניגש אליהם אוריאל ונשאר ניצב דומם אצל רגלו הגדולה של היהודי, שהיתה שלוחה ומוטלת בקצה הספסל שמנגד, נטל זה את הרגל והתחיל מסיר אותה במתינות, ופניו הדשנים והגדולים התחילו מסתכלים באלו של הבא – מוכנים, כמדומה, לחננו בבת־צחוק שבחיבה, כמי שאומר להכירו; אבל אוריאל לא הביט בו ולא הכיר בכלום, שטח לו את שמיכתו ושכב אגב אותה הנאה שוחקת:

– בשם אלוהים, חה־חה. יותר איני חסר פה אלא את צואר.

אחר־כך הציג אוריאל את צוארונו וכבש את פניו בו ובכר שלמראשותיו, והיה שוכב ארוכות ומתטלטל יחד את הרכבת השואנת, ונזכר משום־מה באותו מכתב משונה, שקיבל פתאום מאת צואר זה גופו מאודסה לפני יותר משנה. חה־חה. הוא בחר אז במקומות היותר מצוינים ממנו ושיננם לבטי, לאותה ילדה חביבה בטי, תינוקת ורודה ופקחית זו של חברו, שרק זה התחילה מדברת; וכשזו היתה אחר־כך רוצה לפיסו, היתה ניצבת בטבורו של החדר ומישירה בטרחה יתירה את רגליה המלאות והכפופות קצת, ואת ידיה היתה משום־מה תמיד משלבת דוקא אחורנית, והיתה מפטפטת רוסית בהתלהבות שלימדוה ובהברת־ילדים צרפתית:

– והגלים הללו, משל חצוצרות של רפאים… האיה היא האיה היא! בנימי לבו ההומים של פרומיתיאוס היא מנקשת נפלאות במקורה החד ופורטת בם סטקטו נשגבה…

וגומרת היתה תמיד בהריסה שבהתנפלות אל ברכיו ובקריאה שבכיבוש:

– קונפוציוס היה או־מ־ר! חה־חה…

ותכנו של אותו מכתב לא נחור לו בכל זה לאוריאל, אלא משבא אחר־כך לקיוב, והד"ר שלשלת שאלהו אגב־אורחא באחד הימים, אם יש לו כבר איזה מושג מאותה קומפוזיציה נפלאה, ממש פאר־אקסאלאנס, שחיבר אשתקד צואר זה. חה־חה – אותה סדרה רק ממשמשת היא ובאה. יבוא – יבוא יום בהיר או כהה, ואוריאל יהא נלאה ויהא יושב באיזו פינה ויהא יונק פפירוסה אחר פפירוסה, וזה יהא ניצב נכחו ויהא תופש בידו האחת בכינור ובשנית בקשתו המבהיקה ויהא פולס אתה מתונות את האויר, ופניו השחורים יהיו מסמיקים, והוא יהא מדבר ומדבר ומדבר…

ופתאום חרד אוריאל לקולו הבטוח של היהודי שלנגדו, שבא לאזניו:

– אה… סליחה, מסיו אפרת. יש לאדוני גפרור?

ומסיו אפרת נשאר שוכב תחתיו ונשמיתו חדלה. אח, קורת־בית־הבד שכזו, אה? מהיכן נפלה זו לראשו? אוריאל היה מוטל מחריש ומקשיב לכל נדנוד, משל אותו חתול רמאי, האומר להונות את צידו, והיה משתדל לזכור את הפנים הללו, הדשנים, כמדומה לו, והגדולים, והיה מקשיב בחיטוט מיצר שבנפש לקולו הבטוח של אותו יהודי, שהיה כבר שוב מדבר את הגלח שכנו וכבר דיבר משום־מה נלהבות וחדל, כנראה, מהביט אל האשנב והיה כבר מביט אל מי שאליו הוא דובר. היתה ההמולה תכופה והיתה מחרישה ואזני אוריאל הקשובות חטפו רק מלים ואמרות בודדות שבהתלהבות מתפנקת:

– אצלנו בתלמוד… חה־חה־חה… בזה אני רואה את ישו הנוצרי… ודאי… חה־חה־חה… אבל הרי זה אבסורד גמור אפילו אם יהיו מדברים בזה…

– אה!

אוריאל תפש פתאום בנפשו. חה־חה. ריח המולדת הוא זה, שכבר בא אל אפו. אבל למה זה נדמה לו, שזה אינו פוסק אפילו בהתלהבותו ומביט אליו מפרק לפרק? אפשר לא אמר נואש מהכנס אתו בשיחה? חה־חה. מתוקה השינה, אדוני שלשלת, אדוני שלשלת הבכור! מתוקה השינה – ושלום בלילה!

אוריאל הכיר בו באותו יהודי. זה היה אחד מסוחרי הטאבאק הגדולים שבצ., ר' השיל שלשלת בבתי מדרשות ובביתו של הרב ושל הרבה מחשובי הקהילה, ויוסי גריגורוביטש בקלוב אשר לסוחרים ובביתו של הד“ר ושל ראש הפקידים אשר לפוסטה, שהיו תמיד מספרים בפניו בהנאה בשבחם של המרחצאות הנפלאים, שזה מכבד אותם בהם מדי חודש בחדשו; ולא זו בלבד, אלא שהוא שולח אחריהם גם את סוסיו שלו ואת מרכבתו היפה, בכדי שיביאום בתחילה ואחר־כך יחזירום הביתה, לאחר שהם נחים אצלו בתר הכי ושותים לרויה תה במיני מיצים שונים. שלשלת, מר שלשלת המפורסם, אחיו הגדול של הד”ר שלשלת שבקיוב ואביהם של אותם ה“תינוקות”, כמו שקוראים להם בצ., שלושת הבחורים הגדולים והאדומים הללו, שאוריאל אינו מתאר לו את קרית מולדתו והם חסרים בה, אותם גופא, המספיקים שקרים לסוחרים שבצ. ולנשותיהם השלוות, ואת בחוריהם הם מפרנסים בחוברות אסורות ובכרטיסים שונים שבפורנוגראפיה – הללו, שילדי האזרחים הלבנבנים מקפצים וקוראים אחריהם באותם הרחובות הרחבים והמצלצלים:

– ז’יד הוריט! ז’יד הוריט! 14

את שלשלת זה גופו אוריאל אינו זוכר, אלא משום דבר אחד שאינו חשוב, שהיה זה כבר – בימי שחרותו הראשונים. זה היה במוצאי יום־כיפור אחד. באותו יום לפני הצהריים היתה חמת־סתיו זהבהבה מביטה נוגות וחמות אל הרחובות שנאלמו ומתרפקת באילנות שנחשפו; וכשאוריאל יצא אז לטייל קצת, זוכר הוא, היה פוגש כנופיות כנופיות של בחורים מישראל ושיבלים בודדות מהם, שהיו מקושטים ושאינם מקושטים, והיו רצים והיו נחפזים, ואיש בחברו מסתכל, ואיש בחברו מחפש ושואל בארשת פנים כמהים לחוד, בארשת פנים כמהים שבדביקות שבאיזה קידוש־השם:

– אי נחטא היום?…

אחרים פגש אוריאל, מי שהיו מכריו משכבר. הללו רמזו לו באותה התלהבות גופא וקראוהו לבוא אתם אל ביתו של שלשלת. יבוא אתם. יבוא. די לה לאותה זהירות שבשטות. יפטרנה ברקיקה! פומבי – דוקא פומבי! מה? אה, הרי הוא כבר מתחיל: קטנות! הכל אצלו – קטנות! בקיאים הם היטב באמתלאותיו. בקיצור – היבוא? הלא  יבוא?

כמו בכל שנה ושנה, הכינו באותו יום גם בשנה זו אצל שלשלת, בהשתתפותם החוגגת של כל בני הבית ומר שלשלת בראשם, “ארוחת־חברים חשאית”, ודוקא שמנה למדי, בשביל אנשי שלומם – כלומר, בשביל אותם המגוהצים ממכריו של אוריאל, שתמיד, כשהם נפגשים אתו ברחוב, הרי הם מברכים אותו דומם ומצחקים לו חביבות באיזו רמיזה שבהנאה, זו גופא, שבאותם ימי הילדות הרחוקים היה אוריאל מפרש אותה בקירוב – לאמור:

– הי! אני ואתה גלוי לנו אותו סוד, שאין אלוהים בשמיים…

ובאותם מוצאי יום־כיפור היה שלשלת זה גופו יושב אצלם. זקנו של אוריאל, אחד מתלמידיהם המובהקים של הרבנים מליובאויטש, שיבה גבוה ושחוח קצת, שהיה אז רב בצ., בא זה לא־כבר מבית־התפילה, ולפני הבדלה היה מטייל קצת באולם הגדול, שהיה מואר רק משני שיורים של נרות־יום־כיפור, והללו היו מאדימים קצת ומאפילים הרבה. הוא היה מטייל לו ב“קיטל” הארוכה שלו ומגרד וטופח בחולשה בסנדליו הרכים וברצפה, והיה סופק את כפיו מפרק לפרק, וקולו הרחב והחלש קצת היה מתחטא לאחר הצום לפני אביו שבשמים וממלא את חללו של אותו בית קודר בים־באם אחד שבדביקות שבנפש כמהה. אוריאל היה יושב בפינה אפלה שבאולם והיה מביט אל אותו סבא, וללבו החולם היה קצת חם והרבה הרבה נוגה. פתאום ניגש זה וישב אצלו בהרחבת שאננים, ופנה אליו באותו הצחוק הנוגה והחלש, שבאמונת הנפש, הסובלת יסורים הרבה, ורמז לו באנחה חשאית כלפי אותו סבא, ולחש לו, כמי שמגלה איזה סוד טמיר:

– אלא מה כבודו חושב? שלוה אמיתית שבנפש לא ימצא אדוני אלא אצל שכאלו… שלוה שבנפש – ובריות גופא. ו־ברי־ות גופא! כי הרי זה אבסורד גמור אפילו אם יהיו מדברים בזה… המה… בני־אדם, שסביבם ודאות ותוכם ודאות… אטו מלתא זוטרתא היא – מה?

ואחר־כך נאנח שוב כבתחילה וכיסה את ברכו בפאלטו שלו שניתק והצית לו סיגארה גדולה.

אוריאל נמנם לו הרבה. וכשפקח את עיניו, לאחרונה, כבר לא היתה ההמולה שהתרגל בה והרכבת היתה ניצבת תחתה. הגלח לא היה שוב יושב כנגדו, וגם היהודי שלו אבד ופינה את הספסל. בפנים הרכבת היתה דממה וחצי־אופל שרוי. האיכרים נרדמו והיו מנחרים. באחת הפינות שבאפלה סיפר מי ושני לו פיהק. גירה במקצת הבל של יי"ש שלאחר גיהוק ואותו הריח הכבד של האיכרים וחמילות הצמר שלהם. אוריאל התרומם קצת והביט אל האשנב שאצלו. המרצפת היתה ריקנייה ומוארה אדמדמות וחומת הווקזאל15 הלבינה לנוכח. רפרפו האותיות השחורות שבשלט שמנגד ואיזו קובלנא שוממה ומיותרה התחילה צובטת בלב: חורש מצל… הנה כבר חורש מצל… אבל השד משחת! למה הללו מאריכים בזה ככה? שיחדל, לאחרונה, אותו טלטול טורד ושינוח, לפחות. חורש מצל… אח, יפה היה לצאת פה ולקנות כרטיס אחר ולחזור, לחזור אל כל אשר ישא הרוח… חה־חה – סילנציום, הוראציוס ידידי! נשכב נא קצת…

בקצות המרצפה הרחוקות והשרויות באפלת הלילה הגדולה היה רוחש ורוחש איזה טיפול שבליאות. מפרק לפרק שאגו אבנים ושרקו תחת הרגליים. פתאום קרא אחד ניחרות קצת מאותו הקצה הרחוק – מאותו מקום, ששם הלוקומוטיב נוהם ונושם ברחישה:

– היש?

ומהקצה השני פרחה מהאפלה קריאה בודדה וניחרת כראשונה חברתה:

– יש!

– ושוב קולו של הלז מפקד:

– חר־לא־פינ־קו!

ומיד אחר זה ניקוש שואג של מגפיים מסומרות, אגב ריצה תכופה שבאבנים, וקול המצילה נחפז:

– אחת, שתיים, שלוש!

ואוריאל שכב שוב. מסביב היתה אותה הדממה שבתחילה, ובלב במסתרים – אותה הלחיצה הצובטת, הקובלת שוממות והיא בטוחה שבכדי ושלא מחכמה הוא. אבל הנה באה צפירת הקונדוקטור הרחוקה והרוטטת ובגזוזטרה שמשמאלו התחיל פתאום איזה טיפול שאינו ברור. קול רוה שבריבה דיבר נלהבות:

– אח! אח! יש למהר! שהרי אנו מאחרים!

וכשהיתה כבר בפנים הרכבת – אצל אותה דלת, שסומכות ספסלו של אוריאל מחיצה לה, נשמה כבדות והוסיפה:

– ומה? הלכה לה לינקה?

וקול שלו שבגבר התחיל צוחק בהנאה והשיב מתונות:

– הה־הה! הלכה.

אוריאל הניח את ידו למראשותיו וצחק מנחיריו. חה. שוב אותה אנפה ארוכה? השד משחת!

ואותו קול שבגבר היה בינתיים מונה מלים הלאה:

– ריבה שיש בה משום פינומינליות, אני אומר. נטפלה אלי באחת: שוקולאדה ושוקולאדה – ואתה צא והלחם אתה. הה־הה! באמת – צדקה היא: אני הבטחתי לקנות לה שוקולאדה באם שאקבל את המכתב. אבל הנה יש לנו גם ספסל פנוי. אה־ה, שרי לי מארי, הרי זה הספסל פנוי – לאו? אח, זה נרדם לו. אבל אחת היא – נשב. והנה אנו גם זזים!

הלוקומוטיב נהם צוהלות ונהימתו נתגלגלה ונישאה פרא למרחקי הלילה. מיד התחילה הרכבת מתנודדת פנים ואחר־זה התנודדה אחור וכבלי ברזל התחילו מצלצלים כבדות. צואר ישב בפינה והניח את מרפקתו האחת בזיז הצר, היוצא מהאשנב שלידו, וידו השנית היתה מונחת לו בברכו הארוכה. אותה ריבה הוציאה את ידיה הלבנות מתחת לכנפי כתפייתה הכהה והתחילה מטפלת בוו, שחיבר במקום אחד את שלה הצחור והאורירי אל תלתליה השחורים, שהיו מבצבצים ומבהיקים אצל מצחה הצח. פתאום בא מהמרצפה קול צחוק אוילי, אותו המיוחד לפרחי בחורים, כשהם בטלים לגבי איזו ריבה, וזו התנפלה פתאום אל חלל האשנב וקראה בקול מצלצל שבחזה:

– לינה! לינקה! תזכרי איפוא ותשובי בבוקר. אמת?

הרכבת כבר היתה נישאת במרוצה ואי מזה מאחורי המרצפה צלצלה תשובה חטופה:

– יפה, שרה!

אבל אותו קול מרוסק נפל ללבו של אוריאל, והוא התרומם במשהו וגנח כבושות שלא בכונה והתחיל מסתכל ממקומו באותה ריבה. זו – שרה היא. שרה גלזר. שדה זו – הרי היא יפה, כמו שהיתה, וגאה, כפי שנראה, גם־כן כמו שהיתה. חה־חה. הידיים הללו ואותו הטיפול שבווים. אבל אותה שבשם – אפשר שזו היתה לינה? אחותו הקטנה ממנו – לינה? חה. לינקה זו – ודאי שגדלה כבר, אם שרה זו, הבכירה ממנה בהרבה, חברתה היא… אוריאל נזכר פתאום, שאותה שרה גופא, הניצבת אצלו פה, היתה תמיד “אויבתו בנפש”, ונזכר פתאום בחשדים מרפרפים, שנשכחו כבר, ובהרהורי אגב, שהיו תמיד באים וחולפים, ואיזו משובה קלילה וחרדה לקצה באה משום־מה אל לבו. חה. אפשר שהשכל מחייב באמת ידידות זו של שתי הריבות הללו? הוא שכב שוב, והתחיל מתמודד מתונות, וקרא אגב פיהוק שבקימה אטית:

– נו, וכיצד אנו חיים פה, מטרוניתא שרה, מטרוניתא חביבה שרה?

צואר, שראשו היה קצת נטוי אל האשנב הפתוח, התחיל מרים אותו מתונות, כשמרפקתו נשארה לה מונחת בזיז וידו השנית בברכו, והניחו, לאחרונה, בקיר שמאחריו ופתח את פיו. ושרה, שבתחילה, מיד כשהתחיל אוריאל דובר, הרחיקה בדממה אחורנית קצת, פרצה פתאום בשאגת חזה קלילה וישבה ופטפטה:

– אח! אוריאל?

דומה היה לו אפילו לאוריאל באותה אפלולית, שפניה של זו חורו קצת משום־מה; אבל זו הושיטה לו מיד בישיבה את כפה הקטנה והלבנה, שהוציאה מתחת לכתפייתה, וצחקה ברוח תמים:

– לינקה זו המטורפת! נכנסה בה רוח תזזית ולא חפצה לשוב אתי היום – חה־חה… תהא איפוא חורקת לה שם שיניים!

וצואר היה כבר יושב בקצה ספסלו של אוריאל ואצבעו מנקרת את מצחו והוא מתלהב מתונות במשיכת כתפיים גרידא:

– לאו! כיצד אפשר הדבר – כיצד דבר זה אפשר? הרי זה מקרה שבפינומינליות, הוא אומר. שהוא לא יהא מכיר באוריאל – שהוא יהא מביט בפניו של זה ואינו מכיר בם! הלא פנים בפנים הביט בו, הה־הה… פנים בפנים, הוא אומר…

לאט לאט גילה צואר לגמרי את שיניו הלבנות והיה מדבר מתונות בלינה ובשוקולאדה שהבטיח לה, וסיפר בארוכה כיצד ומשום מה החליט ללכת ללינת הלילה לצ. שרה היתה יושבת לנוכח והיתה שותקת, כשהיא זדונה למחצה ולמחצה מאירה פנים לאוריאל, והיתה מתקנת מפרק לפרק את הוו שבשלה, ואוריאל היה שוכב למחצה בפינתו האפלה ושפתו התחתונה היתה נשוכה במשהו ומצחו מתקמט קצת לפרקים. לאחרונה, הצית בפפירוסה והפסיק את צואר בדיבורו, והתחיל בתחילה בסגנונו של זה, ואחר־כך צחק ושאל את שרה:

– הרי זה דבר שבפינומינליות, חה־חה… באמת, שרה… הרי – את… צואר אפילו… הרי אתם יושבים אצלי ומדברים בי ובטוחים משום־מה, שאנחנו לא ראינו זה את זה יותר משלוש שנים. אמת? אבל, אל מלא רחמים – אל מלא רחמים, שרה… חה. אני הנני בטוח משום־מה משונות, שזה – להד“ם. להד”ם – חי נפשי, חה־חה… לא אמת, צואר?

צואר התחיל מצחו מתקמט קדורנית והוא התחיל מסתכל ארוכות בציפרני ידיו; ושרה, שכפי שנדמה לו לאוריאל, היתה מקשיבה בתחילה לדבריו באיזו תהייה חרדה שבנפש, שתקה קצת מיד כשגמר, ופתאום קפאו פניה קרות והיא סיננה כבושות וזדונות:

– ואני הייתי יושבת ותוהה. אפשר – אבד לו שם לאוריאל בכרכי הים שלו סגנונו היפה? והיה לי כל־כך צר. אבל – לאו.

אוריאל חטפה לה לאותה מלה מפיה:

– לאו? ואת כל־כך שמחה – אמת, שרה?

זו שתקה שוב קצת ואחר־כך קמה ופלטה:

– חה. כמדומה לי, שבקרוב אהיה גם אני מאמינה, שאני חוזרת וחיה לפני שלוש שנים.

ובהתרוממה, סיננה כמו לנפשה:

– תוגה זו – אלוהים אדירים.

אחר־זה הוציאה את ראשה בעד האשנב והכניסה אותו שוב ומשכה בכתפיה מחמת יסורים שבקוצר־רוח – מיצרה, כביכול, שאינה רואה אחרית ותכלה לטלטול דרכה הקשה. אבל פתאום זיקפה את חזה קצת וקולה הרוה התחיל מתלבט בבטחה גמורה בהמולת הרכבת הדוהרת:

Гей,полола дывчиненько

Лебеду

– Лебеду!

[היי, פולולא… וכו' – הי, ניכשה, עלמה, ניכשה, לענה, לענה!]

צואר התחיל כבר מטיל בחשק גדול את ידו הארוכה באויר ומנקש בחוטם שברגלו, ומנדנד בראשו, וצוחק בחיבה שבהנאה ופוזם לה את סיומו של אותו בית; אבל זו הפסיקה פתאום את שירתה וישבה, ושאלה אותו בקרירות גמורה, אם חושב הוא לסור אל ביתם ללינת לילה, או שיישאר אצל שלשלת – כמדומה לה, שיש לו שם מחר בבוקר הוראה?

בקרוב רפרפה וחלפה באשנב בהרת גדולה של אורה חיורת ובהירה. מיד אחר זה התחילו הרכבות רוקדות בכונה יתירה ונוטות כלפי שמאל, והלוקומוטיב התחיל מיבב ארוכות. שרה קפצה והתחילה מתקנה את כתפייתה. צואר התחיל מתרומם ומטפל בגלימתו, ומיצר ודואג משום־מה וקובל, שבתי־המרקחת ודאי שיהיו כבר סגורים. אוריאל נשאר יושב בפינתו ויונק מהפפירוסה שלו: אותה לחיצה קלה שבלב, שצבטה אותו לפני זה, התחילה שוב תוססת שוממות ומכבידה לו יותר ויותר… אבל הנה התחילה קרבה ומאירה המרצפה הרוחשת מאדם. נכנס סבל וסינרו. שרה הביטה אל אוריאל אגב ריהטא, כביכול, ויצאה אל הגזוזטרה. צואר התחיל מוריד בזהירות את הכינור ונרתיקו מהאצטבא, ואוריאל גנח וקם והתחיל מקפל את שמיכתו.

4

ארוכות וטורדות היתה דוהרת אותה מרכבה קלה, שהיתה רתומה לסוס אחד, זו שנטל לו אוריאל לאחר שירד, והיתה רצה לה יחידה ברחובות השוקטים, והיתה שואגת שואנות ומנקשת רסיסים באבני המרצפה הרחבה ומרגיזה את הכלבים שבפנים החצרות הסגורות והלבנות; והללו, שמאצל אותן החצרות, היו בתחילה נישאים נכחה ברוגזה גדולה ומקפצים בחוצפה יתירה דוקא כלפי סנטרו של אותו סוס ויורטים לו את דרכו, ונשארים, לאחרונה, מלוים אותה בנביחה ארוכה וחופזים בזנבותיהם, ומשתתקים לאט לאט וחוזרים להם מתונות למקומותיהם אגב נהימה של צדיקים:

– נ־ר־ר־ר… כ־ך! אלא מאי? שמא היית סבור – בכדי אנו חיים, אתליט? נ־ר־ר…

אבל הנה חדל רוגז ודממה הוטלה. המרכבה נטתה מאבני המרצפה והתחילה רצה רכות במסילת החול הכבושה שבצדדים, ובקרוב נשארה ניצבת אצל אותה גיגית־הכניסה הירוקה, שהיתה זה כבר מבהיקה קפואות כלפי האפלולית המחוירה שברחוב, ואוריאל התחיל נושם לרוחה וסופג לתוכו את הדומיה השאננה, שהיתה רוויה מטל ומדושנה מאותם הריחות שבלילה, הנפוצים וזוחלים מהגנות המלבלבות. מתונות ירד מהמרכבה ונטל את אמתחתו והניחה על הספסל שאצל אותו בית נם, זה שחמשת תריסיו כולם לבנים וכולם, מלבד האחד שבטבורו, מוגפים היטב – אותו בית יפה ושוקט, שאוריאל היה אומר לו בשכבר הימים בית־מולדת. לכאורה, היה פה הכל כמו שהיה לפנים, אפלולית ושקט ואזוב בגג שלנוכח. אותה חתול מנומרה, זו שהלילה מאפירנה והיא נודדת מתונות בחודה של הגדר הארוכה וסורחת את זנבה אחריה. גינת פרחים מלבלבת זו, הכובשת את נשימתה הריחנית בתוכה, ואלו טיפות הטל הגדולות, הנופלות לפרקים מאותו צינור ירוק, זה שיורד מגג הפחים הקופא, ומתחבטת אטומות ומשתתקת בחבית הריקה שמתחת. חה. השד משחת! אפשר – חדלה אחת מאלו פה ולו רק יום אחד? ואם לא חדלה – מה חסר בה? התחילה לוחצת ולוחצת תוגה קטנה ומכבידה – אותה תוגה נוהמת, הנוקרת ויש בה מארסה של חרטה. נמס פתאום ואבד מיד איזה גל שקפא כבר ודבר אחד קרוב, לכאורה, מאוד, שקולו כבר נשכח, התחיל פתאום תוהא ומטיח דברים שנונים והיה צובט ואינו צובט בחזה שנלאה:

– אח, בכדי שרשתי מלב – באמונה, אוריאל, בכדי…

אוריאל גנח וישב אצל אמתחתו והצית בפפירוסה. באורוה הסמוכה נחר פתאום סוס ברמה וחדל. אחר־כך התחיל שוב כוסס נרפות. ומאחוריו, בחצר המולדת, כנראה, היתה פרה רובצת והיתה נושמת כבדות ורצופות. אלו דברים שהבריות נאנחים ואומרים להם: משל כחלום… נתרוקנה פתאום אותה מלה מתוכה והיה קשה לתפסה. כחלום… ההיה כל אותו בינתיים מר וקשה ורק חלום? או שזה אינו אלא חלום? חה. זר הדבר קצת ומביא במקצת גם לידי צחוק. באמת. הרי אתה רוצה – והנה אתה יושב ויונק בפפירוסה ומקשיב לצריחותיו של אותו רגלי שמאחורי הנהר והכל היה כלא־היה. הכל. ממש – אתמול היתה אותו דבר. היום. הלילה. אויר סופג זה לא נח אפילו מרשמיו החיים. הנה הם מרחפים מסביב – מרחפים אצל הגינה שנרדמה ומפרכסים בטרפים המטוללים והדם כה חי ומתרשם. בת’קה, בת’קה זו החיורה, בת’קה הנוגה, אותה ילדה נפלאה, שהיתה כה חביבה וכה קרובה ללב. הרכה! הנה היא מטפסת ונאנקת פה אצל הגינה. טורחת וטורחת ונאנחת ונאנקת תחנונים – לשוא. ידה זו השלוחה, ידה הרכה והחיורה, השלוחה בקדחת אל פרחי הלילכים שבפנים הגינה, הנה היא חרדה ומפרכסת ונמשכת ומחפשת ואינה משיגה – להותה הגדולה, היא אינה משיגה את האשכלות הללו, היפים כל־כך, אלה האשכלות הנפלאים, שהיא כל־כך להוטה אחריהם – כל־כך היא אוהבת אותם – אוי, אוי, יראה נא, חי נפשה, אוריאל… אוריאל! וכי מה יפסיד אם יקטפם בשבילה, אה? אדם פחות שכמותו. ולא זו – אלא שהוא יושב ומלגלג לה. או שמא אינה כדאית אפילו לזה, אה? אינה כדאית? אמת? והנה היא חדלה מטופליה והאויר הרוה והשוקט סופג את יגונה הרב:

– אמת, כי מזוהמה היא – זה אמת… אמת, אוריאל… או, כמה היא מזוהמה!

ומחר תבוא שוב. ילדה חביבה זו ויגונה היפה. בנטות השמש תבוא. בנטות השמש באדמומית רכה והמצילות אשר במסגדים תבכינה גלמודות וכבושות. חרש תבוא, כשהיא מלבינה באודם הנוגה, וחרש תהא מתחככת אצל כתלי הבית ומניחה אגודת ורדים חיים בחלונו הפתוח של אוריאל והוא לא יראה. אגודת ורדים חיים, ששזרה אותם בכפות שרחש ירוקות, כסגנונה מאז, ופארה אותם בכוכבי זכריני ודגניות פזורים. תניח בלאט ותכנס לה אצל לינקה אחותו; ובקרוב תהא יושבת אצלו ונבטת מחלונו החוצה. ראשי האילנות שבפרדס הקרוב יהיו מוארים ויהיו מזהיבים. פז יצחק בחלונות. פאתי שמים שלנוכח יאדימו ויצהיבו ויחורו. השטח יכבוש ויכבוש את נשימתו. זו תהא חיורה ותהא נוגה ותהא נכספת למרחקים, והשמש תהא אדומה ותהא בוכה ותהא נפרדת ויורדת ויורדת. פתאום יכבו החלונות. צללים יבואו. השטח יתקרר. אפלולית תרד ותקום דממה. אז תקום כצל ותיגש אליו חרש וחרש תדבר לו תחנונים:

– קחני אל ההרים, אוריאל – אל צאת החמה, אה?

אוריאל הביט סביבו והצית שוב בפפירוסה ונזכר משום־מה והחליט בלבבו, שהוא ימות ככלב. ככלב ימות יחידי ומוטל באיזו אשפה ורואיו לא יאמרו איו. פתאום חרדה האפלולית הגדולה שקפאה מסביב וירייה חזקה נפלה באוהל התיאטר, שבפנים הפרדס הקרוב. התחילו כלבים נובחים ברחובות ומחיאות־כפיים מהירות נשפכו כרסיסים. מיד אחר זה הכתה מקהלת המנגנים איזו מנגינה מתחטאה ואוריאל קם ונטל את אמתחתו; אבל בטרם הספיק לגשת אל הדלת החומה, שאחד הליצנים רשם בה בנתר צלם גדול, נפתחה זו מבפנים, וזה שפתח אותה, לא הביט אפילו אל אותו שבא וחזר, והתחיל מתרומם לאטו בשליבות הבודדות, אשר לפרוזדור הצר, כשכפו האחת אוחזת ומחליקה בכנפו האלכסונית של הסולם ושולי הזופיצה שלו הארוכה מפוזרים מתחת ומטפחים בשליבות. אוריאל נשאר ניצב בפתח. הוא הביט אל קומתו של זה, שהיתה גבוהה במקצת, ואל כתפיו, שהיו רחבות למדי, לפי אותה קומה, והיו תלויות ויורדות לו כל־שהוא, ובלבו שנלאה נדפה פתאום בחזקה והתחילה לוחצת חריפות אותה חמימות שבשלוה תמימה, שאבדה לו לנצח, חמימות שלוה ורוויה זו, שנפשו הרכה, זו שהיתה תמיד חרדה ומתלבטת כמוסות, היתה ניזונית ממנה לצמאונה הגדול בימים שהיו, באותם ימי הילדות הרחוקים, כשהיה מוטל לפרקים בחיקו החם והבוטח של זה והיה חובק בתאות־נפש שבקדחת ומחליק בחיבה בישנית ומתחטאה את חזייתו השחורה והארוכה, המפיקה ביטחה כה חמה ושלוה, אותה חזייה, המתחילה אצלו משיפולי הצואר, הפתוח תמיד, וגומרת למטה מהמתניים, אצל שתי הציציות הלבנות והארוכות, התלויות ויורדות לו בברכיו. אוריאל לא זז ממקומו וקרא בחיבת־פתאום רכה ותוהה במקצת:

– אבא!

הלז, שהיה כבר אצל הדלת הפתוחה והמפותחה אשר לבית, ניצב והפנה אליו פנים גדולים וסגלגלים במקצת, שפאותיהם היו ארוכות וקצת מסולסלות וזקנם היה קלוש למדי ומדובלל כל־שהוא, והתחיל מסתכל בו אותה הבטה מצומצמת שהיתה מכרכמת תמיד את פניו החורורים והופכת אותם בוחלים במקצת מחמת יסורים שבהקשבה – אותה גופא, שהיתה תמיד מטילה אימה מגוחכה כל־כך בלבות הרבה ממכריו של אוריאל, כשהללו היו אומרים לסור אל ביתו. אוריאל הביט אליו וצחק צחוק אילם וחיור ופטפט שוב נמוכות:

– אבא!

הלז הכירו, לאחרונה, וקרא:

– אה… נו, טוב, טוב. פלא הוא! ואני אמרתי – אותה סופה שלנו היא שבאה. נו, נו – בוא ותקבל שלום.

בחדר האוכלים המרווח, שאליו בא אוריאל קודם כל, היתה דממה שבאפלה, והאפלה היתה אפרורית במקצת – כנראה, מחמת אותו תריס, שלא הגיפוהו, ובאחת הפינות היתה החתול נוהמת בחלומה רכות. אוריאל הניח שם את ילקוטו ופשט את אדרתו ובא אל האולם הגדול שמאצל. בדלת ניצב ושפתו היתה נשוכה. נושנות. נושנות שככה הכבידו. אותו האולם הגדול והקודר ושולחנו האדום והקודר כמותו שבטבורו. זו התקרה המסוידה והנמוכה קצת, המאדימה כהות מחמת אור מנורתו הלבנה של אבא, אותה המנורה הניצבת, שיצאה ובלטה מקופת הספרים הרבים והגדולים, שהיו אצלה פתוחים וסגורים וכפופים לתוכם והקיפוה מסביב. לארכם של שני הכתלים שמנגד, שהיו שרויים בצל, היו מכהים קדורנית שני הקנפי16 האדומים שמכבר, ושדת בגדים רחבה מאוד ונמוכה יותר מדי היתה מצהיבה שלא במקומה ומשמאל לדלת. אבא נכנס ראשונה ודיבר בלחש, אגב רמיזה שבאזהרה כלפי אותה דלת לבנה וסגורה שמימינו:

– אלא שתהא זהיר. שתהא זהיר. שהרי אמא ישינה.

אחר־כך ישב לאטו בכסא הרפוד, שהרפידות שבסומכותיו נתדלדלו למדי מרוב משמוש. לפניו היו פה ושם פזורים גליונות שונים, צהובים ושאינם צהובים, שהיו כתובים צפופות ובדמות קשת כפופה, ואוריאל הכיר בהם מיד את ה“כתבים”, אותם שהיה בימי ילדותו יושב וכותב בפקודת אבא ימים ולילות, אלו ה“כתבים המפרכסים”, לפי הרגשתו אז, המלאים רזים וסודות טמירים, המדברים ללב החרד: אתגליא, ואתכסיא, ובחינות, והארות שבנפש, וכל אותם הגימטריאות וראשי־התיבות המשונים והארוכים, שאבא היה תמיד צוחק בהנאה, כשזה היה שואל אותו לפשרם אגב כתיבה, והיה פותרם לו ומבטיחו, שכשיגדל, יהיו הללו נהירים לו יותר. לא הרחק מהגליונות הללו היו מוטלים והיו מבהיקים לו באיזו חמימות שבידידות נושנה משקפיו הצלולים של אבא. זה ישב והתחיל מטפל באותם הגליונות ומסתכל בהם מפרק לפרק מצומצמות אגב הכנה לדיבור. אוריאל הביט אליו לאור המנורה המאדימה וצמרמרת זרה החרידה את יציריו. אותם הקמטים החדשים, שנתוספו במצח הגדול והגאה הזה ובפינות הלסתות הללו, שהיו כאילו תפחו קצת אצל אותו חוטם רחב במשהו – אלו היו נושמים באיזו רוח קרה ופסקנית, שאינה נושאה פנים לשום איש. וזו הלבנונית הניכרת, שהיתה מאפירה חדשות בפאות הארוכות ומתחת לסנטר המקומט קצת – אח, זו היתה גוררת אחריה, ובטרחנות יתירה מדי, מחשבות כה זרות וכה משונות, לכאורה, שבאמת אין בהן משום חדוש כלל וכלל. אוריאל הביט סתומות אל אותו הלול הממורט, שהיה מצהיב נוגות בכירה המסוידה, וחשב, כשלבו היה אטום:

– אלא מאי היית אתה סבור?

ובלחיצה קלה שבלב נטל לו כיסא וקרא אגב ישיבה קריאת סתם:

– הרי כבר קרוב לשתיים, אבא, ואתה…

אבל מיד נתפס ונשתתק. חה. מיד יקבל נזיפה – והוא יהא ראוי לה באמת.

– המ! המ!

אבא, שהיה מטפל בגליונותיו וכפו האחת היתה מגששת לפניו ומחפשת את המשקפיים, כנראה, הרים אליו את פניו באותו קוצר־רוח שבנפש פזורה, זה שהיה מרקיד תמיד את פאותיו כל־שהוא, ומיד הקשיבו אזני אוריאל קצרות ופסקנות:

– אדם סח, נו!

אוריאל המציא לו בשתיקה את המשקפיים וזה הרכיב אותם לחטמו ופשט אגב פיזור שבנפש והניח את שתי ידיו זו אצל זו לפני אוריאל:

– נו… פירושו של דבר הוא… הב נא. הלא פפירוסה הבאת מסתמא?

אבל כשהגיש אוריאל ופתח לפניו את תיק הפפירוסות שלו, כבר לא הרגיש זה בכלום, ושמאלו, שהספיקה אדהכי וחזרה אליו, היתה כבר אוחזת בקצה המשקפיים שאצל רקתו הגבוהה והמשורגה כחולות, והוא היה מביט אל ה“כתב” שלפניו, אגב נהימה קלילה שבקריאה מרוכזת. אוריאל נטל פפירוסה ותחבה לו בימינו השלוחה. אז הרים אליו זה את ראשו אגב ריהטא וקרא בחפזה:

– אה?… נו, טוב, טוב.

בקרוב פסק ממשנתו ושלח מתונות את ידו, והוציא משום־מה את המנורה מקופת הספרים שמסביבה והגישה למו פיו, והתחיל יונק ומצית בה את הפפירוסה שלו. ומדי החזירו אותה לאחר זה למקומה, פלט מתונות ובקמיטה מהלכת שבמצח:

– ס־ס־ס… נו! שכזה הוא הדבר. ס־ס־ס… שכזה הוא הדבר. באת – הרי אתה אורח. הרי אתה אורח. ס־ס־ס…

אחר־כך שתק קצת והביט אל אוריאל קצרות וחודרות, ופתאום ינק מהירות מהפפירוסה והתחיל מכבה את אשה במלילה וקרא שוב:

– פירושו של דבר הוא – ס־ס־ס… נו! אני נהנה שבאת. אני נהנה באמת.

ומיד חזרה שמאלו שוב אל קצה המשקפיים, שאצל רקתו המבהיקה משורגות, והוא סיים נמוכות ומהירות קצת, מבלי אשר הרים את פניו מגליונותיו:

– נו… הסירה את האבק – או ש… מה? תחפש שם – תמצא מסתמא גם איזה דבר שבאכילה… נו!

אחר־זה חזר אבא אל משנתו ואל אותה הנהימה שלו החרישית והתכופה. אוריאל קם והביט אל סביבו שוממות ונואשות. היו הפינות שלנוכח ריקות וקודרות קצת והכתלים הציצו אליו זרות וקרירות. אותו הראי השומם, שהשתחוה לו נמוכות ממזרח הבית, גם הוא לא הבטיח חדוה ללב. בתחילה ניגש אוריאל סתם אל אחד החלונות שבזוית וניצב אצלו והתחיל משרטט בזהירות יתירה איזו שלשלת משונה בזגוגית המבהיקה שלפניו; אבל פתאום גנח ופסק ויצא אל חדר האוכלים האפל. שם היו הסמוורים וכלי הנחושת הממורטים מבהיקים מהפינה, והכסאות הגבוהים היו ריקים ומסודרים אצל הקירות, והקנפי האדומה שמשמאל לדלת היתה פנויה ובזוייתה האחת היתה רובצת החתול ונוהמת. אוריאל ניגש אליה פתאום, משל נזכר לאחרונה באותו דבר מיצר ששכח, ודחפה בכונה יתירה שברוגזה כבושה. זו החלכה נחבטה רכות ברצפה וקמה והתחילה מתמודדת ברשרוש יבש, ואוריאל ישב בקנפי בהרחבה וירק ונקם כבושות:

– אח, את! אה?

בקרוב היה כבר אוריאל נושק לאמא, כשזו שוכבת במיטתה ופניה הקטנים נסוכים שינה ואושר המחריד את הנפש. בתחילה היה זה אוחז ארוכות את ראשה החם בכפו האחת והיה מביט אליה ונפשו שותקת קרות ומשונות; אבל פתאום היה, כאילו נפתרה לו בבת אחת חידתם הכמוסה של אלו הפנים שקומטו באכזריות כזו ושל הספיחים הגזוזים והלבנים הללו, שבפדחתה הנופלת, אלו שהיו מבצבצים מתחת לכבולה, שניתק לה מחמת שכיבה, והוא חרד כל־שהוא והרים במקצת את ראשה והגיש את פניו אל אלו שלה ושאל ברוח כבדה וחפצה טובות:

– ואתם פה – הרי אתם מזקינים לכם, אה?

אבל זו היו ידיה הקטנות והצפודות במשהו חרדות ומתלבטות לו בפניו ובצוארו והיו מחליקות בקדחת אוכלת בכתפיו, והיא פטפטה והיתה צוחקת מחמת אושר:

– פטור, נו! הרי גם זו דאגה! ובלבד שיחנני מי שלא נטלתי לשמו את ידי ואת אבא שיחיה באריכות ימים. אח, אוריאל בר בטני! ואני לא פיללתי שתבוא… לא פיללתי… לא חשבתי, שתהא ציית להם לאבא ולאמא שהזקינו… אח, ילדים, ילדים! אבל היא הנה שכחה, שהילדים שלה אינם אוהבים מוסר ביותר… נו, נו – שוב לא תהא חוזרת ומדברת בזה. אחת היא לה כבר – ובלבד שבא… ובלבד שבא… אבל – אח! למה היא מטרידה אותו הבל בפטפוטי נשים אלו? מסתמא הוא רוצה לאכול? הוא עייף מסתמא? אח! תה ודאי שהוא רוצה. מיד יהיה הכל. כי אימתי יצא מקיוב? הלא מקיוב בא אליהם? אח! אח! הפטפוטים הללו!

אוריאל הרגיש פתאום, שהוא באמת חסר אונים; אבל זקנה מאושרת זו, המפרכסת ומזדרזת אצלו במיטתה… אח, כצל, ידידי. כצל זה בנדודיו, זר ומנודח ונכר סביבו, אתה בא אל נוה התמימים והשלוים הללו. מה היה אילו קרא פתאום לזקנה זו, לאמור:

– אמא, כסבורה את – אוריאל אני? חה־חה. אוריאל כבר אבד, זקנה. חה! אוריאל יצא אז מפה – הרי את זוכרת? נו – ותנצב“ה. תנצב”ה, חה־חה… ואני – אני אחר. זקנה. אני רוצה לישון.

הוא ישב בקצה המיטה והתחיל משקיט אותה נרפות ואמר לשדלה בדברים וניסה להשיאנה לדבר אחר; אבל כל כמה שטרח הוא בכדי, וזו התחילה לובשת בחפזה את בגדיה והיתה טורדת אצלו אגב פטפוט קודח שבאושר צוחק. חה־חה. כלום מה הוא מדבר! מה הוא מדבר! מה שלא פיללה ולא חשבה… זהו באמת מה שלא פיללה ולא חשבה, חה־חה… הלא רואה אתה – ואותה מטורפת, שונאי ישראל, פרחה לה דוקא היום… כשהפקרות זו של אותה ריבה הריהי כבר – אח! אח! רואה אתה? אבל לבה שלה, לב אם, זה ניבא לה אתמול. הרי הם יושבים ומסובים יחד את אבא שיחיה אל הארוחה שבלילה, והנה נוטלת החתול ומתחילה פתאום רוחצת. חה־חה. היא אינה משגיחה כלל וכלל בזה, שהוא ודאי שיהא צוחק לה: דאגה היא זו לה – יצחק לו כנפשו, ובלבד… והיא אומרת לסבתא זו, שכנתם שנכנסה אצלם, הריהי אומרת: הנה תראי, סבתא. אורח יבוא אלינו הלילה. הלה יושבת וסורגת את פוזמקה ומסיחה לה לפי תומה: לינקה היא, שתחיה, זו שתבוא, רבנית. חה־חה. זו מסיחה לה ככה – והיא גם היא מסכימה, לכאורה, לדבריה: כנראה, אמנם לינקה היא זו, שתחיה. אבל לבה – זה לבה: הוא מגיד לה אחרת… חה־חה. אלא מאי? שלדבר כבר היא יראה… וגם בשל אבא, שיחיה… אותו כבר ראה מסתמא? ראה? אח, אבא זה! את לבה כבר אכל, שימיו יאריכו! מדי לילה בלילה הוא מאחר כל־כך לשבת וגם ביום אינו נח אלא חטופות. והיא כבר יראה להגיד לו דבר. אח, היא כבר חרדה להזכיר בפניו אפילו חצי דבר. מיד, משהיא מוציאה איזה הגה קל מפיה, הרי זה בא באותה נזיפה פסקנית שלו:

– אדם סח, נו! לכי, לכי, זקנה…

– חה־חה…

אמא ירדה ואוריאל היה נלאה במאוד והיה יושב באולם הקודר, וכוס תה היתה מבהיקה לפניו צלולות, וסמוור היה רותח בדרגש שאצל הדלת אשר לחדר האוכלים, וריבה אחת מדולדלה ומדובללה ונסוכת שינה היתה נושאת את ידיה האדומות והתלויות לה והיתה מנקשת ברגליה הנרפות והכבדות, ואמא היתה יושבת לנוכח, והיתה מספרת לו שונות, והיתה צוחקת ומזרזת אותו מפרק לפרק לאיזה דבר, שהיתה, כנראה, בטוחה בו מאוד, שזה יגרום לו הנאה מרובה. אבא היה כל אותה שעה מטייל בנחת ארוכות, והיתה ידו האחת תחובה לו באזורו שחגר וחברתה היתה מטפלת בזקנו הקלוש ותוחבת את קצהו אל פיו אגב איזו נהימה טרופה. מפרק לפרק היה ניגש והיה ניצב גם הוא אצל המסובים, וידו האחת, זו שאוחזת בזקנו, היתה קופאה אצל פיו, ומבטו היה מתחיל מצטמצם ומחליק ואינו נאחז בפני אמא המספרת, והיה שואל ממושכות – משל ממרחקים:

– אה־ה?

ובטרם זו היתה פונה אליו ומתחילה משיבה לו, היה כבר חוזר שוב אל טיולו, אגב אותה קריאה ממושכה גופה, אלא שבניחותא:

– אה־ה!

אוריאל היה יושב בכיסאו והיה גומא מפרק לפרק מכוסו ושולח את ידו נרפות ופותח איזה ספר מאלו הרבים שלפניו, והיה סוגרו וחוזרו ופותחו ומביט בו אגב אורחא וסוגרו שוב. אמא היתה מדברת בפרה ובחלב שהיא נותנת להם, וראשו של אוריאל היה כבד והיה הומה קצת, ומחשבות תלושות ומשונות במקצת היו זוחלות וחוזרות וזוחלות בו בלי־חמדה. אמת, אמת. הרי זה אבא, לאחרונה. אבא, הבא בסוד אלוהים ואוריאל הילד חוסה בצלו ונפשו שלוה וחם לו. הנה הוא – אבא. האבא הוא זה? חה. מה פירושה של אותה מילה – אבא? אבא… וזאת היא אמא. אשה קטנה ומקומטה זו, המספרת בחולשה וצוחקת נחרות קצת, הרי זאת אמא. כמה כל זה משונה! אותה אירינה ואסיליובנה הארמית ואחריה מילי ואחרי זו, כמדומה לו, כל הנשים שהוא זוכר היו לפרקים תכופות שואלות אותו משום־מה באיזו חום נוגה שבלב, אם יש לו אם. הלזאת כיונו? חה. והספרים הבלים הללו, אלו הנודפים באבק ובנייר שנתקלקל מרוב שכיבה, הם אותם הספרים גופם, שהיה הוגה בהם ימים רבים. אפשר – דיברו באחד הימים האותיות המתות והמשונות הללו לאותו לב שפרח והיה חרד לחיים? גם היום יש לבות פורחים וחרדים לחיים ולקולם וגם היום הולכים ומדפיסים ספרים באותיות המשונות הללו. יש אשר גם הוא פותח אחד מאותם הספרים וקורא בהם ואזניו תצלינה. מה שם הספר הזה, למשל, האכול אבק דורות שנתפגל? ניחא, שבראשו כתוב לאמור: דברי שלום. לקוטים ואמרים. מפז יקרים. ומזהב פרוים. קול אדני על המים. מאתי זנב האריים הק' שלום וכולי, וכולי. וניחא, ששם כתוב – ניחא, ששם כתוב: פרירגה ופרליפומיני מאת ארטור שופינהויר. הכל ניחא.

– ובאמת. הלא גם אתה זוכר. אבא, שיחיה, אינו שותה חלב מימיו אלא בתה וגם זה רק בבוקר. אני, יהי שם אדני מהולל והלואי גם להבא, איני זקוקה לו כלל. אלא מאי? נשארה לינקה, שתחיה, בלבד; אבל אותה פרה שלנו, שלא אפתח פה ל…

– הכל ניחא. אלא מה משונה? משונה אינו אלא אותו דבר, שהוא הגה והגה בספרים הללו ופתאום חדל. למה חדל? אבל כלום לא אחת היא לו – למה? ודאי היה אז נימוקו אתו; אבל זה כבר אבד. בפירוש, בפירוש. אותו נימוק, שבאחד הימים היה, כמדומה לו, חשוב במאוד מאוד, זה אבד; אלא שאבידתו של זה כבר אינה חשובה שכמותו. אלא מאי חשוב? חה. כמה מהשטות יש באותה שאלה. אלא מאי חשוב? נפלא – כמה שדופות המלים הללו. מה חשוב? חה. פגרי מלים – בהחלט. ראויות וכדאיות לאותם הספרים המחוכמים – בד בבד. מה חשוב? הנה הוא – ריח יבש ומחניק זה של אותם הגמלים המזוהמים שבארצות המזרח שנבלו, סרחונה שפג של אותה הרגשת המות, זו הנוקשה והמסואבה מחמת כליה שבדורות, הזוחלת ונפוצה כלפי חמה לוהטת מקברותיהם המרובים של אותם הפראים הנרפים, אלו הכוכים הלבנים והסתומים, הצומחים שם בשרב, ככמהים וכפטריות הללו אצלנו אחרי הגשם… מה חשוב?

אוריאל הביט פתאום אל סביבו וקם באיזו חרדה שביאוש. מה־זה היה לו? פתאום הכתה גלים בלבו איזו תשוקה נמרצה ומשונה במאוד, והוא החליט לגשת מיד אל אבא, אל אבא זה גופו, המטייל לו פה בנחת, ולשאול אותו תחנונים – לשאול אותו תחנונים רותחים והומים:

– אבא! הלא אמת הדבר, שיש אלוהים בשמים, אה? פשוט – אלוהים גדולים וטובים… או אפילו שאינם טובים – אמת, אה?

אבל מיד גנח פרא ופניו חורו ובשפה נשוכה חזר וישב. ומיד אחר־זה מיהר והפסיק את אמא המסיחה – הפסיק אותה באיזו קלילות קודחת שבמשובת גדולים פורצת:

– ובריל־ליזר גלושר, אמא? מה את בריל־ליזר גלושר? אה? חי בודאי סבא זה גם היום והוא מספר תמיד בשבחה של אותה גדיה לבנה, זו הממליטה לו מדי שנה בשנה תאומים? חה־חה… אח, אני זוכר כל אותו דבר היטב. לאו, אמא. כיצד? לאו. כיצד היה אומר? אה!… “מה תאמרי לזה, רבנית, אה? הצרות הללו שלי אני – הריני אומר אמנם: אה! אה! המליטה לי אתמול גדייתי הלבנה תאומים – זכר ונקבה. פטר רחם הוא לה. מילא. אבל זקנה פקחית זו שלי, שהקדחת תאכלנה שם, אל אלוהי אבותינו, אותה בריה שלי, שחנוני בה האלוהים, ש־כחה, נו! שכחה ולא השגיחה מי בהם הבכור! הרי זאת המצאה מצדה של אשה, אה?” חה־חה. אני זוכר היטב… “שייכות היא… באמונה, רבנית, הריני אומר אמנם: אילולא אותה שיבה שזרקה בזקני זה… אה! אה! לסמרמורת, כמו שהיא רואה אותי יהודי!” חה־חה. אני זוכר. לאו. וכמה התחבט אז אבא באותה “שאלה”, אה? שני ימים רצופים, כמדומה? חה־חה. זוכר הוא אותה מהומה שבבית…

אמא, שהיתה מקשיבה לו וצוחקת ומקבלת נחת, נתכרכמו פתאום פניה והיא קראה בהתלהבות שבגאוה נהנית:

– שלושה! מה אתה סח? שלושה ימים רצופים…

– שלושה? חה־חה־חה…

וזו הבטיחה באותה התלהבות גופה:

– שלושה ימים רצופים; אפשר לאו? הוא אומר: מהומה. גיהנום היה אז בבית… סדום! מלתא זוטרתא היתה זו? אותה מדוכה, שטיפל בה אבא, שיחיה, ורבי משה ריש מתיבתא, לאריכות ימיו של זה, ושלישי להם היה… אה? מי היה אז השלישי שבהם? כמדומה…

אבא ניגש בינתיים מתונות וניצב אצלם והפסיק אותה ממושכות:

– אה־ה?

אמא כבר נפנתה אליו והתחילה שואלת בהתלהבות:

– זוכר אתה, אפשר, מי…

אבל זה כבר סר משם וקרא בניחותא:

– אה־ה!

וחזר בנחת אל טיולו הקודם. בקרוב לאחר זה ניגש, וניצב אצל אוריאל, ונטל ממנו פפירוסה, והציתה מתונות במנורה, וכיבה אותה מיד במלילה ומלמל בחולשה:

– נא! אני ראשי חלש קצת. רצונכם – שבו לכם פה.

ופרש אל חדרו.

לאחר־זה שידל אוריאל גם את אמא, שתחזור ותשכב. זו הביאתהו בתחילה אל חדרו שמשכבר הימים, זה שבא אחריו בירושה ללינה אחותו, ופרשה גם היא. פה היתה המנורה היפה, שאמא הדליקה בטרם צאתה, משרה אורה שלוה ונוחה בטפיטים האורים ובקבוצת הגלויות המצוירות שבכתלים ובקטנוניות שבקומודה, המכוסה מפת רקמה, זו שהיתה ניצבת ליד הדלת משמאלה. כשסגרה אמא אחריה את הדלת, פלטה הגתית הגדולה, שהיתה תלויה בקיר שלמראשותי הסופה הרכה, הד חלש ונוהם רכות וארוכות, ואוריאל ניצב והתחיל מביט בהנאה קלילה שבמנוחה ממשמשת אל אותו הסדר הנוח שמסביב, ונדמה לו משום־מה, שפה גם התקרה יותר גבוהה היא משבשאר החדרים, ובצבצה בלבו פתאום איזו נטייה של חיבה כלפי אחותו לינקה, שרוחה היא זאת, כנראה, המרחפת בזה. וכשישב במיטה הצחורה ונחיריו התחילו פתאום זזים ושואפים בכמיהה שבקדחת את אותו הריח המיוחד, המצוי תמיד בחדרי הנשים, אותו הריח הקל והאורירי, שיש בו משום בשמים שונים, שאינם נתפסים, ומשום דבר אחר שבתהייה, שגם הוא אינו נתפס, התחילו פניו מגחכים אורות כל־שהוא; ומדי התפשטו במתינות את בגדיו, חשב באותה הנאה, שסופה מכביד קצת מחמת שאט כבוש שבנפש:

– לינקה זו – הרי היא כבר ריבה כהלכה, כנראה…

אבל אותה מנוחה רופפת, שהתחילה מתבצרת לאט לאט בנפשו, נדפה פתאום מיד, כשראה את הסומכות הנוצצות של מכשירי הכתיבה הממורטים, והנה תחוב שם מכתב אחד סגור, שלא פתחו אותו משום־מה. ואדריסתו רפרפה והזכירה לו איזה דבר, שהיה רגיל בו. הוא השתחוה מתונות ונטל את המכתב – ומיד היו כבר ידיו הופכות בו ופותחות אותו במהירות ושפתיו פטפטו מחמת תהייה שבקוצר־רוח:

– אח, מילי זו…

המכתב היה כתוב אליו. שם היו רק דברים אחדים. פזר, אותו דוד פזר, שבכתם אופיר לא יסולא, כותב לה היום, שהוא, אוריאל, יוצא את קיוב לבוא הביתה. אוריאל, ידידה אוריאל! שני ימים ולא יותר הרי היא חפצה, שיבלה אתה יחד באחד הכרכים הגדולים כל היכן שהוא רוצה. שישיב לה מיד. אם לא ישיב לה מיד או שישיב לה, חס וחלילה, בשלילה – הרי היא בקרוב אורחה שאינה רצויה אצלו. אדם חביב, אדם יקר! שישיב לה מיד ושישיב לה דוקא: הן. והנה גם האדריסה שלה. אח, אוריאל.

אוריאל הניח את המכתב בכיסא שאצלו, אגב אותה משיכת כתפיים שבליאות שהרגיזוה:

– ואותה רוח תזזית, שנכנסה פתאום בזו…

ואחר־כך היה שוכב במיטה והיה מביט ארוכות אל אור המנורה שאצלו ויונק פפירוסה אחר פפירוסה.

5

אותה מילי באה בבוקר אחד של נגוהות רטובים, שכבר היו הולכים ופושרים והולכים ומתנדפים, מיד אחר שפסקו אותם הגשמים הטורדים, שהתחילו בקרוב אחרי חזירתו של אוריאל הביתה, והיו ימים רבים מתדפקים רצופות בחלונות שכהו, והמיתם היתה קשה, והיתה טורדנית, והיתה לוחצת את הלבבות הפורחים, כמי שלוחצם בציפרניים קרים של ברזל, וציצי חלומותיהם הרכים והלבנים היו חרדים והתחילו מכמישים בתקופת האביב מחמת צינה נושבת שבסתיו קודר. נפול נפל הדבר, שכל אותם הימים האפורים והנוגים היה אוריאל מבלה שוב שלא בבית, ואותו יום היה דוקא גם הוא אורח במקצת, והיה נלאה יותר מדי וחש קצת בגופו. הללו היו אפילו דברים שבילדות; אבל מצויים למדי אצל אוריאל בשכבר הימים: באותו בוקר, שלמחרת חזירתו הראשונה הביתה, השכים אוריאל ויצא. בתחילה שוטט קצת באותה כיכר רחבה ופתוחה, שמאחורי הבית והחצר, זו שתמיד היו חזירים מפוטמים חורקים שם בחשיבות ומשפחות אוזים מהגות היו שם מטיפות ומטילות; אבל בצהריים נמצא כבר משוטט יחידי בסביבות ההרים התלולים והירוקים, שאצל בית־החולים הרחוק, ובנטות היום, כשאמר לשוב, לאחרונה, הביתה, הבריקה לו פתאום כלפי חמה מאדימה חלקת אותו נחל שוקט, שהיה מתפתל ונוהג את גליו אגב זמרה קלילה בצל אותם האילנות הסבוכים והכפופים ואצל השיחים הפראים והמגודלים הללו, שהיו מוריקים בנקיקים ובתלים שבמורד ההרים, והוא התחיל יורד, והיה מדלג נפתלות ומטפס שוב ושוב יורד בקפיצה, וניגש אל שפת הנחל התלולה ונתקל בקורני איואנוביטש, אותו חובש שמן ומבהיק, שהיה מספיק לו בשכבר הימים ספרים למקרא, ומצאו, כשהוא יושב יחידי באחד השיחים ומגלגל לו במתינות בפפירוסה וחכותיו תחובות אצלו באדמה התחוחה ומושלכות ביאור החלק והמזהיר אדומות. בקרוב היה קורני איואנוביטש מדבר, ודיבורו היה בשלוה גמורה, ופניו היו צוחקים רחבות כלפי האורח, ואוריאל היה ניצב אצלו והיה מביט ומביט אל השדמה המוריקה שלנוכח, ופתאום נזכר באותה חורשת הארנים, שהיתה תמיד מאפילה באותו אופק שלימינו, זו הסבוכה והאפלה, שהיתה משחירה בראש ההר הגדול, שבשפת הנחל שאצל סמצי, אותו כפר שוקט ונהדר, שצריפיו הנמוכים והשלוים היו פזורים ושוכנים במורד – אותה חורשה גופה, שבה היה מבלה ימים ולילות רצופים, יחידי ובחברת אותו אנטיפ, בנו הבריא והסמוק של קורני זה איואנוביטש, אותו בחור רוקק בקול רם ומדבר בקול רם, שהיה תמיד נושא אתו נדיפה קלילה וצלולה של נקניקים שבטריפה וריח חציר והיו לו דברים את “שונים”. התחיל פתאום לבו של אוריאל חם וקורא לו, והוא נטל מאותו חובש את סירתו הקטנה והתחיל מטפל בה באיזה חשק נוגה ודומם, ורק משיצאה זו אל טבורו של הנחל, נתפס באותו חובש, ואזניו הקשיבו את קולו השלו של זה, שהיה מדבר לו וכבר היה מסיים:

–… בסמצי. באוהל השני בואכה הכפרה. הן.

אוריאל מיהר בתחילה והסכים מאליו:

– אהא! אהא!

ופתאום נשאר תוהה ושאל:

– בסמצי? מה, אתה סח, בסמצי, דוד קורני? מי?

והלז התחיל מטפל באחת החכות שלו, שהפקק שלה התחיל מדהה את המים, ושנה בשלוה:

– אנטיפ, אני אומר. אנטיפ שלי בסמצי הוא יושב. הן. בואכה הכפרה – באוהל השני. ממש – כלפי מיכי הנקוד. חי לו אותו בחור במשובח – נו, והאלוהים אתו! האלוהים אתו!

אוריאל נהג את הסירה בקדחת קלילה, וזו היתה מחליקה ומתנודדת, כאותו בר־אוז, ורצה, והחופים הצפים שבמים מתחת היו חולפים וחולפים ואובדים. הנה פסקו ההרים הירוקים והפראים קצת, ורפרפו האילנות הסבוכים והכפופים, כמכשפים הללו, שבנקיקים הנסתרים, והתחילו נמשכים שדות־השלחים, המזהיבים נוגות כלפי חמה נוטה ויורדת, וחלפו גם הללו והתחילו הרי הטיט הגבוהים והצהובים, שכתמים אדומים קודרים בטבורם ובראשם המצמיח קולות דברים וצחוק מרוסק ומטפחות מלבינות ואובדות ואיכרות כפופות זוחלות בטרפים ומסתתרות. חלפו גם אלה ונראה הגשר תלוי ומוריק באויר, שכבר התחיל כבה, ודממה הולכת ובאה. אחורי אותו גשר מתחילים שדות האספסת והללו קודרים ומבהיקים בקרני שמש אחרונות. ציפור אחת מתרוממת ומדרדרת בכנפיה ואובדת. הנה אבדו הקרניים האחרונות, ורוח קרירה נשבה, וצלילים צצו והתחילו נפגשים, והדממה היתה. הס והס. רק איזו בריות שבקירוב מקום רוחשות ומצפצפות מחמת מתיקות שבשינה, ואי בזה שרים בחורים או בחורות, והשירה רחוקה, רחוקה. בקצה השדמה השטוחה שמשמאל התחילה הציפור רגלי את נסירותיה החולמות, ובקצה השדמה שלנוכח התחיל חברה משיב לה גם הוא חולמות:

– צרח, צרח! צרח, צרח!

הסירה היתה מתנהלת לאטה אצל האילנות הכפופים שלשפת הנחל הימנית, ובשפתו שלנוכח היו שיחים סבוכים מאפילים, והיו מרפרפים באפלולית ובנוגה הקודר של חלקת המים המנצנצת שמתחת, כחזיונות לילה אלמים אלו, המתלחשים בסתר. וחבצלת גדולה אחת, שהיתה יוצאה ובולטה שם מהמים ומדהה אותם קצת, היתה דומה לגולגולת מתה, שצפה וצפה ואינה זזה ממקומה, מחמת שנסתבבה מסתמא מתחת בגומא או בשרטון סתם.

בקרוב התחילו כלבים נובחים במרחק, ואוריאל הפנה פתאום את ראשו, ושאגה קלילה פרצה מחזהו, ולבו התחיל צובטו והיה כואב וכואב. אל מלא רחמים – אל מלא רחמים! לזה לא פילל – אח, לזה לא פילל כלל וכלל! חה, וגולם שכמותו – כיצד לא רפרפה אצלו אפילו מחשבה שכזו? השד משחת, הכל כלפי מקום אחד נוטה, הכל! חורשה נהדרה וגאה זו, שהיתה מושלת בכיפה בשדמות הרחבות הללו, אותה חורשת קדומים איתנה, שהיתה ניצבת פה וכובשת מרחוק את נשמת האדם בגבורתה זו, הנושמת ונודפת חריפות וכובשת את הבשר יחד את הנפש – זו לא נשארו לה אלא ברושים יתומים וחולנים אלו, המפנים לאט לאט מקום לאותן פארות הלבנה הרכות, המציצות ויוצאות ומלבינות פה ושם, ושרשיו הכרותים והרחבים, הפזורים במלוא השטח הגדול הזה, הללו בולטים יתומים ונראים מרחוק כתלים תלים של קברים פזורים ונשכחים. חסל…

אוריאל הניח את ידיו ששולבו בידות המשוטים ובברכיו וראשו הורד. היתה דממה, וקרקור שאינו פוסק היה רוחש בדממה, ואת הלב צבטה תוגה קלילה שביאוש שכבר נלאה – אותה תוגה משונה וצורבת, שיש בה גם משום איזה לגלוג שבניוול. נזכרה פתאום אותה חורשה סבוכה ומסובכה, כשהיא חיה והיא משחירה בראשו של אותו הר, ונזכרו בריותיה הרוחשות והשואנות, שנאלמו ואינן, ופינותיה האפלות והכבושות, שנחשפו וחוללו, ומסילותיה הנפתלות, שהיו מגודלות חצב שהתפתל ושרחש רחב ומכוסות זלזלים מאושים ומחטים יבשים של אשתקד. צצה חורשה זו גופה בתקופת טבת הלבנה והחורקת, כששכבות שלג משונות היו תלויות באוירה, ככפים הללו, ואותו אויר היה מלא תמיד צריחות חודרות ושקשוק שבכנפיים ודרדור שבשלגים נופלים, וברושים ירוקים היו משחירים כתמים מתחת ללבנונית הצחה, שהיתה מושלת פה בכיפה. בשלהי אדר היתה החורשה שוב אחרת. בשלהי אדר היה פאנוס הגדול מדלג בחורשה וקורא בא פרא בלילות, ויש אשר קריאתו הכבירה היתה מצלצלת פה גם ביום והיתה בוראה הדים צלולים, שהיו נישאים כנרדפים וקוראים באד המיתמר שבשטח המטושטש לבנונות. היו אז השלגים מוטלים לבנים וצחים; אבל כבר היו מתחילים נהרסים, והרגל היתה נופלת ויורדת בהם, והמסילות התחילו משחירות ומשחירות, וזמורות חשופות בלטו פה והציצו שם, והצריחות היו מתרבות, והקרח, שבנחל שבמורד, היה מפרק לפרק שואג, ושלגים היו מדרדרים ומדרדרים, והזמורות הדקות והרכות של שורת הלבנה היחידה, שהיתה ניצבת כגונדה של שומרים שנזדקפו בשפתה, הללו היו תלויות והיו בוכות כלפי כתמי חמה אלכסונים…  חה! רפרפו פתאום כמו בחלום שני בני־אדם מגוהצים ומשחירים כשתי נקודות קטנות בלבנת אותם השלגים הגדולים. אחד היה גוץ וכרסני וצוחק תכופות מטבורו, וכשהיה מפריד את שולי בגדו החם ומכניס את ידו הקצרה אל כיסו, היתה נוצצת שלשלת זהב כפולה בחזהו. השני היה גבוה ממנו ודק ממנו, ובגדו היה מרוכס כולו, ופניו היו חורורים, וזקנו צהבהב ויורד, כטריז זה, וראשו חבוש קרטוז של בני האצילים, וידו רושמת ורושמת אגב טיול באיזה פנקס. הרי אלו מכבדים איש את חברו בפפירוסה והם מדברים וצוחקים ומודדים אגב־אורחא את אחד האילנות הזקופים והגאים, שאינו מרגיש, לכאורה, כלל בגמדים הללו, המטפלים שם מתחת. אחר־זה הם יושבים באותה מרכבה רתומה, שהיתה מגוהצה שכמותם וחיכתה להם במסילה שבצד, והאחד קורא לחברו לאכול אתו לחם. אחרי הארוחה הם פוטרים איזו דברים קטנים בסידור אילו ניירות ובחתימות אחדות שביד, ומשחקים בקלפים, ונפרדים איש מחברו, כבני אדם ישרים, בלבב שוקט.

– אדיו!

– או ריוואר, מסיו!

– הרכב!

– חה־חה… פאנוס, פאנוס! אלילי המגודל פרא פאנוס! הטרם תראה, כי אבדנו – כי אני ואתה אבדנו יחד? חסל, תישי השכול! שוב לא תהא מרקד בתקופת אדר המיתמרת באותה חורשה נפלאה, שככה אהבת, ושוב לא תהא קורא בה כפרא מדבר באותם הלילות הלבנים, ונפשו האוכלת של אותו נודד, הרומס יחידי להנאתו בשלגים ההרוסים ומגיש את פניו בכונה לזמורות הרכות, שהללו יחבטוהו, זו לא תחרד שוב ושוב לא תלהט לאותם ההדים המצלצלים ומתגלגלים, שגבורת אלים כובשים צוהלת בהם… לאו – שני בני־אדם מגוהצים, שאחד שבהם גוץ וכרסני והוא צוחק תכופות, והשני גבוה וחורור וידו רושמת ורושמת באיזה פנקס, כיבדו איש את חברו בפפירוסה ואכלו יחדיו לחם!

– חה!

בינתיים היתה הסירה מחליקה כבחלום לזרם הקל ולאט לאט הקיפה את ההר הגבוה. בקרוב צרח בר־אוז מאצל אחד השיחים האפלים וכנפיים שקשקו מחמת בהלה. הצריחה היתה מרה וחודרת ומשפת הנחל שמשמאל התחיל כלב נובח בדומיה הגדולה. אוריאל הרים את ראשו והיטה את הסירה אל שפת הנחל, ויצא, וניגש אל האוהל השני שבתחילת הכפר, זה שהיה מוטל ונרדם לרגלי ההר. חלונותיו הקטנים של אותו אוהל היו מאדימים כהות ואוריאל מצא את אנטיפ חברו, כשהוא יושב ומטפל בילד בריא, שצחוקו היה זר ואור רחוק הבהיק מתוכו, כשם שראשו הקלוש היה זר ומבהיק מאיזה אור שאינו נתפס, ואשה אחת לבנה ובריאה תהיה מטפלת בבית. הללו לא נתנוהו לחזור באותו לילה; ובבוקר שלאחריו כבר התחילו אותם הגשמים טורדים ובאה נאטאשה, אחותו הצוהלת והורודה של אותו אנטיפ, ואוריאל נשאר אצלם וישב אתם שמונת ימים רצופים. ובלילה בלילה, כשהיה הגשם מזמזם ברחוב הריקנייה, והשלוליות שבה היו שואגות, והזגוגיות השחורות שבחלונות היו מבהיקות ובוכות, והזבובים היו משחירים בכתלים הכהים שהאדימו, היה אוריאל מכבה בשכיבה את המנורה שמימות מתושלח, שהיו מדליקים בשבילו, והיה נשאר שוכב באפלה וחושב הפקר, שלכאורה, היה הדבר יפה כפי האפשר, אילמלי היה נושא לו את נאטאשה זו לאשה והיה נשאר יושב אתה באוהל שכמות זה ומטפל גם הוא בילד צוחק זרות ואורות, כשזו תהא מטפלת וצוחקת בבית; אלא שאגב היה תמיד מרגיש, שכרו וכסתו שלו חסרים לו פה. אולם בלילה השמיני להיותו שם כבר לא חזרה אליו אותה מחשבה והוא היה מנמנם חטופות. ושחרית, כשהציצה אליהם פתאום חמה מצחקת, ומבינות למטליות האפורות, שזיהמו את השמים, התחילו רומזות להם בהרות תכלת אורה, ואנטיפ היה מחפש אצלו את המינו17 ואמר ללכת לחורש מצל הקרוב, בכדי להביא משם איזו פרה הביתה, קם גם אוריאל באיזו קדחת ונספח גם הוא אליו. לנאטאשה הורודה, שהתחילה רוגנת, אמר, שיחזור יחד את אחיה; אבל משבאו, התחילו שוב טורדים אותם הגשמים, ומלבד זאת נכנסו אל אותם האחים ומצאו את הכנופיא כשהיא שלימה: אותו, שאותה אמא היתה קוראה לו אקטור, חזר גם הוא בימים הללו מנדודיו שבכרכי הים, ואוריאל נשאר אתם.

אצל הללו מצא אוריאל את הכל כשורה. אותו בחור, למשל, שחטמו סולד, זה שלא היה כל ימיו זז מהפסנתר, מצאו אוריאל כשהוא כותב שירים, אלא שהללו היו כתובים בסגנונו המיוחד שלו וכבר לא היו מזכירים בכלום את חלקת צוארה של אותה אחות רחל. וזה, שהיה תמיד כותב שירים, אותו אקטור, שחזר מנדודיו שבכרכי הים, היה מכה יום ולילה במדפים, אלא שזה לא היה נפנה פתאום מניגונו, בכדי לספר בהנאה אוכלת איזו מלתא דבדיחותא. והשלישי שבהם, אותו שרגליו היו תמיד מהלכות בקיר, היה אתמול מלוה את אוריאל בחזירתו משם הביתה ובצלחתו היתה צלוחית אחת מלאה, שנטלה אתו, בשביל שתהא זו משמשת לו אנליזה אצל הדוקטור שבצ. בפנים המרכבה היה אוריאל מסתתר באחת הפינות שאצל האשנב והיה ממרט בשפמו ויונק רצופות מהפפירוסה שבפיו, ואותו בחור היה יושב כנגדו, וידיו היו מונחות בזיזו של האשנב המבהיק, והיה מביט רצופות אל אותה אפלה נוצצת, שזנב הניצוצות האדומים של הלוקומוטיב הנישא ונוהם היה משתטח ומרקד בה, והיה גונח מפרק לפרק ברחישה של ארס, ומפרק לפרק היה נפנה והיה פוטר ברוח כבדה ונוהמת את סיומו של אותו שיר נוגה, שכתב אחיו הגדול בימות הגשמים הללו ואוריאל בא ומצאו שגור בפי כולם. נדמה לו, כנראה, לאותו בחור, שאותם הדברים האחדים, שבסופו של אותו שיר, מספרים את הכל:

הס! יש קול אם יבוא קל

והלב כבר חת…

בבית מצא אוריאל את כרטיסה של מילי, שהיה כתוב חטופות ללינה. לינה המשובחת! היא סרה ולא מצאה איש ולבה מהסס. לבה מהסס, כי היא חוששת מאוד – אח, היא אינה יכולה אפילו לחשוב כדבר הזה – היא חוששת מאוד, שמא הלכה היא כבר לבדה לחורש מצל. בטובתה, לינה יקרה, תדחה נא את הדבר ליום מחר ותלכנה יחדיו. מילי.

נ. ב. שהוא נמצא בחורש מצל – הרי זה דבר שבודאי. סיפרה אותה שרה משום ריבה אחת כפרית שפגשתה.

– המ… לאו. יש לגמור את הדבר בבת־אחת – וסליק! נחשול זה שהטילו – גדיות שכמות אלו! חה. ולינה זו… דרדקי!

מלבד זה מצא אוריאל מכתב אחד סגור וכתוב אליו, שבתחילה היה מהפכו ומהפכו ולא הבינו, ולאחרונה, כשבדק ומצא את פשר הדבר, השליכו ברוגזה בחזרה. זו היתה אותה אקושרית גבוהה וכפופה קצת, שהיתה שנים אחדות תופרת חלטים לאותו יפים – זו היתה אותה שכתבה לו לאוריאל, לידידה היחיד באמת אוריאל, כדברים האלה: אוריאל – ידידה היחיד באמת אוריאל! אבדו, אבדו החיים ואינם; אלא שאנשים בני תרבות אינם מרבים בשאלות שבטפל. אבדו החיים – ושוב אינה אלא אבר חלוש ומדולדל ומיותר לגמרי, שאינו ניכר אלא ברישומו שבנתר, שרשמו למראשותיה של אותה מיטה, הניצבת בחדר המיוחד, אשר בבית־החולים דפה – אותו בית־החולים היפה, שככה אהב. זוכר הוא? זה הניצב לרגלי אותו הר, שבראשו היו משיאים משואות בלילות ההם, כשהנהר שמתחת היה יפה והשמים שלראשם היו רחבים והיא היתה שוטה – אח, היא היתה תינוקת שוטה. לאו. אבד, אבד הכל ולבה זה נשבר והוא שותת דם. אבל אם כולם בגדו בה – הוא לא ישכחנה. הוא – ידידה היחיד באמת. לאו. זה יבוא. זה יבוא ויצילנה. אח, צחוק הוא הדבר ולא יותר! היא, אשה אקושרית, שהיתה כל הימים בטוחה בחיים ומאמינה בבני־אדם, חדלה מהשיג את תכליתם של אותם החיים – והם, בני־אדם כשרים, שמימיהם לא הגו בה, והיא בטוחה, שאפילו את שמה לא ביטאו מימיהם, הם באים פתאום ופניהם מפיקים איזו חרדת קודש שבשטות ומבטיחים לה בבטחה שכזו, שהיא צריכה לחיות. אח, כוחותיה יצאוה מחמת צחוק, באמונה!

כתב־ידו של אותו מכתב היה קודח ואותיותיו היו גדולות ומפוזרות, ובסופו של זה, מתחת לחתימת ידה המטושטשה, היה רשום בכתב יותר מפוזר ובסימני קריאה רבים ומרקדים: בוא!!! בוא!!! בוא והצילני!!!

בקרוב התחיל סגנונו של אותו מכתב מנקר משום־מה במוחו של אוריאל והוא חזר ונטלו. השד משחת! הרי הדבר דומה, כאילו זו אינה מדברת דברי זמר. אותה אקושרית כפופה… וצחוק משונה קצת הסתתר בפינות שפתיו והוא נזכר באותו קורני איואנוביטש, המשמש חובש בבית־החולים. אבל פתאום חש משונות בראשו. הוא הרגיש פתאום, שראשי לסתותיו הסמיקו ויחד את הרקות ההומות הללו התחילה מנסרת כל ההויה כולה והיתה מיטשטשת ומיטשטשת ויורדת במהירות גדולה לאיזו תהום אפלה ורוחשת, וידו אחזה בכוח בדופנה של המיטה הסמוכה לו והוא צנח ונפל אל הכיסא, שהיה ניצב אצל מראשותיה.

ולא היה סיפק בידי אוריאל, בכדי שיתחיל מרגיש שוב בכיסאו, שיש תחתיו בסיס בטוח כל־שהוא, וכבר היתה מילי צוחקת ומפטפטת באותו כיסא שלנגדו. זו דפקה בתחילה ופתחה את הדלת לרחבה, ופתאום ניצבה, ופניה חורו ואדמו, והיא נשכה את שפתה:

– אח!

ולאלתר היתה כבר יושבת ומטפלת בווים שבמכסה ראשה, זה ששוליו הרכים והגדולים היו מתנדנדים, ואותה מגילת נייר קלילה, שהיתה תלויה בחוט של שני ויורדת מזרתה הימנית, היתה חובטת לה בפניה והיא דיברה:

– היא לא פיללה. חשוב חשבה, שלינה… זו אינה, כנראה, חה־חה? תינוקת חביבה זו… היא היתה כל־כך מחכה לו – מנוח לא מצאה…

לאט לאט שיחררה את ראשה מאותם השוליים המצלים וכתפייה קלה זו, שהיתה תלויה לה בידה האחת, צנחה ונפלה לרגליה. אוריאל היה יושב ומביט קמות אל אותה כסיה קטנה, שהיתה מלבינה בברכה של זו, ורפרפה לפניו כפה הצחורה והארוכה במקצת, שהיתה חרדה ומטפלת בחליצתה של חברתה. פתאום ראה את הכתפייה הפרושה, שהיתה יורדת ורובצת לרגליה של זו קיפולים קיפולים, והשתחוה אגב ישיבה באיזו מתינות שבשלוה והרימה וקיפל אותה בזהירות יתירה והניחה למראשותי המיטה שאצלו. גמר והרים את פניו ותלה אותם באלו של זו, והיה מביט אליהם ישר, ומביט רצופות וכאילו הוא רואה אותם ראשונה, והיה שותק משונות; וזו חדלה מכסיתה וקמה.

– אח, כמה חם לה!

והתחילה מתלבטת בחדר, כאיילה חרדה זו. פתאום ניגשה אל אותה גיתית והרגיזתה ונהם באויר אקורד מבולבל והיא צחקה שלא כדרכה במקצת והתחילה ממלמלת חטופות וסגנונה שלה גבר וגבר. פו! אם יש בכלל איזה דבר שנפשה סולדת בו – חה־חה – אם ישנו בכלל, הריהי אומרת, הרי אינו אלא כלי־זמר זה… כלי־זמר זה – והיא חושבת, שאינה צריכה לומר, שגם כל אלו הנשים, הקרובות לו לסיניור אוריאל, בכלל זה… חה־חה! זו אינה הלצה. ישנה פה שרה אחת – כיצד הם קוראים לה? גלזר, כמדומה… לאו? אל מלא רחמים! באמונה, שאחותה הבכירה שלה – שלה, של מילי זו גופה, כונתה – שאותה ריבה מזדקנת קצת, שאינה יפה ביותר, לא שנאתה מימיה, כשם שזו שונאה אותה, חה־חה… את, במחילה. גם זה אמת, סיניור אוריאל. גם זה אמת, ששוב נפשה סולדת ב“זרזה”18 הפולנית, אם סיניור מכיר בה, ובפודינג האנגלי ובאותו צואר אריכתא וב… חה־חה. ביחוד – באותו צואר. אח, אותו צואר – נו, חה־חה! משאתה פוגש בו – הרי לאלתר: רוצה אתה, ידידי? טול והוה מסתכל בפי זה וספור את שיני הלבנות והבריאות. ככה מזהיר אותו פה בשחרורית הקודרת שמסביב. אח – מילי? אפשר – מילי? לאו! האמנם – מילי? הה־הה! הרי זה דבר שבפינומינליות. אותה מחשבה בלבד, שמילי תהא, לאחרונה, פוזמת לו במנגינתו החדשה שכתב! חה־חה… הרי!

במראה, שהיתה תלויה כלפי אוריאל, רפרפה פתאום אותה צמה שחורה ומבהיקה, שהתחבטה למטה ממתניה הרוחשים והרכים, ובאויר נצנצה מגילת הנייר החבושה, שהיתה תלויה בזרתה כשנכנסה, ונפלה ונחה בפינת הסופה שלנוכח.

– חה־חה… כבר הספיק זה ותחב לה את מגילת התוים הלזו…

אבל בקרוב התחילו פניה קודרים במקצת והיא ניצבה במקומה כלפי אוריאל, כשהיא שותקת וידה האחת חובטת בכפה של חברתה באותה כסיה שפשטה. פתאום נשארה כסיה זו מונחת בכפה שקפאה, ואחרי הבטה קלה שבדומיה, שהביטה ישר אל פניו, ניגשה ושאלה בקול כבוש קצת:

– הרי… אנו מסובים ונהנים, סיניור?

וכשפגשה בחיוכו החלש והתלוש של אוריאל, שהשתטח פתאום בפניו הנלאים והחיורים, התחילה ידה משוטטת אצלה כמוכת סנורים ונתקלה באותו כיסא שמשמאלה ונטלה אותו משום־מה.

– אול רייט, חה־חה – אני אומרת: אול רייט, סיניור! בחסד האלוהים, הרי אנו בקיאים היטב בהנאה זו – מה טיבה באמת.

ושפתה חרדה כל־שהוא וקפאה ובשיפולי מצחה נבלט כתם אדום קל, שהתחיל מחויר:

– היטב אנו בקיאים, סיניור חיור וחלכה…

ופתאום בקול קר וישר:

– אבל זה אינו חשוב לי כלל וכלל – באמונה. רוצה הייתי לשאול רק – למה לא השיבות לי כלום, אה?

והיא נשארה ניצבת לפניו סמוכה קצת בדופנו של הכיסא, שהיטתה אותו לפניה, ומחכה לתשובה.

אוריאל התחילו בתחילה פניו קובצים קדרות במשהו והוא גנח בחולשה; אבל פתאום הרים את פניו וצחק בחיבה שבנימוס כלפי אלו שלזו, שהיו נטויים וסמוכים אליו, ואשוניו הבריקו קצת:

– אפשר… תתיר לו אותה מטרוניתא לקום ולשבת באותה סופה שלנוכח – הוא נלאה היום כל־כך… הוא קצת חולה, חביבה.

– אוריאל!

זו חורה וטפחה ברגלה, וקומתה התחילה מזדקפת בה באותה מידה, שאוריאל היה מתרומם בחולשה מכיסאו. ידה לא הירפתה מדופנו של כיסאה, שכפפתו והיה מסתובב ברגלו האחת יחד אתה מתונות, והיתה פונה אחרי אוריאל כבחלום. שיחדל מסגנונו זה, שהיה לה לזרא, שהיה לה בהחלט לזרא. שיחדל ממנו, אומרת היא. היא שאלה.

אוריאל היה כבר שוכב למחצה בפינה שבסופה, וברכיו היו שלובות, ומצחו קודר ומשתרג קצת. הוא היה מביט אל הדוברת בו ופניו החיורים החולנים קצת היו שואלים ומבקשים תחנונים: מה את רוצה ממני, תינוקת שלא בגרה? כלום אי את רואה את מי תבואי בדברים? הוא היה מביט אל הדוברת בו קרות ובאפס־אונים ובגרונו פירכסו כמהות: אח, כמה הייתי מאושר, מילי, מילי חביבה, אילו היית נותנת לי לשכב במנוחה גמורה, במנוחת אותה קורה מוטלה, באותה מיטה שכנגד. לא יותר, מילי – שוב לא יותר. אבל שפתיו נדו ומללו מתונות:

– אל נא באפה, מטרוניתא – אח, אל נא באפה. נו, נניח ששאלה; אבל…

ופתאום נקוט בפניו ומצא, שכל אותו דבר היה לו יחד את נפשו הוא למשא. השד משחת! מה גולם שכמותו רוצה להגיד לה לזו – ומה יש לו להגיד לה? המנוס היחידי, שיש לו מקומדיה יתירה ומיותרה זו, הרי אינו אלא לקרב בבת־אחת את קצה – והוא הריהו מיסב ומרבה אתה להג. חה. בכלל – מה אשמתו הוא? הוא נרגז והתחיל מחפש מלים ולא מצא בתחילה וקרא:

– אתמהה, חיינו! כי כלום אותו דבר, שהיא שואלת, חשוב לה? לגבי דידה, כמדומה, חשובה שאלה אחרת לגמרי – נו, ותשובתה של זו, כמדומה, כבר נשנתה לא אחת.

זו היתה ניצבת תוהה ופטפטה:

– לא אחת?

ואוריאל נרגז ביתר שאת כלפי גופו הוא. כלום זה פטפט שם שוב – שזו תלתה את אזניה באויר?

ופתאום הבריקו אישוניו שוב והוא חזר לסגנונו הקודם וזו נדהמה בתחילה במקצת מחמת אותו צל פוזז, שתפסה בקולו של זה, צל של דברים שבלב, לכאורה, ולכאורה, של אלו שבהיתול גם יחד:

– אח, שתגיד נא לו אותה תינוקת בדברים ברורים – מה היא רוצה ממנו? חה־חה. בסופו של דבר – הוא אינו רוצה לישא אשה, נו! כסבור הוא, שהדברים הללו ברורים למדי, חה־חה. לאו. שתידום – ואחר תדבר. אינו רוצה. מה? כלום תהא מטילה פקפוק בחשבונותיו – והללו כה ברורים? שאדרבה. תגיד נא היא – מה יכריחנו לזה? באמת. אותה… קירבה שבנפש, כשם שהיא אומרת? אח, אותה קירבה שבנפש! ובכלל – נפשו זו שלו אינה קרובה, כמדומה לו, אפילו לגבי דידיה גופו, חה־חה. הלאה. ובמטותא לזכור, שהוא מדבר בלי שום אבק של לגלוג. הלאה איפוא. שישא אשה לשם מנוחה, כמו שנוהגים? אבל רואה היא – יש מנוחה ויש מנוחה; ולגבי דידיה, הכל נכנס בגדר האשה – לאפוקי אותה מנוחה, שהוא רוצה בה. לאפוקי אותה מנוחה. אלא מאי? לישא אשה לשם… אשה, חה־חה? רואה היא – זוהי פרובלמה, כמו שהיו חבריו אומרים. בלשונה של אמא – הלכתא למשיחא. אבל בינתיים… נו, בינתיים יש בחיים “חברה”, תינוקת חביבה. “חברה” – זו גופא, שהוא והיא ורבים שכמותם ובודאי גם רבים מאלו שאינם שכמותם מרבים תמיד לספר בגנותה – ובצדק. אלא… אלא שדוקא זו נמצאת סלחנית במידה רבה! רב חסד, חה־חה… נוטא בנא: שכמותו, הוא אומר; הוי: לאפוקי – שכמותה… פו דיקסי, חה־חה!

אוריאל נלאה ונשתתק פתאום וזו היתה ניצבת לנגדו חיורה ונושכת את שפתה דומם. כשראתה בו, שהצית לו במתינות פפירוסה חדשה וכבש את ראשו לאחוריו בסומכות הרכות שבפינה, נמשכה ידה בקרירות ונטלה את מצנפתה הרחבה והתחילה חובשת אותה לראשה ומתקנת בה את וויה ושאלה בקול קר:

– גמרת?

ופתאום:

– שלא יהא סיניור חולם אפילו בדומה לזה שפטפט. היא אומרת, שאותו סיניור כשר ונוטה קצת לדברים שבהזיה לא יהא אפילו חולם בזה. חה־חה. היה לה כל אותו דבר למשא והרי היא חוזרת ושואלת: רוצה הוא, שיבלה אתה יחד…

אוריאל הפסיק אותה פתאום בהחלטה בוחלת שבליאות:

– אח… לאו!

– לאו?

וקריאתה הכשילתה לאותה ריבה – קריאתה הכשילתה בלי חנינה. זו יצאה דומה, כאילו ניטלה הימנה חיותה בטרם פסקה. ומשפסקה – היתה זו מפרפרת מתה באותה דממה שבאה, וכתמי חמה נלאה רבצו מדוכאים והוציאו הבל כבוש, וזבוב אחד שנלכד המה והמה נואשות, וזו, שמחזה פלטה אותה קריאה תלושה, היתה ניצבת מסומרה אצל האשנב ופניה אל הרחוב האילמת והמצהיבה, ובכיסא השכול שבטבור החדר היתה מוטלת יתומה אותה מצנפת רחבה ואחד מוויה הארוכים היה תלוי ויורד ממנה בנס. אוריאל גנח ונשלו פתאום מחמת איזה יאוש שנלאה ונשאר מיסב בפינתו ויונק מהפפירוסה שבידו ומביט סתמות אל צמתה המבהיקה של זו, שהיתה מונחת דומם ויורדת לה אילמת מאחוריה, ואל מתנה הרכרך והכמה, שקפא פתאום. הס ודממה צהובה והכל ניחא והוא אינו אחראי – הוא אינו אחראי, אם אותו זבוב שואג והומה נואשות, ואם אותו תרנגול שברחוב השני קורא וקורא ממושכות, ואם צמה זו רכה ורוויה רוחשת קופאות וכמהות. הללו כבר חיים הם – חה. הללו כבר קרויים חיים – והוא נלאה, נלאה, נלאה… לאו, הוא אינו אחראי ואפילו במשהו שבמשהו. ופתאום התחיל שוב ראשו סובב קצת מחמת חולשה, ובת־צחוק חיורה ותלושה, שוטטה ואבדה בפינות שפתיו שהכבידו. חה־חה. תיתי ליה לאותו דוקטור משובח ולזקנו הרוקד ומרקיד מרגליות. ליסי פיר, חביב – ליסי פיר… אח, אוריאל, אוריאל!

באותו לילה שבקיוב, באותו לילה משונה במקצת, שבבוקר שלפניו נפגש אתה ראשונה בבית אחד ממכריו, באותו לילה, כשהיו המתניים הללו קופאים ככה והיו רוחשים כמהות כלפי אור המנורה המאוחרה שבאותו חדר אילם, כלום היה הוא אחראי בדבר – כלום היה? אח, לאו. אלו דברים, שפקחים שבבני־אדם הרי הם כשוטים גמורים לגבי דידם, ויפים – כפחותים. היה כל אותו בית אחוז באפלה ובדממה שבחצות הלילה, והיו האזניים, הגרויות במקצת, קולטות כל שריטה חלשה שבחדר המבשלות הקר שלנוכח, ובאחד החדרים הרחוקים, שהיה ריק מאדם ורהיטיו הרבים אבדו באפלה, היתה דפיקה אחת תכופה ומונוטונית אצה וסופרת כל נשימה ונשימה שבאותה דומיה מאוחרה ומפרק לפרק היתה קוקייה קוראה משם ומכריזה כבושות את הסכום. מתנה של זו היה קופא וקופא, ואותה צמה היתה תלויה ומוטלת ורוחשת אילמות, ופתאום נפנתה והחזירה אליו פנים קפואים במקצת וחורורים, וכפיה החיורות והארוכות כל־שהוא התחילו רצות, כרגליה הטפסניות והמהירות של אותה שממית בקוריה, והתחילו מטפסות באותה בלוסה שחורה ובשמלתה, ופריפות התחילו מנקשות אטומות, ופתילים התחילו משתחררים ומרשרשים קצרות. אוריאל ישב נדהם ופניו נתלו נכחו, וזו ניסתה אפילו ופיהקה בוחלות ושלוות והתחילה מתקרבת בשלוה אל המיטה, כששמלתה צונחת קצת; וכשהתחילה מתפשטת את בלוסתה, שאלה באותה שלוה גופא, מבלי אשר תפנה אליו:

– רצונו, יכול הוא לכבות את המנורה, אם אינו נרדם כלפי האור.

אוריאל יצא מקפאונו הקל וקם במבוכת פתאום:

– אח, לאו. הרי הדבר תלוי ברצונה. הוא… הוא ייצא לאותו חדר…

אבל זו היתה כבר ניצבת בחלוקה האחד לבשרה, וזה היה מתפתל רכות ומקומות מבליט ומקומות היה מסתיר את יצוריה הרכים והלוהטים, והיא גחנה ואגב הרמת השמיכה הפנתה אליו אותם הפנים הקופאים. וקראה באותה שלוה זרה:

– אל יטריח בכדי. לדידה, יכול הוא, שיהא שוכב לו באותה סופה.

וכשהיתה כבר שוכבת במיטה, פיהקה שוב ארוכות.

אוריאל לא יצא אל החדר השני ונשאר שוכב באותה סופה והיה שוכב ומתרגז:

– שטויות שכמות אלו!

ופתאום צחק בקול גדול וקשה.

– אח, רוצה היה לראות מה היה – אילו היה, למשל, איזו טולסטוי גדול מונח במקומו… חה־חה־חה!

ובבוקר הדלוח שלמחרתו, כשיצא אתה להביאנה אל מרכבת הטראם, היו המדרכות המלוחלחות חושפות צחוק שקפא, והחומות האפורות היו רטובות, ואותו שפם מזוהם היה טופח וטופח, וזו היתה הולכת אצלו בהמולת הבריות הרצות והמרכבות השואנות שמסביב, והיתה מיצירה ודואגת לאותה ריבה חברתה, שודאי שלא היתה ישנה הלילה מחמת דאגה שבלב – והכל בשל השטויות הללו שלה. לאו. אמת הדבר, שהיא – סכנה לה, שיהא לה שיח ושיג את בני־אדם שלא בגרו כל צרכם. צדקה אותה ריבה – אח, צדקה. כמה צר לה – כמה צר, שגרמה לה לזו דאגה שבלב… ויפה הוא גם אותו בחור – יפה, לית מאן דפליג. וכי למה לא הכריח אותה אתמול לחזור הביתה, אה? למה? אח, אל מלא רחמים – אל מלא רחמים! כלום אתה מוצא תינוקת מתוזזת שכמותה, אה? פשוט, תינוקת שלא גמלה – תינוקת מזוהמה שלא גמלה…

אבל כשהיתה כבר ניצבת במרפסתה של המרכבת, שהיתה מצלצלת ונחפזת, וכפה היתה נתונה בזו שלו לשם פרידה, צחקה רצוצות במשהו וקראה:

– ושלום… ושלום… חה־חה. אח, לבה זה לבה! אבל זה היה לוחש לה מיד, שמשורר הוא, חה־חה. נו… כלום אתה מוצא, למשל… אפילו שפם שכזה אצל בני־אדם פשוטים? חה־חה… או אפילו אותה בת־צחוק שבפינות השפתיים… בטובתו, שיגיד נא לה: הרי הוא לפחות, פיקח קצת יותר ממשורר, אה? חה־חה…

אוריאל השתחוה אז משום־מה ונשק לה דומם בכפה, ומיד אחר־זה זזה המרכבה ממקומה ולבו התחיל צוהל טורדות; אבל פתאום התנפלה זו וקפצה ממקומה ונשארה ניצבת סמוכה אצלו ברחוב, כשהמרכבה פרחה לה הלאה בזמזום גוזר. חה־חה. אותה שטות! כלום זקוקה היא למרכבה – והיא רוצה דוקא ללכת רגלי? אל מלא רחמים – אותו דבר הוא, כמדומה, כל־כך פשוט: רוצה היא דוקא ללכת רגלי ושהוא ילונה. הלא הוא ילונה, חה־חה?

אבל כבר בפינתה של אותה רחוב התריסה ובחלה:

– אח, היא נלאתה ממנו. בטובתו, אפשר יחזור הביתה ויניחנה לבדה? היא נלאתה וכוחותיה אתה אינם. שלא יהא דואג – הרי כרכרה וזו תביאנה למחוז חפצה.

והיא אבדה באחת הכרכרות הרטובות והמבהיקות שמאצל.

אוריאל לא הרגיש בה בזו, שכבר נטתה מחלונה והיתה בתחילה משוטטת וידה נטויה, כידה זו הגששנית של אותה סהרורית, ומחפשת איזה דבר מסביבה. וכשמצאה, לאחרונה, את מצנפתה, נטלתה והתחילה מתקנת את הוו שבה ואגב נשארה ניצבת אצל המיטה והתחילה פתאום מסתכלת בשום לב, כנראה, אל התמונה הגדולה של ה“חורשה הקדושה” שבקיר. הוא הצית לו פפירוסה חדשה בזנבה של זו שנגמרה, והיה שוב מביט אליה ומביט, ופתאום נדמה לו, שזו אינה אלא ניצבת ומטפלת שם במטפחתה הלבנה ובפניה – ובנפשו חרד איזה דבר שלא ברצונו, וידו התחילה מורטת בקדחת בשפמו, ומצחו לבש קדרות. אבל פתאום רגז והתריס. אל כל רוחות השאול! מה לו ולדברים אלו שבהבאי? אליבא דידיה – תהא אותה תינוקת בוכה או שתהא מרקדת – מה לו ולה? הוא – אינו אחראי. הוא אינו אחראי – הוא נלאה, הוא נלאה, הוא נלאה… וחסל!

בתחילה כבש את נשימתו והתחיל שותק באיזו כונה תחילה: הוא אינו מרגיש בכלום. הרי הוא יושב לו בפינת הסופה, כשם שהיה יושב פה מתחילה – וחסל. אבל משהתחיל מכיר פתאום בקפאונה המשונה שלו זו, שהיתה משתדלת, כנראה, לכבוש את קלקלתה בתוכה, חלפה איזו המיה סואנת את רקותיו ואבדה, ולבו רקד ונשאר נוח, ושפתיו פלטו ברוח קרה:

– חושש אני, שאת בוכה שם, מילי – אה? הריני חושש…

ומיד חרד וקם. אח – השד משחת!

אבל אותה אנקה טרופה וחדה שבבכייה כבושה, זו שפרצה פתאום והחרידה את הדממה בכדי דיבורו, אבדה כבר ואותה ריבה היו כתפיה שחרדו ומתנה הרכרך שוב קפואים ואילמים כמו שהיו; אלא שהיו פניה כבושות בשתי כפיה החיורות והללו היו כמחוברות אליהן, וידו של אוריאל, שהיה ניצב אצלה וכפו האחת היתה מונחת לה בכתפה הקודחת, שוטטה נואלות וטיפסה שם לשוא, והוא פטפט וסחט תחנונים:

– נו… נו, מילי… לזה לא פיללתי… באמונה, לא פיללתי, מילי… הלא… הלא…

הוא לא היה מוצא דברים בפיו, וקולו היה, כמו שנדמה לו, אוילי מאוד והוא הרגיזהו. פתאום גנח ומצא ונאחז בקש:

– הלא… הלא את היא הניצבת בזה, מילי…

הוא ראה, כיצד נשכה זו את שפתה בשיניה הלבנות והקטנות ואחר הסירה את כפיה וגילתה לו פנים צוחקים ושמחים. בתחילה התחיל לבו מהסס חושדות וקול קרא בתוכו: נואל אתה, אוריאל – אח, כמה אתה נואל, בחור. כלום ראית אותו תיש, כשהוא מנגח את צלו המרדפו? ופניו החוירו קצת. אבל מיד התחילה נפשו שרוח לה רוחשת לאותה ריבה הצוחקת אורות, והוא השתחוה ונשק לה נשיקה מתונה ואילמת בתלתליה המבהיקים והריחנים. זו חרדה. שאגה קלילה התמלטה מחזה, ובקפיצה אחת משונה התרוממה וניצבה בקצה המיטה, ומשם התנפלה בנהימה כבושה והתפתלה בבשרו ונשארה תלויה וקופאה בצוארו ושפתיה הקודחות נכבשו בכמייה אוכלת בפניו.

אוריאל נשאר ניצב נואל כגולם. בכפו, אותה שהיתה מופשלה ואוחזת את הריבה במתנה החם, היתה תחובה אותה פפירוסה, שהיה מקטר בנחת לפני זה, ופניו היו משתדלים ומשתחררים, ונשימתו היתה קצת כבושה, ושפתיו היו מתחננות:

– נו, רב… רב, מילי…

אבל זו לא השגיחה בכלום. היא נשארה תלויה ומתפתלת אצלו, כמו שהיתה, ופתח הבלוסה שלה נמצא פתאום פתוח לגמרי, ובשרה היה קודח ורחישה חרישית מהלכת בו, ויצוריה היו לוהטים והיו חרדים תחת ידיו. נפזרה אותה צמה רוויה ושחורה והתלתלים התלויים כיסו את גבה והיו מדגדגים לו בידיו ובפניו, ופניה של זו, ששולבו קצת אחורנית, היו חיורים והיו זזים בקדחת חולנית, כאותם הפנים, המלאים מצוקות אוכלות שבנפש, של אלו המוכים בסנורים מלידה, ושפתיה היו נדות בלחש מחמת כלות הנפש:

– מאמא! מאמא!

אותה תפילה טהורה שבלחש כבשה משום־מה פתאום את נפשו של אוריאל ולבו שנכמש חרד והתחיל צובטו וצובטו חמות. אהא! זוכר אתה, אוריאל מקומט, מה זה טהרת אלוהים שבנפש? אח, כלום אין אתה זוכר, אוריאל, חלומות צחים כאראלים ומשאות־נפש טהורות וחרדות שבילדות שאינה? והוא קפא ונשתתק פתאום, ופניו נתלו והיו מגמאים נוגות את אלו החיורים והקשובים כמהות של זו, ופתאום נפלו ונשארו יורדים. אח, מילי – תפילת שוא הוא זו, מילי! אותה אמא רחוקה היא, תינוקת, ואת אוהבת אדם זר, אדם שתוכו קרח ורימה – אדם זר ומוזר לבריות ואלוהים רחוקים ממנו…

אבל הנה הבריק לו גאות צוארה המגולה והשטוח והיה מאפיל קצת מבינות לקצות שדיה הצחים והמלאים ואיזה רטט משונה אחז את יצוריו. כשהיתה שפתו התחתונה נשוכה ומחוירה מתחת לשיניים ומצחו משורג במשהו ומתקמט קדורנית, נטלה בשני ידיו וסר אתה, כשהוא מתנודד במקצת מחמת שיכרות, מאצל המיטה והשתחוה והניחה בזהירות יתירה באותה סופה רכה, שישב בה, והתחיל משתדל ומשחרר את ראשו מידיה הכבושות בצוארו. וכשניגש לאחר זה וניצב אצל הקומודה שליד הדלת, היו שוב פניו חיורים מאוד, ושפתו התחתונה היתה חרדה במשהו, ואנדרטה אחת קטנה ויפה, שנזדמנה לו שם, השאירה בידו את כנפה הצחה האחת. אבל בקרוב גנח צרודות, והחליק בכפו את מצחו כלפי קדקדו, ושלח את ידו אל פתקת היום של הלוח שבקיר, וטרפה, והפכה, והתחיל קורא בה בשום־לב פרק: “כיצד מכינים לביבות מביצים גרידא?”

בקרוב יצאה אותה תורה מאפו; אבל כשנפנה, ראה בה בזו, שהיא שוכבת חיורה, כמו שהניחה, ופניה קפואים ומוכים בסנורים, וצוארה הצח פתוח, כמו שהיה. בתחילה נדמה לו, שהיא היתה מביטה אליו, והוא פקפק וניגש אליה והשתחוה קצת כלפי פניה; אבל היא לא השגיחה בכלום. ניסה והתחיל דובר אליה ונטלה בכפה החמה והמסורה – וזו נשארה קופאת. התחילו פניו דואגים במשהו חיורות ומצלות, והוא שוטט שוב אל הקומודה, וניגש אל המיטה, והתלבט ונתקל בפינה אחרת, ויצא ובא אל האולם הגדול הריק והשתטח באחד הקנפי הקשים. שם היתה דממה שבשלוה נושנה, והאולם היה מכובד, והלבינו המפות הגדולות שבשולחנות, ואותה פרוכת שבפינה, שתחרותיה היו מוזהבות, היתה אפילו נודפת קצת באיזה אימפראטיב מאובק שבקטיגוריה ובחלב של נרות והיתה מזכירה במקצת את אותם הלקאים החשובים שבמבואות ההוטלים ושבתחנות הגדולות; אבל אוריאל היה שוכב והיה כובש קצת את רוחו לכתחילה. לאו – לאו. זו כבר אינה איזו מילי ואינה איזה אידיאל יפה שבחירות הרוח או איזה ליסי פיר נואל ובדומה לשטויות הללו; לאו – זו שלוה היא, חביבי. אותה שלוה יחידה ואפשרית שבנפש. מילא – בכדי תהא מפטפט הבל. שתק.

אבל בקרוב קם אוריאל אגב גניחה רצוצה והצית לו פפירוסה. וכשחזר שוב אל חדרו ונכנס לתוכו, מצאהו כשהוא ריק, ודלתו היתה פתוחה, וכתמי חמה רבצו באוירו, ובהם קפאה נדיפה קלילה ורחוקה, שהיתה מזכירה לו את תלתליה הריחנים והרכים של מילי.

ובפנות אותו יום, כשחזר אותו בחור, שבא אתמול את אוריאל, והביא אתו רחישת אלה גרויה וחבילות אחדות קטנות, שהיו דומות לאלו שנוטלים באפותיקה, מצאהו לו לזה, כשהוא מוטל במיטה, והתריסים שבחדרו היו מוגפים, וקופת בגדיו היתה מונחת בכיסא שלמראשותיו. בחדרים הסמוכים היתה דממה ורחשו דמדומים כהים, ובלבנונית האפלה שבמיטה היתה מפרק לפרק מהבהבת והיתה מאדימה אשה של פפירוסה. זה נכנס בסופה שבאותה רחישה והטיל את החבילות שבידו לפינה אחת, ואת מצנפתו שתלשה מראשו לפינה אחרת, ואת גופו, שהיה, כנראה, מכביד וצולל, הטיל אל אותה פינה, שהאפילה בסופה, ונשתתק. חזרה הדממה והיתה אותה המיה נוגה ואינה פוסקת שבדמדומים ובחצר חלבו וחלבו פרה. אותו בחור היה שותק והיה נושם ארוכות וכבדות, ואוריאל ניחש באותה אפלולית הומה את פניו ובדמיונו ראה את כנפי נחיריו הזזות. כשנלאה, בא בסדינו והסב את פניו אל הקיר אגב שאלה צרודה במשהו:

– תלינה אצלי הלילה?

אבל זה שתק. ברחוב, כנראה, היתה חיפושית אחת הומה והומה ונפלה בחבטה ונשתתקה. בחצר ניקשה הפרה קשות בפרסתה ואותה ריבה מדובללה קראה בתלונה ניחרה:

– סטו־י!

ושוב התחיל חלב זורב וזורב. מפרק לפרק היה אותו בחור גונח כבושות והסופה שמתחתיו היתה נוהמת. ניכר היה, שזה אינו מוצא לו מקום באותה פינה. חה־חה. הוה: תפסהו לו לזה בחומש! אה? אבל, לאחרונה, נשתתק גם זה ונשימתו חדלה.

וכשנדמה לו לאוריאל, שהוא כבר התחיל נרדם, קם פתאום אותו בחור מפינתו שאבד בה, והתחיל מפשפש שם בפינה שלנוכח, ומחזהו התחילה רוקדת ומתמלטת אותה שלשלת דקה שבנקמה, שהיה רגיל בה מימים ימימה, ומיד אחריה בא בלחישה גרויה, כאילו אינו מדבר אלא לנפשו, אותו ביטוי רוסי כפול שמונה, והוא ירק בקול רם. אוריאל, שכבר שכח בסתרי סדינו המאפיל את מציאותו של זה אצלו, הוציא את ראשו ופלט שלא בכונה:

– מה יש?

הלה מצא בינתיים את מצנפתו באפלה ונטל את חבילותיו והתחיל קרב כבדות במקצת אל הדלת.

– מה יש? – חזר ושאל באיזו נהימה שברוגזה.

ולאחר דומיה קטנה, כשכבר היתה ידו אוחזת בכפת הדלת, הפנה קצת את חצי פניו כלפי אוריאל, וקולו היה כבוש והיה חרד במקצת, שלא כדרכו:

– צורה של חוזק יש, אני אומר. מה יש! זה יש – שבשוטים אנו משולים. חה! שיהא אדם שלושים שנה רצופות מפקיר את… את גופו ואת לבו לכל אותם הדברים – כיצד אתם אומרים להם? ה“קטנים” וה“גדולים”, וה“יפים” וש“אינם יפים”, וה“טובים” וה“פחותים” וכל כיוצא בהם – חה! אני אומר: שיהא… שיהא אדם מתלהב וחדל מהתלהב ומקוה ומתיאש ושמח ובוכה… השד משחת! שיהא אפילו רק מטפס בקירות מחמת בטלה ורוחש שלושים שנה רצופות גידופים שאינם יפים בלבד – בשביל… חה! בשביל שצלוחית אחת של… מי־רגליים, לחרפת אמה ולדראונה נצח נצחים, תבוא ותהא פוסקת לו בבוקר אחד את גזר דינו? אח – נו! הרי הדבר דומה, כאילו אני קורא מאיזה ספר – לאו? בוא, רוצה אתה להביאני אל הווקזאל?

אוריאל צחק מנחיריו קשות ופיהק:

– למה גמרת, אה? ואני זה רק התחלתי נרדם!

הוא פיהק שוב והלה סגר אחריו את הדלת.

6

באותו בוקר התחיל אוריאל בהרהוריו, כשרוחו שלוה, לכאורה, למדי:

– חיינו! – התחיל – חיינו, צדיק היה אותו דוקטור מויטבסק בנגוהות קרחתו הפקחית ובמאמריו החוצבים אש. צדיק הוא וצדיקות כל בנות ישראל שלא בגרו וגם אלו שבגרו. יש – הרהר – דברים יפים בחיים ובשירה ובכל פינה שאתה פונה; וכדאי, בפירוש – כדאי לו לאדם, שיהיה חי ויהיה, נוספות לזה, צפוי אלי סופו השחור ואפילו אם בשביל הללו בלבד. חיינו!

ככה הרהר בשלוה, לכאורה, והכניס את ראשו אל תחת אותה שמיכה מאפילה, כשאיזה ספר צנח מידו ונפל אל הרצפה. וכשהיה כובש אותו ראש היטב היטב ומסתירו בכר ובכתפיו, סיים:

– חה! הומירוס אחד, למשל – זה בלבד יכניס רבבות מאתנו אל תחת כנפי השכינה. רבבות! חה־חה! אנחנו, ישראל רחמנים, אנחנו – כונתו, אלו היושבים ולוגמים קהוה רותחת, ומגלגלים בלחמנית אחת בשנייה, ומזדרזים איש אל השוק שלו, ואש אל הקונטורה שלו, ואיש אל אשר ישאנו ה“רוח” שלו, ואגב מריחת חמאה בגלוסקה, הרי אנו מסיחים באנשים ובספרים ובשפחות שפיתינו ובמטרוניתות שסרחו אתנו ובשה פזורה ישראל ובדברים שבאמנות – חה־חה, אנחנו, ישראל רחמנים, חייבים לסלוח לו את ריחה של אותה המליצה, שבא אולי אל אפנו המפונק מאותם טירופי הרהורים, שהיה לו הכבוד לגלותם לנו. חי־חי. הללו – צריכים אנחנו לזכור – דברים התלויים בשורש הנשמה הם. הוא אומר: בשורש הנשמה – לא יותר. יש, במחילה, מבטא שכזה: שורש הנשמה. חי־חי… בטובתנו – זאת אחת. ותו – ותו איננו צריכים לתלות בו בוקי סריקי, אם הרהוריו אלה, שהוא נוטל אותם תחת כנפיו הסוככות, לא יש בהם כדי להרימו ממיטה זו, שכבר התחילה פולטתו אנטר נאו… חי־חי… לאו. בטובתנו, אנחנו, ישראל רחמנים. סיפר לנו לורד אחד משום הוראציוס, כמדומה, שאפילו אותו הומירוס גופו היה, לפרקים, להוט אחרי השינה – הומירוס; נו והוא – ולהבדיל, הוא איננו אפילו מאלו שאינם ישרים שבמגדלי חזירים. חי־חי… אח – לאו. להותו הגדולה – לאו. באמת – לאו. הנה… הנה ניסה ופטפט בתחילה בקול ממה שמצא באפלה כתוב באותו ספר שמוטל אצלו ברצפה – פטפט, כאמור, בקול ובאותה נגינת השלוה, הראויה לדבר:

הגיחה ויצאה מאופל הרכה וורודת קרניים – זו איאוס.

התרומם ויקם גם הוא – זה איומיוס הישר במגדלי חזירים…

אבל אותו ספר יפה וכשר, שבתחילה מצאו בהושטת יד אחת, זו הבאה – אם בקיאים אנו בדבר – מחמת אותה חרדה קודחת שבמנוסת הנפש לדבר אחר, אותו ספר כשר, הוא אומר, נשמט, לחרפתו הגדולה, מידו, משהתחיל קורא בו באותה אפלה, והוא הרהר מה שהרהר והתכנס בראשו אל תחת אותה שמיכה קלה; אבל הלא חזר מיד והשתחרר הימנה, כשהוא נוהם ונושם בכבדות, כדג גוסס זה, שיאורו פלטו אל החול הצורב שבחרבה, ולסתותיו, כמדומה, הסמיקו בבת־אחת. חי־חי. במחילה מכבודנו – כלום הקדיח שוב את תבשילו באיזו מליצה? חי־חי, אפשר. אפשר. מאוד אפשר. אבל בטובתנו. בטובתנו, ישראל סלחנים. הוא לא ירבה להג. הוא אומר – זה שהוא אומר: אותו מאתנו, שיהא כותב באחד הימים את סיפורו של אותו בחור – חי־חי, הרי הוא רואה אותו בינינו: הוא יושב בפינה וכוסו מצטננת. שפמו כבר צומח ויש לו קצת נטייה לפילוסופיה שבשירה, חי־חי – במטותא, יכתוב נא ככה, יכתוב נא ממש ככה. ככה יתחיל: ברחוב היה אז בוקר. ברחוב היה אז בוקר רוגש מאורות ומזהיר מצלילים, ולבלב אביב צוהל ופורה, אותו אביב גופו, שהיה מלבלב שנה בשנה בימי אותו הומירוס הגדול, שהאלים פייסוהו ובנות האלוהים רבצו לרגליו, והיה מלבלב גם אחריו, בימי אותו שה האלוהים, שאמר לפייס את האלים והחריד גם את בנות האלוהים, והוא גופו ודאי שיהיה מלבלב ככה באותם הימים, הפראים והריקים מאל ומאדם גם יחד. חי־חי. זה – משום אותה נטייה לפילוסופיה שיש לו. זה – לכבודו, חי־חי. והלאה – הלאה יכתוב נא: פטפטו זרזירים – אצל הגינה, כנראה. רדפו אחרי חסילי האביב. האזניים חלמו צריחות כבושות וקודחות: חדר האוכלים שמאצל היתה דלתו תמיד פתוחה אל החצר ובקירוב מקום היה פרדס מלבלב. אותה אפלה גופה, שהיתה בחדר, מחמת התריסים שהיו מוגפים, גם זו היתה קודחת והיתה מנחשת חרדות את האורות שמסביב. אלא – חי־חי. אלא שרצי הזהב הבודדים, אלו שרביטי החסד, כביכול, שחדרו פנימה בסדקים ובכתמי הזפת השקופים שבתריסים, הללו – יכתוב נא – התחילו טווים אותו ארג של יום־יום; ומוכים בסנורים, היו הללו מגששים והיו קרבים והיו מכבידים ומכבידים את הלב נושנות – חי־חי… הנביאים הללו, המנבאים, כביכול, לאורה ולחסד אלוהים. אח, אותה אורה, ישראל רחמנים – וחסד אלוהים זה! בטובתו – יכתוב נא הלאה. יכתוב: פסוק זה שלהם גופו – של אותם הנביאים, כונתו – אותו פסוק גופו היה אפילו קצר והיה קלוש למדי וצפונות לא גילה כלל; אבל נוסחתו זו השגורה, שהנפש כבר סולדת בה, זו היתה קשה מחמת פיגול. אח, זו היתה, כארשת פניהם של צדיקים גמורים, והיתה גוזרת את הלב, והיתה מדכאה אותו, כנשיבה קודרת זו, החולפת לה ביום זהב אחד נוגה ומנבאה פתאום קופאות לסתיו שיבוא:

– כלום לא פסק, אוריאל – לא־כלום; ושוטה אתה, אם יש אשר אתה חולם, שאיזה דבר יפסוק באחד הימים…

– חי־חי. בטובתו. בטובתו. יכתוב נא הלאה. יכתוב: ואותו ארג אפור התחיל. ניצב כמו חי יום אחד אילם, שהיה אתמול, או שהיה שלשום, או שהיה לפני שנה, יום אחד אילם ומדוכא ונופל תחת משאוי דורות. ונזכר יום אחר שכמותו, שהיה לפניו, או שהיה לאחריו, ואתו יהודי אחר צהוב, שהוביל בחבל שבקרניו שור לטבח, והלה היה מושכו אל החרולים שבצדי הדרכים. והללו נטשטשו ונתחלפו ביום אחר לגמרי, שהיה גם הוא, או שלא היה כלל, ואתו דומיה נלאה וחמה צהובה וילד אחד מדולדל וחלש, שהיה בורח מפני מי ומיילל מרה וחתיכת פתו המצומצמה בידו והלב היה כואב וכואב. אותו ארג אפור התחיל. ושוב התחילו בטלים התחומים, ובחזה נאחזה אותה הרגשה אזרחית, שהיתה בימים מקדם מטילה חרדה נואשה בנפש, זו גופה, שברבות הימים נדושה ונתגלגלה באותה רחישה שאינה נוחה, המהלכת ואינה פוסקת ברקות, משל בא אותו רגלי צרוד, המנסר בלילות בשדמות, ואיוה לו שם מקום לשבת. חי־חי. אולי הדבר קצת תמוה. אפשר, שהדבר קצת תמוה. אבל, במטותא, חי־חי. יכתוב נא ככה. וסיים יסיים בזה"ל: בקרוב היה כבר הכל כשורה. חי־חי. בקדקוד, שהתחיל נהרס ואינו נהרס, רקד לפרקים איזה דבר מיותר במקום מוח. הנשימה התחילה צורבת קצת והיתה נפסקת לפרקים. החזה היה צר והיה כואב מפרק לפרק מטומטמות – ומשול, כאילו היה אחוז בחבלי חלום שאינו מגיד טובות, התחיל מכביד ומכביד שחורות…

אוריאל התחיל בהרהוריו אלה, כשרוחו היתה, לכאורה, שלוה למדי; אבל פתאום נדמה לו זרות, שנדיפתו הצחיחה של אותו גולל שסתמוהו באה אל אפו, והלב נסתם וחרד לנשימה. וכשהרגיש בקרוב בראשו, שזה התכנס שוב אל תחת אותה שמיכה מאפילה, נקוט בתחילה בפניו; אבל מיד חזר וביטל בלבו באיזו נקמה שבגירוי את אותה הרגשה נואלה שבילדות או שבמוסר של חנונים – אלא שפתאום יצאוהו כוחותיו, ומחשבותיו חדלו, ונדמה לו משום־מה, שהוא מרגיש בחוש, שנפשו זקנה והיא מלאה חטאת. נדמה לו פתאום, שהוא מרגיש ממש בחוש, שנפשו זו נחנקת והיא נמקה באותו שקר תפל, שאפפה מסביב וחנקה בחלודתו כל הימים, וזו התחילה מתבוססת במסתרים והיתה מתלבטת, כיונה שחוטה זו, והיא פרפרה ושאגה כבושות ממצולות אפלות. אח, חטאת, חטאת אחת תפלה ומגונה היו כל אותן השנים הרבות, שנגוזו יום אחר יום וירח אחר ירח, וחטאת, חטאת תפלה ומגונה היא כל נשימה ונשימה, שאדם חי חוזר ונושם… חה־חה. השד משחת! לאו – בזה יש כבר קצת יותר מכפי מליצה, אוריאל. באמונה – קצת יותר מדי, חה־חה. מה אתה צוהל – לאו… מה אתה…

והוא הרגיש פתאום בראשו ובלוח שבחזהו, שהללו התחילו מרטיבים קרות, והלב התחיל מתלבט שלא ברצונו, ככפיר אריות זה, המתלבט בכלוב בקצפו, ואותה רחישה שברקות פרצה גבולים והיתה לאפלה אחת רותחת וסואנת, אותה גופה, שכשהיא מנסרת ונופלת, הרי היא גורפת אתה יחד את כל ההויה. וכשהרגיש, לאחרונה, שרוח לו קצת, נמצא יושב בקצה המיטה, כשלסתותיו מסמיקות והוא נושם ודולה אויר בכפו ובשפתיו ובחזהו הנוהם גם־יחד, ורגליו היחפות היו מתפתלות בשולי סדינו, שנשמט פתאום אל הרצפה, והיו מחפשות בקדחת את הסנדלים, כנראה… אה? חה־חה. לאו – מה אפשר לו לגולם שכמותו, אה? לאו – הרי זה נפלא, באמונה. ברבים הרי זה דורש, חה־חה! מוסר הוא מגיד! ופתאום הרי הוא נושא קינה לנפש מצוינה – חה־חה… אה? חה־חה… תאמר, אותה מלחמת מצוה היא לו זו, אה? אותה המלחמה הגדולה לאלוהים ולדברו, שבחור אחד נודד, בחור חביב אפילו למדי, אלא שהיה נוגה במקצת, נלחם באחד הימים יחידי כלפי אותם הרבים, שלא היו אולי חביבים יותר מדי, אבל תחת זאת היו צוהלים והיו רצים והיו נחפזים והיו דוחפים איש את חברו באותם הרחובות השואנים שבאחד מכרכי הים הגדולים? חה־חה, בחור אחד חיור וגלמוד וקול אלוהים קורא בלבבו – כלפי אותם הרבים, הרצים והלהוטים והמוכים בסנורים, היוצאים ידי חובתם כלפי אלוהים גדולים רק בזה, שנטלוהו ונתנוהו בבתיהם בכלובים אשר לציפרים ובמסגרות אשר לתמונות ובארונות אשר לספרים, חה־חה, ולבר מזה – אח, לבר מזה הרי הם בריאים, השיות הנידחות האלו, והם סמוקים, בחטאותיהם הגדולות, והם הולכים וכובשים את החיים, אותם האומללים, הרובצים בבצה והמוכים בסנורים, שדבר אדני רחק מהם ולדבר אדני הם אינם צמאים. חה־חה. או שמא אותם האוכלוסים המרובים הם לו, אשר מחנותיהם מכסים את פני המדבר הלוהט, אותם, אשר דברו כפטיש נפל כאש בלבותיהם וידו הכבירה אחזתם בציצת ראשם וטלטלה אותם אל שממות החולות הללו, והנה הם נוהרים אחריו, וראשיהם הנופלים גלויים, וזמרתם החרישית נישאת, והיא שוקקה, והיא מצמיחה אבנים וחולות – חציר ירקרק ומבהיק, ופרחים מיתמרים ושחים, ואילנות שבהזיה גדולים וסבוכים ונושאים פרי? חה־חה… אוריאל! באחת – אוריאל! אותו גולם־אלוהים המשוטט כל ימיו לבטלה – אוריאל!

– אח – נו! אפשר, כדאי לקום, אה? הוא היה אומר, שכדאי לקום – ואותו בחור מה ראה פתאום לטפל באיזו שטויות שבסיגופי הנפש, כנראה? פו, השד משחת! חה־חה… בפירוש – סיגופים שבנפש… חה־חה – סיגופים שבנפש…

ואוריאל הצית לו בתחילה פפירוסה באותה הרחבה שבשלות הנפש, הראויה אליבא דאמת, כל־כמה שהוא יכול לזכור, לאדם, הנמצא במצב כזה שלו: בבית היתה דממה שבמנוחה גמורה ובאחד החדרים שאינם רחוקים קשקשה מטולטלת בשלוה ניחרת קצת. בחדר האוכלים שמאצל רתח וחיכה לו, כנראה, בזמרה דקה סמוור, ובתנור שבחדר המבשלות הקרוב היתה המדורה מנפצת מפרק לפרק בקול. אותו בחור שוטה – כלום אינו בבית המולדת, אה? וכלום מנוחה זו אינה נכונה לו? חה־חה. והוא התפרקד באותה הרחבה גופה במיטה, כשרגליו מורדות ושתי ידיו מתחת לראשו.

בקרוב התחילה איזו טרדה חדשה, שאינה מוצאה לה מנוחה, מהלכת ורוגשת בחדרים הסמוכים, ואוריאל ניחש פתאום את לינה – את אחותו לינה, שבאה, כנראה. חה־חה – הציפרות ההומיות הללו… חרדה ומלאה את לינה ונשיבתה אותה מנוחה שאננה שבבית. הנה ניקשה בהמולה דלת בחדר אחד רחוק וכיסא טולטל ושרט בפינה אחרת. פה ריצדו רכות רגליים ושם נשארה תלויה שלשלת רוויה שבנגינה קלה. אצל החצר צלצל צחוק קצר ונאלם ובחדר שמאצל התחיל תריס חורק בתלונת ברזל ואוריאל הקשיב קול רוה והרגיש את נשיבת צל הבוקר שרגשה בו:

– פיגול שכזה! סוגרים הם תמיד חלונות ודלתיים – משל ליסטים ניצבים שם ומלסטמים את הבריות ברחוב! ראית? סגרו!

ובריח נפל והתחיל שואג בתלונה שאינה נכבשת.

ופתאום והנה דפיקה מהירה באותה זגוגית וקריאה חטופה:

– שרה!

ושוב ריצה מרצדת רכות ורשרוש מתרחק של שמלה מתפתלת – ודממה. והמדורה שבתנור מנפצת וזמרתו הדקה של הסמוור הרותח גוססת.

אוריאל נשאר מוטל כבתחילה. אותו קול מפכה, שבא פתאום ואבד פתאום ורישומו נשאר בדממה זו שחזרה, היה קול שבאשה טהור וחזק והוא הזכיר לו בהרבה את זה של אותה ריבה גופה כשהיא ילדה; אלא שזה היה הרבה יותר קשיש והרבה יותר ספוג מהלז, והיה ממש אותו קול גופו, שבא לאזניו לפני ימים מאחורי המרצפה שבחורש־מצל אל אותה מרכבה, שהיה יושב בה. ובתחילה היה אפילו שמח בה וקם והתחיל לובש; אבל בקרוב היה כבר חושב אגב איזו כמיהה מיצרה שבנפש באותה מסילה שטוחה ומתפתלת, שבצדה של אותה כיכר פתוחה שמאחורי הבית, ובאופקה הגדול, והוא חזר והתפרקד למחצה. לאו. הפגישות הללו – לאו. אי אתה מוצא דבר יותר קשה לאדם שכמותו מהפגישות הללו. וביותר – אמת, אמת! – וביותר, כשאותה תינוקת חשודה אצלו קצת. אח, ככה. אותה תינוקת חשודה אצלו במקצת…

אוריאל היה מוטל ולא היה מרגיש בתריסים שבחדרו, שהללו נפתחים ונפתחים חרש ולאט לאט; ולא הרגיש בזה, אלא משנמלא החדר זהב, והטפטים התחילו צוחקים, ואותם הקולות הכבושים, שהיו בתחילה הומים והומים בגינה, התחילו מצלצלים באזניו צלולים וצוהלים למדי. אז גנח פתאום וקם והוריד את הוילונות שאצלו והתחיל כוסס מחמת גרוי שבאיזו מבוכה את זנב הפפירוסה שבידו. בתחילה בא לאזניו צחוק רוה ויוצא מהחזה של אותה שרה, כנראה, כשלינה היתה נוהמת והיתה משוררת נמוכות מחמת איזו קלות אורה שבלב, לפי הנראה. אבל מיד אחר־זה פסקה גם זו והתחילה צוחקת רויות:

– חה־חה. לאו! כמה אני שמחה – כמה אני שמחה! הרי את מלגלגת… אבל כלום מבינה את, גדיה מטושטשה שלי, כמה אני שמחה? חה־חה. אותה מחשבה בלבד, ש… שאוריאל… אח, לאו – הרי את גדיה, גדייתי! חה־חה… סלחי לי, שרה; אבל אני כל־כך שמחה…

ושוב צלצל אותו צחוק שבחזה של האחרת והוא בא אל אזני אוריאל יחד את פטפוטה הצוהל של איזו ציפור שמאצל. וכשהצית לו פפירוסה חדשה, אגב הליכה קדורנית שבמצח, הקשיב שוב את קולה של אחותו, וזה כבר היה יותר ספוג מבתחילה והיה פוזז מחמת התרגשות קלילה שבאיזו אמונת־נפש נוגה קצת:

– רואה את, שרה המשובחת שלי… הרי את תוהה ומלגלגת אפילו: ריצה זו ואותו חיפוש שחיפשתי… ובאמת… אבל, רואה את? אני… אני מאמינה באוריאל, שרה – לאו. את מפקפקת… רואה את? אני אומרת: יש בני־אדם ויש בני־אדם… התביני לי? כלומר – נו, וגדיה מתוזזת שכמותי יש לה כל־כך הרבה, שרה, כל־כך הרבה במה שתהא מספרת ודורשת ושואלת וחוקרת… מבינה את? אני אומרת: ריבות שכמותנו… ואני פה גלמודה, שרה. כלומר – אליבא דאמת, הרי אני פה – גלמודה… לאו. הרי את מטילה ספק בדבר? אח, יש, שרה המשובחת שלי, שאדם מרגיש, שהשמים נופלים לראשו… אבסולימאנ', חה־חה… טלי – בורד זה, כמדומני, רצית?

אותו פטפוט נואל שבילדות לא מיהר לבוא אל קצו; אבל אוריאל רחש פתאום גרויות וקרא בקול לשד משחת שיבוא ויותר לא היה רוצה להקשיבו. חה. הגדיות הללו – אל מלא רחמים, תינוקת זו, למשל, שחלבה לא נסתפג. אבל הללו הוסיפו ופטפטו מתחת לחלונות והיו צוהלות, ואיזו ציפורים טיפלו במסילה שאצל והיו מהגות, ואוריאל גנח והתחיל מזמר רצוצות.

בחור חיור ורם…

חה! שמא אינו בקי באותו דבר? חה־חה. היטב הוא בקי באותו דבר. השד משחת, כמה הללו מפטפטות… אבל מה לו ולזה? כלום יש לו איזו שייכות לאותו פטפוט שבתינוקות? חה! הוא – בבית המולדת. לאחרונה, הרי הוא בבית המולדת החביבה. אתמול בא. ממרחקים בא – והיום קם והבוקר אור והוא שר. הוא מתפרקד במיטתו ששב אליה והוא שר מחמת אותה קלילות חפשייה ושובבה שבנפש השוקקה… חה־חה!

בחור חיור ורם קם בכרכי הים

קם וטרה־לה־לה־לה… קם וטרו־לה־לה־לה…

חה! היטב הוא בקי באותו דבר. הרי הוא רואה, חה־חה: הנה, הנה היא, אותה תוגה חורורה וקשובה, חולנית קשובה, תוגה רוחשת זו שבנפש טהורה ונאצלה, שכונתה צריכה שתהיה, כביכול: אמונה ושאיפה כבירה לאמונה ומסירות נפש גמורה בשביל אמונה וקדושה וטהרת־הנפש של אמונה – חה־חה… בדברים יותר ברורים: הריני, בחור – והושענא! חה־חה. הריני פה כולי, כמו שישני, ואתה – אתה בחור, חה־חה! אתה טול והכינה ממני ואפילו אספלנית בשביל מכה טרייה – פו!

– אח, לאו. הוא תינוק נחמד. לאו, שרה. הוא סובל כל־כך הרבה…

– השד משחת – חה־חה…

קם וטרה־לה־לה־לה… קם וטרו־לה־לה־לה…

קם והפשיל בנאקה כבירה שרווליו:

מלאה חטאת ונהי…

מלאה חטאת ונהי… חה־חה. אותו קול נואל שבפרחח, זה שדלק אז אחרי הרכבת השואנת, כששרה גלזר הזהירה בה בזו מחללו של אותו אשנב, שתשוב דוקא מחר. חה־חה. אם אותו גולם שבמצנפת – אם זה, הוא אומר, אינו יושב אצל אותה ריבה בלילות של נביחת כל הכלבים ושל יללת כל החתולים, ואם אינו שותק, ואם אינו מביט כשוטה אל מצח־השיש שלה, הצח והקר, כל־כמה שאוריאל זוכר, ואם אינו חושב ביסורים אוכלים שבנפש, הנואשת מחמת מצוקות: אח, מצח־שיש זה הוא צח והוא קר – אל מלא רחמים! חה־חה… פו, מה ראה פתאום לשטויות שכמות אלו? אבל, השד משחת! כלום אותו פטפוט לא יחדל ממנו נצח? חה־חה…

קם והפשיל בנאקה כבירה שרווליו:

מלאה חטאת ונהי האדמה ההיא –

קונם, זו תקבל שכר…

צר למשורר לי, צר –

צר וטרה־לה־לה… צר וטרו־לה־לה־לה…

זה יקדיח תבשילו שקיבל ופוליו…

ובקרוב, כשהיתה אצלו שואנת ומטפלת אותה ריבה לבנה וישרה, שצמת זהב גדולה היתה תלויה והיתה מתלבטת לה מאחוריה, ובת־צחוק אורה, כנגוהות הבוקר הללו, היתה מרקדת ומאירה את פניה הזזים, היה אוריאל מוטל בתחילה, כקורה זו, והיה משתדל להביט ישר בפניה, והיה צוחק לה מפרק לפרק חיורות ומשיב לה קצרות וגונח בחשאי. אבל משתיקנה זו את ישיבתה אצלו במיטה וגחנה אליו ושלבה באמונה את שתי ידיה בחזהו והוא הכיר בפניה הזזים, שהללו התחילו פתאום רוחשים קצת נוגות וקצת אורות והרבה מאותה רחישה שואפת שבנפש, נטרד במשהו ומצחו החורור התחיל מתקמט קדורנית. ובטרם הספיקה זו ופתחה את פיה, מיהר וגנח; וזו חרדה והרימה קצת את ידיה השלובות מחזהו ופניה ניתלו מחכים ושואלים. אז הוציא זה את ידו מתחת לאותה שמיכה, שהספיק ומשכה לכתפיו, משזו נכנסה, והחליק לה בחיבה נוגה וחרדה קצת במצחה ובתלתלי הזהב המקורזלים שבפדחתה, ואגב הבטה תכופה כלפי אותה אלונטית מרוקמה, שהיתה תלויה לנוכח שאלה נחפזות:

– את כבר שתית תה, לינקה?

זו הביטה אליו בתחילה ארוכות והיתה, כנראה, תוהה במקצת; ופתאום טלטלה במשהו את ראשה, כאדם המטריד זבוב מסביבו, וקראה ברוח תמים:

– תה יש, אם אתה רוצה לקום. אבל…

היא שתקה קצת, אגב אותה הבטה אליו, וסיננה שוב:

– תה יש…

ופתאום:

– חה־חה, רואה אתה, אוריאל – אני יש לי טי"ת קבים גדושים, חה־חה…

אבל משהרגישה באותה הליכה קדורנית, שהתחילה שוב זזה במצחו, קפאו דבריה שוב, ושוב הביטה אליו אותה הבטה ארוכה ושותקת שבתהייה, ופניה היו זזים במקצת. פתאום גחנה אליו קצת ושאלה אותו רכות ונוגות; והיה הדבר דומה, כאילו אינה אלא ממשיכה אותה שתיקה תוהה שלה:

– לאו. אתה אומר להקניטני, אוריאל?

אוריאל נכלם קצת בתחילה. אבל פתאום ניתלו פניו באלו שלה והוא התחיל מביט אליה רצופות. אפשר אותו דבר, שאילולא שהיתה זו אחותו… באמונה – ודאי… אותו דבר ודאי הוא, שאילולא שהיתה זו אחותו, היתה גם זו בו באותו דיבור שואלת אותו באותו חום שבלב, אם יש לו אם. לאו. האמנם? והוא היה מביט אליה ושפתיו פלטו מתונות ושלא בכונה:

– לאו… לאו, לינקה.

הוא אמנם נתפס מיד. אבל זו כבר חזרו פניה ונשמו באותה שלוה תמימה שבאמונת הנפש והיא התחילה בסגנונה הקודם:

– אני הייתי בטוחה בזה. רואה אתה, אוריאל? הרבה יותר מדי הייתי מחכה שתבוא…

אוריאל התחיל צוחק בקול ופלט:

– חה! שה אלוהים זו!

ופתאום קרא קשות במקצת, כשהוא משתדל להשתחרר הימנה שוב.

– תניני ואטול לי פפירוסה.

לבו היה נוקפו קצת. מה השטויות הללו, אוריאל? לאו. כלום אי אתה רואה, שמהראוי, שתהא שותק? חיינו, כדאי היה, שתהא שותק. אבל משהצית לו את הפפירוסה, כבר היו רקותיו לוהטות:

– חה. תמיהני, לינקה – למה כל אותם הכרכורים שבשטות? את רוצה לספר – ספרי. לאו. רוצה את – הנה אהיה אני שואל ואת משיבה, חה־חה. מוטב? הגידי נא… אותו… קולי יש לו אם, חה־חה?

אותה תינוקת נזדקרה פתאום אגב ישיבה, ופניה היו נבוכים קצת והיו תוהים ותלויים באלו שלו, וידיה משמשו בקצה השמיכה שאחזו. לאחרונה, התחילה מפטפטת:

– קולי? מה אתה סח?

אוריאל צחק בקול.

– או פטי. זה שהשארת בחורש מצל… מה? גם פטי אינו? חה־חה…

פתאום חורה זו ואדמה וקמה בנזיפה כבושה מחמת התרגשות:

– שתוק! אני אמרתי – שתוק! אח!

וגחנה והתחילה חובטה משום־מה ומנקה בכפה את שולי שמלתה ורגנה לנפשה:

– מנהגי כלבים אלו שלהם…

ואחר־זה היתה ניצבת חיורה בפינה שאצל הקומודה והדלת, כששתי ידיה חרדו וטיפלו בקישורי צמתה ששילבה לפניה, והיתה קובלת מרוסקות לנפשה, כביכול:

– ואני הייתי תמיד בטוחה, שבאוריאל אמצא לי אח כדאי… כל הימים הייתי בטוחה, שבו אמצא אדם, שאפשר יהיה לי לדבר אתו בגילוי הלב ממש…

אבל אוריאל היה כבר גרוי לגמרי והוא לא התאפק. הוא זרק לה באיזו טינא קשה, אותה המצויה אצל אדם ביותר לגבי קרובים ושארי־בשר:

– נו, חדלי, חדלי… דרדקי! אוהב אני מאוד, כשמתחילים נוקבים את אזני בשכמות אלו! גילוי הלב… סמילוי הלב…

וכיסה את כתפיו שנחשפו בשמיכתו וסיים פסקנות:

– אתי שתהיי מדברת כאחד האדם – או שתניחיני כלל!

אותו דבר היה נואל והיה מיותר לגמרי. חה. היה נואל והיה מיותר לגמרי. אפשר לו למוחו שנלקה של אותו אתליט שיהא תופס את זה? אותו דבר היה דבר שבשטות והיה נואל והיה מיותר לגמרי, משום… אמת, השד משחת! משום שאיש אינו אשם בזה, שקיבתו של חברו נתקלקלה… או… או, תינח, ה“תמצית” שבחייו… חה־חה. כך, כך: איש אינו אשם…

וכשהיה אוריאל ניצב בקרוב כלפי אותו ראי והיה מקשר את הרביד שבאצטלתו, שהיתה תפוחה לו קצת מאחוריה, בשל אותה חגורה שחבקתה, היה ניצב במקומו ארוכות, וידיו היו קופאות אצל צוארו, ופניו היו תלויים באויר סתם, והוא היה שואל וחוזר ושואל את נפשו, אגב אותה תהייה גרויה ודורסת במקום אחד:

– מה אני רוצה מזו – חיינו, מה אני רוצה מתינוקת זו?

ורק משנתקל באותה בהרת כחולה, שנראתה לו פתאום מבינות לשכבות הצמר הצחורות, שהיו צוחקות ונמקות בשמים כלפי חמה, השיג פתאום באותה השגה ברורה שבלב, הכובשת את הנשימה:

– זהו אותו נצח גדול וכחול…

ופתאום שב אל קישורי רבידו:

– כמה שומם הוא… חה!

7

וכחום היום היתה דממה שבצהריים, ובטרפים שבגינה היו חיפושיות חמה קופאות והיו מאדימות בירקרקת שצפדה, ובאחד הבתים שבאותה שכונה היתה מכונת תפירה מנסרת ומנסרת ושירת חייטים נרפה ושוממה ליותה לפרקים. היה חם ואוריאל שוטט בחדרים והתלבט בגינה ומצא לו מחסה משמש בחדרו של אבא שיצא. שם היו הטרפים המרובים של פולי הבר מטפסים והיו מטילים צל בחלונות הפתוחים, ומגבות הספרים שבקירות שמסביב היתה נושמת, כפי שנדמה לו, איזו קרה, הנודפת באבק אפילו. הוא היה מוטל ארוכות בפינתה של אותה סופה נושנה, שהיתה מרופדת ספינה ירוקה שהתחילה מקריחה, וידיו היו מהפכות ומהפכות באיזו מטה צהוב, שגולתו היתה גדולה והיתה כפופה והוא לא היה זוכר אימתי בא לידו. ואותו אוריאל אחר, מי שהיה יושב ושותק ארוכות באותה כרסא, שהיתה גם היא ירוקה וגם היא היתה קרחה, כאותה סופה חברתא שבצדה שלנוכח, זה היה ראשו מסורבל במקצת, והיה בזה משום אותה גיאות קשה, שאינה נתפסת, שהיתה זה מכבר מרגיזה תכופות את אוריאל משום־מה, וברכיו היו שלוחות לפניו והיו שלובות אחת בחברתה, כדרכו השלוה תמיד, וכתפיו הישרות, שהיו נחות בפינה שבאותן הסומכות הכרסניות, היו נופלות במשהו ונותנות בזה מקום לאיזו הרהורים שאינם נוחים שבפקפוק. היתה תשוקה לוהטת לבתש בבת־אחת: שוטה, למה כל הכרכורים הללו – למה? הרי – הכל גלוי… וכשהיתה לפרקים אותה בת־צחוק מיוחדה שבבטחה מרקידה את הפנים החורורים הללו וחוזרת ומסתתרת בפינות השפתיים הסגורות והמורידות, כשהיא מלגלגת, כביכול: תפשני, היתה אותה טינא כבושה ואלמת, שהיתה מחלחלת בלבו של אוריאל כלפי בלורית מסתרבלת בכדי זו, מתקשית פתאום כחלמיש והיתה אוכלת לב וכליות. ויותר שהיה מביט אל שרטוטי הפנים השלוים, כביכול, הללו, יותר היתה משום־מה גדלה בלבו ומתלבטת אותה הבטחה המשונה, שבת־צחוק זו היא אותה גופה, שהטילה בו אותו ארס רוחש, שאינו מניח לו כל הימים לנשום נשימה אחת כראוי – בפירוש, אותה בת־צחוק פקחנית, כביכול, שפרקים יש לה צורה, כאילו היא מורדת בכונה באיזו אמת, שהכל מרגישים בנחיצותה, ופרקים אתה מהרהר אפילו, כאותו שוטה שבחרוזים, שזוהי אותה אמת גופה, המסתירה את פתרונה מפני הבריות ומלגלגת בשלוה באלו המתלבטים בו. חה. כמה זוהמא – אל מלא רחמים, כמה זוהמא שבנפש ישנה באותה בלורית נושרת, המסתרבלת גיאות, כביכול – ונפלא, פשוט, נפלא להשיג, כיצד אדם חי נושם וכיצד אינו נחנק בזוהמא רצוצה שכזו. ואותה שלוה שוקטת שבפינות השפתיים הללו… השד משחת – לאו! שוב אינו רוצה ושוב אינו יכול. חי ראשו – הוא נלאה ממנה. חה־חה. אדונו הטוב משיג את זה? הוא אומר: הוא נלאה מאותה בת־צחוק מזוהמה, שאכלה את לבו ולא חדלה ואכלתו כליל. לאו – שיחדל ממנה! הוא אומר: שאותו בחור שבכרסא יחדל ממנה – או… או שהוא יקום ויפלח בתכלית הפשטות את קדקדו הנושר ומסתרבל לשוא במטהו זה. חה. שמא הדבר ספק בידו, אה? אבל, שהשד יקחהו! הרי הוא חושב, שאותו בחור אינו לקוי באזניו – וחיינו, בכדי הריהו מזלזל בדברים של ממש אלו. חה. זו אינה הלצה, אדונו הנכבד. בפירוש – בפירוש איתמר: את קדקדו זה המנודה ובאותו מטה צהוב שהוא רואה לפניו. חה!

אוריאל ירק רקיקה שברחישה הצדה, ופתאום הרגיש בסנטרו, שזה התחיל חרד ומרקד שלא ברצונו, והוא קרא בנהימה סחוטה לשד משחת ותפש את המטה ולחצו בשני אגרופיו יחד והללו חורו והתחילו מקומות מורידים מחמת חיורה, ככפות המשופשפות הללו של אותו אוז שנשחט. אבל אותו שהיה מוטל בכרסא, לא הרגיש, כנראה, בכלום. זה נשאר לו מוטל כבתחילה והפפירוסה שבידו היתה מהבהבת והוא היה יונק ממנה באותה דבקות שטופה שבהרהורים רחוקים, כנראה, ותמרות התכלת הקודרות, שהיו יוצאות רצופות מפיו, היו זוחלות והיו מתפתלות ומכתירות אפורות וכחלחלות את ראשו המסורבל והקופא. פתאום נתפס ונפנה לו כלפי זה, שהיה יושב בפינתו גרוי ושרוי ביסורים אוכלים שבנפש, ואישוניו האפורים הבריקו מחמת איזו משובה קשה שבלגלוג, ובפינות שפתיו הקודרות חרד אותו צל שאינו נתפס. הוא פתח נוגות במקצת ובמתינות מיושבת:

– כלל זה נקוט, ידידי הטוב…

ואילולא אותה חולשת פתאום שבכל האברים, שתקפה לו לאוריאל והרטיבה במקצת את קדקדו מתחת לתלתליו ואת לוח לבו שנפל, לא היה מסתמא אותו בחור יוצא מחוצפתו זו בשלום. חה. ולא חוצפה היא זו? לא אחותה ההמונית של אותה גסות היא, הקהה, כמצחו הצר והקשה של אותו שור שנגח – לא זו, שלבו חלל בו בשלה? לא די לו לזה, שאינו חלי, כנראה, ואינו מרגיש במה שברור לו מיללו, כמדומה, ברור ומלים רוויות מדם – והרי הוא בא בפטפוטיו הנפוחים והחשובים, כביכול, כאילו איזו ריבה שלא מצאה את תיקונה תלתה בו את פניה הנואלים… לאו… אבל – השד משחת! אזלת יד… אזלת יד… אל מלא רחמים – אזלת יד…

ופתאום הרגיש אוריאל בלסתותיו, שהללו ניצתו, ובמצחו ובקדקדו, שרטבו שוב, ונשימתו – הנה היא אובדת. לאו – מה ראה פתאום לשטויות שכאלו? חה־חה. כלום מה לו ולכללים שונים שבפיגול של איזה בחור מקריח, אה? חה־חה. לאו. כלום מה לו, אליבא דאמת, ולאותו פטפוט שבפקחנות, אה? אדרבה. יהא זה מהגה לו כנפשו. הוא שלו. הוא – שלו. לאו. חיינו, הוא שלו. בכל הכבוד, חה־חה. יהא זה כותש לו מים, אם אותו דבר ניחא לו. הוא? חה־חה. הוא אינו אלא יושב פה בשלוה גמורה, וטרפיו המרובים של אותו פול הבר מאפילים את החלונות, וצלם לא יסולא – אח, אדונו הטוב והנכבד, צלם של אלו לא יסולא בחום נורא שכזה. במטותא, שיהא בטוח, חה־חה… אה… מה היה רוצה להגיד? בטובתו, אדונו הטוב. לא היתה לו מימיו אותה הרגשה משונה שבידיים, כשאתה מרגיש, כאילו הללו זרות לגמרי – כלום הבינו? זרות – כאחד הזרים? באשרו – חה־חה. הוא אומר: באשרו, שאינו מרגיש נחיצות יתירה בידיו אלו. חה־חה. באשרו, שיש לו דברים את בני־אדם שבתרבות – חה־חה. הוא אומר: שבתרבות… בני־אדם שבתרבות, חה־חה… הוא אומר: שבתרבות… בני־אדם שבתרבות, חה־חה… בטובתו? מהו אומר? אח, שלא יהא חושש, במטותא. הוא רחוק מהיות נלהב, חה־חה. רחוק מאוד. אדרבה. יהא מספר – וגם הוא יהיה צוחק, אם יהיה בזה כדי צחוק. חה־חה. אם יהיה כדי צחוק, הוא אומר: מה?

– כלל גדול זה נקוט. כלומר… מאחר שכבר אנו כל־כך כרוכים אחרי אותם ה“חיים”, כפי שאתה אומר… כלל גדול. מנת חלקם, אני אומר, של הללו שכמותנו – אלו הנשים ש… שכבר גמלו. חה. רואה אתה? אתה אסטניס – ואני אומר: שכבר גמלו… אח, בבקשה. פני שה גזוזה אלו של תינוקת שלא סרחה – למה? חה־חה. ידידי! הרי אתה פיקח לכשתרצה – ואני מקצר. דיקסי.

הוא הצית בגפרור והגישו אל הפפירוסה שבפיו; אבל פתאום הרחיקו קצת ממנה ושלהבתו היתה מאדימה באויר:

– נוטא בנא: “גמלו” – פירושו פשוט: גמלו, חה־חה. פשוט. דבר אחד: “גמלו” – טול אותה גולגולת ונפצנה אל הקיר. חה!

והגיש שוב את הגפרור אל הפפירוסה ואוריאל התחיל שוב נטרד בתחילה. כיצד? הרי זה מדבר אתו, כאילו הוא באמת יושב ושותה בצמא את דבריו הנואלים. אבל, אדוני הטוב! כלומר… אדוני הטוב…

אלא שפתאום נתפס ונאלם שוב; אבל כבר נשאר יושב קר ואלם מחמת יסורים שביאוש:

– אה, הנח!

והלז היה שותק, ושותק אגב הבטה שלוה וחודרת כלפי אוריאל, ופתאום צחק רצוצות במקצת ופתח שוב:

– דוגמה? חה־חה. רוצה אתה דוקא להיות שוטה במקצת – מילא. דוק: אני… חה־חה. אני איני מדבר… אני אומר: אני איני מדבר אפילו… נו, באירינה זו ואסיליובנה, למשל… שמא איני אסטניס, אה? חה־חה… הרי אני אומר: זוכר אתה? זו היתה בוכה – אח, כמה היתה זו בוכה, כשהיית נפטר הימנה. ממש – כריבה קטנה זו. זוכר אתה? או שמא התחלת גם אתה מזלזל בבכייה זו של נשים, חה־חה? לאו. באמת? אבל דוק שוב, חביבי: זלזול זה, אפילו אם נניח, שיש לו יסוד באיזו אמת, הרי אינו אלא באותה אמת, שבה אתה מזלזל הרבה והרבה יותר – לאו? חה־חה. כיצד היית אומר? יש אמת, שאתה סולחה, למשל, ללורדים שונים שבאנגליה ולמי שהיו אופיצירים בגרמניה וברוסיה; אבל אי אתה סולחה לחילק ולא לבילק. חה־חה. אחת היא: אם מפני שהללו היו לורדים ואופיצירים ואתה אחד מבחורי ישראל שליט“א, ואם מפני שהללו היו גם בבחינת מה שקוראים גאונים – סולת ההויה, כדאמרי אינשי, ואותם האחרים שסרחו אינם אלא אנשים גסים שבשוק. חה־חה. חילק ובילק. אני אומר: פילוסופיה זו בכלל – אותה חכה היא לדגים שכמותנו, ידידי. חה־חה. וככה אני חושב אמנם לרשום גם בספר הרפואות שלי: בחור מישראל שמת – הנאה לו והנאה לבריות; אבל רוצה אתה דוקא, שיחזור ויחיה – בוא וקנטרהו באיזו הלכה שבפילוסופיה והוא יקום לשם ויכוח. אבל אני חוזר. לאו, לאו. מה? אותם התנחומים, אתה אומר, טושטשו אצלנו במקצת? אבל כלפי מה – אח, כלפי אותה גאונות אתה דובר? יפה. איני מכחיש. לאו – לאו. ודאי. את שקספיר אכלה רימה וטולסטוי מריח טאבאק – ולגבי אותו נצח גדול ושומם, שאפס קצהו ראית היום וחרדת, ודאי, שחייו של איזה שופינהויר אינם שקולים יותר מאלו של אותה זקנה שכנתו, שהיה חובטה במקלו. ודאי. אבל… חה־חה. ידידי! שמא היית מדבר ברור? חיינו, דבר דברים ברורים, אמור איפוא: גאונים? ודאי – גאונים. אבל יש מספרים, למשל, שאותו שקספיר היה בור גמור. חה־חה. מי ששר את “מנפריד” לא היה יוצא כל ימיו מכלל תינוקת רגילה, שאינה פוסקת לבכות אלא משמלקים את הכיסא שנתקלה בו ונפלה, וכשהיתה לו רגלו שצמקה לפוקה אצל איזו ליידי שלא בגרה, היה מטיל דופי באמו יולדתו ותולה את הקולר דוקא בצוארה. גאונים… ודאי – גאונים; אבל… חה־חה! כלומר, כלום איננו נמצאים למדים מזה; אבל אני ואתה – המ… המ… היינו? מי יגיד מה יגיד יום? מה? לאו? האמנם חדלת מזה? חה־חה… צר לי, צר מאוד, ידידי, אם חדלת. רואה אתה – משום שאחרת, לגמרי אחרת יש, כשאדם ילד או שהוא “יוצר” או שהוא חולם חלומות סתם. לכל־הפחות, כשהוא אדם גס שבשוק. פשוט, ידידי – אותו חילק ובילק שאמרת. חה־חה. זוכר אתה? אתמול היה מוטל באותו חדר מסרק אחד יתום של נשים שנשכח ואותה דממה כבושה וצהובה שבצהריים נדפה נוגות בתלתלים שהיו רכים. לאו. בתחילה. אתה זוכר? לכאורה, היית שלו מאוד והיית בטוח – ובצדק היית בטוח באותה ריבה, שזו תמצא את תיקונה, כשם שאותו מסרק יתום, למשל, ימצא את תיקונו שלו – ולא זו בלבד. באותם תלתלים רכים היית חושב, שהללו ימצאו להם דוקא אותה יד נלהבת, שתהא מפלה בהם בקדחת שבדביקות־הרוח ותהא מבקשת שם את ה”תמצית", החסרה לחייה הנואלים… חה־חה. חיינו, זו היתה אפילו הלצה שנונה למדי. חיינו! אבל אתה מפליאתני – בדבר אחד, ידידי, אני מטפל וחוזר ומטפל ואיני משיג: למה איפוא שוטטת כל אותו יום בכל אותם המקומות ששוטטת לבטלה ורק שלא באותו חדר – רק שלא להיות יחידי באותו חדר? חה־חה. תימה – חיינו, תימה: למה זה אדם קם פתאום ובורח ואינו מוצא לו מנוחה יום תמים מפני איזו נדיפה כל־כך רגילה ונוחה אפילו, כנדיפת איזו תלתלים, למשל, שהיו אמנם רכים? חה־חה.

אפשר, שרק נדמה נדמה אותו דבר לאוריאל; אבל אזניו הקשיבו ברור בסופה של אותה טירדה ארוכה והוא נדהם מחמת רוגזה חסרת־אונים:

– פיקח אני, חביבי – כמו שאתה רואה בפינות השפתיים החרדות הללו…

אבל הדברים הללו נאמרו בלחישת שפתיים חיורות גרידא, אותה הבאה מחמת חולשה גמורה וחורורת. אותו בחור נלאה קצת, כנראה, והוא הטיל את כתפיו שוב אל אותה פינה שבסומכות, ופניו היו חורורים, והוא חזר באפס־אונים אל הפפירוסה שלו. מנודה זה – אל מלא רחמים, אותה חיורה בוחלת שבחולשה נלאה של מנודה זה!

אבל בקרוב חזר הלז אל דבריו:

– אפשר, שהייתי נוטה קצת יותר מדי לצדדים; אבל איני רואה בזה משום סכנה: הצדדים הללו, רואה אתה, אולי כדאי לו לאדם, שיהא נוטה לשם אחת ביום. שם, רואה אתה, אדם מוצא, לפרקים, מה שאינו מוצא אפילו אצל פיקח שכמותי. חה־חה. הלא תסלח לי. זו אינה אלא הלצה שאינה שנונה. אלא שאני רוצה לגמור. אני רוצה לגמור מה שהתחלתי. זוהי איפוא – אירינה ואסיליובנה. אני אמרתי: זוהי אותה אשה ארמית – אח, לאו. בבקשה. אני אומר: אותה אשה ארמית, אותה בריאה, שחלקת צוארה מלאה וגלויה, והיא כבר נושמת בחום שבצהריים, והיא נשואה לאיש – נשואה לאיש, חה־חה… אירינה זו ואסיליובנה, ששפתיה משורבבות כל־שהוא ושיניה ארוכות. וכלום כדאי איפוא שנדבר באחרות? חה־חה. לאו. אם זו קודש – הללו קודש־קדשים, ידידי. הללו קודש־קדשים – כיצד אתה אומר? חה־חה, לחיים והמונם…

ופתאום – באותה חוצפה פורצת חוק:

– חה־חה־חה! בהמה אתה, ידידי הטוב – פשוט, גולם בצורת חמור שאזניו סרוחות… חה־חה־חה! אח, כמה יש בזה מהליצנות, אל אלוהי אבותי הרחמנים! חה־חה. הרי האזניים הללו תלויות וסרוחות, כאילו ניתלו באמת באותה יתד שבקיר – והרי אני בטוח, שכשתיפטר הימני, תיפטר בדבר הלכה שנתחדשה בבית מדרשנו: נשים שגמלו… חה־חה. אח, אני נהנה. באמונה, אני נהנה. הרי אדם יוצא מלפני ובידו אמת חדשה שבחדשות והרי זה מטפל וחוזר ומטפל בה ואגב הוא מבלה יום ומבלה את חברו – וברכו את אדני! חה־חה – וברכו את אדני!

הוא התחיל פתאום צוחק רצוצות, והיה במפלי אותו צחוק הריקנים מלחישת ארסו הצהוב של אותו נחש בריח, שחצוהו לשניים והוא מפרפר וגוסס, ואוריאל נדהם קצת מאותו שינוי זר, שבא פתאום בפניו השלוים והגאים תמיד של זה. הללו נשתרבבו פתאום והתחילו זזים תכופות ומביטים כלפי אוריאל אלכסונות וחרדות, והיה הדבר דומה, כאילו הללו מוכנים לבוא ולהסתתר בכתפיים, שהיו מתכנסות ומתכוצות, מיד כשיבוא לידי זה, ואותם הדיבורים, שהתחילו מרקדים מחזהו רצוצות, היו נאמרים באותה השפלת הקול הפוזזת והחרדה, הבאה מחמת פקפוק טורד של פחדנים גמורים – חה־חה, השד משחת! אמת, אותה נשימה היתה אפילו חסרה במקצת, ובטרפים הללו שבחלונות לא היה ניכר אפילו רוח קל; אבל – הוי, כמה הנאה היתה גורמת לו לאוריאל קלקלתו זו הגלויה של אותו מנודה, אילמלא אותם הדיבורים המזוהמים והמחוצפים, שיהיה דובר מיד באזניו – אח, הוא מרגיש. הוא מרגיש והוא בטוח, שאותם הדיבורים יהיו מזוהמים ואותה חוצפה… לאו! השד משחת, אותו בחור לא ייצא נקי – הוא לא ייצא נקי…

והלה היה לוחש ולוחש:

– חי־חי. זוכר אתה אותה אקושרית גבוהה וכפופה במקצת, אה? רואה אתה? זו… זו אינה אלא אקושרית גבוהה וכפופה במקצת, אה? וכשצינורותיה נסתתמו – א הרי… כיצד אמרת? הרי הדבר דומה, כאילו זו אינה מדברת דברי זמר, אה? חי־חי… או שמא אתה חושב באמת, אוריאל, שגם זו תבריא ותגלה למקום תורה ותבוא ללמד בבית־ספר אשר לחובשות – אותה אקושרית גבוהה וכפופה במקצת, אה? חי־חי… אח, אוריאל, אוריאל!

ואוריאל נטרד. הרי אותו דבר מתחיל – לאו. שיהא שותק. שזה יהא שותק. מוטב לו לזה, שיהא שותק – אתה!

אבל הלז כבר היה שלו, כביכול, והיה קצת נוגה אפילו, ואוריאל היה מוכרח להקשיב, אגב שאגת־יאוש אחרונה, שנאלמה במסתרי הנפש, ואותה רחישה סולדת שברקות שתפחו:

– ודאי. אותו נצח גדול שראית אינו אפילו כחול, אליבא דאמת, ומאוד אפשר, שהריהו גם שומם במקצת. איני מכחיש – מאוד אפשר. אבל נורא – איננו. באמונה, איננו. או שמא גם אתה זקוק דוקא ל“הכשר” בשביל אותה רימה, אה? רוצה אתה דוקא כתוב וחתום, למשל, שכדאי וכדאי היה לו לבנו של אחד הבנאים שבנצרת, שהיה מכתת את רגליו היחפות בהרי יהודה והגליל – הוי, שאותו בשר של מוכ"ז כשר אפילו למהדרים שבמהדרים שברימה, חה־חה? אח, חיינו, מה החשבונות הללו הנואלים, אוריאל? ספינתו של אותו איש נטרפה בים? טול ופסיק רישה – וחסל!

אבל פתאום הרגיש אוריאל, שרצונו שחגר אונים גבר ונחלש אפילו מיד, אבל שיניו התחילו חורקות – לאו. שיניו אלו התחילו חורקות בקול. אזניו המקשיבות!

– אה־א!

הוא נשם אויר במלוא ריאתו ואגרופיו הקמוצים ניסו והרימו את המטה וזה הורם כהורם נוצה. חה־חה. לאו. הוא חפשי? ידיו אלו חפשיות? הו־הו! מילא – אותו בחור שקול ישקל למטרפסיה, חיינו!

ואותה גניחה פראית ואיומה, שהיתה מתלבטת כבדות בנפשו ונתחבת לו בגרונו הקודח, פרצה פתאום החוצה, והמטה הורד מחמת שנאה כבושה שפרצה לאחרונה, והוטל בחביטה אחת קשה, שלא היתה משום־מה נוחה ליד, ישר אל קדקדו הנושר והמנודה של זה – חה־חה… לאו. אל מלא רחמים! האמנם בקדקדו המנודה והנושר של זה? ואותו קדקוד מנודה הוא… לאו – אותו קדקוד… אל מלא רחמים – אזלת יד! אח, אזלת, אזלת יד… אותו קדקוד מנודה ונושר הוא זה, שנשאר שלו וקשה, כחלמיש החזק, והמטה שבידו נשבר בו. אותו מנודה! הרי־זה מוטל לו בפינתו כבתחילה ואותו צד שבזוהמה שפלה מסתתר שוב בפינות השפתיים הללו ומלגלג, כביכול, מתמרות התכלת הדחופות שסביבו, מסתתר ומלגלג: תפשני! אבל לאו… לאו… הרי־הוא כבר חפשי! הרי ידיו כבר…

אבל פתאום לבש אוריאל חרדות. איזה דבר הבריק במוחו והוא ניתר ממקומו.

– השד משחת!

הוא נשאר ניצב, כשראשו מסתתר במשהו בכתפיו וידיו מספגות במטפחתו את פניו שרטבו פתאום, והיה מביט, לפרקים, זרות אל אותם הטרפים שבחלונות ואל גבות הספרים הרבים, שהשחירו בקירות, כאילו ראשונה הוא רואה אותם. פתאום הרגיש באגרופו האחד, שהוא קמוץ בחזקה והוא כואב לו, והוא פתחו, אגב איזו תהייה קופאה. איזו גולה גדולה וכפופה, שנשארה מאותו מטה שנשבר, שראהו, כמדומה, מוטל ברפידה הירוקה שבאותה כרסא ריקנית, נפלה ונשארת מוטלת לרגליו. נפלא. גולה… איזו גולה של מטה שנשבר…

אבל פתאום גנח ונפל שוב אל פינת הסופה שחרקה תחתיו. שוב אדמו פניו ורקותיו תפחו וכאבו ושפתיו היו חרדות, כאומרות לבכות, ושאפו לאויר. ההיה נרדם? לאו, השד משחת, אפשר היה נרדם? ומיד נשאר מוטל חלש, כתינוק זה שנולד, ודבריו נסתתמו. לאו. הוא לא היה נרדם. הוא לא היה נרדם. והתחיל החזה מכביד ומכביד חמות ואותו גרם שבחוטם התחיל סולד ובגרונו נשאר תחוב גוש אחד קשה וצורב, שלא היה מניחו אפילו להשתמש בחכו, שצחה צמא…

וכשנכנסה בקרוב אמא וניגשה אליו, הסביר לה אוריאל פנים, כאותם הפנים, שיהא מסביר, לבטח, לפני מותו, אם יבוא לידו למות בפני אחרים, והיה מביט סתם אל פניה, שהיו זזים. פתאום נתפס בה בזו, שהיא היתה מדברת. מה זו סחה? את לינה, כמדומה, הזכירה, ואת איזו ריבה חברתה. הוא הקשיב:

– ואינה חוזרת.

– ואינה חוזרת?

זו היתה משום־מה נרגשת ושפתיה היו חיורות וידיה הצפודות חרדו וחיפשו, כנראה, אותה אחיזה, שהיתה חסרה.

– אח… אח… הרי לכם הרחיצות הללו שבנהר… אדם בשר־ודם יש לו, ברוך־השם, במה שיתגאה… אח, ואני ככה נבהלתי בתחילה… וכלום רבותא היא? כשזה רק אדם יוצא מפה חי ובריא ושמח אפילו… היא באה לקרוא ללינקה והלכו יחדיו אגב צחוק וריקודים – ופתאום… ממש – דמי נפלו, שונאי ישראל… אח… אח… מה שמה של זו? מילי, כמדומה… לאו? ואילמלא שהייתי מתחננת ממש: אל תלכנה, ילדות… ממש – מתחננת…

אוריאל נטרד בתחילה במשהו. כשתפס, לאחרונה, בקוטב סיפורה, שאל:

– אבל כבר משוה? והיא חיה?

ידיה של זו לא מצאו מנוח אצל חגורת סינרה.

– סחה שכנה אחת… אותה מלכה של החייט סחה… היא חזרה משם… אלא שאיני מבינה למה־זה לינקה אינה חוזרת… איני מבינה… אני הייתי רוצה…

אוריאל צחק פתאום חיורות וגנח מנחיריו ונשאר קופא. בכלל – חלי הוא ותשאנו. חלי – ותשאנו. חה־חה. במחילה, קלקול כל־שהוא שבקיבה מחמת לגימא אחת יתירה שבתתר"א לילות. ובת ישראל דהאידנא – אח, האלוהים אתה, את בת־ישראל דהאידנא! הוא אומר: בת־ישראל דהאידנא הריהי אצלו חשודה במקצת… חה־חה, שלא יחטא בשפתיו. במקצת היא חשודה… וזו, למשל – הוא אומר. בת־ישראל זו תבוא מסתמא מחר לקבל שכר… ודאי. ודאי. חה־חה. כשאנחנו אוהבות!

ושפתיו היו מפטפטות:

– זו תחזור מסתמא. תחזור בקרוב. היא תחזור.

ושלא מרצונו:

– וחברתה תהא שלימה… חה־חה…

הוא נתפס מיד ונשתתק; אבל צוארה הצפוד של אותה זקנה כבר נשתרבב כלפי פניו.

– הוא צוחק… אבל… כיצד? כלום היה שם? או ש…

ואוריאל התחיל מגמגם:

– לאו… הוא אינו צוחק… כלומר, סיפרו. יהודי אחד היה מספר ברחוב. תהא נא שלוה. הוא אומר: יהודי צהוב אחד סיפר… שתהא שלוה…

ושוב הסביר לה אוריאל פנים, כאותם הפנים, שיהא מסביר לפני מותו, וקם ונדד אל חדרו. שם היו החלונות פתוחים, ובטרפים שבגינה היו חיפושיות־חמה מאדימות, ואותה תיבת זמרה רצוצה, שהיתה מושכת ומושכת במרחקים וקובלת תחנונים שבחולשה, זו היתה דומה באותה דממה כבושה וצהובה, כאילו היא מפלסת לה בכבדות רבה נתיב, ומבזבזת את כוחותיה האחרונים בכדי, ואובדת יחידה ושלא לשם־מה באיזו בצות טיט גדולות וצהובות, שסגרוה מאפסים.






גלוש – ערדל  ↩



פואיטיתא – משוררת  ↩



דיאבל – השטן, השד  ↩



צ'ורט ווזמי – יקח השד  ↩



לה גראנד… וכו' – התפיסה הרחבה של האנושות  ↩



איל נאי… וכו' – אין כאן כל הצלה…  ↩



מונדשטוק – הפייה של הסיגריה  ↩



אורה – אורוה  ↩



אלוהים! אפשר – ששוב איני בפאריס?  ↩



אקושרית – מילדת  ↩



חלטים – מעילי־בוקר  ↩



פינציטה – צבת דקה  ↩



חליסטאקוב – דמות הרביזור של גוגול, סמל הרמאות הגדולה  ↩



ז'יד הוריט – יהודי בוער באש  ↩



ווקזאל – בית־הנתיבות  ↩



קנפי – ספה קשה  ↩



המינא (המינו) – אבנט, חגורה  ↩



זרזה – מאכל, מטעמים  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5563