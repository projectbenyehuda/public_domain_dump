


	
	ילדי ערב: ספר שלישי - מחיי הח'ליפים
	



הקדמה

ספורי העם הם ראי-נפש העם, ומתוך ראי נאמן זה משתקפת נפש כל עם, – נפש
הפרט שבו ונפש הכלל שבו – בכל גוני-גוניה ובכל מעלותיה ומגרעותיה. הפרט –
נושא הספור – הוא בבחינת מבוקר והכלל הוא המבקר, ומבקר זה הוא אוביקטיבי
ממדרגה ראשונה, והוא אינו יודע כל משוא פנים. עינו חודרת לפני ולפנים והיא
מגלה עמוקות מני חשך, ומה שהאחד מחסיר בא השני ומשלימו, ומעט מעט במשך
הדורות מקבלת הבקורת העממית צורה קבועה ומסוימת, צורה של ספור עממי
הנמסר מפה לפה ואינו משתנה עוד בהשתנות הזמנים ובגלגולי הדורות.

ספורים עממיים אלה יש שהם נכנסים גם לקיום ספרותי, ואז הם בבחינת
“מעין לא אכזב”, שכל המוצא ענין בחייו של אותו עם יכול לשאוב מתוכו את
הידיעות המדויקות ביותר ביחס לכל היקפו של אותו עם, ידיעות על אודות
הפרטים שבו, המשמשים תמיד “חזית לעם”, כגון המלכים, השרים,
ראשי-המעמדות והמפלגות וכו' וכו'. וידיעות על אודות כחו החודר והשופט של
העם עצמו, ישרו ואומץ-לבו ביחס לאותם הפרטים, כי – כאמור – אין לך מבקר
אוביקטיבי ובלתי משוחד כמו העם בעצמו, ואין לך מעריך כמוהו את כל היתרונות
והחסרונות של אותם האישים שבמקרה או בכונה, היינו שמאורעות הזמן, או העם
עצמו, מרצונו הטוב, העמידם בראשו ומסר את גורל הכלל כולו בידם. סוף דבר, כל
פרט שבספורים אלה הוא בבחינת עולם מלא של הסתכלות ושל פסיכולוגיה, אשר בכל
פשטות צורתן החיצונית הן מצטיינות בעמקותן ובחריפותן.

העם הערבי הוא אחד העמים העשירים ביותר ב“ספורים עממיים” וספרותו ביחס
לספורים אלה היא בבחינת “אוצר בלום”, ובכל ספר שאתה פותח אתה מוצא בו
מ“פרחי חמד” אלה הזרועים פה ושם כפרחי-אביב בנאות שדה והם מקסימים את הקורא
ב“ריחם הנעים” וב“שלל צבעיהם” המזרחיים הנפלאים.

בספרי זה – אני אומר להגיש לפני הקוראים העברים “זר” פחות או יותר גדול
מפרחי שדה אלה, אשר אריתי ולקטתי פה ושם למענם להנאתם ולתועלתם; להנאתם
– כי היש דבר המשמש לאדם כפרח-שדה? ולתועלתם – משום שעל ידיהם תצא לנו
היהודים, לפי דעתי, גם תועלת ידועה, בהביננו לדעת ולהכיר את שכנינו גם
מצד זה, מצד “הספרות ההמונית” העשירה שלו, האומרת גם היא דרשני. ויש מה
לדרוש בה, ויש להוציא מתוכה מסקנות חשובות מאד ביחס להכרת אפיו, תכונתו
והשקפותיו של העם המזרחי הגדול והחשוב הזה, שעמו אנחנו יושבים ובשכנותו
אנחנו פועלים, ובחברתו אנחנו חיים ועוד נוסיף לחיות שנים ודורות.

הספורים אשר בחרתי בהם למטרתי הנ“ל הם מהתקופה האשלמית, היינו ממוחמד ועד
סוף ממלכת עבאש1. בתקופה זו, שהיא בת שש מאות ושלשים ושש
שנים, התנהל האשלם על ידי מוחמד והצח’אבה – ידידיו ורעיו של מוחמד –
(622–660), על ידי בני אמיה – הם האמיאדים – (660–750), וע”י בני עבאש –
הם העבאשידים – (750–1258), ומתוך גבולות אלה בחרתי לי ספורי על חיי
הח’ליפים והקרובים אליהם. – אמנם לא יכלתי לתת בשלמות את כל מה שיש לתת,
אבל התאמצתי לתת את היפה ואת המועיל ביותר, את הספורים הטפוסיים ביתר מצד
מזרחיותם ומצד יפים ותכנם, ועל פי סדר השנים של נושאיהם.

אגב, אני מוצא חובה לעצמי להעיר בזה את תשומת לב הקוראים, שבנוגע להעתקת
השמות והמלים מערבית לעברית ולנקודם, התאמצתי לכתחלה להתאימה לחוקי הדקדוק
העברי, אבל אחרי שכבר נדפסו ספורים אחדים מהספר חדלתי, כי ראיתי קושי גדול
ושנוי עיקרי, ואפילו טשטוש צורה של השמות והמלים הנ“ל במבטאם הערבי. אין פה
המקום וגם לא כדאי לתת בזה פרטים על תורה זו של טרנסקריפציה משפה אחת לשניה
משתי השפות המזרחיות הנ”ל; אני מסתפק רק בהערה קצרה זו בכדי שלא יאשימוני
הקוראים בחוסר עקביות.

לזכר מי שהקדיש את חייו לטובת ארצנו

הוא מר חותני המנוח

ר' יחיאל מיכל פינס ז"ל

ברגשי כבוד והערצה

מאת חתנו

המחבר

אל-צחאבה2 (622–660 לספה"נ)

א: עמר בן אל-ח’טאב3 והזקנה (634–643)


ויהי היום והח’ליף עמר בן אל-ח’טאב יצא יחידי
והוא מתחפש לראות בבני עמו אשר ב“מדינה” בירת
ח’ליפותו ולהתחקות על הליכותיהם וצרכיהם. ויעבר
דרך אחד האהלים אשר מחוץ לעיר וירא בדוית
זקנה יושבת פתח האהל ועוסקת בפלך, ויגש
אליה ויאמר לה: שלום, אחותי![4] ותאמר:
שלום, אדוני! ובהכנסו עמה בשיחה שאל אותה
לאמר: מה-דעתך על עמר בן אל-ח’טאב הח’ליף? העוסק
הוא באמונה בעסקי הח’ליפות ואם עניני העם קרובים
ללבו?! ותען הבדוית בכעס עצור ותאמר: לא יאבה
אללה סלוח לו! וישב עמר וישאלנה: ולמה-זה,
אחותי? ותען הבדוית: הלא זה יען כי לבו ונפשו
נתונים הם לעניני עצמו ולתפארת ח’ליפותו ולא
לעניני עמו ולצרכיו כאשר היה עליו לעשות.

וישב הח’ליף וישאל בשלישית: ומה האות כי
כנים דבריך?

ותען הבדוית: מבשרי אחזה זאת, אשה זקנה
ועניה אני, ולמן היום אשר עלה עמר על כסא
ח’ליפותו לא נהניתי ממנו אף כדי אגורה אחת.
ויקרא עמר: אבל מאין ידע הח’ליף אותך ואת-עניך,
ואת הלא יושבת אהל במקום כה רחוק?! – האמנם יכול
הח’ליף להכיר כל-אדם?! ותאמר הבדוית: הלא על כן
הוא ח’ליף ועל כן משחהו אללה למלך על עמו למען
ידאג לצאן מרעיתו, ולמען יחזק הגהלאה וירפא
השבורה, ולא למען ישב מרומים על כסא כבודו, –
עליו לחפש ועליו למצוא, ועליו לרדת אל
העם, כי זאת היא חובת מלך צדיק וחכם ויעשנה!

ויהי כשמע הח’ליף את-דברי האשה ויצר לו מאד
ודמעות זלגו מעיניו, ויאמר בלבו: אכן חטאתי!
והיא צדקה ממני, ובישישים דעת ותבונה. ואחר
פנה אל הבדוית ויקרא: אכן נאמנים דבריך,
זקנה עדינה! אתך הצדקה, ולעמר הח’ליף
בשת-הפנים; אבל אם הוא הרבה לחטא, עליך את
להרבות בסליחתו, ומצדי אני הנני מוכן ומזמן
לבקש כפרה על עון הח’ליף אשר עשה לך וגם
לשלם בעדו במיטב כספי, למען הציל אותו
מדינה של גיהנם – שיתי עלי ואתנה! ותאמר
האשה: אל נא, אדוני! אל נא תהתל בעניה זקנה
כמוני, כי מרב שיחי וכעסי דברתי את אשר
דברתי!

ויהי כי הפציר בה הח’ליף מאד למלא אחרי
בקשתו, ותען האשה ותאמר: נעניתי לך, אדוני,
כי רואה אנכי כי כונתך רצויה; ועתה תן את אשר
תתן וקראתי לעמר לאללה וסלח לו עונו וחטאתו
יכפר. ויושט עמר לזקנה חמשים
דינרי-זהב4 למתנה. ובין כה וכה והנה
עברו דרך שם עלי בן אבי טאלב5 ועבד
אללה בן-מסעוד6 ויראו את-הח’ליף
ויכירוהו, ויגשו אליו וידרשו בשלומו
בענות חן, וכהרגישם כי מצב רוחו מדכא שאלוהו
לאמר: מה לך, אדוננו הח’ליף, ולמה נפלו פניך?!
ויספר להם הח’ליף את-כל-הקורות אותו עם הזקנה.

ויהי כשמע הזקנה, כי הח’ליף עמר הוא המדבר
אליה ויפג לבה, ותקרא בקול פחדים לאמר: אויה
לי, אהה עלי! מה עשיתי?! וירגיע אותה הח’ליף
בדברי חבה ונעם ויאמר אליה: אל תיראי, אחותי!
נשבעתי בימיני כי לא יאנה לך כל-רע.

ויהי כי ראה הח’ליף כי שקט רוחה בדברו וכי
פחדו סר מעליה ויוסף לאמר: הלא תודי, כי כבר
פדיתי ממך עוני במחיר כסף הענושים אשר נתתי
לך, ולמען לא תשובי מהבטחתך, הנני אומר לכתב
גם ספר מקנה אשר תחתמי בחותמך ושני השיכים
האלה העומדים לפניך כיום, הלא הם עלי בן אבי
טאלב ועבד אללה בן-מסעוד מקרובי מחמד
נביאנו – עליו התפלה והשלום – יעידו ויקימו
את-הדברים, כי אין לך מעתה עלי כל-תביעה
וכל-דין ודברים. ותען האשה ותאמר: אמן, כן
יהיה כדבריך. ותמהר ותבא לח’ליף רצועת-עור אשר
חתכה אותה מאחד מנאדות המים הבלים אשר לה,
ויכתב הח’ליף ברצועה כדברים האלה לאמר:

"בשם אללה הרחמן והרחום.

מגלת ספר המקנה הזאת תהיה לעדה לעמר
בן-אל-ח’טאב ח’ליף ה“מאמינים” כאשר יגיע יום
הדין הגדול והנורא, יום אשר בו יעמד למשפט על
כל-מעשיו לפני כס אלהי המשפט, כי פדה פדה מאת
הבדוית הזקנה פלונית אלמונית את-חטאתו אשר
חטא לה מיום עלותו על כסא ח’ליפותו ועד יום
פלוני לחדש אלמוני לשנת… ל“הג’רה”7,
וזה בסכום חמשים דינרי-זהב, אשר שקל לה
במזמנים במעמד שני עדים כשרים

ונאמנים החתומים מטה ולא נשאר לזקנה עליו
כל-תביעה וכל-דרישה מעתה ועד עולם".

ועל החתום: פלונית אלמונית הבדוית

עד בדבר עלי בן אבי טאלב

עד בדבר עבד אללה בן-מסעוד.

ויפרד הח’ליף מאת הזקנה וישב העירה בלוית
שני מלויו עלי ועבד אללה. ובהגיעו הארמונה,
בטרם נח מדרכו, קרא את-בנו ויאמר אליו: בני!
הנני מפקיד בידך את מגלת-הספר הזאת אשר בידי
ואשר אני נותנה בכד החרס אשר בארוני, והיתה
המגלה אצורה ושמורה בידך עד יום האספי אל
אבותי, ושמת אותה בקברי אשר תקברני בו
מתחת למראשותי, למען תהיה לי לעדה לזכותני
בעמדי לפני אבינו שבשמים למשפט, ביום הדין
הגדול והנורא, ראה נא הזהרתיך!

וישק הבן את-ידי אביו הח’ליף וגם עשה ככל אשר
צוה עליו אביו ביום מותו.

זכרה לו אללה לטובה.


ב: מדבר ומקים


אמר שרף אל דין חסין אבן ריאן: ספור נפלא במינו
שמעתי מפי אחד מרואי פני הח’ליף עמר בן
אל-ח’טאב ואותו אני אומר לספר בזה:

ויהי היום והח’ליף עמר בן אל-ח’טאב יושב בבית
המשפט בארמונו יחד עם גדולי הצחאבה ועונה
לכל-שואליו בדברי ריבות ומשפטים, והנה נראו
אליו מרחוק שני צעירים גבוהים ויפים, ושניהם
לבושים הדר, והם אוחזים בצעיר שלישי בידיו, מזה
אחד ומזה אחד, וסוחבים אותו הלוך וסחוב עד אשר
הציגוהו לפני הח’ליף, ואחרי השתחותם ביראת
הכבוד קראו שניהם ויאמרו: אדוננו הח’ליף לעולם
יחיה! יחיה אדוננו הח’ליף! שני אנשים אחים
אנחנו, אוהבי עבודה ושונאי ריב ומדון היינו
מעודנו, ושנינו בני אב זקן אחד אנו, נשוא פנים
ובעל בעמיו, שמו נודע לתהלה, כאיש מתרחק
מכל-כעור ותהלה, ומתקרב לכל-דבר טוב ונעלה,
טפחנו ורבנו, ואל דרך הצדק והאמת קרבנו, בו
התפארנו, ובמדותיו המשבחות התהדרנו, הוא היה
עטרת ראשנו, ונפשו היתה קשורה בנפשנו.

והנה אהה! היום כאשר אך שלחה השמש
את-קרניה המזהבות על פני תבל, ותחבק בזרועות
אהבתה נשא ושפל, שמח ואבל, ויצא אבי כדרכו
לטיל בין עצי גננו היפים להלל, וגם קטף מפרים
ויאכל, ויקפץ עליו פתאם רגז בן-נעות מרדות זה,
ויהרגהו כחדל-אישים נבזה, ונרץ אחריו
ונתפשהו, ונביאנו עדיך למען תשלם לו
כמעשהו.

ויתבונן הח’ליף אל הצעיר ההוא, וירא והנה הוא
עומד כסלע איתן הכן, וכל אותות פחד ויראה לא נראו
על פניו, וישאלהו לאמר: בן אדם! שמעת את-דברי
שני תופשיך, ואתה מהרה הגד במה תצדיק
מעשיך?!

ויחיך הצעיר חיוך קל, וישא עיניו אל על,
ויקרא: חי אללה כי צדקו האחים בדבריהם, וכי
בזדון ולא בשגגה רצחתי את-אביהם, ועתה
ככל-אשר הקשבת, מלכי, למוצא שפתותיהם
ולפרשת מדברותיהם, כן הטה נא אזניך ושמע
דברי עבדך העומד לפניך, ועשה-נא בי אחרי כן
כרצונך.

ויספר הצעיר כדברים האלה לאמר: בדוי
מיושבי האהלים אשר במדבר אני, ואבוא כיום
יחד עם כל בני-ביתי לעיר לדבר נחוץ, ואקח עמי
מספר מגמלותי החביבות עלי, ואליהן נספח גם
גמל אחד רך בשנים, יחיד ומיחד להן ולי, וכלו
מחמדים, קומתו דמתה לתמר ועינים לו מקסימות,
ושפתים לו משלשלות אדמות. ויהי בעברנו דרך
אחת מסמטות העיר על-יד גן מלא עצים רעננים, אשר
שיאם מגיע לעננים, ותרא אחת הגמלות את-ענפיהם
ותחמד יפים בלבה, ותושט צוארה הארך אל אחד
מהם ותכופפהו, ובתנועת-ראש קלה עקרה אותו
ממקומו ותכוססהו, והנה… זקן בא בשנים נראה
מעבר לגדר, פניו פני להבים ועיניו מזרות אימה,
וכל חזותו מלאה כעס וחמה, ובזרקו מפיו דברי אלה
וקללה כחצים, הרים בידו אבן חדה מבין העצים,
ויור בה בכל-כחו על הגמלים המתרוצצים,
ותפגע האבן בגמלי הרך והחביב בראשו, ויפל
מת על מקומו ותפח נפשו.

ויהי בראותי זאת בעיני, ותבער בי חמתי, כי
נכמרו נחומי על גמלי, גמל-שעשועי, ואמהר לנקם
נקמתי בזקן הממרה, אשר לא ידע רחם בהכותו
נפש חיה, ובמחיר ענף קטן ודל-ערך הרג ולא חמל
ביד אכזריה.

ויהי כראות צעירים אלה את אשר עשיתי, וירוצו
אחרי וידביקוני, ועדיך אדוני הח’ליף הובילוני,
ועתה עשה בי כרצונך כאשר אמרתי, כי זאת היא
האמת הערמה כאשר ספרתי.

ויתפלא הח’ליף על אמץ לב הנער, ויקרא: פיך
ענה בך ויחרץ משפטך, בן-מות אתה ואין מנוס
ומפלט לנפשך.

ויאמר הצעיר: אדוני הח’ליף! אין מקדם ומאחר
במות, ואם גזרה היא מלפניך, אמותה בשמחה אחרי
ראותי את-פניך. אבל בקשה קטנה לי אליך, ואתה
הטה נא אזנך ושמע-נא.

ויאמר החליף: שאל, בני, שאל!

ויאמר הצעיר: אבי הזקן קראני אליו בטרם מותו
ויאמר: “בני! אני הולך בדרך כל-הארץ, ומשאיר
אחרי ירשה גדולה לך ולאחיך הקטן ממך, ואתה
שמר על חלק אחיך עד אשר יגדל, למען תברכך
נפשי, כי יתום קטן הוא ואין לו דואג מבלעדיך, ראה
הזהרתיך! ואללה יהיה בעזרתך”. ואמלא אחרי
מצות אבי הזקן, ואשמר עד כה את-חלק אחי בירשה
במקום לא תשורנו עין רואה, עד אשר יגדל
ונתתיהו לו, ועתה כאשר אנכי הולך למות, ירא
אני פן תאבד ירשתו וחטאתי לאללה ולאבי, ולכן
בקש אבקשך כי תואיל להרשותני ללכת להבטיח
הירשה לאחי, ואחרי עבור שלשה ימים אשובה
אליך, ומלאתי אחרי דבריך.

ויאמר הח’ליף: הקשית לשאל, צעיר, כי מי יערב
אותך עד שובך?

ויפן הצעיר כה וכה ויפל מבטו על אבי-דרור, אחד
מרואי פני הח’ליף, ויור באצבעו עליו ויאמר:
הנה אדוני! זה האיש נשוא-הפנים הוא יערבני.
וישאל הח’ליף את אבי-דרור לאמר: התערבנו? ויען
אבי-דרור ויאמר: כן, אדוני הח’ליף, אנכי אערבנו!
ויאמר הח’ליף: אבל דע לך, אבי-דרור, כי כעבר
שלשת הימים והצעיר לא יבוא – והיתה נפשך תחת
נפשו. אמרתי ואקימה, לא אחכה אף רגע.

וילך הצעיר לדרכו.

ויהי כאשר עברו שלשת הימים ויבואו שני
האחים, גואלי הדם8 אל הח’ליף, ויבואו גם
אנשים רבים לראות במחזה, וגם אבי-דרור היה
בתוכם.

ויהי כי שאל הח’ליף על הנער אם שב, ויחפשוהו
ולא מצאוהו. ויפן הח’ליף אל אבי-דרור ויאמר: צר לי
עליך, שיך נכבד! תקעת לזר כפך, נלכדת
באמרי פיך, ומות תמות.

וישמעו כל-הנצבים את-דברי הח’ליף וירגזו
מאד. כי לב כלם היה על אבי-דרור לאמר: אהה על זקן
נכבד ונשוא-פנים כמוהו ההולך למות והוא חף
מפשע.

וינסו לדבר על לב שני הצעירים התובעים לקבל
כפר נפש אבי-דרור וגם הרבו לשלם במחירו, אבל
הצעירים אך באחת: נפש תחת נפש! דם אבינו הזקן
שפך הצעיר ודם אנחנו דורשים!

בין כה וכה והיום רד, והשמש הלכה הלוך ושקע
מאחרי ההרים, ועוד מעט ונעלמה מן העין, והעלם לא
בא. ויקרא הח’ליף לתלין לאמר: הנה אבי-דרור
לפניך, עשה בו כאשר צוית.

ויחרד העם לקול הח’ליף ויגעו כלם בבכי, ויהי
המחנה לחרדת אלהים, ועיני כלם נשואות
בקצר-רוח אל עבר פני דרך המלך לראות אולי יבוא
העלם, אולי יראה מרחוק.

ויהי כעלות אבי-דרור על במת-ההרג אשר הוכנה
למענו, והתלין עומד על ימינו והחרב שלופה בידו,
והנה נראה מרחוק איש רץ כצבי, והוא מניע סודרו
בידו כמבקש לחכות, ועוד מעט והעלם נראה לעין
כל, וכלו מלא זעה וכל-עוד נפשו בו. ובכרעו ארצה
לרגלי החליף נשא עיניו השמימה ויקרא במעל
כפים לאמר: אודך, אללה, כי גברו רחמיך על
אבי-דרור נשוא-הפנים וחנון-הלב להצילו מחרב
רעה ולא נתת לו לנפל כבן-עולה חלף מעשהו הטוב
אשר עשה עמדי.

ובמהרו אליו אל הבמה, חבקהו וינשקהו
מנשיקות פיו, ויבקש סליחתו לעיני כל-הבאים על
הצער אשר הסב לו באמרו: יברכך אללה, אדוני
השיך! קטנתי מכל-החסדים ומכל-האמת אשר
עשית עם עבדך, יעש אללה עמך אך טוב וחסד
כל-הימים כאשר עשית עמדי ועם אחי היתום
הקטן ממני. אחרתי ולא נפשי, כי לא על נקלה
מצאתי את-האיש הנאמן אשר בקשתי למען הפקיד
בידו את-ירשת אחי, גם פרדתי מתה לעיני בדרך
בשובי בגבר החם עלינו, ואהי בכל-רע. וברוך
אללה אשר נתן לי כח ואיל לרוץ ולהגיע ברגע
האחרון, כי מה הייתי עושה לוא אחרתי עוד רגע?!
ובדברו הושיט צוארו לתלין ויאמר: הך! כדבר
הח’ליף.

ויהי כראות כל-הנצבים את-אמץ לב הנער ואת-אמון
רוחו, ויפילו תחנתם לפני הח’ליף לאמר: חוסה,
אדוננו הח’ליף, רחם-נא על נפש הצעיר הזה הישר
באדם ואל תמיתנו, כי ראוי הוא לחמלה! ויגש גם
אבי-דרור אל הח’ליף ויאמר: לא ימות העלם, הרגני נא
הרוג ואל תגע ידך בנפש הנער, כי נער מופת הוא!
הנני נשבע לך, אדוני הח’ליף, כי ערב ערבתי
את-הנער, ולא ראיתיו מעודי, וגם כיום אינני
מכירו, נתון נתן עיניו בי ויבקש ערבתי ותחס
עיני עליו ואעש את אשר עשיתי לבל יאמרו האומרים:
אין רחם בבני האדם.

אז יקראו שני האחים התובעים ויאמרו גם הם:
סלחנו, אדוני הח’ליף, אל יומת הנער, לבל יאמרו
האומרים: אין חסד בבני האדם! אך הנער אך באחת:
אל נא, אדוני הח’ליף! צוה וימלאו אחרי פקדתך,
לבל יאמרו האומרים: אין אמון בבני האדם.

ויקרא הח’ליף ויאמר: לא תמות, בן-אמון, כי חיה
תחיה! לבל יאמרו האומרים: אין סליחה בבני האדם!

ויצו הח’ליף וילבישו את-הצעיר בגדי כבוד,
וישם אותו לשומר-ראשו, ולשני הצעירים האחרים
נתן מתנות יקרות ונהדרות וישלחם. וישובו איש
איש מהנצבים לביתו ופני כלם נוהרים משמחה.


ג: הרמזאן הפרסי ועמר בן אל-ח’טאב9


ויהי היום ויבא אחד השוטרים את-הרמזאן הפרסי
עובד-האש לפני הח’ליף עמר, והוא אסור באזקים,
ויאמר לו עמר: בן-מות אתה, עובד אלילים, או כי
תקבל עליך את-דת האשלאם הטהורה. ויאמר לו
הרמזאן: אדוני הח’ליף! השקני נא ראשונה כוס מים
ואחר תהרגני, לבל יאמר כי הרגתני ואני צמא,
ולא תהיה תפארתך על הדרך הזאת. ויצו הח’ליף
ויביאו לו כוס מים. ויקרא הרמזאן שנית אל
הח’ליף ויאמר: אבל, אדוני הח’ליף, השבעה נא לי כי
לא תהרגני עד אשר אשתה את-כל-המים אשר בכוס.
ויאמר הח’ליף: אנכי אשבע. אז ישפך הרמזאן
את-המים על הארץ, ולא שתה אותם. ותבער חמת
הח’ליף על הרמזאן ויקרא לאמר: הרגוהו נפש כרגע!
ויקרא הרמזאן: אבל אדוני הח’ליף, הלא נשבעת
באללה שלא תהרגני עד אם אשתה את-המים אשר
בכוס, ואיככה תחלל שבועתך, והמים אינם, כי
שפכתים? ויבהל הח’ליף ויאמר: אכן נצלת, איש
בליעל, הערמת עלי והצלחת! אז יקרא הרמזאן
ויאמר: אין אללה מבלעדי אללה ומחמד שליח
אללה!

ויאמר הח’ליף: אבל הנה נכנסת תחת כנפי דת
האשלאם, ולמה זה אחרת עד כה וגם הערמת? –
ויען הרמזאן ויאמר: אחרתי והערמתי לבל תאמר,
כי רק מפני חרב הח’ליף פחדתי, בקבלי את-דת
האשלאם, ואני לא מפחד המות עשיתי את אשר
עשיתי לבוא לחסות בצל כנפי דתך, כי אם מתוך
הוכחת לבי עשיתי זאת.

וישמח הח’ליף למענה הרמזאן, ויאמר: אכן כן
יברך גבר כמוך, ואשריך באשר עשית, ומעתה
היה תהיה לי ליועץ, כי רואה אנכי כי חכמת אללה
בלבך. ולמן היום ההוא לא עשה הח’ליף קטנה או
גדולה בטרם נועץ עם הרמזאן.

(אל אתלידי)


ד: ג’בלה בן אל-איהם והפ’זארי10


ויהי היום וג’בלה בן אל-איהם סטר את-אחד מבני
פ’זארי על לחיו על אשר דרך ברגלו על בגדו,
בשגגה, ושניהם ממכירי עמר בן אל-ח’טאב
הח’ליף. ויאמר הח’ליף אל ג’בלה: הרעות אשר
עשית, כי לא בצדיה עשה הפ’זארי את אשר עשה,
ועליך לרצותו, וכאשר עשית לו כן יעשה הוא לך.

ויאמר ג’בלה: היתכן, אדוני הח’ליף, ואני גדול
ממנו בכל, בעשר ובנכסים, בשנים ובכבוד?!

ויען החליף: גדול וקטן שוים הם לפני דת האשלאם,
ועליך לעשות כאשר צויתי. ויאמר ג’בלה: תנה
לי זמן שלשה ימים ואחר אבוא. ויאות הח’ליף
לדבריו. אבל ג’בלה הערים, ותחת לשוב אל הח’ליף
ברח וימלט על נפשו אל הרקל הנוצרי קיסר קושטא
ויתנצר שם מחדש.

וישמח הרקל למעשה ג’בלה, ויקרבהו מאד וגם
העשיר אותו עשר גדול.

ויהי היום וישלח הח’ליף אל קיסר קושטא ציר שלוח
מלפניו לאמר: קבל את-דת האשלאם, או כי היה תהיה
לי למס ועבדתני.

וישאל הקיסר את-הציר: הראית את-ג’בלה דודך
אשר בא אלינו ויתנצר? ויען הציר: לא ראיתיו.
ויאמר הקיסר: לך ראשונה אליו ובקרתו ואחר
תשוב אלי, והשיבותי דברי אל הח’ליף אחרי הועצי
עם שרי המלכות.

ויעש הציר כדבר הקיסר. ויהי כבואו אל ג’בלה
וירא והנה הוא יושב בארמון גדול רחב ידים ורב
תכונה, והמון שומרים עומדים על-יד השער לשמרו,
ואין איש בא אל ג’בלה מבלי רשיון קודם ורק
בעמל רב עלה לו לבוא ולהתיצב לפניו. ויהי
בהכנסו ויכר ג’בלה את-הציר, והציר לא
הכירו, כי שער ראשו וזקנו הפך צהב, והוא היה
שחור בצאתו מארץ ערב. וישתומם הציר למראה,
אבל בדבר ג’בלה עמו הכירהו בקולו, ויכבדהו
ג’בלה מאד ויבקשהו לשבת על ידו על המטה
אשר ישב עליה הוא, וגם שאלהו בשלום הח’ליף
ובשלום כל המשלמים וגם הודיעהו, כי על פי
מצות קיסר קושטא הוא מצהיב שערותיו באבקת זהב
למען גדל כבודו בעיני העם.

ויודע הציר לג’בלה על שלום הח’ליף ועל שלום כל
המשלמים, וגם הגיד לו כי מספר המשלמים כפל
וגם שלש למיום עזב ג’בלה את-מדינה, וגם ספר-לו
על סבת בואו עירה קושטא אל הרקל ותשובת הרקל
אליו.

והמטה אשר ישב עליה ג’בלה מטת שן אשר
ארבעה אריות זהב היו לה בארבע רוחותיה, ובראות
ג’בלה את-הציר והנה הוא מפקפק לשבת על ידו
וישאלהו: למה תעמוד על רגליך ולמה אינך יושב
במטתי לכבדני? ויען הציר ויאמר: הלא ידעת,
ג’בלה, כי אסור למשלמי – על פי הדת – לשבת על
כסא זהב לבל ירום לבבו בקרבו. ויאמר לו
ג’בלה: ידעתי, ידידי, ידעתי, ורק לנסותך
קראתיך, ועתה יברכך אללה וישמח לבך כאשר
שמחתני בכל הבשורות הטובות אשר הבאת לי על
הח’ליף ועל המשלמים.

ובדברו הוסיף לאמר: ואל מטת הזהב אל תשים לבך,
לטהרו או לטמאו. פקח עיניך על לבך אתה
להחזיקו נקי וטהור מכל שמץ פגול ומחשבה רעה,
כי זה העקר.

ויהי כי ראה הציר על פי השאלות אשר שאל כי לב
ג’בלה טוב אל המשלמים ואל האשלאם וירהב עוז
בנפשו וישאלהו: הלנצח תזנחנו, ג’בלה?
האינך חושב לשוב אל האשלאם ואל המשלמים? או
האינך מתנחם על השגגה אשר יצאה מלפניך
בשעת כעס ורגזה? ויען ג’בלה ויאמר: לבי
נוקפני על המעשה אשר עשיתי, אבל האפשר לשוב
ואנכי כבר הרחקתי כה לכת, וגם לב הח’ליף
והמשלמים כבר סר מעלי?!

ויען הציר ויאמר: אבל, ג’בלה, הלא ידעת אם לא
שמעת כי טוב אללה לטובים, וכי ידו פתוחה לקבל
את-השבים אליו בכל לבבם ובכל נפשם? ועתה שובה
נא איפוא ויברכך אללה! ואל-הח’ליף והמשלמים אל
ידאג לבך, כי קבל יקבלוך כלם בשמחה. הנה
אחד מבני שבט פ’זארי עשה גם הוא כאשר עשית
אתה וגם הכביד לעשות ממך, בצאתו למלחמת
תנופה על המשלמים ועל האשלאם, וגם הכה בהם
בחרב ובחנית, וכשובו ממעשהו הרע קבלוהו כלם
בסבר פנים וגם שכחו את-כל-אשר עשה להם, ולמה
לא יהיה גם גורלך אתה כגורלו?!

ויאמר ג’בלה: אם יכול תוכל להבטיחני, כי נתון
יתן לי הח’ליף את-בתו לאשה וגם ינחילני
את-כסא ח’ליפותו אחריו עשה אעשה את-הדבר.

ויאמר לו הציר: בת הח’ליף תהיה לך לאשה; כי
ידעתי, כי הח’ליף אוהבך מאד, אבל על-דבר המלוכה
לא אדע ענות, כי כבד הדבר ממני. בין כה וכה
וג’בלה רמז אל שנים משומרי ראשו, אשר על יד
דלת חדרו מבחוץ, לערוך את-השלחן וגם הגיד להם,
כי אתו יאכל הציר בצהרים. וימהרו לערוך
את-השלחן. והשלחן שלחן מלכים וכל כליו
עשויים זהב, הכפות והמזלגות והסכינים, הכוסות
והצלחות והקערות, גם המטעמים היו ערבים מאד
לחך, גם משקאות ממשקאות שונים מפיצי ריח ניחוח
לא חסרו, ויאכלו וישתו כנפשם שבעם; הוא אכל
בכלי זהב, והציר אכל בכלים פשוטים, כלי חרסינה
וזכוכית, כדת האשלאם, האוסרת כל-שמוש בכלי
זהב לאכילה, לבל ירום לבב האוכל באכלו ושכח
את-אלהיו, אשר מידו הכל לנו.

וג’בלה שב עוד הפעם על דבריו אל הציר לאמר: אל
כלי הזהב אל תשים לבך לפסל אותם לשמוש
בשעת האכל, פקח עינך על לבך להחזיקו נקי
וטהור מכל שמץ פגול ומחשבה רעה, כי הלב הוא
העקר.

ויהי אחרי אכלם לשבעה, ואחרי שתותם לרויה,
ויביאו להם אגנות זהב וכיורי כסף לרחצה בהם.
וירחץ ג’בלה ידיו בכלי הזהב, והציר רחץ
בכלי נחשת, כדת האשלאם. ויחזר ג’בלה בפעם
השלישית על דבריו, כי לא הכסף ולא הזהב אסורים
לאדם לשמושו, אם אך ידע ידע האדם לשמור על
טהרת לבבו, ואחר רמז עוד פעם אל אחד מעבדיו
וימהר ויבא עשרים כסאות-מושב יפים להלל, וכלם
משבצים אבנים יקרות, ויסדרם עשרה עשרה מזה
ומזה מסביב למושב ג’בלה, ועוד מעט ובאו עשרים
נערות יפות מעטרות עטרות זהב קטנות מעשה חרש
וחושב, וביד כל אחת מהן כנור, ותשבנה אשה
אשה על מקומה, ומנצחת עליהן נערה כבת עשרים
אשר אין ערוך ליפיה, ועל ראשה עטרת זהב גדולה
ועל העטרת צפור זהב, ובידה האחת טס זהב גדול
מלא מור ולבונה, ובידה השניה דוד זהב גם הוא
מלא מי ורדים. ותצפצף הנערה בצפצפה, אשר
לקולה עפה לה הצפור אשר על העטרת, ותעט אל טס
הזהב, ותתפלש במור ובלבונה, ואחר עפה לה אל
תוך הדוד ותטבל במי הורדים, ותדא מעל לראש
ג’בלה הנה והנה וימלא הבית ריח ניחוח משיב
נפש.

ותקרץ הנערה המנצחת לנערות אשר מימין
ומשמאל לג’בלה ותפרטנה כלן על פי כנרן,
ותשרנה יחד במקהלה שירים משירים שונים אשר
לקחו לבבות בנעימותיהן ובמנגינותיהן, ויהי
המחזה יפה עד למאד.

ויהי כאמר הציר ללכת ויתן לו ג’בלה מתנות
רבות לח’ליף, לו ולכל הקרובים והידידים, וגם לוה
אותו עד שער הארמון, ואחר נפרד מעליו ברוח נכאה
כמתגעגע אל ימים עברו, בטרם עזב את-עם
האשלאם, את-דתו ואת-ארצו.

וישב הציר אל הרקל כאשר אמר לו, וימסר הקרקל
בידי הציר מכתב חתום אל הח’ליף מבלי הודיע לו
תכנו. וימהר הציר אל ארצו ואל מולדתו ויתן
את-המכתב ביד הח’ליף, אשר בקראו אותו הסתיר
גם הוא תכנו מהציר, וגם הציר לא שאל עליו, אבל
ספר ספר לו את-כל-הקורות אותו עם ג’בלה,
שאלותיו אשר שאל ואת-התשובות אשר ענה לו.

ויקרא הח’ליף אל הציר בהתעוררות ויאמר: הטיבת
לעשות, ידידי, בהבטיחך לג’בלה להשיאו
את-בתי אם ישוב אל האשלאם והרעות באשר
השיבות את-פניו על אדות הח’ליפות. וכעבור שבוע
ימים אחרי נוח הציר מעמל דרכו קראהו הח’ליף
אליו שנית ויאמר לו: קומה ושובה עירה קושטא
והודעת לג’בלה בשמי לאמר: כה אמר הח’ליף עמר:
שובה אל דת האשלאם, אל ארצך ואל מולדתך!
ונתתי לך את-בתי לאשה וגם את כסא-הח’ליפות
אנחילך במותי.

וימהר הציר לעשות כדבר הח’ליף ויבוא קושטאה
למועד אשר יעד לו הח’ליף, אבל אהה! ביום הגיעו
אליה, הודיעוהו שומרי ארמון ג’בלה לאמר: היום
הזה מת אדוננו ג’בלה ממחלתו אשר חלה בה ימים
מספר, אחרי הפרדך מעליו, כי רוח רעה בעתתו
מיום צאתך מאת פניו, ולא רפתה ממנו עד אשר
הצעידתהו אלי קבר, אללה ירחמהו! ירחמהו אללה!


ה: הח’ליף עמר ומעדי בן-כרב אל-זבידי11


ספר יספר עבד אללה בן אל-עבאש בשם אביו
לאמר: הלוך הלכתי באחד מלילות החרף הקשים
והחשכים אל ארמון הח’ליף עמר בן אל-ח’טאב – עליו
התפלה והשלום. אנכי בדרך והנה נגש אלי איש
וימשכני בבגדי ויאמר אלי: עבאש! בואה עמי
באשר אלך. ויהי כהביטי בו וארא והנה הוא
הח’ליף עמר בן אל-ח’טאב והוא מתחפש, ואשתחוה
לפניו ביראת הכבוד ואחרי ברכי אותו ברכת
השלום שאלתיו: לאן נלך, אדוני הח’ליף, בשעה
כה מאחרת בלילה? ויען הח’ליף ויאמר: בחור
בחרתי בצדיה בליל חשך וקר זה לבל יכירני
איש, ואנכי חפץ להתהלך בין אהלי הבדוים
ולהתחקות על מצב יושביהם. ואלך עמו, ונסב
שעות רבות בין האהלים ובכל מקום עברנו הסתכל
הח’ליף בעין פקוחה בכל, וגם חקר ודרש מפי
הבדוים על אדות ענינים שונים, ויהי כי ארך
טיולנו וניעף ונאמר לשוב העירה, והנה אהל בודד
ודל נראה לעינינו מרחוק בקצה הדרך. ויאמר
הח’ליף אלי: עבאש! הבה נא נסור גם אל האהל ההוא
אשר ממולנו ונראה מה-שם, ואחר נשוב לדרכנו.
ויהי בהגיענו האהלה ויבט הח’ליף דרך פתח
האהל הנמוך, וירא והנה אשה כבת חמשים יושבת
לה על הקרקע ברגלים משכלות תחתיה ועל ידה
כירה מסקה אשר קדרה רותחת עליה, על גבי חצבת
ברזל12 ומסביב יושבים להם ילדים רבים
בוכים בכי תמרורים וצועקים: אמא! אמא! תני!
תני!! והאשה משדלת את-הילדים בדברים ואומרת:
אל נא, ילדים! אל נא תבכו, חביבים! הרגעו, חכו! עוד
מעט יתבשל האכל ואכלתם ושבעתם וייטב לבכם!

ויעמוד הח’ליף שעה ארכה על מקומו כתקוע
במסמרים ויבט פעם אל האשה ופעם אל הילדים
והוא כמשתומם. ויהי כי גבר הקר מאד וארהב עז
בנפשי ואשאל את-הח’ליף לאמר: אדוני הח’ליף! עד
מתי נעמוד פה, והקור כה חזק וכה חודר עד העצמות?
האם אין אדוני הח’ליף חושש מפני התקררות ומחלה,
חלילה?!

ויען הח’ליף ויאמר: חי אללה! כי לא אזוז מזה עד
אשר יתבשל האכל, ואכלו הילדים לעיני. ויהי כי
ראה הח’ליף כי אין לדבר סוף, כי הילדים אינם חדלים
מלבכות, וכי האשה מוסיפה לדבר על לבם דברי
חבה למען הרגיעם, ויאמר הח’ליף: הבה נא נסורה
האהלה לראות מקרוב מה-שם, הלא דבר הוא!

ויבוא הח’ליף אל האהל אחרי שאלו רשות הכניסה
מאת האשה, ואבואה גם אני אחריו, ויהי כשבתנו
על הקרקע הערמה וישאל הח’ליף את-האשה לאמר:
הגידי נא לי, אחותי, מדוע הילדים בוכים ולמה לא
תגישי להם לאכל?!

ותען האשה ותאמר: אדוני! הילדים רעבים ובידי
אין מאומה להשקיט רעבונם. וישאל הח’ליף: ומה
בקדרה הרותחת הזאת השפותה על האש?! ותאמר
האשה, אין בקדרה כל זולתי מים טהורים רותחים
למען הסח בהם את-דעת הילדים הבוכים עד אשר
ייעפו מלבכות ותתקפם השנה ויישנו.

ויגש הח’ליף אל הקדרה וירא והנה צדקו דברי
האשה, אין בקדרה אכל, אבל יש בה אבני חצץ
קטנות והמים רותחים בהמלה. ויחרד הח’ליף
למראה עיניו וישאל עוד הפעם את-האשה לאמר: אבל
האין לך אחים או גואלים אשר יבואו לעזרתך?

ותען האשה ותאמר: לא, אדוני! אשה אלמנה
גלמודה אני ואין לי כל קרוב וגואל, ובמות עלי אישי
לפני ימים עזב אחריו אותי ואת-ילדי, יתומי אלה
אשר לפניך, בעירום ובחסר כל.

ויאמר הח’ליף: ומדוע אין את מביאה דבר עניך עד
הח’ליף עמר בן אל-ח’טאב והוא הלא טוב לב הוא,
ויחוש לעזרתך מאוצר המלוכה!

ותקרא האשה במרירות-לב ותאמר: לא יאבה אללה
סלוח לח’ליף ולא ירחמהו, עשוק עשקנו וגם גזול
גזלנו אותי וילדי, ואללה הטוב ישיב לו כגמולו.

וירעד הח’ליף לדברי האשה ויקרא: אבל הגידי
נא, אשה טובה, מה עשה לך הח’ליף רעה ואיככה
עשקך וגם גזלך?!

ותאמר האשה: הלא זה דרך ח’ליף צדיק וישר לדאג
לעבדיו ולדרש אחריהם ואחרי צרכיהם, וביחוד
אחרי קשי-יום כמוני עתה. היש לך עשק גדול מזה
או גזל גדול מזה אם הוא מעלים עין ממנו?!

– אבל – קרא הח’ליף – מאין לו ל“אמיר המאמינים”
לדעת אותך ואת צרכיך? האפשר?!!

– אפשר ואפשר, אדוני – קראה האשה ועיניה מלאו
דמעות – הלא רק למען דאג לכלל ישרו שרים וימלכו
מלכים ולא למען דאג לעצמם הם, ואם רק יחפצו יש
בידם לגלות עניי צאן מרעיתם בכל מקום המצאם.
עליהם לדעת כי לא כל בני האדם שוים הם, וכי יש
ביניהם בישנים, אשר הבושה מכסה פניהם והם
סובלים נוראות בסתר לבם וגם מגיעים עד שערי מות
ובכל-זאת אינם מרהיבים עז בנפשם להסיר מעל פניהם
את-מסוה הבושה ולקרא לעזרה. והנה עיניך הרואות
באמתך המדברת אליך אות ומופת חי על דברי כי
כנים המה. ואל נא תחשב, אדוני, כי זאת היא הפעם
הראשונה שילדי האמללים בוכים ומיללים מחסר
פרוסת לחם, והולכים להם לישון ובטנם ריקה ומעיהם
מכוצות מכפן, אויה לי, ואבוי לי, על בני יתומי
אלה אשר עוד מעט ובא קצם בגללי, ונפל יפלו
לקרבן על מזבח בשת פני וגאות נפשי העוצרות
בעדי להרים קולי למען הצילם…

ובדברה צנחה האשה ארצה ותפל על פניה
ותבך במרירות נפש מדכאה… ובכיה קרע לבב
הח’ליף ולבי אני…

אז זלגו עיני שנינו דמעות חמות. ובקול רועד
מהתרגשות קרא הח’ליף ויאמר לאשה: הרגעי נא,
אשה עדינה, הרגעי נא ואל נא תמררי בבכי, כי
אללה הטוב ראה הלילה בעניך ויש תקוה
לאחריתך!

ובפנותו אלי אמר לי בלחש: קום, עבאש, ובוא אחרי,
ושבנו הארמונה ועשינו דבר-מה לטובת אמללה
עניה זאת ולטובת יתומיה, אהה! עוני כבד מנשוא,
אמנם צדקה האשה ממני, ואויה לי כי חטאתי –
עשקתיה וגם גזלתיה!

באשמרת השלישית הגענו הארמונה וימהר הח’ליף
אל אוצר המכלת ואנכי אחריו, ויקח הח’ליף משם
שק קמח לבן חמשה ועשרים רוטולים משקלו
וישאנו על כתפו, ואלי אמר: קח אתה, עבאש,
את-כד שמנת- השמורים אשר בפנה. ואעש כדבר
הח’ליף! ונמהר לשוב אל אהל הבדוית בדרך אשר
באנו בה.

ויהי בחצי הדרך ויעמד הח’ליף לנוח מעט, כי עיף
הוא מאד, ואביט בו מקרוב וארא והנה כלו הפך
לבן מאבק הקמח אשר נשא, ושער ראשו וזקנו וכל
בגדיו הפכו גם הם לבן, ואקרא אליו לאמר: אנא
אדוני הח’ליף! תנה נא לעבדך את-שק הקמח הכבד
ואשאנו כי צעיר אנכי ממך, ואתה קח את-כד
השמנת כי קל הוא!

אבל הח’ליף מאן באמרו: הגם את עוני הכבד, עון
האשה ויתומיה, תשא עליך, עבאש ידידי! לא תשא!
אהה! מה עשיתי? ואיככה אוכל ואכפרה פני אללה
הרחמן והרחום ביום הדין הגדול והנורא?!

ובדברו הטיל על שכמו את-השק ויוסף לרוץ עד
בואנו האהלה ונחלי זעה כסו את-פני הח’ליף
ויורד את- השק מעליו וגם אנכי שמתי כדי, כד
השמנת לרגליו, ומה גדלה שמחתו בראותו
את-הילדים והם עוד לא ישנו שנתם. וימהר הח’ליף אל
הכירה וירא והנה האש עמומה, וישאל את האשה
לאמר: היש לך עצים בבית? ותאמר: אין! וימהר
החוצה אל השדה ויקושש פה ושם זרדים וברקנים
ויסק בהם את-הכירה, והוא בעצמו הלהיב
את-המדורה בנשבו באש בפיו ושער זקנו
מתפלש בעפר קרקע האהל, ואחר שפת את- הקדרה
על ה“חצובה” אשר בכירה, ויכן דיסת קמח
בשמנת, וכהבשלה הגיש את-הקדרה לפני
הילדים, כי קערות לא היו בבית, ובכרעו על ברכיו
קרר הח’ליף את-הדיסה בנשבו בה במו פיו. וגם
האכיל את-הפעוטים בידו, פעם את זה ופעם את זה, עד
אשר אכלו כדי שבעם וילכו לישון והם מלאים
שמחה.

אז נחה עליו דעת הח’ליף ובפנותו אל האשה אמר:
דעי לך, אחותי! כי מקרובי עמר אמיר המאמינים
אני, ולמחר בבקר אדברה עמו לטובתך, ואת
הואילי נא וסורי אל ארמון הח’ליפות לפני הצהרים,
כי שם תמצאיני, והודעתי לך את-אשר עשיתי
לטובתך. ויאמר לה: שלום, ונלך לדרכנו.

ויהי כצאתנו את-האהל ויקרא הח’ליף אלי לאמר:
עבאש! הנני נשבע לך כי בראותי את-הילדים
עטופי-רעב הרגשתי כמו אבן מעמסה העיקה על לבי
עד כי קצרה נשימתי מרגז, ורק עתה, אחרי אכלם
לשבעה, נגלה האבן מעל לוח לבי, ונשימתי
השתחררה ממועקתה, ויהי רצון מלפני אבינו
שבשמים לכפר לי עוני עד כה, והוסיף לרחמני
ולהחיותני למען אתקן את אשר עויתי עד הנה.

ואלון בלילה ההוא בארמון הח’ליף ובקומנו בבקר
שאל הח’ליף את-אחד מעבדיו לאמר: הראיתם בדוית
עניה בשער? ויענו העבדים לאמר: ראינו! והנה
היא מחכה שם מאז הבקר. ויצו הח’ליף ויביאוה
אליו, וכראותה את-הח’ליף הכירתהו ותבהל מאד
בראותה כי הוא הוא האיש אשר בקר אותה בלילה
באהלה.

וירגיע אותה הח’ליף בדברי חבה וגם הבטיח
אותה כי לא תוסיף עוד לרעב, כאשר בראשונה, וכי
כל מחסוריה ומחסור ילדיה עליו.

ותודה לו האשה מקרב לבה ותפל לרגליו
ותשקן, ולמן היום ההוא הקציב הח’ליף סכום הגון
למחית הבדוית ולמחית בניה מדי חדש בחדשו,
וגם דאג לחנוך הילדים ולתרבותם. ויגדלו
הילדים ויהיו לאנשים משכילים וחרוצים ויצא
שמם לתהלה בכל-ארץ ערב – ולשמחת הח’ליף והאם
האמללה לא היה קץ.

זכרה לו אללה לטובה.

(אל אתלידי)


ו: עלי בן-אבי טאלב ועלי בן-אבי ראפע (660 -655 לספה"נ)


ספר יספר עלי בן-אבי ראפע לאמר:

– היה הייתי פקיד האוצר13 אשר לח’ליף עלי
בן-אבי טאלב – ירחמהו אללה – ובאוצר רביד
פנינים יקר-המציאות, אשר לקחו הח’ליף שלל
ביום14 מלחמת בצרה.



ויהי היום ותשלח בת הח’ליף אלי לאמר: אדוני
בן-אבי ראפע! הואילה נא ושלח לי את-רביד הפנינים
אשר באוצר הח’ליפות למען אתקשט בו יום מחר – יום
חג הקרבן.

ואמהר למלא בקשתה ואשלח לה את-הרביד ואמר
אליה: בת מלכי ואדוני, הנני משאיל לך את-הרביד –
רק בקבלך עליך אחריותו, כי רביד העם הוא!

ותאות בת הח’ליף להצעתי, ויהי כי ראה הח’ליף
את-בתו ביום החג והנה רביד הפנינים בצוארה,
ויכירהו, וישאלנה לאמר: מאין לך רביד זה? –
ותספר הנערה לאביה, כי שאלה אותו מבית האוצר,
וכי אני השאלתיהו לה על פי בקשתה.

וישלח הח’ליף ויקראני אליו ויאמר לי בכעס
עצור: עלי! החושב הנך כי אוצר הח’ליפות אשר אתה
ממנה עליו לך הוא?!

ואבהל לשאלה ואען ברעדה ואמר: השתחויתי,
אדוני הח’ליף, חלילה לו לעבדך מהעלות
מחשבת-פגול זו על לבו אף לרגע קל, כי
אוצר-הח’ליפות לעם הוא, ואתה אדוני הח’ליף
אפיטרופסו ובא-כחו!

וישב הח’ליף וישאל: אם כדבריך כן הוא, הגידה
נא לי, איה רביד הפנינים אשר הפקדתיהו בידך
ואשר לקחתיהו שלל ביום בצרה?!

ויפג לבי מפחד ואען ואמר בגמגום לשון: אבל,
אדוני הח’ליף, הלא לבתך אתה השאלתיו ורק
לשלשה ימים נתתיו… והיא גם קבלה
אחריותו עליה…

אז גער בי החליף ויאמר: ומי הרשה אותך לעשות
זאת? האמנם תחשב, כי דיו למי שהוא להיות נמנה
בין קרובי הח’ליף ואף כי בתו, למען שים יד באוצר
העם?! אכן הרעות מאד אשר עשית, ואשרך הוא בזה,
שהשאלת את-הרביד לבתי רק לשלשה ימים וגם
הטלת עליה אחריותו, אחרת הייתי מסיר את-ראשך
מעליך!

ובפנותו אל בתו קרא בכעס ויאמר לה: גם את
הרעות אשר עשית, ועוד יותר מבן-אבי ראפע הרעות
בקחתך את-הרביד למען התקשט בו ביום חגנו.
כי האמנם תדמי בנפשך, כי די לך להיות בת
הח’ליף למען עשות עולות ולגנוב גנבות?! חי נפשי,
כי לולא התנאים אשר התנית ואשר הם מעידים בך,
כי לא בכונה רעה עשית את אשר עשית, כי אם מחסר
הבנה, כי אז הייתי גודע זרועך הימנית כדבר
האשלאם.

ועתה מהרי והחזירי את-הרביד לאשר השאילו לך
למען יחזירהו לאוצר העם, כי לעם הוא, ואסור לשלח
יד באוצר העם, ואם לבך הולך אחרי קשוטים,
קשטי נא את-נפשך בקשוטי אצילות, נדיבות
וטוהר מדות, כי רק באלה על כל אדם לקשט עצמו,
ואף כי בת הח’ליף. ראי צויתיך!

ותמהר הנערה למלא את-מצות אביה ותרד עדי
הרביד מעל צוארה ותמסרהו בידי לעיני אביה
ואחזירנו למקומו כרגע.

(בהא אל דין)


בני אמיה (660–750 לספה"נ)

א: מעויה בן-אבי שפיאן (669–679)


ויהי היום ומעאויה בן-אבי שפיאן, הראשון בין
ח’ליפי בני אמיה ישב בארמונו אשר בדמשק,
ויהי כי גבר החם מאד ויפתח את-כל-חלונות חדרו
מארבע רוחותיו, כי כבדה עליו הנשימה. הוא מביט
כה וכה וירא והנה בדוי יחף מתהלך ברחוב
ופניו הארמונה, וכלו מלא זעה וכל עוד נפשו בו,
מרב החם, ויאמר הח’ליף לנצבים עליו: הביטו וראו,
היש אמלל בארץ מהאיש ההולך אשר לפנינו אשר
הטל עליו לעשות דרכו בחם הנורא הזה הבוער
היום כתנור? חי אללה, אם כאשר אני חושב כן הוא
ופניו מועדים אלי, קבל אקבלנו ומלא אמלא
את-מבקשו ויהי מה, כי לבי סמוך ובטוח, כי אללה
הטוב ישלם לי כגמולי על כל הטובה אשר אעשה
לאיש עני ואמלל כמוהו, ביום חם נורא אשר כזה.

ויהי כן כאשר חשב הח’ליף, ובראותו את-האיש עומד
בשער הארמון צוה לשוער להכניסו אליו כרגע,
וישתחו הבדוי לפני הח’ליף בענוה וידרש
בשלומו, כיאות לח’ליף המאמינים.

ויהי כאשר שאל אותו הח’ליף: מה-מבקשך? ויען
האיש ויאמר: השתחויתי, אדוני הח’ליף, מ“מדינה”
אשר בתימן באתי אליך, לבקש עזרתך, שמעתי כי
מלך ישר ורחמן אתה ומרבה להיטיב. וישאלהו
הח’ליף: ומה-בקשתך, הגד ואשמעה!

ויאמר האיש: איש עשיר הייתי בעיר מולדתי,
במדינה, ויהי לי צאן ובקר וגמלים לרב וגם אשה,
יפת תאר ויפת מראה ומסורה לי מאין כמוה, היתה לי,
ויהי חלקי בין המאשרים, אבל אהה! בן לילה
נהפכתי לעני, כי יד אללה – ישתבח ויתעלה –
הויה בי לנגף את-צאני ואת-בקרי וגמלי וימותו
כלם בלילה אחד ואותר ערום ועריה אין כל.

ובכל-זאת לא חטאתי לאללה, ואקבל את-היסורים
באהבה, ואמר: ערום יצאתי מבטן אמי, ואללה נתן
ואללה לקח, יהי שם אללה מבורך!

ועתה בבואי עדיך, אדוני הח’ליף, לא באתי להתאונן
על גורלי החמרי המר, ולא לבקש מאתך עזר כסף
באתי, כי הכל מאת אללה, והוא כל יכול, היום לקח
ולמחר יתן, ואוי לו לאדם המתאונן על מצבו
ואיננו נשען על אלהיו ועל כח מתניו הוא, אנכי
באתי לצעק מרה על אמירך מרואן בן-אל-חכם העושק
דלים והחומס אביונים ולבו לא ידע רחם.

וישתומם הח’ליף ויקרא: אבל הגידה נא לי מה עשה
לך מרואן ובמה עשק אותך.

ויאמר האיש, ועיניו מלאו דמעות: אדוני הח’ליף! הוא
גזל ממני את-אשתי – כבשתי אהובתי, את-סעאד,
ויקפד פתיל חיתי וידכאני, גזל ולא חמל!

– ואיככה זאת? – קרא הח’ליף שנית.

– חותני אבי-אשתי – לא ירחמהו אללה – ראה כי
ירדתי מנכסי ויבוא ויקח את-בתו – היא אשתי –
ממני, ולא רוחה, כי אהב אהבתני מאד, ככל אשר
אני אהבתיה, ונפשה היתה קשורה בנפשי
ככל-אשר היתה נפשי קשורה בנפשה. ויהי כי
באתי אל מרואן האמיר ואשפך מרי-שיחי לפניו על
כל-אשר עשה לי חותני, ואבקש עזרתו וישלח
ויקרא את-אבי אשתי וישאלהו לאמר: מדוע ולמה
עשית לאיש מה שעשית, לגזל את-אשתו ממנו? –
ויען חותני ויאמר: שקר ענה בי האיש, אני לא
אכירהו ולא ידעתיו מתמול שלשום, ורק תואנה הוא
מבקש.

ואמר לאמיר: צוה, אדוני, ויביאו לפניך את-בתו,
היא אשתי, ושאלת את-פיה ושמעת, ונוכחת
לדעת, כי אמת בפי וכי אני הצדיק והוא הרשע.

ויצו האמיר ויביאו לפניו את-אשתי ותען אשתי
ותאמר: כן, אדוני האמיר, אישי הוא! – אבל אהה! אך
נפלו עיני האמיר על אשתי ותחשק נפשו ביפיה,
ותחת להציל עשוק מיד עושקו הערים עלי, ויאמר
לי: לך היום ומחרתים תשוב, עד אשר אחקר ואדרש,
כי רק על יסוד חקירה ודרישה יקום משפט.

ויהי כשובי אחרי יומים כדבר האמיר, ויאמר אלי
האמיר: הס בן-בליעל! כי שקרת, אשתך לא
תאהבך והיא גם דורשת ממך גט-פטורים ועליך
יהיה לתת לה גט כרגע.

ויהי כי הרביתי לבכות לפניו, ואבקשהו לחוס
ולרחם עלי, גם נשבעתי בימיני, כי לא אתן
לאשתי גט-פטורים, ויצו וישליכו אותי הבורה,
ויענוני וילקוני קשה, יום יום ערב ובקר וצהרים,
ובראותי כי אין מוצא, נכנעתי למשפט האמיר
האכזרי, ואתן גט לאשתי וייעדנה הוא לו
לאשה, אחרי הרבותו מהר ומתן לאביה הרשע
וצר-העין.

ולמן היום ההוא נדדה שנתי מעיני והנני מתהלך
כצל כל-הימים, כי אין לי חיים, ואם אתה, אדוני
הח’ליף, לא תחוש לעזרתי ומתי. וככלותו לדבר
נפל הבדוי ארצה ויתעלף ורק בעמל רב השיבוהו
לתחיה.

אז יאמר לו הח’ליף: הרגע נא, ידידי! אשתך תשוב
לך, אני אשיבנה אליך ובעוד ימים מספר בואה אלי
ומצאת את אשר אהבה נפשך.

וישתחו הבדוי לרגלי הח’ליף וישקן ויקרא:
האח, אדוני הח’ליף! יברכך אללה ויאריך ימיך
ושנותיך והיית למעוז לדל ולמחסה לאביון כמוני
– ואחר הלך לדרכו.

וכרגע כתב הח’ליף מכתב למרואן אבן חכם האמיר
אשר במדינה כדברים האלה לאמר:

"בשם אללה הרחמן והרחום, שמעתי ותרגז נפשי,
כי עושק דלים אתה וחומס אביונים, וכי עבר תעבור
על מצות דת האשלאם הטהורה, אתה תר אחרי עיניך
ואחרי תאות לבך, ואנכי הלא מניתי אותך לאמיר
למען עשות אך טוב וחסד, ישר וצדק כל-הימים.

ועתה, בהגיע מכתבי זה אליך, מהרה ותן
גט-פטורים לפלגשך, וגם משאות תשא מאת פניך
לכפר בהן עונך, ואם אין מרה תהיה אחריתך,
ואללה הטוב יגמל לרשע רע כרשעתו וצדיק
באמונתו יחיה, ולא יירא רע!

מעויה ח’ליף המאמינים".

וימסר הח’ליף את-מכתבו ביד שנים רצים משומרי
ראשו, כמית ונצר בן דביאן הנאמנים לו, ויצום
לאמר: מהרו אל מדינה אל מרואן ומלאו אחרי דברי
במכתבי אליו, אם יאבה ואם ימאן, ויודיע להם
את-תכן המכתב, ויעשו הרצים כדבר הח’ליף
ויבואו למדינה וימסרו את-המכתב למרואן.

ויהי כאשר קרא מרואן את-המכתב ותכהינה עיניו
מראות ויפג לבו מפחד, ויקרא את-סעאד פלגשו
ויתן לה גט-פטורים וגם מתנות רבות נתן לה
וישלחנה דמשקה בלוית הרצים כדבר הח’ליף.

ויהי כהגיע האשה אל ארמון הח’ליף, ויראנה
הח’ליף כי יפה היא מאין כמוה, וילך גם לבו שבי
אחרי יפיה, ויקרא את-הבדוי בעלה ויאמר לו:
הנה אשתך לפניך כאשר הבטחתיך, אבל לוא
הואלת להסיח דעתך ממנה ולהשאירנה לי
לאשה, כי אז נתתי לך כפרה שלש אחרות יפות
וצעירות וגם העשרתיך עשר רב.

ויהי כשמע הבדוי את-דברי הח’ליף ויתר
ממקומו כנשוך נחש, ויפל ארצה מתעלף, וכשוב
רוחו אליו קרא: אבל, אדוני הח’ליף, עשקני אבן חכם
ואבוא אליך כי תושיעני, אך אם אתה תעשקני, אנה
מפניך אברח, ולמי אנוסה לעזרה?! אל נא, אדוני
הח’ליף, אל נא תכביד עלי ידך ואל נא תקח ממני
את-משאת נפשי היחידה לי בחיים, כי מבלעדי
סעאד למה לי חיים?! לא! לא אמירנה בכסף ובזהב
ובכל-שכיות החמדה ואוצרות מלכים, כי יקרה היא
לי מכל.

וישמע הח’ליף ויאמר: הלא הגד הגדת לי אתה כי
נתת לה גט-פטורים ומרואן אבן חכם גם הוא עשה
כמוך, ככל-אשר יעידו ויגידו שני המלאכים
משומרי ראשי אשר שלחתים עירה מדינה להביאה,
ועתה סעאד פנויה, והיא מתרת לכל, ובכל-זאת לא
בכח ידי אקחנה, כי אם מרצונה הטוב, ועתה הבה
נא ונשאלה את-פיה, והיה אם תאבה ללכת אחרי
ולקחתיה לי ואם אחריך תלך ולקחת אותה אתה.

ובדברו פנה אל האשה וישאלנה: סעאד! הרוצה
את להיות לאשה ל“אמיר המאמינים” וח’ליף
המשלמים אשר בידו לאשרך ולהעשירך וגם
ישים כתר מלכות בראשך, או את רוצה ללכת אחרי
אישך הראשון הבדוי העני הזה אשר אין מאומה
בידו?

ותען האשה ותאמר: השתחויתי, אדוני הח’ליף! מה
אעשה ואין עיני ולבי אל העשר, כי אם אל האשר –
ואשרי רק בבדוי הזה כי אישי הוא, בעל-נעורי
ואני אהבתיו. אכן גם הוא היה עשיר ובעל נכסים
לרב, ואללה הטוב יסרנו ויהפך הגלגל עלינו
ונתרושש פתאם, ומי זה גבר יחיה, ואף אם הוא
מלך, ולבו סמוך ובטוח בעשרו כל-הימים?! הרק
את-הטוב נקבל מאת האלהים ואת-הרע לא נקבל? לבי
אומר לי, כי רק לנסותנו עשה אללה את אשר עשה
עמנו, וכי הוא הסתיר פניו ממנו עדי רגע, ועוד
מעט ישוב ונחמנו, ושבנו להיות כאשר היינו
מאשרים וגם עשירים, כי לאללה הכל, ומידו הכל
לנו.

וישתומם הח’ליף לדברי האשה ולמסירותה
לבעלה, ויקרא: אכן כן נאה וכן יאה, צדקת
בדבריך, אשה חכמה, ועתה לכי אחרי אישך
הראשון ואללה הטוב ימלא את-דבריך וכל
תקותיך וגם אני מצדי אעזר לזה, הנני נותן לכם
עשרת אלפים דרהמי כסף למתנה.

ויפלו שניהם, הבדוי ואשתו, לרגלי הח’ליף
וישקון ובלב מלא שמחה ותודה לאללה ולהח’ליף
פנו וילכו לדרכם בשלום.


ב: מעויה ואבן אל-זבידי


ולמעויה הח’ליף חלקת אדמה גדולה ופוריה אשר
עבדוה עבדיו, ועל ידה חלקה לעבד אללה בן
אל-זבידי. והאיש עשיר ותקיף ובעל בעמיו וגם
עצבני.

ויהי היום ותפל מריבה בין עבדי הח’ליף העובדים
בחלקתו ובין עבדי עבד אללה אל-זבידי,
ויסיגו עבדי הח’ליף את-גבול חלקת עבד אללה
וגם הכו את-עבדיו מכות אכזריות, ויודע הדבר
לעבד אללה ויחר לו מאד, ובהיותו עצבני שלח
אל הח’ליף מכתב-התאוננות כדברים האלה לאמר:

“אחרי השלום, הנני מודיעך, כי עבדיך העובדים
בחלקת אדמתך אשר על יד אדמתי נכנסו בגבולי
ועליך לאסר עליהם זאת כרגע, ואם אין וידעתי את
אשר לפני!”

ויהי כאשר קרא הח’ליף את-המכתב ויושיטהו
ליזיד בנו אשר ישב על ידו, ויאמר לו: קרא
את-המכתב והודיעני מה-לעשות? ויקרא יזיד
את-המכתב וימלא חמה ויאמר: אדוני אבי! שלח
אליו חיל אשר ראשיתו אצלו ואחריתו אצלך וכרתו
ראשו מעליו ונקה לא ינקה.

ויצחק החל’יף ויאמר: “בני! לא כן אנכי עמדי!”
ויקח גליון ויכתב כדברים האלה לאמר:

"לעבד אללה אבן אל-זבידי שכני באחוזה שלום.

קראתי את-מכתבך וצר לי מאד על המעשה, הכל
כאין וכאפס בעיני מול רצונך, אני מותר על
חלקתי למען הרגיעך, ואני מבקשך לספחה
מעתה אל חלקתך אתה, ויחד עמה הנני נותן לך
במתנה את-עבדיה-עובדיה ואת-כל-הבנינים
והתשמישים אשר בה.

ושלום מאת מעויה אוהב השלום

ח’ליף המאמינים".

ויקרא עבד אללה את-המכתב ויבוש מאד
ממעשהו הפזיז אשר עשה בכתבו לח’ליף ויחורו
פניו, וימהר ויערך מכתב שני לח’ליף לאמר:

"למעויה אמיר המאמינים וח’ליף המשלמים מאת
עבד אללה אבן אל-זבידי מוקירו ומכבדו
כערכו שלום וברכה.

אדוני הח’ליף!

קראתי את-מכתבך אשר כבדתני בו, והנני אסיר
תודה לך כל-הימים. אכן תשובתך, אדוני הח’ליף,
ראויה לאשר כתבה, ולא על חנם הגעת לאשר
הגעת, יאמירך אללה עליון על כל שבטי בני
קריש15, ויאריך את-ימיך וידכא כל-אויביך
לפניך ושלום.

מאת המשתחוה מול הדרת כבודך בענוה

עבד אללה אבן אל-זבידי".

ויושט הח’ליף גם את-המכתב השני הזה לבנו
ליזיד, אשר בקראו אותו אורו פניו משמחה.

אז יאמר הח’ליף לבנו: בני! הסלחן שלטן, והעובר
על מדותיו יכנוהו נחתן, ואם אתה רוצה לשעבד
לבבות אליך, היה נוח לבריות מטבעך, ומדי
הגלות לעיניך מחלה כמחלת עבד אללה
חבור-העצבים הרגזן, רפאנה בסממנים אשר
השתמש בהם אביך.

וישק יזיד את-ידי אביו בחבה, ויקרא: אכן אשרי
הבן אשר אללה חננו באב כמוך.

(אל אבשיהי)


ג: מעויה וזרקא


ויהי אחרי אשר הניח אללה למעויה מסביב
מהמלחמות אשר נלחם עם עלי בן אבי טאלב וגם
כונן ח’ליפותו בידו, ויקרא את-ידידיו ורואי פניו
למשתה אשר ערך להם.

ויהי הם אוכלים ושותים ומיטיבים את-לבם, ויעלו
זכרונות המלחמות על לבם ואף כי מלחמת יום
צפון16 הנוראה ויזכרו את-כל-אלה
מאויביהם אשר יצאו פעם בפעם אל המערכה
בהלחמם למען דבר על לב הגבורים ולעודד רוחם
כנגדם, כנהוג, ובראשם זרקא הגבורה בנשים
והנאמנה לעלי בן אבי טאלב מאד.

ויקם אחד מבין הנאספים ויאמר: אכן לא ראיתי
גבורת-רוח ואמיצת-לב כזרקא בת עדי אשר בכופא.
היא התהלכה יום יום בין מערכות האויב ובקול אדיר
וחזק קראה אל הלוחמים כנגדנו, וגם דברה אליהם
דברים כמתלהמים אשר כשמע אותם הירא
ורך-הלבב הפך לגבור, ובהגיעם באזני האיש
האומר להמלט מפחד, שב על עקבותיו בעז ויעזר.

וישמעו השומעים ויאמרו: אכן צדק חברנו באשר
אמר, ולכן יתן הח’ליף צו והביאו אותה דמשקה
והתיזו ראשה מעליה.

ויאמר הח’ליף: הרעותם באשר יעצתם, ידידים, כי
היתכן כי אחרי אשר הכתיר אללה את-פעלותינו
בנצחון, עוד נוסיף לשפך דם ואף כי דם אשה חכמה
ומסורה לבני שבטה, כאשר כן נאה וכן יאה?! אל
אדוני! לו לעצתכם אשמע יהיה שמי לתהלה ולא
לתהלה.

אז יקרא הח’ליף את-מזכירו ויצו עליו לאמר: כתב
לאמיר כופא מכתב כדברים האלה לאמר: “בהגיע
מכתבי זה לידך שלח אל זרקא בת עדי, והודעת לה
כי אני קורא לה לבוא דמשקה מבלי אחור, ונתת
לה פרשים מספר ללותה בדרכה בכבוד הראוי
לה”.

ויהי בהגיע המכתב לאמיר וימהר אל זרקא
ויקרא לפניה את-מאמר הח’ליף, ותאמר האשה:
נעניתי, אדוני, למצות הח’ליף, כי ח’ליף הוא
ופקדתו תשמר רוחי!

ויכן לה האמיר עביטה17 עשויה כלה משי
ומכסה כלה כפת משי וארגמן להיות למחסה
משמש וממטר וישלחנה יחד עם בני-לויתה
בכבוד גדול כמצות הח’ליף.

ויהי כהגיע האשה לדמשק ויקבלנה הח’ליף
בסבר פנים ויאמר לה: שלום בואך, אשה כבודה, מה
שלומך? ואיככה עלתה לך נסיעתך?

ותאמר האשה: שלום, אדוני הח’ליף, ויהי שם אללה
– ישתבח ויתעלה – מברך אשר הצליח דרכי
בכל. ויאמר לה הח’ליף: הידעת, זרקא, למה
קראתיך אלי? ותאמר: לאלהים פתרונים, כי רק הוא
יודע נסתרות, ולא בת תמותה כמוני. ויאמר
הח’ליף: הזוכרת את את-מלחמת צפון בעברך יום
יום בין שורות צבא אויבנו מבני שבטך הקרישי
לעודדם ולעוררם להתגולל עלינו ולהתנפל עלינו?!
ותאמר: אנכי זוכרת! וישב הח’ליף וישאל: ולמה
עשית את אשר עשית? ותאמר: זאת היתה חובתי לשבטי
ואמלאנה! אבל אהה, אדוני הח’ליף! דברי נשארו
מעל, כי חטאנו לאללה, והוא כרת הראש ויבתר
הזנב, ויהפך עלינו הגלגל, ונהי למעי-מפלה
ולגל, ובדברה זלגו עיניה דמעות.

ויקרא הח’ליף: הזוכרת את את-דבריך הבוערים
כלפידי אש להלהיב לבבות, ולהפך בני-אדם
לזאבי-ערבות? – ותאמר: לא אזכר!

ויאמר הח’ליף: אני זוכרם, וחי אללה הנשא
והרם, כי כה היו דבריך באזני לוחמיך: "האזינו
נגידים ואדברה, ושמעו אלי גבורים ואספרה:

אתם השמש, ואויביכם נרות, והיוכלו נרות דועכים
התחרות בקרני שמש נוצצות מזהירות?! –

אתם הלבנה ואויביכם כוכבים, והיש דמיון בין
שנים אלה רעים אהובים? – הכוכבים אורם לנפשם
והלבנה ברכה לכלם.

לסוסתי ברכבי פרעה דמיתיכם בחורים, ואויביכם
בעיני פרדים עקרים.

אתם – האמונה אזור מתניכם, והם בכפירה טמאו
מחניכם.

אתם – בצדק תדגלו, והם בשקר יגלו.

אתם תהיו בעולים, והם יפלו בנופלים.

קשוטי נשים פוך, חנה ואפרסמון, וקשוטי גברים
דם אדם כרמון.

למלחמה, למלחמה. גבורי החיל, עמוד עמוד על
המשמר יומם וליל!!"




התזכרי? – קרא הח’ליף בקול – התזכרי
את-הדברים האלה אשר קראת באזני מערכות
אויבינו השכם וקרוא והד קולך, קול רעם
בגלגל – נשמע למרחוק?!
אני זוכרת! – קראה האשה כמעלה נשכחות מתהום
נשיה – אני זוכרת, ואני בדברי מתפארת,
ורחוקה אני גם כיום מלהיות מהם חוזרת!


ויאמר הח’ליף: אכן גדולה את בעיני כעת על אחת
שבע מאשר היית בימי המלחמה, אמונתך בבני
שבטך ומסירותך לעלי ח’ליפך גם אחרי מותו
ראויות הן למופת, ועל כן שאלי ממני אשר תשאלי
ונתתי לך!

ותען האשה: מה-תתן לי, אדוני הח’ליף, ומה-תוסיף
לי ועלי בן אבי טאלב חסר לי, והוא לבדו היה
למעננו הכלל, הוא היה פארנו, הוא היה הדרנו והוא
היה מגננו ומאור עינינו, ומי יכול למלא חסרונו
בתוכנו?!

ויאמר הח’ליף: אבל הידעת כי ישנם אנשים
הצמאים לדמך והמיעצים אותי לקחת נקמתי ממך?

ותאמר האשה: ידעתי גם ידעתי, אדוני הח’ליף!
אנשים אלה אין אלהים כל-מזמותם, ורחוקים רחוקים
המה מלחדר עד רגשי בני אדם כמוני במסירות
נפשם, ואתה, אדוני הח’ליף, אם שמוע תשמע
לעצתם, והיית שתף לבערותם, ובהתרוממך מעליהם,
היה תהיה למופת להם, ולמורה-דרך למעשיהם, ולמדו
לדעת איך להעריך פעלות אנשי-אמת ובני סגלות,
וראה אללה, אלהי התגמולות, ונתן לך רחמים
ורחמך, ולארך ימים ושנים ישאירך.

ויתפעל הח’ליף מדברי זרקא, ויקרא: אכן מי
כמוך בבנות ערב? אין כמוך בבנות ערב! יהי נא
לבך סמוך ובטוח, שכל-דברי מיעצי ישא רוח,
ואת חיה תחיי ולנצח נצחים ינון שמך, והיה
תהיי לאות ולמופת לכל בנות עמך!

ויצו הח’ליף ויתנו לזרקא עשרת אלפים דינר זהב
מאוצר הח’ליפות וגם תבות מלאות לבושי-תפארת
וקשוטי-נשים נתנו לה, וישלחנה לביתה בשלום
ובכבוד גדול, ויצא שם זרקא לתהלה בכל ארץ ערב.


ד: עבד אל-מלך בן מרואן ואלחג’אג' (684–705 לספה"נ)


ועבד אל-מלך בן מרואן, הח’ליף החמישי לבני
אמיה והוא המשלמי הראשון אשר נקרא בשם
עבד אל מלך. וימנה עבד אל-מלך
את-אלחג’אג' בן שפיאן לאמיר על ארץ ערב.
ואלחג’אג' איש דמים ומרע, עושק דלים וגוזל
אביונים ושמו נשאר לזועה ולסמל האכזריות בין
בני ערב עד היום הזה, כי מספר המומתים על ידו
היה רב מאד.

ולאלחג’אג' רע חכם ונבון-לב מאד ושמו אברהים
בן מחמד אבן טלחה, ויהי אברהים מבאי בית
אלחג’אג' יום יום, וירא אברהים את-כל-מעשי
האכזריות אשר עשה אלחג’אג' ויחר לו מאד, אבל
פחד לדבר על לבו להשיבו מדרכו, כי ידע, כי
מרה תהיה אחריתו והועל לא יועיל מאומה.

ויהי היום וילך אלחג’אג' לדמשק לראות את-פני
הח’ליף עבד אל-מלך בן מרואן אדוניו, ויבקשהו
אברהים לקחתו עמו, וימלא אלחג’אג'
את-בקשתו, ויציגהו לפני הח’ליף וגם הרבה
לספר בשבחו לפניו.

ויהי כי שוחח הח’ליף עמו וירא כי זקן חכם הוא
ויכבדהו כבוד גדול וגם שאלהו לאמר: שאל ממני
את אשר תשאל ונתתי לך, כי מצאת חן בעיני.

ויען אברהים ויאמר: השתחויתי, אדוני הח’ליף,
בקשה לי אליך ורק לך לבדך אגידנה ואין איש
עמך בחדר ואף אלחג’אג' האמיר.

ויאדימו פני אלחג’אג' מבשת על העלבון אשר
גרם לו אברהים וגם עיניו בערו כלפידים, אבל
מה-יכל עשות והח’ליף בקשהו לעזב את-החדר! ויהי
בצאתו ויאמר הח’ליף לאברהים: השמיעני נא
בקשתך.

ויאמר אברהים: אדוני הח’ליף! איככה זה מצאת לנכון
למנות את-אלחג’אג' לאמיר על ארץ ערב הקדושה
לכלנו ואשר בה קבר נביאנו מחמד – עליו התפלה
והשלום – וגם יתר קברי הקדושים ו“המאמינים”,
והוא – הלא תדע – איש דמים ובליעל ונפשו נפש
אריה השואג לטרף יום יום, ולא ידע רחם?!!
ומה-תהיה תשובתך לאללה – ישתבח ויתעלה –
ביום פקדתך, הוא יום הדין הגדול והנורא, אשר
לפניו אין משוא פנים ואין מקח שחד?!

וישתומם הח’ליף למשמע אזניו ויקרא לאמר:
ומה-בקשתך כעת? הגד ואשמעה!

ויען אברהים: שאלתי ובקשתי, אם מצאתי חן
בעיני הח’ליף ואם על הח’ליף טוב, יכתב להורידו מעל
כסאו, ולשלח אחר טוב ממנו, למען יברכך אללה
– הרחמן והרחום – וכל נביאיו וקדושיו אשר במתים
חלקם, וגם כל-אלה החיים אתנו כיום העשוקים
והרצוצים בידי אלחג’אג' האכזרי.

וירכן הח’ליף ראשו רגע, ואחר אמר: אברהים! צא מן
החדר וחכה באולם. ובפנותו אל השוער קרא ויאמר:
קרא את-אלחג’אג' לשוב החדרה, כי דבר לי אליו.

וישהה אלחג’אג' בחדר הח’ליף שעה ארכה, ואבן
טלחה ישב באולם גדול ורחב ידים, וכלו רועד
מפחד, כי אמר: מי יודע אם לא ספר הח’ליף
לאלחג’אג' את אשר הגדתי לו, ואם לא תהיה אחריתי
מרה?! ומה-גדל תמהונו בהקראו שנית אל הח’ליף
וירא את-אלחג’אג' בצאתו ופניו מאירים משמחה,
ובגשתו אליו אמר לו בסבר פנים: תודה לך, ידידי,
על אשר עשית לדבר עלי טובות אל הח’ליף!

ויהי כעמד אבן טלחה לפני הח’ליף ויאר הח’ליף
פניו לו ויקם מעל מושבו ויקחהו בידו ויאמר
לו:

– עשיתי כאשר בקשתני, הרחקתי את-אלחג’אג'
מארץ ערב, ואמנהו לאמיר על עיראק, כי נוכחתי כי
צדקת מאד בדבריך! אמר אמרתי לו שאתה
בקשת זאת מידי, למען כבדו, והוא האמין לדברי
וגם הכיר לך טובה רבה, ועתה לכה גם אתה אחריו
באשר שלחתיהו! כי בזה חפצתי ותודתי אני
נתונה לך מקרב לבי על העצה הטובה אשר יעצתני,
להציל את-ארץ קדשנו מידי עריץ מעול וחומץ. אמנם
בראשונה חשבתי להרחיקהו כלה מכל אמירות, אבל
אחרי כן שבתי ממחשבתי, כי אמרתי אין אני חפץ
להבאישך בעיניו; וגם זאת חשבתי: אמנם יש
לאלחג’אג' חסרונות רבים, אבל יש לו גם יתרונות.
ולכן השארתיהו על משמרתו, משמרת אמיר עד עת
מועד… ואתה שים מעתה לבך עליו והיו עיניך
פקוחות על כל-דרכיו לטובה או לרעה, והודעת לי
פעם בפעם דרך זו ילך בה ואת כל-מעשה אשר
יעשה וברכתיך כי טובת עמי לנגד עיני.

וילוה אבן טלחה לאלחג’אג' בארץ עיראק על פי
הח’ליף, ולמן היום ההוא היה שומר לראשו
ולמשגיח על מעשיו וגם הצליח לשנותו לטובה
בכל-הליכותיו.

(אל אתלידי)


ה: אלחג’אג' ומטיף המסגד


אמר יוסף בן עבדאללה: אבי – עליו התפלה
והשלום – ספר לי את-הספור אשר אנכי אומר לספר
באזניכם:

באחד הלילות נדדה שנת אלחג’אג' מעיניו ויקרא
את-שומר הסף ויאמר אליו: שנתי נדדה ורוח רעה
בעתתני, ואני חפץ באיש אשר יסיח דעתי
וישעשעני, ולכן לכה אל המסגד הקרוב, כי
שמעתי אומרים: שם יש מטיף-חמודות צעיר לימים
היודע לספר ולבדח, אולי יסיח את-דעתי.

וילך השומר אל המסגד וירא את-המטיף מתפלל
ויחכה עד גמרו תפלתו, ואחר נגש אליו ויאמר
לו: אלחג’אג' האמיר קורא לך לבוא אליו. ויתפלא
המטיף ויאמר: מה לאלחג’אג' ולי, ואף כי בשעה
כה מאחרת בלילה?

ויאמר השומר: בואה אל תאחר ואל תרבה בשאלות.

ויהי בדרך וישאל השומר את-המטיף לאמר:
היודע אתה להתנהג עם שרים וגדולים כאלחג’אג'
אדוני? או היודע אתה להסיח דעתו ולשעשעו
בדברי תורה ודרך-ארץ?!

ויען המטיף: לאלהים פתרונים, והוא יתנני לחן
ולחסד ולרחמים בעיני אדונך.

ויהי כעמדו לפני האמיר ויקבלהו האמיר בסבר
פנים ויאמר אליו: הידעת פרק בדת? ויאמר: אנכי
יודע. ויוסף האמיר וישאל: והיש לך יד גם
בשירה? ויאמר: יש. וישאלהו האמיר בשלישית:
הגם בדברי ימי ערב יש לך ידיעה רחבה? ויאמר: גם
במדע זה חנני אללה. ואם יש את-נפשך אדוני
האמיר, ערכה שאלותיך ואשיבה.

וישאל האמיר המון שאלות בדת, בשירה ובדברי
ימי שבטי ערב, ועל כל שאלה ענה המטיף תשובה
מספקת וגם משביעה רצון. וישמח האמיר מאד,
ורוחו הרעה סרה מעליו.

ויהי כאשר קם המטיף ללכת ויצו האמיר לח’אלד,
שומר ראשו לאמר: תנה למטיף מתנות: לבוש-הדר
וארבעת אלפים דינרים ועבד לשרתו. ובפנותו אל
המטיף אמר: השעה כעת מאחרת, למחר לפני
הצהרים סורה נא אל הארמון וקבלת מיד ח’אלד את
אשר אמרתי.

וישתחו המטיף לפני אלחג’אג' ויאמר: אם נא
מצאתי חן בעיניך, אדוני, ואם על האמיר טוב, אספר
לך מקרה מוזר, מלא ענין מקורות ימי חיי בטרם
אלך. ויאמר אלחג’אג': ספר!

ויספר המטיף כדברים האלה לאמר: אבי – עליו
התפלה והשלום – מת עלי בעודני ילד קטן,
ויקחני דודי, אחי אבי, לביתו ויטפחני וירבני
כבן לו, וגם נתנני בידי מורים הגונים ללמדני
תורה ודעת עד אשר גדלתי.

ולדודי בת יחידה בגילי, והיא נערה יפה כלבנה,
ברה כחמה, ויהי בהגיעי אני לפרקי והיא לפרקה
ונתאהב ואהבתנו היתה עזה כמות, אבל אהה!
דודתי אשה רעת לב וצרת עין מאד, ותשם את-לבה
להשיא את-בתה היחידה לבחור עשיר, ולא הטתה אזן
קשבת לתחנוני שנינו, אני ובתה, אשר קראנו
אליה השכם וקרוא לאמר: חוסי נא ואל תפרידי
בינינו.

ויהי בראותי, כי אטמה דודתי אזנה משמוע וכי
נתנה עיניה בבן שכננו העשיר, ואפל למשכב מרב
צער, ואהי בכל-רע.

ויהי היום ותעל מחשבה בלבי, ואקח חבית
ואמלא אותה חול וצרורות ואקברנה בתוך חדר
שנתי על יד מטתי. ויהי כבוא דודי לבקרני בחליי
כדרכו, ואמר אליו: דודי! ירא אנכי כי המטה
אשר עליתי עליה לא ארד ממנה כי מות אמות, ולכן
הנני אומר לגלות לך לבדך סוד אשר היה כמוס
עמדי עד כה ואתה הסכת ושמע ועשית אחרי מותי
את אשר אבקשך, אל נא תפל דבר!

פה בחדרי חבית טמונה באדמה על יד מטתי, והיא
מלאה כסף. מאין בא לי הכסף? אל תשאלה, כי לא
אגיד לך, סוד זה ירד עמדי אלי קבר. אבל זאת אשאלה
ממך, דודי היקר, אותה אבקש, כי ביום מותי
תוציא את-החבית מתוך האדמה וחלקת את-הכסף
אשר בה ל“עלוי נשמתי” ונתת ממנו אלף דינרים
לעניים, ובאלף דינרים תשחרר עשרה עבדים
מעבדותם, ועשרה שיכים נכבדים תשלח על
חשבוני חמש שנים שנה שנה להשתטח על קבר
מחמד נביאנו – עליו התפלה והשלום – והתפללו
למנוחתי בגן-עדן אללה, ובנותר תקנה בתים, אשר
את-הכנסתם תקדיש כל-שנה לתלמידי-חכמים עניים
היושבים לפני אללה ולומדים בתורת הנביא. ראה
בקשתיך, וגם השבעתיך לעשות רצוני, ואתה
הלא יודע כי מצוה לקים דברי המת, ואללה הטוב
ישלם לך כגמולך, וגם אני אתפלל בעדך.

– כן! – ענה דודי כמשתומם למשמע דבר עשרי –
אני יודע את-מצות אללה כאשר תאמר בני, אבל
מה-לך ולמחשבות נוגות כאלה, מחשבות מות
וצואות, ואתה הלא עוד צעיר לימים ורך בשנים
הנך ועתידך לפניך מלא תקוות גדולות ומזהירות?!
אל נא, בני! לא תמות כי תחיה וראית בטובה.

ובהרגיעו אותי בדברי חבה יצא את-החדר, ואחרי
שעה קלה שב אלי ועמו באה גם דודתי אם כלתי,
והפעם רוח אחרת היתה עמה. היא נגשה אל מטתי
בסבר פנים ותחבקני ותנשקני ותרב גם היא
עלי דברי אהבה לעודדני, וגם היא הבטיחתני לאמר:
לא תמות כי תחיה ומצדי אני אעשה כל-אשר
ביכלתי להחלימך ולהבריאך, אל תירא!

ואמנם כן עשתה כאשר הבטיחה. מאותו רגע לא זזה
ממטתי וגם הבהילה רופאים ממחים, וגם דאגה למלא
בדיקנות נמרצת אחרי פקדותיהם ורפואותיהם.
ותטפל בכלכלתי כאם רחמניה בבן יקיר לה.

ויהי כי עלתה לי ארוכה ממחלתי ואגש אל דודתי
פעם בערמה ואמר אליה: דודתי! הנני מודה לך
מקרב לבי בעד כל-הטובה הגדולה אשר עשית
עמדי להשיבני לתחיה אחרי היותי קרוב למות,
ואנכי לא פללתי כי אקום אחרי נפלי. ועתה
תודתי לך תגדל שבעתים אם תתניני לשאלך
שאלה וגם תעני לשאלתי בהקדם.

ותאמר לי דודתי: שאל, בני, שאל!

ואמר אליה: הנך רואה כי כבר הגעתי לפרקי ואני
רוצה לבוא בברית הנשואים, ואינני חפץ לעשות
קטנה או גדולה לבדי, אני רוצה כי את תחפשי לי
עלמה כאות לבך, עלמה טובה, חכמה ויודעת
משק-בית, הרבי לתת מהר ומתן ככל-אשר תאוה
נפשך, כי חנני אללה וכי-יש לי רב, עליך אשים
מבטחי, להשיג מבקשי, ואני בטוח, כי מצא תמצאי
למעני את-הטובה שבעלמות, וכי לא אבוש משברי.

ותען הדודה במתק שפתים ותאמר: כן אעשה
כאשר דברת, בני יקירי! אבל תמהה אני ולא
אדע למה לך לחפש עלמות מן החוץ ויש לך עלמה
יעלת-חן וכלילת-יפי בתוך ביתך – ביתנו, והיא גם
אהובה לך כאשר ידעתי, וגם נפשה היא קשורה
בנפשך, הלא היא פטמה בתי יחידתי הטובה
והחמודה.

ואען ואמר: כן יהי כדבריך! ואנכי לא נועזתי
לבוא אליך גם הפעם בהצעה, כי אמרתי: מי יודע
אם מצאתי חן בעיניך ואם אינך עומדת על דעתך
לתת את-בתך לאחרים, כאשר בתחלה?!

ותען הדודה ותאמר: אמנם כן, יקירי, היו ימים
אשר שכננו אחמד בן עארף דבר על לב דודך לקחת
את-פאטמה בתי לאשה לבנו, בהבטיחו אותו
במחירה מהר גדול, אבל אני הרביתי לחקר על הנער
ועל טיבו, כי הלא בת יחידה היא פאטמה לי כאשר
ידעת, ואוכח, כי בן השכן נער בער הוא, פוחז
והולך בטל ורודף אחרי תענוגים כל-הימים. ולכן
לא נתתי לו הסכמתי וגם השפעתי על דודך לשוב
ממחשבתו אשר חשב לרעת בתנו וגם הצלחתי.

וככלותה לדבר הוסיפה הדודה לאמר: ועתה, פאטמה
לך היא, ורק לך אתננה ולא לאחר, בני אתה!

ואגש אל דודתי ואחז ידה בחבה רבה ואגישנה
למו פי ואשקנה בכל-חם לבי ואקרא: האח! לו יהי
כדבריך, דודה יקירה! יואיל אללה ויאמר גם הוא
לזבד טוב!

ויהי כן כאשר אמרה הדודה, ובשבוע ההוא באתי
בברית הנשואים עם בחירתי עם פאטמה, אשר ערגה
נפשי אליה ימים רבים, וגם עלה בידי ללכד בחרם
ערמתי את-דודתי צרת-העין בחשבה אותי לבעל
אוצרות באמת.

ומה רבה התכונה בבית דודתי בימי חתנתי! כל
המכרים והמכרות, הידידים והידידות, הקרובים
והרחוקים הזמנו אל החתנה וגם באו כלם לקחת חלק
בשמחתנו, ושלחנות מלאים כל טוב נערכו למענם,
יומם ולילה,שבוע שלם; גם שרים ושרות, מנגנים
ומנגנות, רקדנים ורקדניות, באו לשעשענו,
ומתנות רבות שלחו אלינו מאת כלם ותגדל
השמחה במעוננו!

גם בית מיחד רהטה דודתי למעני והרהיטים מצינים
במינם, מעשה ידי חרשים חכמים ואמנים חרוצים,
אשר הפליאו את-כל-רואיהם.

ויהי כעבר חדש מיום החתנה ויבוא אלי דודי
ויאמר אלי: בני! הנה עברו ימי חתנתך, וכל
החנונים, הסוחרים והאמנים אשר לקחנו מהם
את-כל-צרכי החתנה ורהיטי ביתך באים לדרוש
את-המגיע להם, ואללה הלא ברכך בכל-טוב, בעשר
ובנכסים לרב, ולכן הבה נא נפתח את-החבית אשר
אמרת אשר כספך אצור בה, ושלמנו לכל-אחד
את-המגיע לו.

ויהי כי נגלה הסוד לדודי, כי בחבית אין כסף, כי
אם חול וצרורות, וכי רק בערמה השגתי את-בתו
ממנו, ויגדל חרון אפו מאד ויודע הדבר גם
לאשתו, היא דודתי צרת-העין, ויהפך ששונה
לאבל ואהבתה המדמה לי לשנאת-מות, ותבוא באחד
הימים, בשעה אשר לא נמצאתי בביתי, ותקח משם
את-הכלל מחוט ועד שרוך נעל, ותעבר לביתה היא, ולא
הטתה אזן קשבת לתחנוני אשתי הטובה אשר
הפצירה בה לבל תתאכזר עמנו, ותשאירנו בערום
ובחסר כל, אין ספה לשבת, ואין שלחן לאכל עליו,
ואין מטה לשכב עליה, הכל לקחה ולא חמלה.

ומני אז אני מתהלך כמשגע, כי לא אוכל ראות
בצרת אשתי אהובתי, הסובלת יסורים קשים ומרים
מיד אמה רעת-הלב וצרת-העין ומהעני הגדול אשר
אנחנו שרוים בו, ולמען הסיח דעתי, אני מבלה
את-רב ימי ולילותי בבית-המסגד בתפלה, בקריאה
ובהטפה, עד אשר ירחם אללה הרחמן והרחום ויאמר
די לצרותי!

ויהי כשמע אלחג’אג' את-דברי המטיף ויצר לו
מאד ויאמר לח’אלד: שמע נא, ח’אלד, למחר כאשר יבוא
המטיף לקבל את אשר אמרתי, תוסיף לו עוד עשרת
אלפים דינרים על חכמתו ותבונת לבו, בהערימו
לקחת את-בת דודתו לאשה.

ויעברו ימים מספר והאיש לא בא לקבל המתנות,
ויתפלא ח’אלד מאד, אבל הוא שם מחסום לפיו ולא
הגיד דבר לאלחג’אג', באמרו: אולי מקרה הוא, כי
חולה הוא, או כי נסע לאחד המקומות ועוד מעט ויבוא.

אבל מה-נבהל כאשר שאלהו אלחג’אג' באחד הימים
לאמר: הנתת למטיף את אשר צויתי?

ויהי כי ענהו כי לא נתן וכי לא ראה את-המטיף
מיום עזבו את-הארמון, ויגער בו האמיר ויאמר: אם
המטיף לא בא אליך, מדוע לא הלכת אתה אליו
לחפשו ולהתחקות על סבת אחורו?

וימהר ח’אלד לבית-המסגד וישאל על בית המטיף
ויגידו לו איפה מקום ביתו, וילך אליו בלוית
שנים ממשרתי הארמון, וכהגיעם אליו ראו והנה
הוא יושב בחדר לבדו ואין איש עמו, והוא אסור
באזקים בידיו וברגליו ושוכב על מחצלת קנים
הפרושה לו מתחתיו והבית ריק אין בו כל.

וישתוממו מאד למראה, וגם ראו את-פני המטיף
והנה נפלו מאד, וישאלוהו לאמר: מה-לך?

ויען המטיף ויאמר: הוציאוני מזה ואחר אדבר!
וימהר ח’אלד ויביאו סוס להרכיבו עליו ולהוליכו
לארמון אלחג’אג', ויהי כי אמר לפתח את-כבלי
הברזל אשר הוא אסור בהם, ויאמר להם המטיף: אל
תגעו בי! שאוני כאשר הנני והביאוני אל האמיר,
ושם אדבר! ויעשו כן כאשר אמר. ויהי בהציגם
אותו לפני האמיר ויבהל האמיר למראה פני המטיף
הנופלים, ולמראה כבלי הברזל אשר הוא אסור בהם,
ויקרא אל ח’אלד ויאמר: מה-זאת?!

ויספר לו ח’אלד את-תשובת המטיף בלכתו אליו
לראותו. אז יפן האמיר אל המטיף ויאמר: מהרה
ספרה נא לי מה-לך – ואדעה?!

ויספר המטיף כדברים האלה לאמר:

– בצאתי בערב אשר קראתני אליך מארמונך הלכתי
ישר אל ביתי ובהגיעי עד שער חצרי שמעתי את-
אשתי מדברת עם חותנתי בבכי תמרורים ואומרת:
אויה לי, מדוע בושש בעלי לבוא והשעה כה
מאחרת והלילה כה אפל וקר?! מי יודע מה-קרהו?
אולי הרגוהו, או כי חיה רעה התנפלה עליו בדרכו
ויהי לטרף לשניה? אויה לי! אנה אלך לחפשו,
ולמי אפנה לעזרה?!

ובשמעי אותה מיללת מהרתי לדפק על השער,
ויהי כהכנסי ואמצא את-אשתי והנה היא כמטרפת
מרב צער, ואביה ואמה מפיגים צערה בדברם על
לבה דברי תנחומים, מרגיעים ומשקיטים, וכראותם
אותי התנפלו כלם עלי בצעקות ובכעס גלוי לאמר:
רשע! מה עשית, ולמה בוששת כה לבוא ולא
חמלת? האינך ירא את-אללה להשאיר אשה צעירה
גלמודה ובודדה בליל חשך ואפלה מבלי הודיע לה
דבר על אחורך? חמסנו עליך, בן-בליעל! ואללה
ישיב לך כגמולך חלף הצער והיגון אשר הסבת
לאשתך! לא יאבה אללה סלוח לך!!

ואבהל למשמע אזני ולמראה קבלת-הפנים הרעה
אשר ערכו לי, ואמהר להתנצל בפניהם ולהצטדק
בפני אשתי וגם ספרתי להם את כל-הקורות אותי
עמך, אדוני האמיר – בהזמינך אותי פתאם אליך
בשעה מאחרת בלילה, ואת-פרשת המתנות אשר
הואלת לתת לי במצאי חן בעיניך ספרתי גם כן,
ויהי כהזכירי שמך ואת-דבר המתנות ויסתכלו
בי כלם בעיניים מזרות אימה כמסתכל בפני
משגע המדבר תהפוכות, ובו ברגע הרימה אשתי
קול צעקה ותקרא: אויה לי, כי אישי השתגע והוא
מדבר דברים אשר אין להם שחר, כי היתכן שהאמיר
אלחג’אג' קראהו אליו בשעה כה מאחרת בלילה, או
היתכן שגם הבטיחהו מתנות כה יקרות וכה רבות,
ומדוע? ולמה?! וגם בידו אין מאומה מכל המתנות.
אין זאת כי רוח רעה בעתתו בדרכו הביתה באפלת
הלילה, וכי שדים ורוחות רעים פגעו בו לרעה,
וישימו בפיו את-הדברים התפלים אשר דבר
באזנינו.

ולקול אשתי מהרו גם השכנים והשכנות אל ביתי
וגם הורי אשתי עזרו לאשתי בצעקותיה לאמר:
השתגע האיש! ויבהילו את-הרופאים אשר בדקוני
ויחלטו גם הם כי אכן רוח רעה בעתתני, רוח
שגעון – וכי אני זקוק לרפואות ולמנוחה שלמה.
ויבאו עלי הרופאים בסממנים משלשלים, בזריקות
ובתחבשות מים קרים על ראשי. אנכי, כמובן,
צחקתי למעשיהם וגם צעקתי כי בריא אני, וכי
כל-רפואותיהם מאפע. אז החליטו הרופאים גם לאסר
אותי בכבלי-ברזל וכאשר צעקתי כי אביא הדבר
עדיך, אדוני האמיר, הוסיפו קשר על קשר ויאסרוני
בידי וברגלי ובכל-גופי כאשר הנך רואה,
ובראותי כי אין מוצא שמתי לפי מחסום ואדם, ורק
אז הרפו ממני וישאירוני לבדי בחדר ריק על
מחצלת קנים אשר פרשו תחתי, ויצוו הרופאים
לתת לי לחם צר ומים לחץ ואהי בכל-רע, ומי יודע מה
היתה אחריתי לולא שלחת אתה אדוני האמיר שליח
מאת פניך לחפשני ולדעת מה נעשה בי?! ועתה
תודתי וברכתי נתונות לך על אשר הצלתני ממות
אכזרי.

ויצחק הח’ליף לדברי המטיף, עד כי לא נשאר בו
כח לצחוק, ובפנותו אל ח’אלד אמר: האיש האמלל הזה
היה קרבן לנדודי שנתי ולשפלות ידיך אתה, אשר
לא דאגת לו בעתו, כי לוא המצאת לו את-המתנות
עד ביתו, כי אז היו בני ביתו רואים ונוכחים כי אמת
בפיו, ועתה נתון אתן לו על אחת שלש מאשר
אמרתי, והוא יהיה מעתה מרואי פני חלף הרעה אשר
הסבותי לו. ואל הורי אשתו תלך והבאתם אותם אלי
ויסרתי אותם למשפט ונקה לא אנקם! בטוח אני
כי רק משנאתם אליו נתנו אמון בדברי אשתו
הפותה ויעשו את אשר עשו; וגם הרופאים, רופאי
האליל, יבואו על תגמולם, כי בלי ספק עורו הורי
אשתו את-עיניהם בשחד למען ענותו.

ויעש ח’אלד כדבר אלחג’אג ויבא את-ההורים לפני
האמיר, ויצו האמיר וילקו את-החותן מאה מלקיות
ואת-החותנת אסר שבעה ימים ויתן לה לחם צר ומים
לחץ ואת-כל-רהיטי ביתם צוה להשיב למטיף עד אחד.

וישלם אללה לעושי הרעה כרעתם, ולמטיף החכם
היטיב, ואכן אין אללה מבלעדי אללה והוא כל יכול.


ו: אלחג’אג' והנד בת נעמאן


והנד בת נעמאן יפה עד מאד, אין כמוה ליפי בכל
בנות-גילה, וישמע אלחג’אג' ותחשק נפשו בה
וישלח אל אביה, אל נעמאן, לאמר: תנה נא לי
את-בתך הנד לאשה, ונתתי לך מהר ומתן מאתים
אלף דרהמי כסף, ומאתים אלף דרהמים אתן לבתך
אחרי הנשואים. ויאות נעמאן לאלחג’אג' ויתן לו
את-בתו לאשה.

ותעבר שנה ותרא האשה את-כל-מעשי האכזריות
אשר עשה בשפכו דם נקי חנם, ותקץ נפשה בו
ותעזבנו לנפשו ותשב לה ביתה אביה אשר
במערה העיר.

ויחר אף אלחג’אג' באשתו, וישלח אליה את
עבד אללה בן טאהר מהקרובים אליו ויאמר לו: לך
אל אשתי הנד בת נעמאן אשר במערה ומסרת לה
בשמי גט-פטוריה בקצור נמרץ כדברים האלה
לאמר: “היית וחדלת”18 וגם מאתים אלף
דרהמי כסף נתן בידו למסר לאשתו כאשר
הבטיחה ביום הנשאה לו.

ויעש עבד אללה כדבר אלחג’אג' וגם מסר להנד
את-הכסף אשר נתן לו אלחג’אג' למענה.

ויהי כשמע הנד את-דברי עבד אללה אליה,
ותען אליו בצחוק ותאמר: לך הגד לאמירך: הייתי
ולא שמחתי, חדלתי ולא נחמתי19,
ואת-מאתים אלף הדרהמים אני נותנת לך למתנה חלף
הבשורה הטובה אשר הבאת לי, כי עזבני אישי
קשה-הלב האוהב דמים.

וישמע הח’ליף עבד אל מלך בן מרואן אשר
בדמשק את-שמע יפי הנד, ואת אשר עזב אותה
אלחג’אג‘, וישלח אליה לאמר: תני לי ידך
ואשרתיך! ותשלח הנד אליו לאמר: השתחויתי,
אדוני הח’ליף! רק בזאת אאות לך לתת לך ידי
בצותך על אלחג’אג’ אמירך אשר בערב ללותני
בדרכי לדמשק וגם יוליך את-גמלי אשר ארכב
עליו ורגליו יחפות ממערה עד דמשק.

ויתן הח’ליף צו לאלחג’אג' למלא אחרי דברי הנד
ויכנע אלחג’אג' לפקדה.

ויהי בדרך ותרב הנד להרעים את-אלחג’אג'
ולהתל בו יחד עם אל-היפא מינקתה אשר ארחה אליה
לחברה, וירגז אלחג’אג' תחתיו ולא יכול פצות
פה, כי פחד הח’ליף לנגד עיניו!

ויהי בהגיעם עד שער דמשק ותקח הנד דינר
זהב ותשליכהו ארצה בצדיה ותקרא לאמר:
אלחג’אג‘! הרם את-“מטבע הנחשת” אשר נפל מידי.
ויתכופף אלחג’אג’ וירם את-דינר הזהב ויקרא:
אבל, גברתי, לא “מטבע נחשת” הוא כי אם “דינר
זהב”. ותאמר הנד בערמה: אמנם כדבריך כן הוא,
“מטבע נחשת” נפל מידי ואללה הטוב אשר
אהבני נתן לי במקומו “דינר זהב”. ויבוש
אלחג’אג' לדברי הנד בהבינו לדעת אל מה ירמזו
מליה, ויתאדם מכעס ולא ענה דבר.

וישא עבד אל מלך בן מרואן הח’ליף את-הנד
לאשה ויאהבה מכל-הנשים אשר היו לו, כי מלבד
יפיה המיחד במינו, היתה הנד גם חכמה
ואצילת-נפש מאין כמוה.


ז: אלוליד בן עבד אל מלך, ויזיד בן אל מהלב (715 – 705)


ואלחג’אג' האמיר האכזרי הידוע אסר את-יזיד בן
אל מהלב בן אבי צפרה, אחרי אשר שלל ממנו
את-כל-הונו, וגם צוה להרבות ענוייו בבית הסהר.

ויזיד איש חביב ונכבד מאד בעיני בני עירו וגם
שר בית הסהר אשר הכיר אותו אהבהו ויכבדהו
ויחס לבו עליו, ויאמר להצילו מבית כלאו. ויהי
היום ויברחו שניהם יזיד ושר בית הסהר
וישימו פניהם דמשקה לקבל על האמיר באזני
שלימאן בן עבד אל מלך אחי החליף אלוליד בן
עבד אל מלך, אשר היה גם הוא ממעריצי יזיד
ומידידיו הנאמנים, ויקבל שלימאן את-פני אורחו
בכבוד גדול וגם הבטיחהו לעמד לימינו ולדבר עליו
טובות בפני אחיו הח’ליף להצילו.

ויהי כי שמע אלחג’אג' כי ברח יזיד יחד עם שר
בית הסהר ויחר לו מאד, וימהר ויכתב עליו
מרורות אל הח’ליף אלוליד, אשר בדמשק, וגם
הודיעהו כי השמועה עוברת כי נחבא יזיד
בדמשק בבית שלימאן אחיו יורש העצר. וישלח
הח’ליף אל שלימאן, ויכתב אליו שלימאן לאמר:

"אדוני אמיר המאמינים!

אנכי מגן ליזיד בן אל מהלב, כי ידעתיו מאז
לאיש ישר וגם לאחד מאוהבי ביתנו היותר נאמנים,
יחד עם אביו, אחיו וכל-הקרובים אליהם, ואלחג’אג'
הטיל עליו מס כבד לא פעם ולא שתים וגם הכביד
עליו עלו מאד מבלי כל-צדק וישר, ולכן הנני מפיל
תחנתי לפניך לבל תבישני משברי, ולבל תרע
לאוהב נכבד ולאורח יקר כיזיד".

ויחר אף אלוליד באחיו ויפקד עליו לאמר:
שלימאן! שלח את-יזיד אלי כרגע והוא אסור בכבלי
ברזל.

ויהי כהגיע דבר הח’ליף אל שלימאן ויקח
שלימאן את-יזיד ויאסרהו בנחשתים כדבר
הח’ליף, אבל יחד עמו אסר גם את-בנו איוב
וישלחם שניהם קשורים וכבולים אל אחיו הח’ליף
ויכתב אליו לאמר:

“אדוני הח’ליף! עשיתי כאשר צויתני, שלחתי
אליך את-יזיד כאשר פקדת, אך יחד עמו שלחתי
גם את-בני איוב כאשר תראה, וזאת בקשתי
מלפניך, אם יש את-נפשך להרע ליזיד ולהסיר
ראשו מעליו, הסר ראשונה את-ראש איוב בן אחיך
ואחר תכרת את-ראש יזיד ואני אהיה השלישי
אחריהם, כי לא אוכל לחיות אחרי מותם, ושלום”.

ויהי כאשר ראה הח’ליף את-שניהם, את-יזיד בן אל
מהלב ואת-איוב בן אחיו כבולים זה בזה
בשלשלאות, ויעורו רחמיו עליהם וגם צר לו מאד על
אחיו שלימאן אשר הגיעו עד הנה לאסר את-בנו
אהובו למען הציל אורחו ידיד המשפחה ויקרא
לאמר: אכן הרעותי אשר עשיתי בפזיזותי, בתתי
אמון באנשי אמירותי הרחוקים ובזלזלי בבני
משפחתי הקרובים, ובראותו את-יזיד והוא מתחנן
לפניו לשמע את-דבריו, קרא ויאמר: חדל, יזיד,
דבריך אך למותר, ידעתי כי צדיק אתה וכי לשוא
ענית, ויהי שם אללה מבורך אשר מנעני מבוא
בדמים בכעסי, והנני שמח כי באת אלי למען
כבדך.

ויצו ויפתחו מעל שניהם – מעל יזיד ומעל איוב
בן אחיו – את-אסוריהם ויתן ליזיד שלשים אלף
דרהמים20 ולאיוב עשרים אלף דרהמים
למתנה וישלחם ביתה אחיו בכבוד.

ולאלחג’אג' כתב: “קבלתי את-מכתבך, ראיתי
את-יזיד, ידעתי את-כל-האמת. אתה אל תוסף לראות
את-פני יזיד ויזיד לא יוסיף לראות את-פניך, ואל
תשוב עוד לכסלה לכתב אלי על אדותיו כאשר עשית,
אם אתה חפץ להשאר על כנך”.

ולמן היום ההוא היה יזיד בבית שלימאן, וגם
הח’ליף כבדהו כיאות לאיש ישר ונאמן אשר
כמוהו.

(אל אבשיהי)


ח: שלימאן בן עבד אל מלך בן מרואן, ח’זימה ועכרמה (717–157 לספה"נ)


איש היה בימי שלימאן בן עבד אל מלך הח’ליף
השביעי לבני אמיה ושמו ח’זימה בן בשר
משבט בני אסד והיה האיש ההוא תם וישר, עשיר
ונכבד מאד, וירב לעשות צדקה וחסד כל-הימים
ויהי שמו לתהלה בכל ארץ ערב.

ויהי היום ויהפך הגלגל על ח’זימה וירד
מנכסיו ויהי בכל-רע. וישם עיניו אל ידידיו ואל
מכריו מאתמול שלשום אשר עמד להם בעת צרתם
ויבקש מהם עזרתם. ויעתרו הידידים אליו פעם
פעמים, ובפעם השלישית הסתירו פניהם ממנו
כמתנכרים. ויחר לח’זימה מאד ויאמר לאשתו היא
בת דודו: רואה אנכי את-ידידי כלם והנה אינם אלי
כתמול שלשום ועל כן לא אוסיף עוד להראות אליהם
ולשאל מהם דבר, כאשר עשיתי, סגר אסגר בבית
מעתה וחיינו מאשר יש לנו, לחם צר נאכל ומים לחץ
נשתה, אולי ירחם אללה, או כי יבוא המות הגואל
וגאלנו מענינו – ובדברו בכה בכי תמרורים.

ויאמר ויעש, ולא הוסיף עוד לצאת מפתח ביתו ימים
רבים. ובימים ההם ועכרמה אל פ’יאץ21 אמיר
חצי אי ערב, כי שלימאן הח’ליף מנהו לאמיר
באהבתו אותו והוא מכיר את-ח’זימה וגם ידע את-כל
הטובות אשר עשה לקשי היום ולחלכאים בימי
עשרו וטובו בנדיבות לבו ובאצילות רוחו. ויהי כי
לא ראה אותו ימים רבים, וישאל את-רואי פניו לאמר:
הראיתם את-ח’זימה, או השמעתם דבר על אדותיו? כי
מדוע נעלמו עקבותיו ואין איש רואהו זה ימים
רבים? ויענו האנשים ויאמרו: שמענו אומרים: ירד
האיש מנכסיו, והוא לחוץ ודחוק מאד, ועל כן הוא
שומר ביתו ואינו נראה לעין אדם.

וישאל עכרמה לאמר: ואיה הם מכיריו וידידיו
הרבים, אשר הרבה להושיט להם עזרתו בצר להם,
היבצר מהם לחוש לעזרתו עתה ולהשיב לו כגמולו?
והם רבים והוא יחיד! או האם האחים לא לצרה יולדו?!
ויענו כלם ויאמרו: אמלל האיש מאד וכל-אחיו
וידידיו רחקו ממנו וישאירוהו לנפשו.
ויתפלא עכרמה ויאמר: אכן כפויי-טובה הם!
שנואי אללה הם, והוא ייסרם.

ויהי בלילה ויקח עכרמה ארבעת אלפים דינרי
זהב ויתנם בכיס ויחבוש את-אתונו ויצא
את-ביתו בשעה מאחרת מאד, וישם פניו ביתה
ח’זימה ולא ידע איש מכל בני ביתו בצאתו, כי לא
הגיד להם, והלילה קר ואפל מאד.

ויהי כהגיעו ביתה ח’זימה וידפק על דלת חצרו
ויצא ח’זימה ויקרא: מי הדופק? ויען עכרמה
ויאמר: אני! וישב ח’זימה וישאל: ומי אתה? ומה
לך פה בשעה כה מאחרת בלילה? ויען עכרמה
ויאמר: לו חפצתי כי תכירני וכי תדע מי אני, לא
הייתי בא אליך בליל חשך ואפלה כאשר תראה.
ויהי כאשר פתח ח’זימה את-דלת חצרו ויושט לו
עכרמה את-כיס-הדינרים ויאמר: קח את-הכיס הזה כי
אללה שלחהו אליך למען תושע.

וישתומם ח’זימה לדברי המתחפש, ויהי כי לא
יכל להכיר אותו בחשך, ויקרא לאמר: הודיעני נא
שמך, אדוני, ואדעה, ואם אין נשבעתי בימיני, כי
ידי לא תגע בכיס. ויאמר עכרמה: זה שמי: “ג’אבר
עת’ראת אל כראם”![23] ויקרא ח’זימה ןיאמר:
אכן שם מוזר הוא זה וזקוק הוא לבאור. ואתה, אדוני,
הואילה נא לבארו לי. ויאמר עכרמה: חי אללה לא
אוסיף דבר – ויפן וילך לדרכו.

ויהי כבוא ח’זימה החדרה ויאמר לאשתו:
התבשרי, אשתי! כי יי עזרנו וישלח לנו
את-מלאכו הטוב וכיס דינרים בידו. ובדברו הושיט
לאשתו את-הכיס, ותמשש גם האשה ותרא והנה
הכיס מלא מטבעות מוצקים ולא ידעה אם מטבעות
נחשת הם או מטבעות זהב וכסף.

ויאמר לה ח’זימה: העלי נר וראינו! ותאמר האשה:
אין נר בבית, כי לא היה כסף בידי לקנות נר, ולא
יכלו שניהם – ח’זימה ואשתו – לתת שנה לעיניהם
כל הלילה מרב התרגשות. התרגשו על כי לא ראו
את-האיש בעיניהם וגם התרגשו על כי לא ידעו מה
בכיס כל הלילה.

ויהי כעלות השחר ויריקו את-הכיס ויראו והנה
הוא מלא דינרי זהב, ותגדל שמחתם מאד.

ועכרמה שב לביתו בחצי הלילה, וירא את-אשתו
והנה היא ערה וכלה רועדת מפחד, כי לא ידעה מה
את-עכרמה אישה, כי לא הגיד לה כי הולך הוא
ולמה הוא הולך בליל חשך ואפלה?!

ויהי כבואו ותקרא האשה לאמר: חמסי עליך, אישי!
נטשתני ותצא וגם לא לקחת עמך איש מעבדיך
ללותך והלילה כה קר וכה אפל, אין זאת כי קרה
אסון ואתה מסתיר אותו ממני.

וישבע עכרמה לאשתו כי לא קרה מאומה, וכי רק
דבר פרטי ונחוץ הוציאהו מביתו, אבל האשה אך
באחת: קרה אסון ועליך להודיעו לי.

ויהי כראות עכרמה, כי אין מוצא, וכי אשתו לא
תרפה ממנו, ויאמר לה: השבעי נא לי כי תסתירי
הדבר בלבך והגדתי לך. ותאמר האשה: אנכי
אשבע. ויספר עכרמה לאשתו את אשר עשה עם
ח’זימה, ותשמר הדבר בלבה.

ויהי בבקר וימהר ח’זימה לכל נושיו וישלם
לאיש איש מהם את כל-אשר הוא נושה בו, ואחר אמר
לאשתו: הלך אלך אל הח’ליף שלימאן בן עבד אל
מלך לבקרו ולספר לו את-הנס הגדול אשר עשה
אללה עמנו להצילנו מענינו ומדאבון לבנו,
ושמע הח’ליף ושמח, כי הכר הכיר הח’ליף
את-ח’זימה בימי טובתו ולא ידע דבר מכל-הרעה אשר
השיגתו בימי רעתו.

ובימים ההם ושלימאן עלה לבקר את ארץ פלשת, היא
ארץ-ישראל לפנים – וישמע ח’זימה ויעל גם הוא
שם לראותו. וישמח בו הח’ליף מאד וגם שאלהו
לאמר: מדוע זה בוששת עד כה מבוא? אז ספר לו
ח’זימה את-כל הקורות אותו ולא הסתיר ממנו גם
דבר עניו ויחס ידידיו אליו, וגם את-מעשה “ג’אבר
עת’ראת אל כראם” ספר לו, לא החסיר דבר.

וישתומם הח’ליף לדברי ח’זימה ויצר לו מאד על
אשר הסתיר ח’זימה את-עניו ממנו, ועוד יותר צר לו
על אשר ח’זימה לא ידע לגלות מי היה מושיעו
ומצילו בצר לו, כי אמר הח’ליף: לו ידעתי מי הוא
כי אז הייתי גומל לו טובה תחת הטובה אשר עשה
עמך להצילך, כי נדיבי לב כאלה ראויים לתגמול.
ועתה – הוסיף הח’ליף לאמר – הנני חפץ גם אני
להראות לך אותות שמחתי על אשר נצלת מכף
אויבך – העני, והנני ממנה אותך לאמיר על חצי אי
ערב תחת עכרמה אל פ’יאץ' המושל. והחליף נתן
בידו מכתב-מנוי לעכרמה. וישתחו ח’זימה
לפני הח’ליף ויודה לו על חסדו עמו, ויפן ויצא
מעם פניו וישב ארצה ערב.

ויהי כבואו וישלח את-מכתב הח’ליף לעכרמה ביד
ציר מיחד, ויחרד עכרמה לפקדת הח’ליף וימהר אל
ח’זימה לקבל פניו יחד עם להקת שריו ומרעיו,
וירד עכרמה מעל כסא אמירותו ויהי ח’זימה
למושל תחתיו.

ויהי כעלותו על כסאו וישאל את-עכרמה למסר
חשבון האוצר וימסר עכרמה חשבון, אבל אהה!
וח’זימה מצא את-החשבון לא לפי רצונו, באמרו, כי
עכרמה הוציא הוצאות מיתרות ללא צרך, ויצו
וישימו את-עכרמה בבית-הסהר וגם אסרהו בכבלי
ברזל. ויהי עכרמה בבית-הסהר חדש ימים ויחל
ויפל למשכב ויהי בכל-רע.

ותרא אשת עכרמה את-כל-אשר עשה ח’זימה
ואת-עכרמה בעלה כי ברע הוא, ותקרא אליה אחת
מאמהותיה והיא חכמה מאד. ותאמר לה: לכי אל חצר
ח’זימה האמיר והגידי כי דבר נחוץ לך אליו ורק
אליו, והיה כאשר יתנו לך לראות את-פני האמיר,
והגדת לו בלחש לאמר: הזה הוא גמולך ל“ג’אבר
עת’ראת אל כראם” על כל-הטובה אשר עשה לך, כי
אסרת אותו בכבלי ברזל?!

ותעש האמה כדבר גברתה. ויהי כשמע ח’זימה
את-דבריה ויתחלחל מאד למשמע אזניו, ויקרא:
היתכן? האם עכרמה זה הוא הוא “ג’אבר עת’ראת אל
כראם” מושיעי ומצילי?! – לא יאמן כי יספר!
וימהר ויתן22 צו להזמין אליו כרגע את-כל
שרי האמירות וגדוליה, ויהי כבואם ויאמר אליהם:
אדוני! אנכי חפץ לבקר היום יחד עמכם את-בית
הסהר ולהתחקות על שרשי האסירים הנמצאים שם,
וילכו.

ויהי כבואם וישאל האמיר את-שר בית-הסהר
להובילו אל התא אשר עכרמה אסור שם, וימלא השר
את-פקדתו וירא ח’זימה את-עכרמה והנה פניו
נפלו מאד, והוא מוטל על מחצלת קנים ערמה וכבלי
ברזל כבדים על ידיו ועל רגליו וכל-חזותו מעוררת
זועה. ותכהינה עיניו מראות ויגש אליו
בהתרגשות, ויכרע על ברכיו לפניו ובכופפו את
ראשו נשק את-עכרמה בראשו ויקרא: קומה, עכרמה!
קומה, “ג’אבר עת’ראת אל כראם”! אויה לי כי עשקתיך
וגם עניתיך וגם אסרתיך חנם, ואתה ידידי מצילי
ומושיעי בעת צרתי! אכן אתה אציל הרוח ונדיב הלב
הצדיק ואני כפוי הטובה הרשע! וירא עכרמה,
ויראו גם כל מלויו ויתמהו כלם כי לא ידעו מה
אתו, ויחשבוהו לאיש אשר דעתו נטרפה עליו
פתאם.

ויהי כי הגיד להם ח’זימה את-פשר הדבר וגם ספר
להם את-מעשי-החסד אשר עשה עכרמה עמו בצר לו,
וכי על ידו ובסבתו הגיע לגדלתו ויעמדו כלם
כנדהמים, כי לא האמינו למשמע אזניהם, ויקראו
כלם פה אחד ויאמרו: אכן אין אללה מבלעדי
אללה, ואין כעכרמת אציל-רוח ועושה צדקות.

וימהר האמיר ויתן צו להוריד את-כבלי הברזל מעל
עכרמה ולשים אותם בידיו הוא וברגליו, אבל
עכרמת קרא ויאמר: מה אתה עושה, אדוני?!

ויאמר ח’זימה: כאשר עשיתי לך כן יעשה לי, כי
כן נאה וכן יאה לכפוי-טובה כמוני ואין כפרה
לעוני הגדול, כי אם בסבלי את-הענויים ההם אשר
ענית בהם אתה על ידי!

אבל עכרמה וכל הנצבים על האמיר משריו
ומגדולי האמירות קראו לאמר: אל, אדוננו האמיר! לא
נתן! כי הנה לא בצדיה וברע לב עשית את אשר
עשית לעכרמה, כי אם למען מלא חובת תפקידך
עשית, וכונתך היתה רצויה, ואללה הטוב הבוחן
כליות ולב הוא יודע את-האמת והוא יסיר עונך
מעליך, וחטאתך יכפר –ולא נתנו לח’זימה לעשות
כאשר חשב.

ויצו האמיר ויסירו את-בגדי כלאו מעל עכרמה,
וילבישוהו בגדי כבודו, וירכב עכרמה על
האתון אשר הוכנה למענו, וילכו כלם אל בית
ח’זימה. וימהר ח’זימה ויקח את-עכרמה אל
בית-המרחץ ויטפל בו בעצמו לרחצו ולטהרו,
ואחר סעדו את-לבם כלם יחד, ח’זימה ועכרמה וכל
השרים וגדולי האמירות, על שלחן האמיר, ותגדל
השמחה מאד.

ויהי כאשר אמר עכרמה ללכת לביתו ויאמר לו
ח’זימה: אדוני עכרמה! עמך אלך ועד בית מגוריך
אובילך ושם אבקשה סליחה מאת אשתך הטובה, כי
יותר מאשר אני בוש ממך אתה, אני בוש מאשתך,
ולא אזוז משם עד אשר תשמענה אזני בקרא אשתך
אלי מאחורי הפרגוד23 לאמר: סלחתי
כדבריך!

ויהי כן כאשר אמר, וכשמע ח’זימה מפרש יוצא מפי
אשת עכרמה מאחורי פרגודה לאמר: סלחתי! קפץ
משמחה ויקרא לאמר: יברכך אללה, אשה עדינה!
אכן הטיבות אשר עשית לשלח אלי את-אמתך לפקח
את-עיני להנחותני בדרך אמת, ולהצילני מרדת
שחת ככפוי-טובה וכבוגד. ובטרם הפרד ח’זימה מעל
עכרמה, קרא ויאמר אליו: עכרמה! שבוע ימים תנוח
בביתך מכל-העמל והרגז אשר סבלת, ואחר נסוע
נסע יחד אל הח’ליף אדוננו למען בקר אותו, ולמען
קבל פניו, כי אדיר כל חפצי הוא להציג לפניו
את-האיש אשר הוא מבקש להעריכו ולהיטיב עמו,
אותך ידידי “ג’אבר עת’ראת אל כראם”.

ויספר לעכרמה על-דבר פגישתו הראשונה עם החליף
בארץ פלשת, בטרם התמנותו לאמיר.

וישתחו עכרמה לפני הח’ליף ויאמר: קטנתי
אדוני הח’ליף, מכל אותות החבה שהואלת להראות
לי, והנני מבטיחך כי שרת אשרתך באמונה
ובכל-כחי עד יומי האחרון, ואת-ח’זימה אבקש
להשאירו בתפקידו אשר כבדתו בו, כי אין עיני
צרה בו חלילה! להפך, אני שמח מאד לתת ידי עמו
מעתה ולעבוד עמו יחד לטובת ארצנו וממלכתנו
ולהיות לעזר לאדוננו הח’ליף ואמיר המאמינים,
ינון שמו לעד.

וישתחוו שניהם, עכרמה וח’זימה, לפני הח’ליף
בענוה ויצאו לדרכם בשלום.

(ת’מראת אל אוראק ללחמוי)


ט: אברהים בן שלימאן בן עבד אל מלך


אמר אברהים בן שלימאן בן עבד אל מלך: כאשר
הגיעה ח’ליפות בני אמיה אל קצה ואת-מקומה ירשו
בני עבאש, נחבאתי אנכי מפני חמת בני עבאש
ככל אשר עשו רבים מבני שבטי.

ויהי כאשר ארכו ימי מחבואי ותקץ נפשי בחיי
ואחפש דרכים להרצות אל אבו אל עבאש אל שפ’אח
הח’ליף ואמצאן, ויתן לי הח’ליף חנינה וגם
כבדני כבוד גדול ואהי מרואי פניו כל-הימים.

ויהי היום ויגד לי הח’ליף לאמר: אברהים! עיף
אנכי היום ואני רוצה לשמוע ספור מלא ענין אשר
יסיח דעתי, ולכן אם יש לך מה לספר מקורות ימי
חייך בימי מחבואך אשר ישעשעני – ספר
ואשמעה!

ואמר אליו: השתחויתי, אדוני הח’ליף, יש לי לספר
לך מקרה מוזר אשר קרני בימי מחבואי, אשר על ידו
נוכחתי לדעת מה-גדולים חקרי לב האדם,
ומה-נפלאים מעשי-נדיבים ואצילי-הרוח.

ואספר אליו כדברים האלה לאמר:

באחד הבתים אשר בעיר “חירה”24 נחבאתי,
והבית עמד על אם הדרך, ויהי היום ואנכי
מתהלך על גג הבית לרוח היום ואביט למרחוק
וארא והנה דגלים שחורים25 יוצאים מ“כופה”
ופני נושאיהם חירתה, ואמר בלבי: מי יודע אם לא
למעני באים הדגלים לחירה למען גלות עקבותי
לרצחני נפש?! ויגדל פחדי למאד, ואמהר
להתחפש ואברח עירה כופה.

ויהי כהגיעי אליה ואהי כנבוך, כי לא ידעתי שם
כל מכיר וגואל למען מצא לי מחסה בצל קורתו,
ואתהלך כה וכה כאובד עצות, והנה נראה לעיני
מרחוק שער גדול ורחב-ידים, ואשים פני אל השער
לראות מה-שם? ובבואי ראיתי והנה איש נכבד
ויפה-תאר רוכב על סוסה דוהרת בא עד הרחבה אשר
ממול לשער הגדול,ועמו להקת אנשים גדולה אשר
חזות פניהם ענתה בם, כי מקרובי האיש המה ומבאי
ביתו, ויהי כרדתו מעל סוסתו ויראני וישאלני
לאמר: מי אתה ומה-לך פה?! – ואען ואמר: אדוני! גר
אנכי בעיר הזאת וזה עתה באתי אליה, ואנכי מחפש
לי מקום-מחסה לנוח בו ולתת מרגע לנפשי
הנהלאה והנדחה הבורחת מפני רודפיה
המבקשים לספותה.

ויאחזני האיש בידי ויביאני אל ביתו וייחד לי
חדר יפה ויאמר אלי: פה תשב במנוחה שלמה
וכל-אשר תאוה נפשך יתנו לך, לא יחסר לך דבר.
ואחר נפרד ממני מבלי שאל אותי דבר וחצי דבר.

ויהי כן כאשר אמר האיש, ואשב בביתו ימים רבים,
ויאכילוני וישקוני ביד נדיבה וגם מלבושי-הדר
הלבישוני וכל אשר שאלתי מהם לא מנעו ממני.

בבקר בבקר יצא האיש עם להקת מלויו וכלם
רוכבים על סוסים דוהרים, ורק בצהרים בצהרים
בשעת הסעדה שבו הביתה ויאכלו וישתו
וייטיבו את לבם, ואחר הסיחו את-דעתם בשיחות עד
שעה מאחרת בלילה. ככה נהגו יום יום.

ויהי היום וימלאני לבבי לגשת אל בעל-הבית
ואמר אליו: הרשני נא, אדוני, ואשאלך: למה אתה
יוצא את-הבית יום יום ומה-מגמתך בלכתך? ויען
האיש ויאמר: אבי – עליו התפלה והשלום – נרצח
על-ידי איש בליעל בשבועות האחרונים, ורוצחו
הוא אברהם בן שלימאן בן עבד אל מלך,
והשמועה הגיעה לאזני לאמר: נחבא אברהים רוצח
אביך בעיר חירה הקרובה, ועל כן אני יוצא יום יום
למען גלות עקבותיו ולמען נקם בו נקמת דם אבי
השפוך.

ויהי כשמעי את-דברי האיש ואתפלא מאד למשמע
אזני, וחלחלה אחזתני ואשוב ואשאל: ומה-שם אביך
כי אדעה?! ויהי כהזכיר האיש את-שם אביו, וארא כי
אכן אני רוצחו וכי המקרה העור והמוזר הנחני
ביתה אויבי בנפש המבקש להרגני, ויחר לי מאד,
ואמר בלבי: אכן אין מפלט ומנוס מפני המות,
ורגלי-האדם הן ערבות לו להובילו עד מקום מותו;
ומרב כעסי וחרדת לבבי החלטתי לגלות
לאיש-ריבי קשט דברי אמת, ויהי מה.

ואפן אל האיש ואמר: אדוני, מיטיבי ואיש חסדי!
אתה הואלת בטובך להביאני בצל קורתך,
ולארחני בנדיבות-לבך, ועל כן גם אני מצדי
הנני רואה חובה לעצמי לעזור לך בהשגת מבקשך,
הוא איש חרמך, למען יבוא בכפך ורצחתו נפש,
ונקמת בו נקמת אביך המת.

ויבט האיש בתמהון וישאלני: ואיככה זאת? ואען
ואמר נקל הדבר לעשותו, ולא ידרש ממני כל עמל
וטרח. ויוסף האיש וישאלני בסקרנות: אבל באר
דבריך, אדוני, ואדעה!

ואמר אליו: אני מבקשך! אני רוצח אביך!! אני
אברהים בן שלימאן בן עבד אל מלך, ועתה הנני
בידך לעשות בי כרצונך, להרגיע רוחך.

ויחיך האיש לדברי, כמסרב להאמין, ויקרא: אבל
מה-לך כי מאסת בחייך, ותבחר לך את-דרך
המות? אין זאת כי מסבות הזמן הן בעוכריך, הן
הרחיקוך ממולדתך, מביתך וממשפחתך, ולכן
גבר היאוש בלבך עד הציגך נפשך למות.

ואקרא לאמר: חי אללה כי לא ולא, וכי רק אמת יהגה
חכי! אנכי רוצח אביך כאשר הגדתי, וביום
פלוני, ובמקום אלמוני רצחתיו, והנה הקרה אללה
אלהיך לפניך, ואתה שים ידך על אויבך ועשה בו
כרצונך, אל תירא!

ויהי כשמע האיש את-דברי, ובהוכחו, כי אמת
בפי, על פי האותות אשר נתתי, ויתאדמו פניו
ויחורו חליפות, ועיניו בערו כלפידי אש מכעס,
ויורד ראשו ארצה וישך בשרו בשניו, ויעמק
חשוב במשך רגעים מספר, ואחר הרים ראשו
ובפנותו אלי קרא לאמר:

– אל אלהי הרוחות הוא יקם נקמת אבי בך, כי אל
נקמות הוא, ואני ידי לא תהיה בך להרע לך, כי הלא
אורחי אתה. ועדי באת למען הבטיח חייך, ולמען
הציל נפשך ממות. דרך ערביים דרכי,
והערביים הלא הם נאמנים לאורחיהם ולשכניהם עד
מסירות נפש. ורק אחת אני דורש מעמך אותה אבקש,
צא כרגע מביתי, ואל תביאני לידי נסיון, כי יצר
לב האדם רע מנעוריו ולא יוכל עצור בעדו לארך
ימים.

ובדברו פתח כיסו ויושט לי אלף דינרי זהב,
ויאמר לי: לך-לך לדרכך בשלום, והכסף הזה
אשר אנכי נותן לך יהי לך למחיה בדרך נדודיך עד
אשר יביאך אללה למקום מנוחתך אל ביתך ואל
משפחתך, צא ואל תאחר!

ואתנפל לרגליו, ואשקן מרב התרגשות ואקרא:
אכן מי כמוך בנדיבי הרוח בן אצילים! יהי אללה
בעזרך, ויתן שקט ושלוה לנפשך ויורשך
גן-עדן אחרי מותך והושיבך בצל צדיקי עליון,
ובצל כנפי נביאנו מחמד – עליו התפלה והשלום –
אמן ואמן!

ועתה – הוספתי ואגיד לו, ואני כורע לרגליו – די
לי כי היתה נפשי לי לשלל, יהי כספך לך, כי לי
אין צרך בו, ואתה שלום וכל אשר לך שלום.

וילוני האיש עד גבול אחזתו, ויפרד ממני ולא
יספתי לראותו עד היום.

(אל-אתלידי)


בני עבאש (760–1255)

א: אלמנצור בונה בע’דאד (בגדד)26 (754–775 לספה"נ)


ואלמנצור – החליף השני לבית עבאש – ירש את-כסא
אחיו אל-שפאח27 האכזרי (754 לספה"נ), ויהי אלמנצור
מלך זהיר ונבון-לב, אבל יחד עם זה היה גם קנאי
ואכזרי עד למאד כאחיו אשר לפניו. הוא אהב מאד
את-חכמי דורו ואת-משורריו ויהי עליהם למגן ברוח
ולסעד בחמר, ויהי גם בעל זכרון נפלא אשר לא
היה כמוהו לפניו, ומדי שמעו שיר משורר או משל
ממשל רק פעם אחת וזכר אותם מלה במלה וחזר
עליהם גם אחרי עבר זמן מבלי החסיר אף אות. ויחן
אותו אללה גם בעבד אשר אם שמע מה-ששמע
פעמים ונחקק הדבר במחו וגם בשפחה אשר אם
שמעה מה-ששמעה שלש פעמים וחזרה עליו אף היא
בדיקנות מפליאה.

ויהי זה דרך אלמנצור תמיד להגיד לכל-משורר אשר
סר אליו לברכו או להללו בשיר כדרך הערביים
בימים ההם: שמע נא, משורר נכבד! בקראך לפני
את-שירך וראיתי אם לא יוכל איש לחזר עליו מלה
במלה בדיוק נמרץ, והיה זה לאות כי שירך לך הוא
ואין לאחרים חלק בו, ואז אשקל את-הגליון אשר
שירך כתוב עליו ונתתי לך משקלו דינרי זהב, ואם
יחזר איש עליו כמתכנתו, והיה זה לאות כי גנוב
הוא עמך, ויצאת מלפני חנם אין כסף.

וייראו המשוררים מאד מפני אלמנצור, כי מדי
בואם לקרוא את-שיריהם לפניו חזר הוא עליהם בדיוק
נמרץ בשמעו אותם בפעם הראשונה, ואחריו שר
אותם גם עבדו אשר שמעם פעמים, ואחרי העבד
חזרה עליהם גם השפחה בשמעה אותם שלש פעמים.
ויצאו כל-המשוררים מלפני אלמנצור בבשת פנים
בהתפשם כגנבים.

ויבוא דבר המלך עם המשוררים עד אל-אצמעי, והוא
מגדולי הדור ומחכמיו, ויאמר אל-אצמעי לנקם
את-נקמת אחיו המשוררים מאת המלך ויחבר שיר ארך
קשה-המלים וכבד-המשקל, ויחק אותו על עמוד
שיש גדול ויכרך את-העמוד במטלית בד
ויעמיסהו על חמורו ויתחפש וילך לו אל חצר
המלך, והמלך לא הכירו. ויהי כי חזר המלך גם
באזני אל-אצמעי על התנאים, אשר על פיהם הוא נוהג
לשמוע את-שירי המשוררים, ויאות לו אל-אצמעי
ויאמר: השתחויתי, אדוני המלך, יהי כן כאשר
אמרת.

ויהי כי העמיד המלך את-עבדו ואת-אמתו לפניו
כדרכו, וישר אל-אצמעי את שירו והפעם אהה!
בכל מאמצי המלך לא יכלה אזנו לקלט
את-כל-השיר, כי קשה הוא ממנו. ויודה המלך
לאל-אצמעי ויאמר: אכן משורר בחסד עליון הנך,
ושירך לך הוא, ועתה הוציאה נא את-הגליון אשר
עליו כתבת אותו ושקלנוהו ונתתי לך משקלו
דינרי זהב כאשר הבטחתי.

ויאמר אל-אצמעי: השתחויתי, אדוני המלך, שכוח
שכחתי את-הגליון על-יד שער ארמונך בתוך
השקים28 אשר על גב-חמורי, ועתה אמהרה נא
ואביאנו אליך. ויאמר המלך: לך!

וילך אל-אצמעי ויבא את-עמוד השיש הגדול
הכרוך במטלית ויפתחנו ויציגנו ערם לפני
המלך, ויקרא לאמר: אדוני הח’ליף! אבי, עליו
התפלה והשלום, מת עני ואביון ולא השאיר לי
אחריו כל-ירשה זולתי עמוד השיש אשר לפניך,
ויהי כי לא היה בידי כסף לקנות לי ניר ואחק
את-שירי לך, אדוני “היקר במלכים”, בחפץ היקר
לי מכל בחיים – בעמוד השיש הזה אשר לפניך,
היא ירשתי היחידה מאבי.

וישתומם המלך למראה, ויחר לו מאד על ערמת
אל-אצמעי, אבל הוא נשך בשרו בשניו ויהי
כמחריש, וגם נתן צו לשקל את-העמוד בדינרי זהב
ויעניקם למשורר כהבטחתו.

ולמן היום ההוא לא הוסיף עוד הח’ליף לעשות את אשר
עשה עם המשוררים, כי ראה כי נגלתה ערמתו,
ותחבולתו נודעה ברבים.

(חלבת אל כמית לאל-ניאג’י)


ב: אל-מנצור והתעאלבי


ויהי היום ויבוא המשורר אל-תעאלבי אל ארמון
אל-מנצור ויאמר אליו: השתחויתי, אדוני הח’ליף,
חברתי שיר לכבודך, הרשה נא לעבדך לקראו
לפניך, ויאמר המלך: קרא.

ויהי ככלות המשורר לקרוא את-שירו לפני הח’ליף,
ויאמר אליו הח’ליף: הגידה נא לי, ידידי המשורר,
מה טוב בעיניך, השלש מאות דינרי זהב מאוצר ממוני
במחיר שירך, או שלשה דברי חכמה מאוצר חכמתי?
ויהי כי אמר המשורר למצוא חן בעיני הח’ליף ויען
ויאמר: טובים לי שלשה דברי חכמה מתמידים
ונצחיים, משלש מאות דינרי זהב ארעיים עוברים.
ויאמר המלך: צדקת מאד, חביבי המשורר, ועתה
הסכת ושמע:

“בבלות בגדך מרב ימים – אל תתקן קרעיו בטלאי
בד חדשים, פן יכער מראהו, כי החדש והישן הם
שני הפכים”.

– חבל, אדוני המלך – קרא המשורר בהתרגשות – על
מאת הדינרים שהפסדתי על “חכמה” ראשונה זו.

ויוסף הח’ליף בצחוק על שפתיו ויאמר: “ובסוכך
מעתה זקנך בשמן המור בשעת סריקה, אל תוסף
לסוך אותו מתחתיו פן יכתים השמן בגדיך”.

– אויה! – קרא המשורר שנית בהאנחו – חבל עוד יותר
על מאה הדינרים השניים אשר הפסדתי גם בעד
“חכמה” שניה זו.

– ועתה – מהר המלך להוסיף – הטה אזנך ושמע גם
את ה“חכמה” השלישית.

– אל נא, אדוני המלך – קרא המשורר בהתלהבות –
תהי נא “חכמתך השלישית” לך לבדך ולי דין
השתים, ומאת הדינרים האחרונים אשר נשארו
לפלטה!

ויצחק הח’ליף לדברי המשורר, ויפן אל פקיד
אוצרו ויאמר: מלא רצון המשורר כרגע, והוסף על
מאת הדינרים עוד ארבע מאות אחרים והיו לו לנחם
חלף הצער אשר הסבו לו שתי חכמותי.

וישתחו המשורר לפני הח’ליף ויאמר: חי נפשך,
אדוני המלך! כי חכמתך האחרונה עולה בערכה על
השתים הראשונות!

(אלמסעודי על-פי קלוד פילד)


ג: אבו ג’עפר אל-מנצור


אמר אלע’זאלי: הח’ליף אבו ג’עפר אל-מנצור הלך
פעם להשתטח על קבר הנביא מחמד כדרכו מדי
שנה בשנה, ויהי כסובבו בבקר בבקר מסביב
לקבר כמנהג החוגגים29 וישמע קול קורא מפנת
כפת הקבר לאמר:

– אללה אלהי החסד והרחמים, שמע נא לקול תפלת
עבדך הקורא אליך ממקום קדוש זה, והעבר מעל עם
ערב את-עושקיהם ואת-חומסיהם ואת כל-לוקחי השחד
הרשעים אשר בהם, כי רבה רעתם בארץ ואין עין
רואה ואין אזן שומעת! אהה! אלהי האלהים ואדוני
האדונים, נקם נקמתך בהם, ואל תחס עינך עליהם,
כי אל נקמות אתה!…

ויהי כשמע אל-מנצור את-הדברים האלה ויתחלחל
מאד וימהר וישב אל מקום מגוריו וישלח את-אחד
משוטריו אל כפת הקבר ויביאו לפניו את-האיש.

וישאלהו הח’ליף לאמר: שמעתיך מתאונן על העשק
ועל החמס ועל מקח השחד אשר רבו בארץ ועל חסר
ההשגחה על כל-מעשי העול, ולכן הבאתיך הלם
למען תבאר לי דבריך, כי ח’ליף המאמינים אני
כאשר אתה יודע, ואחריות המעשים עלי.
וישתחו האיש לפני הח’ליף, ובאמץ לב מאין כמוהו
קרא ויאמר:

– השתחויתי, אדוני הח’ליף, כן הוא כאשר
דברתי! וממך לא אעלים דבר.

אללה אלהי הרחמים נתנך עליון על כל-“המאמינים”
למען תדאג להם ולצרכיהם, ותחת עשות זאת היתה
כל-דאגתך לקבוץ כספי המסים הכבדים אשר
הטלת עליהם ולא רוחם ותמנה עליהם פקידים
שונים, אשר עינם ולבם רק אל בצעם, ואת-דלתות
ארמונך הם סוגרים בפני העשוקים והנגזלים ואין
נותנים להם לבוא לפניך ולהתאונן באזניך על
כל-הרעה אשר הם עושים להם. דלתותיך פתוחות רק
לפקידיך, ואזניך שומעות רק את אשר יספרו לך הם,
ואל העם האמלל לא תשית לבך, אתה מקרב רק אותם
ואת-העם אתה מרחיק מעליך, ופקידיך יודעים זאת ועל
כן הם מרבים להרע להם, ובזדון-לב ובצדיה הם
עושים מעשיהם הרעים – כי בטוחים הם, כי הדברים לא
יגיעו עדיך, הרעבים והערמים נותנים את-המסים,
והשבעים ועוטי ההוד והתפארת לוקחים אותם
לטובתם ולהנאתם, עיניך אך לקמץ קטן ממשחתי
המדות ומלוקחי השחד, וכל העם כלו עומד וצוח
לפני קיר הברזל אשר הקימו פקידיך בין העם
ובינך, לבלי תת לקול שועתם להגיע עדיך, את
כל-הכנסות האוצר, המקדש לעם, הם גוזלים ואת
שלטונך הם מנהלים, ואתה כחמר בידם לעשות בך
את אשר הם רוצים, ואחריות מעשיהם עליך, ובשמך
המה נקראים, ואתה טחו עיניך מראות את אשר
לפניך. אהה! אדוני הח’ליף! כאשר יבוא איש לצעק
חמס עושקו, ובאו שופטיך וקציניך, והיה אם העושק
הוא מקרוביך והצדיקוהו, והעושקים הם תמיד
קרוביך, או קרובי קרוביך, ואין מוצא, וכן לא יעשה,
אדוני החליף! זוכר אני את-בני אמיה, הם הרשיעו
את-הרשע אף אם היה קרוב להם והצדיקו את-הצדיק אף
אם היה רחוק מהם, כי רק הצדק היה קרובם ורק האמת
נכח דרכם. וזאת עוד, תיר הייתי מעודי ואעבר
ימים ומדינות ואגיע פעם עד ארץ סין – ארץ
הכופרים ועובדי האלילים – ובכל-זאת ראה זה מצאתי
שם: מלכם הכה בחרשות אזנים, ויהי כי נועצו
הרופאים ויחליטו כי אפסה כל-תקוה לרפאותו
ויבך המלך בכי תמרורים, וישאלוהו חכמיו
ויועציו לאמר: מה אתה בוכה, אדוננו המלך, ואתה
הלא תדע דברי חכמים, כי על כל-אדם לקבל
את-היסורים באהבה? – ויען המלך ויאמר: לא על
היסורים, אשר נסיתי בהם, אנכי בוכה, ואבדן
שמיעתי איננו מעציב אותי, כאשר תחשבו, אני
בוכה על אשר לא אוכל מעתה לשמע צעקת דלים
ושועת אביונים. ואם מלך עובד אלילים ומושל על
כופרים כן, אתה, אדוננו החליף ואמיר ה“מאמינים”,
על אחת כמה וכמה!

והיודע אתה, אדוני הח’ליף, מה עשה מלך הסינים?
הוא מחה דמעה מעל פניו, ובהרימו עיניו אל אליליו
אשר לפניו קרא ויאמר: אודכם, אלילי, כי אנפתם
בי ותיסרוני למשפט אך המת לא המתוני, ואם
באזני הפגעתוני, במאור עיני לא נגעתם לרעה,
ועתה זאת אעשה לטובת עמי ואחי, כל אשר יהיה לו
דבר אל המלך מהעשוקים ומהנרדפים, יעטה לו
מעתה מעיל אדם וראיתיו בעיני, וחשתי לעזרתו
והצלתיו מיד עושקיו כח. ויהי כן כאשר אמר
המלך, ולמן היום ההוא לבשו כל-העשוקים אדמים
והמלך יצא יום יום אל רחובות קריה להתבונן בבני
עמו והוא רוכב על פילו וגם הרחיק לכת עד מחוץ
לגבולות העיר, והיה כראותו איש עטוף אדמים
וקראהו אליו וכתב האיש את דבר-ריבו על ספר
והגישהו למלך ושפט המלך בינו ובין איש ריבו
ולא נתן לרשע להשתמש בכחו לרעה! כה יעשה
המלך יום יום.

ועתה, אדוני הח’ליף ובן-דוד מחמד הנביא הגדול,
הרשני נא להוסיף, כי מדרך המלכים לצבר אוצרות
בעולם הזה לשלשה דברים: לטובת בניהם אחריהם,
לטובת השלטון והמלוכה ולטובת הכלל. ואתה אם
לטובת בניך תאסף אוצרותיך, דע כי אין אדם בארץ
אשר יהיה בטוח, כי יוריש הונו לבניו אחריו, כי
הכסף אורח עובר הוא בעולם הזה, היום הוא אצלך
ולמחר אצל אחרים, וטוב טוב לו לאדם להוריש לבניו
מדות טובות ומעשים טובים, מאשר להורישם כסף
וזהב ונכסים; ואם לטובת שלטונך ומלכותך אתה
אוסף, דע כי לא בכסף יגבר שלטון ולא באוצרות
תגדל מלוכה, כי אם במעשי-גבורה, ובעבודה
מסורה; ואם לטובת הכלל אתה אוסף, לא באסף כסף
תיטיב לכלל, כי אם בפזורו, בשמושו הטוב
ובהשגחה פקוחה עליו.

ויבך אל-מנצור לדברי האיש ויקרא: אבל מה עלי
לעשות כעת ולב העם סר מאחרי ויהי כנגדי?
ויאמר האיש: יש דרך להשיב את-לב העם והיא קרובה
אליך מאד, צוה, אדוני, ויפתחו לפניהם דלתותיך
והסירות מעל דרכם כל מעצור שוערים, וכל-שטן
על-ידי פקידים רעים; הטה אזן לקולם ולב לבקשתם,
והרחק עושק וקרב עשוק ואז – היה נא בטוח, כי בוא
יבוא העם אליך בהמוניהם והיית לברכה בפיהם.

ויקרא אל-מנצור אל האיש ויאמר: עשה אעשה
כדבריך, ואללה הטוב יהיה בעזרך. ויתן לו
מתנה יפה וישלחהו, ולמן היום ההוא שנה דרכו
לטובת עמו וארצו.

(אלעז’אלי על-פי אלאתלידי)


ד: אל-מנצור ואמיץ הלב


אמר אחמד בן מוסה: לא ראיתי מעודי אמיץ לב
בגבורים וחכם חרוץ ובעל לשון כאותו האיש אשר
העלילו עליו פעם לפני הח’ליף אל-מנצור כי שמורים
בידו כספים לבני אמיה, ויצו הח’ליף את אל-רביע
שומר ראשו להביאו אליו, ויהי כי הגיד לו הח’ליף
לאמר: שמעתי עליך אומרים כי יש בידך
פקדונות-כספים וכלי-זין לבני אמיה, הוציאם
אלינו ונדעה. ויען האיש באמץ לבב מאין כמוהו
ויאמר: אדוני הח’ליף! הרשני נא ואשאלך: היורש
אתה לבני אמיה, או האם אתה אפיטרופסם? ויען
הח’ליף ויאמר: לא!

וישב האיש וישאל: ומדוע זה אפוא אתה בא אלי
בטענה למסר לך את-הונם ואינך יורשם ולא בא-כחם?

ויורד הח’ליף ראשו ארצה רגעים אחדים, כחושב
מה-לענות, ואחר אמר: אבל הלא תדע כי ח’ליפי בני
אמיה עשקו דלים וירוצצו אביונים – אביוני
המשלמים – ורכושם לא להם הוא כי אם לעם האשלם,
ועליך אפוא להחזירו לאוצר העם.

ויאמר האיש: אבל, אדוני הח’ליף, ומה האות והמופת
אשר לך להוכיח על ידם בעמדנו למשפט כי הרכוש
הנמצא בידי רכוש בני אמיה הוא וכי הם גזלוהו
וגם חמסו אותו מאחרים ככל אשר אתה אדוני הח’ליף
חושד וזאת עוד: הנה מלבד רכוש הכלל היה לבני
אמיה גם רכושם הם, ומאין לו לאדוני הח’ליף כי
הרכוש שישנו בידי הוא רכוש הכלל הגזול, ולא
רכוש הפרט הכשר?

וידם הח’ליף רגעים מספר כי לא מצא מענה, ואחר
פנה אל שומר ראשו אל רביע ויאמר: אכן צדק האיש
בדבריו, ומה-לנו ולו ואין הוכחות ברורות בידינו?

ובפנותו אל הנתבע קרא ויאמר: צדקת, ידידי,
בדבריך, ועתה לא תצא מזה עד אשר תשאל ממני
את אשר תשאל ונתתי לך, כי מצאת חן בעיני
באמץ לבך ובישר טענותיך.

ויען האיש ויאמר: שאלתי ובקשתי, אדוני הח’ליף
היא, כי תואיל בטובך לצוות להביא לפני את-האיש
אשר הביא דבתי רעה לפניך, ואדענו. הנני נשבע
לך, אדוני הח’ליף, כי רק דבה רעה הביאו לפניך
עלי, ואני אין בידי כל-מאומה לבני אמיה, לא כסף
ולא זהב, לא חפצים יקרים ולא כלי-זין, ואם דברתי
מה-שדברתי לפניך, אין זאת כי אם מדעתי כי
ח’ליף מישרים אתה, וכי רק הצדק והאמת נר לרגליך,
וכי רחוק רחוק אתה מכל עול וחמס.

ויתן הח’ליף צו, ויבא אל רביע שומר ראשו
את-מוציא הדבה לפניו, ויהי כראות הנתבע אותו,
ויקרא: אהה! אדוני הח’ליף, והאיש הזה שאל
ממני לפני זמן רב חמש מאות דינרי זהב, ואתנם
לו, וימלט על נפשו, ולא ראיתיו עד הנה.

ויהי כי פנה הח’ליף אל האיש וישאלהו אם אמת
בפי הנתבע, ויען ויאמר: כן, אדוני הח’ליף,
כנים דבריו.

וישאלהו הח’ליף: ומדוע הבאת את-דבתו רעה
לפני, והוא לא חטא לך ועוד היטיב עמך?

ויאמר האיש: השתחויתי, אדוני הח’ליף, עשיתי את
אשר עשיתי ולא רוחי, כי יראתי, כי אמרתי: יבוא
יום וידרש האיש את-כספו במשפט ממני, ואין
בידי לשלמו ומה אעשה וכבודי יחלל אז ברבים?
ועתה הנני בידך, אדוני הח’ליף. אמנם חטאתי,
ואתה עשה בי כרצונך.

ויכעס הח’ליף מאד ויאמר להעניש את-האיש קשה,
אבל איש ריבו קרא ואמר: אל נא, אדוני הח’ליף! אל נא
יחר אפך בו, כי רק מפחדו פן יחלל כבודו עשה
את אשר עשה ולא מתוך כונה רעה, כאשר כן הודה
בעצמו, ולכן סלחה נא לו עונו כגדל חסדך, וגם
אני מצדי הנני מוכן לותר על כספי אשר הלויתי
לו וגם להוסיף עליו חמש מאות דינרי זהב, כי בגללו
זכיתי לעמוד כיום לפניך ולהנות מזיו כבודך
ומנעם מדברותיך.

וישמח הח’ליף לדברי האיש ולרחב לבו ויאמר:
אכן איש טוב וחכם אתה וחכמתך תאיר פניך, ולכן
אתה ראוי להיות לי ליועץ סתרים ומעתה לא תסור
מלפני כל-הימים.

(אלאתלידי)


ה: אל מהדי אבן אבו ג’עפר אל-מנצור (775–785 לספה"נ)


ואל-מהדי הח’ליף השלישי לבית עבאש, והוא ירש
את-כסא אביו אבו-ג’עפר אל-מנצור (774 לספה"נ), ויהי
אל-מהדי נדיב לב מאין כמוהו, ובמשך זמן קצר אחרי
מלכו פזר את-כל-הרכוש הגדול אשר ירש מאביו.

בימי ילדותו נתנהו אביו בידי מורה משכיל וחכם,
שרקי אבן קוטאמי שמו, וילמדהו המורה דעת
תורת האשלם על בריה, וגם מהאגדה והמסורה לא
משך ידו, לא היה דבר אשר לא למדו. ויחכם
אל-מהדי מאד ויצא שמו לתהלה בארץ ערב
בחכמתו, ובתבונת-לבו.

ויהי היום ויפן אל-מהדי אל מורהו ויאמר אליו:
מורי ורבי! רוח רעה תקפתני היום לא אדע שחרה,
ולכן זאת בקשתי מלפניך: ספר נא לי ספור
מבדח, אולי תסור עצבותי ממני ותברכך נפשי.
ויאות המורה לדבריו ויספר כדברים האלה לאמר:

מלך היה בעיר חירה עביד אללה שמו, ולמלך
שני ידידים נאמנים אשר אהבם מאד ונפשו היתה
קשורה בנפשם, ולא נפרדו הידידים מעל המלך
יומם ולילה, וגם לוה לווהו בכל אשר הלך. ולא
עשה המלך קטנה או גדולה בטרם התיעץ עם שני
ידידיו.

ויהי היום בהסב המלך אל שלחנו עם שני ידידיו
לאכל לחם-הצהרים, וירב לשתות מן היין הישן
אשר לפניו וישכר, ובשכרותו שלף חרבו
מתערה ויתנפל על שני ידידיו היושבים אתו
לבטח וירצחם נפש, ואחר שכב לישון, ויישן
וירדם ותרדמתו כבדה עליו מאד.

ויהי כי פג יינו מעליו ויעור משנתו וידע המלך
את אשר עשה להרג את-שני ידידיו הנאמנים החפים
מפשע, ויצר לו מאד, וירב תאניה ואניה עליהם
וגם מנע נפשו ימים מספר מכל-מאכל ומשקה
ומכל-תענוגות מלכים וימאן להתנחם על ידידיו כי
אינם, וישבע כי לא יוסיף עוד להביא כל-יין
וכל-משקה משכר אל פיו כל-ימי חייו. ולמזכרת
ידידות צוה המלך ויקימו שתי מצבות-אבן גדולות
ונהדרות על קברי ידידיו אשר לא היה כמוהן ליפי,
ויקרא להן “הנאהבות והנעימות”, זכר לשני
ידידיו “הנאהבים והנעימים” בחייהם ובמותם לא
נפרדו. ויתן המלך צו לאמר: כל העובר על יד
המצבות, עליו לקד ולהשתחוות לפניהן ולנשק
אבניהן ביראת-הכבוד, והאיש אשר יעז לעבור על
מצותי אחת דתו למות ורק זכות זאת תנתן לו לשאל
שתי שאלות לפני מותו אשר תמלאנה כרגע.

ודבר המלך בימים ההם כדבר האורים והתמים,
ולכן לא נועז איש לעבור על המצבות מבלי קדה
והשתחויה לפניהן, ותהיינה המצבות גם לסמלי
קדשה בעיני כל עובר ושב ימים רבים.

ויהי היום ויעבר דרך שם רוכל עני והוא נושא על
גבו משא לעיפה, חבילת בדים גדולה וכבדה
וממעל לה פטיש-ראשים30 עץ. ויהי כי לא
השתחוה לפני המצבות כדרך העוברים
ויתפשוהו השומרים אשר על המצבות ויביאוהו
לפני המלך. וישאל אותו המלך: מדוע אתה עובר
על מצותי ולא השתחוית לפני המצבות? ויען
הרוכל ויאמר: אל נא באפך, אדוני המלך, שקר
בפי השומרים! אנכי מלאתי את-מצותך וגם
השתחויתי.

ותעל חמת המלך מאד על תשובת האיש ומבלי
העמיק חקור קרא: מות תמות, בן בליעל! אתה
השקרן ולא השומרים! ויצו להתיז ראשו מעליו
כרגע.

ויגשו השומרים למלא את-דבר המלך ויגידו
לאיש לאמר: שאל שתי שאלותיך בטרם תמות
ונמלאן, כי מצות המלך היא לאמר: זכות נתונה לכל
יוצא להרג לשאל שתי שאלות לפני מותו. ויהי כי
ראה האיש כי אין מפלט לו מן המות ויקרא לאמר: זאת
שאלתי הראשונה להכות את-המלך על קדקדו
מאחוריו מכה אחת בפטיש-הראשים אשר בידי.

ויתמהו השומעים על שאלתו וגם המלך הביט עליו
בעינים סקרניות, כי חשבו למהתל. אבל בראותו
כי הוא עומד על שאלתו, נסה להעבירו על דעתו
באמרו: הלא טוב טוב לך לשאל ממני לדאג
לבני-ביתך אחריך ולספק להם צרכיהם מאשר
להכותני מכה אחת בפטיש אשר אין לך ולא לבניך
אחריך מאומה אחריה. אבל האיש לא שעה אל המלך
ולא אבה שמוע לדבריו, ויעמד על שאלתו בכל
תקף.

אז שאל המלך בעצת שריו ויועציו כדת מה-לעשות.
ויענו לו היועצים ויאמרו: אדוננו, המלך, לעולם
יחיה, האמנם תעשה את-פקדתך פלסתר, ואתה,
אדוננו המלך מחוקקה, ואם תהיה אתה הראשון
להקל ראש כנגדה, איככה זה יכבדוה אחרים?!

וינסו השרים והיועצים לבוא גם הם בדברים עם
הרוכל וגם הציעו לו עד חצי המלכות בשם המלך
ולא קבל. ויכנע המלך לשאלה ויפן ערפו
לרוכל למען יכהו, ויעש הרוכל כאשר אמר, ויך
בפטישו על קדקד-המלך בכל כח זרועו ותדהם
המכה את-המלך, אשר נפל ארצה כרגע וכל עוד
נפשו בו.

ויבהילו שרי המלך ויועציו את-הרופאים, אשר
בעמל רב השיבו את-המלך לתחיה וחושיו בל עמו,
וישכיבוהו במטתו ומחלתו אנושה עליו ולא על
נקלה עלה בידם להחלימו, כי ששה חדשים רצופים
שכב המלך חולה וכל-מאכל לא בא אל פיו זולתי מעט
חלב ומעט מים חיים, אשר השקוהו השומרים על
מטתו פעם בפעם כף כף.

ויהי כעבר ששת החדשים ויזכר המלך את-הרוכל
ואת אשר עשה לו ויצו למהר להרגו לנקם בו
נקמתו.

ויהי כי הוציאו את-האיש להרגה ויאמר האיש: הלא
שתי שאלות שואל כל-איש בטרם מותו ואני רק
שאלה אחת שאלתי. ויענו הרוצחים לתביעתו וגם
הביאו את-הדבר לפני המלך.

ויבהל המלך למשמע אזניו ויקרא: ומה שאלתו
השניה? ויען האיש ויאמר: גם הפעם אני רוצה
להכות את-המלך על קדקדו. ולא יכלו השרים
ויועצי המלך גם הפעם להזיזו מדעתו בכל
הפצרותיהם והצעותיהם, ויהי המלך בכל-רע,
וייעצו החכמים את-המלך גם הפעם לאמר: קדושה
היא מצות המלך בעיני העם ואין לבטלה, אף כי
בנפש המלך היא.

ויהי כי ראה המלך כי כלתה אליו הרעה מאת הרוכל
וישם אל-הערמה פניו, ויצו להבהיל את-הרוכל לפניו
ויפן אליו וישאלהו: אבל, ידידי הרוכל, הזכר
תזכר את אשר אמרת לי ביום המעשה בהציג
השומרים אותך לפני? ויאמר הרוכל: זכר אזכר,
אדוני המלך. וישב המלך וישאל: ומה היו
דבריך? הגידה נא אותם ואשמעה! ויאמר הרוכל:
הגדתי לך כי שקר ענו בי שומרי המצבות לאמר:
לא השתחויתי, כי השתחויתי. וישאל המלך
בשלישית: האמנם? ויאמר הרוכל: הלא כפוף תחת
כבד משאי הייתי בעברי לפני המצבות – היש
השתחויה גדולה מכפיפה?

ויאורו פני המלך בשמעו את-דברי הרוכל
ויאמר: אכן, “הפזיזות מעשה שטן הוא” ו“הכעס
והגאוה מביאים את-האדם עד שערי מות” – יאמר אללה
בספרו הקדוש. גם הנביא שלימאן – עליו התפלה
והשלום – אומר: “כעס בלב כסילים ינוח”. ועתה
אתה הצדיק, ידידי הרוכל, באשר עשית במלאך
את-מצות מלכך, ושומרי המצבות הרשעים, ואתך
הסליחה על אשר מהרתי לחרץ משפטי עליך. מראי
פני תהיה מעתה וגם אעשירך עשר רב חלף הרעה
אשר עשיתי לך בפזיזותי.

(מרוג' אל-ד’הב ללמסעודי על-פי קלוד פילד)


ו: אל-מהדי והבדוי


ופאיקה בת עבד אללה דוד אל-מנצור מספרת
כדברים האלה לאמר:

ויהי היום ויחזר אל-מהדי ממסע תענוגות אשר
עשה בעיר ענבר אשר בפרס וישמע אל ראבי אחד
מרואי פניו וימהר לבוא הארמונה לקבל פני מלכו.

ויהי בשעת השיחה ויוציא אל-ראבי מחיקו מגלת
עור ובגוללו אותה לעיני המלך הגיד לאמר: אדוני
אמיר המאמינים, בעברי היום ברחוב לבוא אליך
פגשתי בבדוי, ובידו מגלה זו, אשר בהתהלכו
הרים אותה לעיני העוברים וגם קרא בקול לאמר:
הידעתם כל-עוברי דרך מי הוא זה אל-ראבי ואיה זה
מקום מגוריו ואמצאנו? המגלה הזאת חותם אמיר
המאמינים עליה, והיא נמסרה בידי להובילה
לאל-ראבי שלישו, וזה לי ימים מספר אשר אנכי
מחפש את-אל-ראבי ואיני מוצאו, ועתה מי בכם ירא
אללה אשר ינחני למקום מגוריו והיתה משכרתו
שלמה גם מעם אללה הרחמן והרחום וגם מעמי אני
עבדכם בן אמתכם.

וכשמעי אותו קורא נגשתי אליו ואתבונן אל
המגלה, וארא והנה היא כתובה בפחם מלים אחדות
וחותמך אדוני המלך עליה, ואשאל את-הבדוי על
פשר הכתוב במגלה, ולא ידע לענות באמרו:
אינני יודע קרוא, ורק חזור חזר גם לפני על
הדברים אשר קרא באזני כל-העוברים והשבים,
ואשתומם למראה ואמר אל הבדוי: תנה
את-המגלה על-ידי, כי אני אני הוא אל-ראבי אשר
אתה מבקש, ויהי כי לא אבה שמוע בקולי וגם
הביט בי בעינים חושדות, וימהרו אנשים מבין
העוברים ויעידו כי אמת בפי, וימסר הבדוי
את-המגלה בידי, ואבוא אליך, והוא מחכה בשער
המלך, ועתה הואילה נא, אדוני ומלכי, לפתר חידה
מוזרה זו, ותברכך נפשי.

ויסתכל האמיר במגלה ובחיכו חיוך קל קרא
ויאמר: אכן חידה היא ואני אפתרנה.

לפני שבועות מספר יצאתי עם רואי פני אל השדה
לצוד ציד כדרכי. אנחנו בדרך והנה התקדרו
השמים עבים וערפל כבד כסה את-פני כל ועוד מעט
וגשם חזק נתך ארצה, אשר הטרידנו מאד, ונמהר
ונעל על הסוסים ונשם פנינו הביתה בהריצנו
את-הסוסים בכל-כחנו.

אבל אהה! סוסי אני תעה בדרכו במרוצתו ואני לא
הרגשתי, ורק כעבר שעה פניתי כה וכה וארא
והנה אנכי בתוך יער עבה מלא עצי תמר ואין איש
מרואי-פני עמי, כל גופי רעד מקור כקנה,
והרטיבות חדרה עד לשד עצמותי ואהי אובד עצות.

אז עלה על לבי זכר התפלה אשר אבי ג’עפר
אלמנצור, עליו התפלה והשלום, היה נוהג להתפלל
בשעותיו הקשות, באמרו כי תפלה בדוקה היא, וכי
ירש אותה מאביו מחמד, אשר ירשה מאביו
עבד-אללה אבן-עבאש, ובהרימי עיני השמימה
נשאתי קולי ואקרא:

– אללה אל שדי! אלהי הגבורה והרחמים, אלהי
העליונים והתחתונים ואלהי מלאכי מרום ושדי
שחת, אלהים אשר מידך הכל לנו ואשר תפרש
כנפיך עלינו להגן עלינו בעתות צרה, חוסה נא, רחם
נא על עבדך בן אמתך אל-מהדי בן אבו-ג’עפר אל
מנצור, הקורא אליך לעזרה, כי אין אללה מבלעדיך
ואין צור זולתך, מה אנו ומה כחנו אם אתה תעזבנו?
בך אנו חוסים, ואליך אנו קוראים, אתה מושיענו
ואתה מצילנו מכל-רע, מן האש ומן המים, מן
הרעמים ומן הברקים ומכל-יתר הפגעים הרעים, אתה
מושיענו גם בהגיענו עד שערי מות, אותך האלהים
אנחנו קוראים ואליך אנחנו מתפללים, כי אל חנון
ורחום אתה ומרבה להיטיב.

ויהי אך גמרתי את-תפלתי ואשא עיני למרחוק
וארא והנה אור קלוש נשקף לעיני ממקום קרוב,
ואמהר אליו וארא אהל בדוי ואגש אל האהל
ואקרא: שלום עליכם, שוכני האהל! היש מקום
באהלכם לעובר ארח אובד תועה ורועד מקרה? ויצא
בדוי לקראתי מתוך האהל ויקרא: יש! בוא ברוך
אללה! למה תעמד בחוץ?! ואשמח לדברי הבדוי,
ואצנח מעל סוסי ואבוא האהלה, וימהר הערבי
ויפשט מעלי את-בגדי הרטבים ויסחטם על-יד
להבת האש אשר באהל בתוך ליבשם, וגם אדרת
שער-גמל נתן לי להתעטף בה ולהתחמם בה, ואחר
קרא את-אשתו ויאמר: פאטמה! מהרי נא אל צלילי
השעורים אשר נשארו לנו מארחתנו והביאי, וגם
מעט חלב חם נשאר עוד בכד, ויתנו לפני ואכלה,
וארחתי ערבה לחכי מאד. ואחרי האכילה
השתרעתי על מרבד שער הגמל אשר פרשו לי
מתחתי בפנת האהל ואנח ראשי על כר עשוי
שער-גמל גם הוא, ואישן ושנתי ערבה לי מאד, כי
עיף הייתי וארדם.

ויהי בבקר בהקיצי משנתי, ויקח הבדוי עז
וישחטה לעיני למען האכילני בשר בטרם אצא
לדרכי, ואשמע את-אשתו קוראת אליו לאמר: אהה
חביבי! מה עשית, והעז הלא היתה מקור כל-פרנסתנו
ופרנסת בני-ביתנו, את-חלבה שתינו, וגם עשינו
ממנו חמאה וגבינה ונחי, ומה-יהיה כעת גורלנו
בשחטך אותה? מה-נענה לילדים בקראם: הבו לנו
אכל ונחיה?!

ויען הבדוי את-אשתו בכעס עצור ויאמר: אל
תדאגי, אשתי, כי אללה עמנו, והוא ידאג לנו
חלף דאגנו אנו לאחרים, הלא בני אבינו אברהים
“ח’ליל אללה”, עליו התפלה והשלום, אנו, ודרכיו
דרכינו, והוא הלא היה מכניס אורחים, מאכילם
ומשקם כיד המלך, מבלי דאגו דאגת משפחתו
הוא ודאגת מחרתו הוא, כי על כן היה אללה עמו,
ויברכהו בכל ויהי גם כבד מאד במקנה, בכסף
ובזהב.

ויהי כשמעי אותו מדבר ואתעורר מאד, ואקרא גם
אני לאמר: אל תירא, ידידי הבדוי! צלה בשר ואכלה
ותברכך נפשי, ויהי נא לבך בטוח כי אללה הטוב
ישלם גם לך כגמולך על כל-הטובה אשר עשית עם
אורחך כיום הזה, ככל אשר עשה לאברהים אביך
זקנך, כי הכנסת אורחים גדולה היא.

ויצלה הבדוי בשר ואכלה, וככלותי סעדתי
קראתי לבדוי ואמר: היש לך ניר, עט ודיו? הביאה
נא לפני ואכתבה, כי דבר נחוץ לי. ויען הבדוי
ויאמר: לא, אדוני! כי למה לי ניר עט ודיו ואנכי
הלא בדוי אני, בן המדבר, אשר תקותי ומבטחי
רק על אללה ולא על בני האדם ועל עטים ועל נירות.

ויהי כי פצרתי בו מאד וילך ויחפש ויבא לי
את-מגלת העור אשר בידך, ויאמר אלי: ראה, אדוני,
זה מצאתי, ואתה אם תכתב כתב, ואם לא תכתב אין
מוצא, כי אין לי ניר. ואקח את-המגלה מיד
הבדוי ואוד עשן בחרתי לי מתוך כירת האש אשר
לפני וארשם באוד במגלה לתת מאוצרי הפרטי
לבדוי חמש מאות דינרי זהב וגם חתמתי בחותמי,
ואמר לאיש: קחה את-המגלה הזאת אשר אנכי נותן
לך והבאת אותה בע’דאדה אל אל-ראבי ואברכך, כי
דבר נחוץ לי אליו. ובהפרדי מעליו הודיתי לו על
כל-הטובה אשר עשה עמדי וגם הוספתי לאמר:
ואללה הטוב ישית לך מעתה ברכה בכל מעשי
ידיך והיית גם אתה וגם כל-בני-ביתך עמך
שמחים ועליזים עד עולם.

ולא ידע הבדוי את אשר כתבתי במגלה וגם אני
לא הגדתי לו, ועתה – קרא הח’ליף בשמחה גלויה
בגמרו את-ספורו – מהרה נא, אל-ראבי עבדי הטוב,
ושלם לבדוי אשר בשער הארמון את-מכסת הכסף
אשר במגלה, אל תפל אגורה! ראה הזהרתיך!

אז קרא אל-ראבי ויאמר: אבל, אדוני הח’ליף, לא חמש
מאות דינרי זהב רשומים במגלתך, כי חמש מאות
אלף רשומים בה!

ויבט אל-מהדי במגלה כמשתומם ואחר אמר:
צדקת, אל-ראבי עבדי, אנכי רואה כי שגיתי בשעת
רשימה ושגיאתי תלין אתי, אני אשם ולא הבדוי,
ועתה לך ושלם מאוצרי כאשר אמרתי, אל תחסיר
דבר!

וימהר אל-ראבי וישקל לבדוי את-כל-מכסת הכסף
ויעמיסהו הבדוי על דבשת גמלים וישב
לאהלו ולמשפחתו שמח וטוב לב.

(אלמסעודי על-פי קלוד פילד)


ז: אכן נודע הדבר


וספר יספרו הערביים על אל-מהדי גם כדברים
האלה לאמר:

ויהי היום ויצא אל-מהדי כדרכו לצוד צידו
ויצאו יחד עמו כל-בני-לויתו, ויהי בדרך
ויגבר החם מאד וישם אל-מהדי פניו אל אחד
מאהלי הבדוים הקרובים לנוח ואל בני-לויתו
צוה לחכות לו תחת אחד העצים עד שובו. ויהי
כגשתו אל האהל ויקרא: אחי בני ערב! היש לכם
להאכיל ולהשקות הלך רעב וצמא אשר הנחהו אללה
עד אהלכם?! ויצא הבדוי בעל האהל לקראתו
ויקרא: יש! בוא, ברוך אללה, וכבדנוך.

ויהי כבואו ויביאו לפניו לחם שעורים ויאכל, וגם
נאד יין ישן הביאו וימזגו לו כוס, ויהי כהריק
אל-מהדי את-הכוס אל פיו ויפן אל הבדוי בעל
האהל וישאל: הידעת מי אני, אחי? ויען הבדוי
ויאמר: חי אללה כי לא אדע! ויאמר אל-מהדי: אחד
מרואי פני אמיר המאמינים אני! ויתמה הבדוי
ויקרא: ואללה יברכך, אדוני, והצליח דרכך
אשר אתה הולך עליה! ובדברו שב וימזג לו כוס
שניה. ויהי אחרי שתות אל-מהדי גם את-כוסו
השניה ויפן שנית אל הבדוי וישאל: אבל
היודע אתה כעת מי אני? ויען הבדוי ויאמר: הלא
אמרת לי זה עתה כי אחד מרואי פני המלך אתה.
ויקרא אל-מהדי בצחוק ויאמר: לא, ידידי! אני
שליש של אמיר המאמינים ושר צבאו! – אללה ירחיב
גבולכם, אדוני השר – קרא שנית הבדוי – וידבר
עמים תחתיכם! וימזג כוס שלישית, ויהי כשתות
אל-מהדי גם את-הכוס השלישית וישב וישאל:
אבל היודע אתה, חביבי הבדוי, מי אנכי?
ויתפלא הבדוי עוד הפעם על השאלה ויאמר:
הלא הגדת לי לפני רגע כי שר צבא אמיר המאמינים
אתה! ויען אל-מהדי בשלישית ויאמר: לא! כי אני
אמיר המאמינים.

אז פקח הבדוי את-עיניו הגדולות כמשתומם
וכמפחד כאחד, וימהר ויסתם את-פי נאד היין
וישימהו הצדה ויקרא: ירא אנכי, אדוני, למזג
לך כוס רביעית פן תאמר כי אתה מחמד נביאנו –
עליו התפלה והשלום.

ויתפרץ אל-מהדי בצחוק וירקע ברגליו ארצה,
ובין כה וכה באו שריו ועבדיו אשר נלוו אליו
בדרכו לחפשו, כי ראו כי בושש הוא לבוא, וכלם
רוכבים על סוסים דוהרים וכלבי-צידם עמהם.

ויהי כראות הבדוי את-כל-התכונה הרבה ויבהל
מאד למראה ותצא נשמתו מרב-פחד, אבל אל-מהדי
הרגיעהו לאמר: אל-תירא, עבדי הבדוי! הנך רואה
כי לא שקרתי לך באשר אמרתי, ועתה יברכך
אללה, הרחמן והרחום, אכן הטיבת עמדי וגם אני
אגיש לך ברכה אדרת שער יפה ואלף דינרי זהב
במחיר הארחה אשר ערכת לי.

וישתחו הבדוי לפני הח’ליף וישק את-כנף
בגדו ביראת-הכבוד, וילוהו עד גבול אהלו.

(מג’אני אל אדב)


ח: אל-מהדי ומשנהו אבן-דאוד


ויהי אחרי מות אל-מנצור וישאר ירשה גדולה
לאל-מהדי בנו אחריו, כאמור, תשעה מליונים
וששים אלף דרהמי כסף, שהם בערך 22.500 לירות,
וכראות אבו עבד אללה משנהו כי מרבה הח’ליף
לבזבז כספו בתענוגות בשרים, בהוללות
ובשכרות ויצר לו מאד, וינס לעצר בו ולהשיבו
מדרכו, אבל תחת להכיר טובה למשנהו הנאמן,
גער בו הח’ליף וירחיקהו מעל פניו בחרפה,
ויבחר לו למשנה איש כלבבו את-יעקב אבן-דאוד,
איש חנף ומרע, אשר ידע להחליק לשון ולאמץ את-לב
מלכו ללכת אחרי תאוותיו, וישמח המלך מאד
ויוסף ללכת בדרכיו וגם נתן לבו למשך ביין
ובשכר, ויעש לו שרים ושרות וכל-אשר שאלו
עיניו לא אצל מהן. וירא העם וישנאו את-יעקב
מאד ועברתם לו שמורה בלבם.

ויהי כראות אחד המשוררים את אשר ראה וישר
ויאמר: “אהה לממלכת עבאש כי בא קצה, מלכה
נער אוהב חיי בשרים, ומשנהו יעקב בער, אוהב
חלקלקות ורודף דינרים”, ולא ארכו הימים וירק
אל-מהדי את-האוצר, ויהי כי שלח באחד הימים אל
אל-חארת שומר האוצר לאמר: שלח כסף! ויבוא חארת אל
הח’ליף ומפתחות האוצר בידו, ויאמר אליו: אדוני
המלך! סגרתי את-האוצר ואביא לך את-המפתחות,
כי לא נשאר לי מה-לשמור. ויבהל הח’ליף את-יעקב
אבן דאוד ויספר לו את-הדבר, וגם שאל בעצתו
לאמר: כדת מה לעשות? ויאמר לו יעקב: אדוני
המלך לעולם יחיה, הקצרה יד העם מלמלא את-אוצר
המלוכה? צוה ויוסיפו על המסים אשר שלמו עד כה
על אחת שבע ומלאת אוצרך כאשר בתחלה.
וישמע הח’ליף בעצת משנהו ויגדל את-המסים,
וילחץ את-העם מאד, ויקץ העם מפני מלכו ומפני
משנהו שנוא נפשם.

ויהי היום ויצא המלך למסעיו להשתטח על קבר
הנביא במדינה. הוא בדרך, והנה אבן גדולה
לקראתו ועליה חרותים הדברים האלה לאמר:

“כשמך, מהדי31 ח’ליף אללה, יכלת היות, לולא
ארחת לחברה עם יעקב, על התחבולות”.

ויהי כאשר קרא אל-מהדי את-הכתוב ויאדימו פניו
מכעס, ויצו להוסיף תחת הכתבת כדברים האלה
לאמר: “כן יהיה למרות רצונך, בן נעות המרדות
המעז פניך”, ויפן וילך לדרכו.

ויהי אחרי אשר השתטח על קבר הנביא ויחזר,
ויעמד שנית על יד האבן ויעמק חשוב והפעם רוח
אחרת היתה עמו, רוח חדשה, ובשובו הביתה חשב
מחשבות רעות על משנהו ויבקש המיתו.

ויהי היום ויבואו אנשים ויספרו באזני הח’ליף
לאמר: יעקב אבן דאוד משנך מבקש נפשך וגם
הוא בקושרים עליך עם עבד-אללה לבית עלי אבן
אבו-טאלב32. ויאמר הח’ליף להביא את-משנהו לידי
נסיון לדעת אם אמת בפי האומרים, ויבקש וימצא,
וזה הדבר:

באחד הימים צוה הח’ליף ויקשטו את-אחד מהיכליו
כלו אדם, צבע הקירות אדם וצבע הרהיטים אדם,
יריעות החלונות אדמות ומרבדים אדמים פרשו על
רצפתו, גם את-רבדי החלונות ואת-השלחנות מלאו
פרחים אדמים, והח’ליף עצמו לבש ביום ההוא
אדמים, ואמה צעירה ויפה להלל מקשטת אבנים
יקרות ואדמות הושיבו באולם, וישלח הח’ליף
לקרוא את-יעקב אבן-דאוד משנהו, ויהי כבואו
וירא את אשר ראה, וינבא לו לבו דבר רע, אבל
עשה עצמו כאינו מבין, וישתחו לפני הח’ליף
בהדרת הכבוד כדרכו, וגם הח’ליף הסביר לו פנים
ויושיבהו על ידו וישוחח עמו ארכות וקצרות,
ואחרי כן שאל הח’ליף את-יעקב לאמר: הרואה אתה,
יעקב, את-ההיכל הזה ואת קשוטיו? המוצא הוא חן
בעיניך? ויען יעקב ויאמר: כל-אשר ימצא חן
בעיניך אתה, אדוני הח’ליף, ימצא חן גם בעיני
עבדך. ויאמר הח’ליף: כל-התכונה הזאת לך היא,
ידידי, וגם הנערה היפה הזאת אשר אתה רואה, לך
יעדתיה לפלגש, ומאה אלף דרהמי כסף (2.500 לי"מ)
אוסיף לך, כי מצאת חן בעיני מאד, ורק אחת אני
שואל מעמך, אותה אדרש, כי את-פלוני אלמוני
ממשפחת עלי אבן-אבו-טאלב שנוא נפשי, אשר
אמסר בידך היום, תבער מן הארץ עד מהרה, ראה
השבעתיך בשם אללה!

וישתחו יעקב לפני הח’ליף וישבע שלש
פעמים לאמר: חי אללה הרחמן והרחום, כי כה אעשה
כאשר פקדת, אדוני המלך.

ויצו המלך וימסרו את-אויבו בנפש ביד יעקב
וגם את-ההיכל יחד עם הרהיטים היפים ועם הפלגש
היפהפיה והכסף מסר לו כאשר אמר.

ויהי כראות השונא את-כל-הרעה הנשקפת לו מאת
המלך, על-ידי יעקב משנהו, ויפל תחנתו לפני
יעקב וגם פצר בו מאד לבל יהרגהו באמרו:
מצאצאי פאטמה בת מחמד נבי אללה, עליו התפלה
והשלום, אנכי, ואתה יודע כי כל-הנוגע
במשפחת הנביא לא ינקה, ולא איש כמוך ירא
אללה ומסור לנביאו נאמן-ביתו יעשה עול, ויתן
ידו אל איש רע ובליעל ורועה רוח כאל-מהדי,
לשפך דם נקי חנם. ויתעוררו רחמי יעקב על
האיש ויקרא: ומה הטובה אשר תעשה עמדי אם
אשחררך? ויען האיש ויאמר: קרא אקרא עליך אל
אללה, ונתן לך גם הוא רחמים יחד עם כל-בני ביתך
ורחמכם והרבה אתכם, כי אל-תגמולות הוא, אל חנון
ורחום הוא ומרבה לסלח.

ויעתר יעקב לבקשתו, ויאמר אליו: קחה נא
את-מכסת הכסף אשר אנכי נותן בידך, וקום ברח לך
כרגע באשר תברח ואיש לא ידע, כי בנפשך אתה
ובנפשי אני הוא. וישלחהו חפשי לנפשו.

ויהי כי ראתה הפלגש את אשר ראתה, ותמהר
ותשלח בסתר אל הח’ליף להודיע לו את-כל-פרשת
הדבר, ויעקב לא ידע כי האורב יושב לו בחדרו
וכי לב הפלגש לא הלך אחריו באהבתה את-הח’ליף.

ויהי כי שמע אל-מהדי את אשר עשה יעקב וימהר
וישלח מלאכי חרש ויתפשו את-שונאו בדרך
בברחו ויאסרוהו בכבלים ויביאוהו עד המלך
וישימוהו במשמר בהיכל המלך, ואחר שלח המלך
לקרא את-יעקב וישאלהו לאמר: המלאת את-דברי?
ההרגת את שונאי?

ויען יעקב ויאמר: כן, אדוני! עשיתי כאשר
צויתני!

וישב הח’ליף וישאל: השבעה לי בראש הח’ליף כי
אמת בפיך, וישבע לו. אז קרא המלך אל הנער
העומד לפניו לאמר: לך והבאת אלי את-האיש אשר
בחדר פלוני. וילך ויבא את-השונא ויציגנו
לפני יעקב.

וירא יעקב ויצא לבו ויפל ארצה מתעלף.
ויקרא הח’ליף ויאמר: בן-מות אתה, איש בליעל,
אכן צדקו האומרים כי גם ידך בקושרים עלי ואנכי
לא האמנתי! ועתה לא אמיתך מיתת רגע, כי לענותך
בבית-האסורים, כראוי לבוגד כמוך, אנכי אומר.
ויצו וישליכוהו הבורה ויאסרו אותו בכבלי
ברזל, וגם נתנו לו לחם צר ומים לחץ כל-הימים.
ויהי יעקב בבור כלאו שתי שנים עד מות אל-מהדי
וגם שנים רבות אחריו, כל-ימי מלוך בנו מוסה
אל-מאדי וגם חמש שנים ושבעה חדשים אחרי אשר
עלה הארון אל-רשיד על כסא מלכותו.


ט: מות אל-מהדי


ולאל-מהדי שתי פלגשים אשר אהבתו אליהן עלתה
על אהבת כל יתר נשיו ופלגשיו, ולא הטיל הח’ליף
כל-קנאה בין שתיהן ויקרבן במדה שוה, ובכל-זאת
גדלה קנאת אשה בצרתה, ותחפש תחבולות
להשניאה על הח’ליף ולהסב לבו מעליה, ויהי
כראותה כי כל-עמלה לשוא ותגמר אמר בלבה
לשים סם בלחמה להמיתה.

ויהי היום ותכן האשה מרקחת-ורדים ותשם בה
סם ותשלח אל צרתה על-ידי אחד מסריסי ההיכל
לאמר: טעמי מהמרקחת אשר הכינותי ותברכני
נפשך, כי טובה היא מאד. ויהי כעבור הסריס דרך
חלון ארמון הח’ליף ויראהו הח’ליף ויקראהו אליו
וישאלהו לאמר: מה זה בידך? ויען הסריס:
מרקחת, אדוני הח’ליף. וגם הגיד לו לאן פניו מועדות
בפקדת המלכה. ותמצא המרקחת חן בעיני הח’ליף
ויצו להטעימו ממנה. וימלא העבד את-רצון אדוניו,
וכעבר שעה קלה נפל המלך פתאם ארצה מת.
ויבהילו את-הרופאים ויאמרו כלם: מת הח’ליף כי
אחזהו השבץ. ואיש לא ידע כי היה הח’ליף קרבן
לקנאת נשיו אשר אהב.

(אלמסעודי על-פי קלוד פילד)


י: הארון אל-רשיד (786–809 לספה"נ)


אחרי מות אל-מהדי עלה הארון אל-רשיד על כסא
מלכותו אשר בבע’דאד, ויהי הארון גדול ומפרסם,
ויצא שמו לתהלה מכל הח’ליפים אשר היו לפניו,
ויאהב הארון את-החכמה ואת-הנדיבות, ויהי גם
שומר דת ומדקדק במצות. ויהי זה דרכו בכל שנה
ושנה לעשות דרכו ברגל עד מדינה למען השתטח
על קבר מחמד הנביא, בהיות מצוה זו אחת המצות
היותר גדולות במסרת האשלאם, ויהי יחיד בין
הח’ליפים במעשהו זה, ומדי לכתו לקח עמו מאה
שיכים נכבדים ובניהם עמם על חשבונו הפרטי.
ואם במקרה לא יכל הוא בעצמו ללכת, וישלח
את-תלמידי החכמים ואת-בניהם לבדם, לא החסיר
שנה.

ויהי הארון גם לוחם מלחמת עמו וארצו כנגד
הכופרים ויצא מכל מלחמותיו מכתר בכתר
הנצחון.

ויאהב הארון את-משוררי עמו ככל אשר אהבם
אל-מנצור אשר לפניו, ויהי להם למגן כל הימים,
ותהי ידו תמיד פתוחה לשלם למשוררים ביד נדיבה
בעד השירים אשר שרו לכבודו פעם בפעם.

וכאות על אהבת הארון אל-רשיד את-תלמידי-החכמים
מספרים הערביים לאמר:

ויהי היום ויבוא אבו-מעאויה לבקר את-הח’ליף
בארמונו בהזמין אותו הח’ליף לאכל אתו
ארחת-צהרים על שלחנו, ואבו-מעאויה זקן ושבע
ימים וכבודו גדול בין תלמידי-החכמים והוא עור
בשתי עיניו.

ויהי אחרי הסעדה ויביאו מים אחרונים לרחץ
הידים, כמנהג הערביים עד היום הזה, וירחצו
כלם ידיהם וירחץ גם אבו מעאויה עמם וישאל
הח’ליף את אבו-מעאויה לאמר: הידעת, אדוני, מי
שפך מים על ידיך? ויען אבו מעאויה ויאמר: לא!
אדוני הח’ליף. ויאמר הח’ליף: אני שפכתי מים על
ידיך, כי יקרת בעיני נכבדת מרב חכמתך.
ויקרא אבו מעאויה ויאמר: אבל, אדוני הח’ליף!
הלא תודה כי לא למעני אני עשית את אשר עשית,
כי למען כבוד התורה עשית.

ויען הח’ליף ויאמר: צדקת, אבו מעאויה, התורה
ולומדיה הם משאת נפשי כל-הימים.

(אל-פכרי)


יא: הארון אל-רשיד והמשורר


ואברהים אל-מוצלי מרואי פני המלך וראש
המשוררים אשר בארמונו, כי אללה חננו בקול
נעים-זמירות מאין כמוהו עד כי לפי דברי בני דורו,
כאשר פתח אברהים פיו בשירה הפסיקו הצפרים
צפצופן לשמע נעימותיו, וגם בהמות הבית וחיות
היער הפנו ראשן אל עבר פני הקול ותקשבנה
בדומיה את-שירתו.

ויספר אברהים כדברים האלה לאמר:

באחד הימים קרא הח’ליף את-כל משוררי ארמונו
לשמח את-לבו בשירה, ויקרא גם את “מסכין” מעיר
מדינה בתוכם בהיותו אז בבע’דאד, והוא בין
המשוררים החשובים בימיו.

ויהי כאשר היטיב המלך את-לבו ביין ויעל
בלבו זכר אחד השירים אשר שמע פעם וגם מצא חן
בעיניו מאד, ויבקש מאת שומר המסך33 אשר על
ידו להגיד לאבן ג’אמע המשורר לשיר אותו
באזניו. ויהי כי לא הצליח אבן ג’אמע למלא רצון
הח’ליף בשכחו את-המנגינה, וינסו יתר
המשוררים את-כחם אחד אחד וגם הם לא הצליחו,
ויפן שומר המסך אל מסכין, והוא האחרון
במשוררים, ויאמר אליו: כה דבר אמיר המאמינים:
אם גם אתה לא תצליח אחת דתך למות, כי בך אחרית
תקותו.

וישר מסכין ויצליח, ותגדל שמחת הח’ליף מאד
וגם כל-הנמצאים שם שמחו עם כל-קנאתם במצליח,
בהצילו אותם מחרפה.

ויהי אחרי שירו ויתן הח’ליף צו וירימו
את-המסך אשר בינו ובין המשורר ויודה הח’ליף
במו פיו למשורר על הענג הרב אשר הסב לו וגם
הרבה לו תהלות ותשבחות. וישתחו המשורר
לפני הח’ליף ויאמר: שמעני, אדוני אמיר המאמינים,
ואספרה באזניך ספור מוזר על השיר אשר שרתי
לפניך. ויאות הח’ליף לדבריו, ויאמר: ספר!

ויספר מסכין כדברים האלה לאמר:

– עבד הייתי לפני שנים רבות למשפחת זביר,
ומלאכתי מלאכת החיטות, ויהי היום ויקראני
אדוני ויאמר אלי: מסכין! עבד נאמן היית לביתי עד
כה, ולאות רצוני אליך הנני אומר לשלחך חפשי
לנפשך ורק שני דרהמי כסף ליום תתן לי במחיר
חפשתך. ואשמח מאד על ההצעה ואמר אל אדוני: עשה
אעשה כרצונך ופקדתך תשמר רוחי, וגם הודיתי לו
מאד על טובו וחסדו עמי. ולמן היום ההוא מלאתי
את-הבטחתי בדיקנות נמרצת, והוא גם הוא מלא
את-הבטחתו לבלתי עבד בי עבודת עבד.

ויהי היום ואני שב הביתה אל בית אדוני בערב
ואפגש בדרכי באשה כושית צעירה לימים, והיא
יושבת לה על אבן מאבני הרחוב ושרה את-השיר אשר
שרתי לפני רגע לפניך, וגם לותה את-שירה
בכנור אשר בידה. ותצא נפשי בשמעי, ואחכה
עד אשר כלתה לשיר ואגש אליה ואבקשנה לשוב
על שירה שנית, באמרי כי את-ראשיתו לא שמעתי
באחרי לבוא. ותאמר הכושית: אבל, אדוני, החנם
אשיר שירי לפניך ואנכי אשה עניה אשר
כל-פרנסתי ופרנסת בני ביתי על שירתי? – ואקרא:
ומה המחיר אשר תשאלי ואדעה? ותען: שנים
דרהמי כסף תתן. ואמשש בכיסי ולא מצאתי יותר
משני דרהמים. ואמר בלבי: אם אתן אותם לכושית
מה אענה לאדני בבואי הביתה? ואנסה ללכת
לדרכי ולא יכלתי, כי נפשי ערגה מאד לשירת
הכושית ולצלילי כנורה, ואוציא את-הכסף
ואושיטהו לה. ותשב האשה על שירתה עד אשר
למדתיה.

ויהי כבואי הביתה וישאלני אדוני על הכסף
ואגמגם בלשוני, כי לא ידעתי מה-לענות. ויחר
אף אדוני בי וידחפני בידיו בכל כחו ויפילני
ארצה ויכני חמשים מלקות אכזריות ברצועת עור,
וגם צוה לגז את-שערות ראשי וזקני לאות בוז
וקלסה וגם קלל אותי קללות נמרצות.

ואנכי – אודה ולא אבוש – אדוני האמיר, הייתי מקבל
את-היסורים באהבה ולא הייתי מצטער אף רגע על
כל-הקורות אותי, אבל אהה, כי מרוב פחדי מפני
אדוני שכחתי גם את שירי ואהי כמשתולל מרב צער
ויגון.

ויהי בבקר ואעטף ראשי באדרתי למען הסתיר
חרפתי מעיני העוברים, ואקח את-המספרים
הגדולות שבהן עשיתי מלאכתי בתוך שרול34
כתנתי ואצא אל הרחוב, אך תחת ללכת לחנותי
מהרתי אל המקום ששם נפגשתי עם הכושית ביום
אתמול, כי אמרתי אולי אפגשנה שם שנית
ובקשתיה להזכירני שירה.

ויהי כן כאשר חשבתי ואספר לה את-כל הקורות
אותי בדבר השיר, וגם בקשתיה לחזר עליו
באזני. ותען ותאמר: שלם לי פעם שניה ואמלא
רצונך, ואם אין לא אמלא.

ואמר לה: מאין אשלם ואין כסף בידי, וגם
למלאכתי לא אוכל ללכת היום למען השתכר, לבל
תגלה חרפת תגלחתי ברבים? אבל היא באחת: אם לא
תשלם לא אשיר.

ואמהר אל אחד מידידי ואתן לו את-המספרים
לערבון ואקח ממנו שני דרהמים ואתנם לה,
ותשב לשיר.

ויהי אך פתחה הכושית את-פיה ואזכר את-השירה
עד תמה ואקרא: החזירי לי כספי כי אין לי צרך
בשירך. אבל היא מאנה ותאמר: לא! קבלתי את-שכרי
ולא אשיבנו, ואתה חכה עד הסוף ואחר תלך.

אבל, הוסיפה הכושית לאמר: יהי לבך בטוח, כי
שירי יכניס לך שבעתים מאשר הוצאת עליו, אם רק
תשיר אותו לפני מבינים, ואף כי לפני הח’ליף…
ישמרהו אללה. אהה! לוא הייתי אני גבר כמוך ולא
אשה כושית כאשר תראה, לא הייתי יושבת על
פרשת דרכים לעשות מלאכתי…

ויהי בערב ואחזר אל אדוני, וגם הפעם שאלני
אדוני לתת לו את-שני הדרהמים, וכספרי לו את-כל
הקורות אותי בשני הימים וגם שרתי לפניו שירי
ויתפעל אדוני ויקרא: האח! מדוע זה שתקת ולא
ספרת עד כה מאומה? ואען ואמר: פחדתי, אדוני,
מפניך.

אז קרא אדוני ויאמר: “עלי בגרוש אשתי”35 אם לא
אשחררך ואם לא אוסיף לך גם חמש מאות דרהמים
תחת החרפה אשר העטיתי עליך בגזזי שערות
ראשך וזקנך בשעת כעסי! – אמר ועשה.

*



ועתה, אדוני הח’ליף – הוסיף מסכין בגמרו
את-ספורו – הנה עברו עלי מאז עשר שנים עד בוא
היום המאשר הזה אשר אנכי עומד לפניך, אנכי
רואה כי צדקה מאד האשה הכושית בדבריה אז, כי
אין מבין כמוך בשירה.

ויצחק הח’ליף לדברי מסכין ויאמר: אכן צדקה
הכושית באשר אמרה לך, ולא רק שבעתים מאשר
נתת לה במחיר שירתה תקח מידי כי אם שבעים
ושבעה. ויצו הח’ליף ויתנו למסכין מאה אלף
דרהמים וישלחהו בכבוד מלפניו וגם פקד עליו
לשוב אליו פעם בפעם לשיר לפניו.

(אל מסעודי על-פי קלוד פילד)


יב: יחיא אל ברמכי36


ויהי כעלות הארון אל-רשיד על כסא מלכותו, וימנה
את-יחיא אל ח’אלד ממשפחת ברמך לו למשנה, והוא
היה מזכירו בטרם עלותו על כסא המלוכה.

ויהי יחיא בעל בעמיו ונדיב לב מאין כמוהו, ויהי
שמו למשל ולתהלה בכל ארץ ערב עד היום הזה.

ובית יחיא בית ועד לחכמים ולמשוררים, וינהרו
אליו מכל כנפות הארץ המונים המונים, למן הגדול
בעשירים עד הדל בעניים לחזות בנעם הדרו
ולהנות מזיו חכמתו ומנדיבות רוחו, ויהי יחיא
ובניו ככוכבי זהר בשמי ערב וכנהרי נחלי מים
חיים מפכים אשר מהם שתו וירוו צמאונם כל-מרי
הנפש מקללי הגורל, ותעל ממלכת הארון אל רשיד
בימיהם ועל ידיהם עד שמי מרומים ויצא שמה
לתהלה גם מחוץ לגבולות ערב, וכל-המלכים
בכל-קצוות תבל מלאו פיהם תהלת הח’ליף ומשנהו,
ותהלת כבוד עשרם ורב פעלותיהם הטובות. וכאמר
ערבי לתנות צדקת פזרונו של איש נדיב ישתמש
בפעל “התברמך”, לאמר: נהיה נדיב כבני ברמך.

וסלים אבן מהראן, אחד מרואי פני המלך ומבאי
חצרו מספר על יחיא כדברים האלה לאמר:

ויהי היום והח’ליף הארון אל רשיד שלח אלי לאמר:
מהרה הארמונה כי דבר נחוץ לי אליך. ויהי כי באתי
אל הארמון ויאמר אלי הח’ליף: לך אל אל-מנצור אבן
זיאד והבאת לי ממנו בטרם יחשך היום עשרת
מליוני דרהמים או ראשו, ואם אחר תאחר הנני
נשבע בשם ראש אל מהדי אבי – עליו התפלה
והשלום – כי מחר יוסר ראשך מעליך.

ואען ואמר: השתחויתי, אדוני המלך, ואם לא
יהיה לו כל הסכום האוכל לקבל ממנו חציו היום
והחצי השני מחר בערבה בטוחה? ויבט אלי
הח’ליף בכעס עצור ויקרא: עשה כאשר צויתיך ואל
תוסף להג הרבה. ואצא מלפני הח’ליף ולבי נשבר
ונדכא, כי ידעתי כי רעה נגד פני אבן זיאד, וכי
בא יומו, ויצר לי מאד, כי נכבד אבן זיאד
בבע’דאד והוא ראש למשפחה גדולה וחשובה.

ואמהר אליו הביתה ואודיע לו את-מצות הח’ליף וגם
הסברתי לו כי הסכנה גדולה מאד. ויתפרץ אבן
זיאד בבכי ויאמר: אכן בא קצי אמיר המאמינים
מבקש את-נפשי ובאי חצרו הלשינו עלי מקנאתם
בי. יודעים הם כלם כי הסכום הגדול אשר הח’ליף
שואל, הוא ממני והלאה, ואף כי להשיגו ביום
אחד, ולכן עשו את אשר עשו.

ועתה – הוסיף האיש בהאנחו מעמק לבו – תנה נא לי
רק להתראות עם בני-ביתי ולהפרד מהם, כי ידעתי
כי לא אשוב אחרי לכתי.

ויהי בהתאסף כל-בניו וכל-קרוביו לקריאתו
וכשמעם את מאמר הח’ליף ואת-פקדתו הנמרצת,
ותעל שועת כלם השמימה ויבכו עמם גם כל
השומעים, ולבי אני נשבר בקרבי למראה.

ויהי כי העלה האיש בחשבון את-כל-הונו ורכושו
ואת-כל-רכוש בניו עמו ויעל הכל לשני מליוני
דרהמים, ויתנם בידי ויאמר אלי: בימים עברו,
בטרם עלה הח’ליף על כסא מלכותו, רדוף רדפתי
את-יחיא אבן ח’אלד לבית ברמך, וגם בימים האלה
לא מנעתי נפשי פעם בפעם לענותו ולרדף אותו
מקנאתי בו, ובכל-זאת הוא ברוחו העדינה והגדולה
לא חשב עלי עון וגם הראני לא פעם ולא שתים, כי
רחוק הוא משנאה וממשטמה ואף דבר עלי טובות אל
הח’ליף. ולכן אם מצאתי חן בעיניך, הבה נא נסור
אליו, אולי יתמלא לבו רחמים עלי בשעותי הקשות
האלה וימצא דרך להצילני ממות בטוח, כי גם הוא
וגם כל-בני-ביתו נדיבי לב-ועדיני רוח הם מאין
כמוהם, והם מרבים להיטיב אף לאויביהם.

ואמר אליו: כן דברת, ידידי! וגם אשמח מאד
למלא אחרי דבריך, ונמהר ונלך אליו.

ויהי כבואנו, ויספר אליו אבן זיאד את-כל-הקורות
אותו ואת-הצער הגדול אשר הוא שרוי בו, ויפן
יחיא אלי כשואל ואמלא גם אני אחרי דברי אבן
זיאד. ויקרא יחיא אל פקיד אוצרו ויאמר אליו:
מהרה והביאה אלי כרגע את-כל-הכסף והזהב
והאבנים היקרות אשר באוצרי, ויהי סך הכל מאתים
אלף דרהמים.

אז יכתב יחיא לאל-פצ’ל בנו הבכור לשלח לו
את-הכסף הנמצא גם אצלו וגם לג’עפר בנו הצעיר
כתב וישלחו שניהם יחד עד חצי מליון דרהם.
ויתן יחיא את-כל-הסכום בידי ויאמר אלי: קחה נא
את-הסכום הזה כעת ולמחר כעת חיה אשלים המותר.

ויהי כהודיעי אותו כי אין כל-תועלת וכי אחת דתו
של אבן זיאד למות אם לא ימציא לח’ליף את-כל-הכסף
עד הערב, ויקרא יחיא את-עתבה אמתו הנאמנה
וישלחנה אל פאטמה אחות הח’ליף בסתר וגם שם
דברים בפיה, ואחרי שעה קלה שבה האמה ובידה
רביד אבנים יקרות מאתים אלף דינר זהב ערכו,
ותגד ליחיא לאמר: פאטמה מבקשת סליחתך על אשר
אין אתה כל-דבר אחר לשלח לעת כזאת, זולתי הרביד
אשר הורידתו מעליה.

ויהי כהעלותם חשבון כל הסכום ויראו והנה הוא
שלם, לא תחסר אף אגורה. וימהרו ויטענו את-הכסף
על חמורים ונשב הארמונה.

ויהי כראות הח’ליף אותי ויקרא: ההבאת עמך
את-ראש אל-מנצור? ויהי כאשר ספרתי לח’ליף
את-כל-המוצאות אותי וגם נתתי לו את-הכסף, ויקרא
בכעס עצור לאמר: שלח את-הכסף לבית האוצר, ושוב אל
יחיא ואמר לו לסור אלי כרגע, כי דבר נחוץ לי אליו.
ואעש כדבר הח’ליף, וכשמע יחיא את אשר הגדתי
לו הסביר אלי פנים ובפנותו אל אבן-זיאד אשר
נמצא עוד בביתו קרא ויאמר: נצלת, ידידי! אנכי
הולך אל הח’ליף וגם אדבר עליך טובות באזניו.

ויהי כבוא יחיא אל הח’ליף וירא והנה פניו
זועפים, ויירא מאד כי אמר: אין ספק כי לב הח’ליף רע
עלי על אשר הצלתי את-אבן-זיאד שונאו ממות.
ואמנם פנה אליו הח’ליף ויאמר: הרעות באשר
עשית, יחיא עבדי, להציל את-חיי אבן-זיאד
ברכושך אתה וברביד אחותי פאטמה אשר הכרתיו.
הלא ידעת כי לא פעם ולא שתים דבר עליך
אבן-זיאד רעות באזני וגם בקש לרדת לחייך
ואני בקשתי להכחידו מן העולם – ואתה הצלתו,
מה-זאת עשית?!

ואען ואמר: השתחויתי, אדוני אמיר המאמינים, מה
אעשה? וכה דרכי מאז לשלם טובה תחת רעה, כי
נוכחתי לא פעם ולא שתים כי הדרך הזאת היא
היחידה למען החזיר שונאים למוטב.

ויחשב הח’ליף רגע ואחר אמר: אכן צדקת, יחיא
ידידי, באשר עשית, ואללה הטוב יהיה בעזרך
וגם הודה לו על מנעו אותו מבוא בדמים ביום ההוא.

ויקרא יחיא ויאמר: לא עלי תהלתך, אדוני הח’ליף,
להפך, עלי אני להודות לך על טובך וחסדך עם אבן
זיאד, כי הנה כל-אשר לי ואשר לאחותך לך הוא,
ומשלך נתנו לך, וזאת עוד: היבצר ממך לחיב
גם ראשנו למות על מעשינו ואתה סלחת כגדל
חסדך!

ויצחק הח’ליף לדברי יחיא וישב את-הרביד לאחותו
וליחיא את-כל-רכושו וגם נשבע לבלתי עשות רעה
לאבן זיאד בעבור יחיא משנהו הטוב.

(אל מסעודי על-פי קלוד פילד)


יג: הארון אל-רשיד ומשפחת הברמכים


הקנאה והשנאה מוציאות בני אדם מן העולם.

וימי המנוחה והאשר אשר למשפחת ברמך לא
ארכו, כי כראות הח’ליף הארון אל-רשיד את-כל-פרשת
גדלת משנהו יחיא לבית ברמך ובני-ביתו בעיני
בני עמו ותגדל שנאתו וקנאתו בהם, ויתהפך
בתחבולותיו להסירם מעל דרכו וגם לעקור שרשם
מן הארץ.

ועל קנאת הח’ליף ותחבולותיו וכל-הרעה אשר עשה
לבני ברמך מספר אבו עבד-אללה המורשתני
בשם יחיא בן אכתם השופט כדברים האלה לאמר:

שאל שאלתי פעם את-אשמעיל בן יחיא ההאשמי על
אדות משפחת הברמכים, איככה נהפך עליהם
הגלגל לרעה ואיככה זה ירדו עד שאול תחתיה,
אחרי היותם במרומי המעלה? ויען אשמעיל ויאמר
אלי: הטה נא אזניך, אדוני, ואספרה לך את-פרשת
הענין, וזה הדבר:

באחד הימים לויתי את-הח’ליף הארון אל-רשיד בצאתו
לצוד ציד כדרכו, אנחנו בדרך והנה ראה הח’ליף
מרחוק מחנה גדול בא לקראתו וישאלני לאמר:
אשמעיל! היודע אתה מה המחנה הזה לקראתנו? –
ואען ואמר: אנכי יודע, אדוני אמיר המאמינים, אלה
הם בני הלויה אשר לרעך ג’עפר בן יחיא
הברמכי.

ויבט הח’ליף ימינה ושמאלה לראות את-מחנה מלויו
הוא באותה שעה, וירא והנה הוא קטן מאד, קמץ
אנשים מספרם, ויראו אותות כעס וחמה על פניו.
ויהי כי נעלם המחנה הכבד ואיננו, ויפן הח’ליף
אלי וישאלני שנית לאמר: היודע אתה לאן נעלם
המחנה? ואען ואמר: אינני יודע, אדוני הח’ליף,
אולי נטו הצדה מן הדרך אשר הלכו עליה, כי לא
ידע ג’עפר אשר אדוני הח’ליף בא. ויקרא הח’ליף
כמתרעם ויאמר: הוא אמנם ידע, אבל חשב, כנראה,
כי לא לפי כבודו תהיה פגישתו עמי, ולכן עשה את
אשר עשה לפנות הצדה כדבריך. ואמר:
השתחויתי, אדוני הח’ליף, איככה תוכל לחשוד
בג’עפר כי בצדיה עשה את אשר עשה והוא הלא
עבדך המסור לך בכל-לב ונפש? וידם הח’ליף רגע,
אבל חזות פניו העידה בו כי כעסו עצור בקרבו וכי
הוא מוכן להתפרץ בכל-רגע.

ויהי בהוסיפנו ללכת וירא הח’ליף והנה חוה
גדולה ויפה לפנינו על אם הדרך וכלה פוריה
רעננה וצאן ובקר שמנים למאות רועים על ידה, וגרן
עגלה המלאה לה עמיר בה בתוך. וישאלני
הח’ליף בשלישית: הידעת חוה יפה זאת וכל-אשר
בה למי היא? – ואען ואמר: כן, אדוני הח’ליף, היא
לג’עפר בן יחיא ידידך. ולא רק חוה זאת, כי עוד
כהנה וכהנה יש לו לכל ארך הדרך אשר אנחנו
הולכים עליה. ויאנח הח’ליף למשמע דברי ולא יסף
לדבר עד עברנו את-כל-החוות עד אחת ונשב
הארמונה.

ויהי באמרי להפרד ממנו ויצוני הח’ליף לאמר:
אל תלך כי חפץ אנכי לשוחח עמך – ויעף עין על
כל-הנצבים עליו באולם, כאומר להם לעזב אותו
לבדו, ויצאו כלם ואותר רק אני לבדי עמו.

ויפן אלי הח’ליף בזעם פנים ויאמר: אשמעיל!
הרואה אתה את-בני ברמך? הנה אין קץ לאשרם ואין
גבול לאחזותיהם, וכל-העשר הזה עשו אותו רק על
חשבוני אני ועל חשבון בני, כי הנה הם הולכים
ומתרחבים ואני הולך ומצטמצם, והאמת אגיד כי לא
ידעתי על-דבר עשרם הגדול בלתי היום. ובאותה
שעה שאין לי ולבני אף חוה אחת משלנו, יש להם
חוות כה גדולות וכה פוריות לארך כל הדרך אשר
עברנו בה, ואם בעירנו כן, מי יודע כמה וכמה
חוות ואחזות אחרות יפות וטובות יש להם עוד ביתר
ערי הארץ? לא! את זאת לא ידעתי, וזאת לא ארשה,
ואחת נשבעתי ולא אשנה: היה לא תהיה!

ובדברו אדמו פניו מכעס וכל-חזותו העידה בו כי
דמו רתח בקרבו וכי סר צלו מעל משפחת
הברמכים ויהפך להם לאויב.

ואתאמץ להרגיע את-רוח הח’ליף בדברים ואמר: אבל
אל נא באפך, אדוני הח’ליף, הלא הברמכים הם
עבדיך, משרתיך, ועושי רצונך, והם מסורים לך
ולח’ליפותך בכל-לב ונפש, וכל-אשר להם לך הוא,
ומה-לך כי כה גדל כעסך?!

אבל הח’ליף אך באחת: חדל! כי לא כאשר תאמר כן
הוא, הברמכים חושבים את-בני האשם (הח’ליף היה
ממשפחת בני האשם) לעבדים ואת-עצמם הם חושבים
לאדונים, ועוד חושבים הם, כי כל-משפחת הח’ליפות
נבראה רק למענם, למען שרתם, וכי הם אשר הגדילו
חסדם עמנו ולא אנו עמהם.

ויהי כראותי את-כעס הח’ליף כי רב הוא ואען ואמר:
השתחויתי, אדוני הח’ליף, מה אני כי אבוא אל אדוני
לדבר ואדוני כמלאך אלהים יודע את-מסתרי לב
עבדיו וכל-באי חצרו?

ויקרא הח’ליף ויאמר: אשמעיל! הנה שמעת מפי
את אשר שמעת, ואתה השמר לך ושמר נפשך מאד
פן תגלה דבר וחצי דבר ליחיא הברמכי
ולבני-ביתו. ידעתי כי קרוב אתה ברוחך אליהם
מאד ולכן הנני מזהירך לשמר מוצא שפתיך, והנני
נשבע לך, כי ברגע אשר יגיע לאזני כי גלית
להם דבר מרה תהיה אחריתך והמת אמיתך כרגע, כי
אין אחר מבלעדיך יודע את-רגשות לבי עליהם
כהיום הזה.

ואפרד מעל הח’ליף ולבבי מלא עצב ודאגה רבה
למשפחת הברמכים בהוכחי לדעת, כי אחריתם
מרה. ואעמיק חשוב כדת מה-לעשות למען עצור בעד
כל-תוצאה רעה.

ויהי בבקר ואלך אל ארמון הח’ליף. אנכי בדרך,
והנה ג’עפר בן-יחיא הולך לפני ופניו הארמונה,
למען הראות עם הח’ליף, כדרכו יום יום, ואסתיר
פני ממנו, כי לא חפצתי כי יראני, פן תמליט
לשוני דבר-מה ונלכדתי בפח.

ויהי בהגיע ג’עפר אל הארמון ואנכי אחריו,
ויסבר הח’ליף פנים לג’עפר ויושיבהו על ידו
כדרכו וישוחח אתו ארכות וקצרות, ולפני לכתו
אמר לו הח’ליף: ג’עפר! הנני ממנה אותך לאמיר על
חורסאן, כי מצאת חן בעיני מאד, וגם את-עבדי זה
אשר לפניך הנני נותן לך למתנה והיה לך לעזר
בעניני משרתך החדשה, כי מלבד היותו יפה תאר
ויפה מראה ומלא כח עלומים, כאשר עיניך רואות, הוא
גם חכם לבב, נבון רוח ובעל נסיון בעבודה.

וישמח ג’עפר לדברי הח’ליף, אבל אהה! ידע לא
ידע ג’עפר כי רשת פרש לו הח’ליף בתתו לו
את-העלם למתנה, כי למרגל חרש נתנו לו, למען
ישמור צעדיו במשרתו החדשה, ולמען יגלה
לח’ליף את-כל-סודותיו והליכותיו בכל-עת ובכל-שעה
להכשילהו.

ויהי כעבור שלשה ימים ואסור אל ארמון ג’עפר
לבקרו ואמצא שם את-העלם והוא עומד על ידו
לשרתו. ויהי כאשר יצאו משם כל-האורחים ואגש
אל ג’עפר ואמר: התרשני לדבר עמך מלים אחדות?
ויאמר: דבר! ואמר אליו: עיני הרואות, אדוני, כי
מתכונן אתה לנסיעתך למשרתך החדשה אשר
כבדך הח’ליף בה. ולכן אני מרשה את-עצמי
להציע לפניך כי תתן למתנה לבני הח’ליף חוות
אחדות מחוותיך אשר בבע’דאד, בטרם תצא
לדרכך, כי הנה מלבד אשר אתה הולך למקום אשר
ברכו אללה בכל ויכול תוכל להרחיב אחזותיך שם
לרב, הנה מתנתך לבני הח’ליף תגדיל כבודך
בעיני הח’ליף וגם היה תהיה לך לברכה בעתידך. זאת
עצתי לך ואתה שמעני וייטב לך.

ויבט ג’עפר אלי בפנים זועפים ויקרא לפני העלם
אשר נמצא אז באולם לאמר: אשמעיל! מה-לך ולי כי
באת אלי בהצעותיך המוזרות? הטרם תדע כי
כל-אשר לח’ליף ולבניו לנו הוא, או הנקל לך כל-אשר
עשינו למענו עד כה, אשר הטלנו על שכמנו
את-כל-טרח הח’ליפות ומשאה וגם מלאנו
את-אוצרותיה כסף וזהב וגם את-הוצאות ביתו הפרטי
והוצאות בניו ושומרי ראשו קבלנו עלינו, – כי
נבוא לתת גם מתנות פרטיות לבניו? – האמנם צרה
עין הח’ליף בנו ובאשר עשינו לנו ולבנינו בזעת
אפינו? לא יאמן כי יספר! חי אללה, כי אם יעז
הח’ליף להכביד ידו עלינו אקומה כנגדו ונלחמתי
עמו אני וביתי.

ויהי כראותי כי הגדיל דבר וכי אזנים קשובות
לדבריו ואקרא: אבל אל נא באפך, אדוני, אכן שגיתי
בדברי עמך ושגיאתי תלין עמדי, הח’ליף לא דבר
עמי קטנה או גדולה ורק מלבי אני יעצתי את אשר
יעצתי – ואתה אם תשמע ואם תחדל.

אחרי רגעים אחדים נפרדתי ממנו ולבי מלא פחד
פן יודע שמץ דבר משיחתנו לח’ליף על ידי העלם
ואגמר בלבי לאמר: מעתה אמנע את-רגלי מלכת גם
אל הח’ליף וגם אל ג’עפר, כי מה-לי להכניס ראשי בין
הרים כאלה?!

ויהי כעבור ימים אחדים ויספר לי עבד אם ג’עפר
לאמר: כה הגידה לי אם ג’עפר, העלם אשר נתן הח’ליף
במתנה לג’עפר בני כתב לח’ליף אדוניו לאמר: כה
וכה דבר ג’עפר עליך באזני אשמעיל בן יחיא
ההאשמי ובאזני אני!

ואכן כן היה הדבר, והח’ליף כעס מאד מאד, ומרב
כעסו התבודד בארמונו שלשת ימים ולא נתן לאיש
לבא אליו, ויחבל תחבולות בלבו איככה יתנפל על
בני הברמכים ומה-יעשה לשרש זכרם מן הארץ
מבלי אשר ירגישו הם בזה, כי פחד פן יקוממו
את-העם כנגדו. ויהי ביום הרביעי ויבוא אל חדר
זבידה המלכה, אשר עצתה אליו היתה כעצת
האורים והתמים, ויספר לה את דבר מכתב הסתרים
אשר הגיע אליו מעבדו הנאמן אשר נתנהו במתנה
לג’עפר, וגם שאל אותה כדת מה לעשות בג’עפר על
חצפתו ועל גדל לבו. ולא הסתיר ממנה גם פחדו
פן יעשה ג’עפר את אשר זמם להתקומם כנגדו.
ותאמר לו המלכה: אישי ואדוני! הידעת למה אתה
דומה ביחסך למשפחת הברמכים? לאותו שכור
טבוע בלב-ים אשר לא יחוש ולא ירגיש מאומה. ולכן
אם רק פג שכרונך ממך אדבר עמך ואגלה לך
סודות עוד יותר נוראים מהסוד אשר גלית אתה
באזני, למען תפקח עיניך וראית את אשר לפניך
בטרם תאחר המועד, אבל אם עודך מחזיק בשכרונך
ואינך חפץ לצאת מתוך התהום אשר אתה שקוע בה
אחדלה, כי למה אדבר ודברי ישארו מעל?! ויאמר
לה הח’ליף: הגידי נא ואשמעה, כי מה שעבר עבר.

ותאמר המלכה – והיא שנאה בנפש את-משפחת
הברמכים, ואף כי את-ג’עפר, על גאותם ועל רום
לבם – אדוני הח’ליף! אם ספר אספר לך את אשר נודע
לי בימים האחרונים מכל אשר עשה ג’עפר משנך
אשר נתת אמונך בו עד כה, תסמרנה שערות ראשך
ככל אשר סמרו שערות ראשי אני ולא תאמין כי
אספר! אבל – הוסיפה המלכה, כמתנחמת על דבריה –
למה לי לספר לך את אשר עשה ונפשי הרגשה
סולדת מלהוציא מפי דברים נוראים כדברים אשר
שמעתי? יבוא נא סריסך ארג’ואן שומר נשיך
ופלגשיך, בנותיך ואחיותיך וכל יתר נשי
הארמון, ויספר לך הוא את אשר הוא יודע, ואם מאן
ימאן והכבדת ידך עליו ויסרתו למשפט ונקה
לא תנקה.

ויעש הח’ליף כדבר זבידה, ויקרא אל ארגואן
סריסו ויאמר אליו: ארג’ואן! קרא קראתיך למען
תספר באזני את-המעשה אשר עשה ג’עפר ולא
ידעתיו, כי שמעתי אומרים: מעשה נורא עשה האיש
ואתה הסתרת אותו ממני עד כה, ואם לא תגיד
ונשאת עונך והסירותי ראשך מעליך, כי לשומר
נאמן נתתיך בארמוני ואתה בגדת בגד.

ויקרא ארג’ואן ויאמר: חלילה לעבדך לבגד בך,
אדוני ומלכי, את-פקדתך שמרה רוחי, שמתני
נאמן על נשיך ועל פלגשיך ועל בנותיך, ואנכי
את-חובתי מלאתי באמונה, את אשר אסרת אסרתי,
ואת אשר התרת התרתי, אתה אמרת לי לתת
לג’עפר משנך הנאמן לצאת ולבוא בארמונך ובחצר
פלגשיך בכל-עת אשר יחפץ, מלבד חצר המלכה
זבידה אשר אמרת אלי: שמה לא תתן לו לבוא,
ואם כן, אפוא, מה-פשעי אני ומה-חטאתי אם בגד
בגד בך הוא ויעש מעשה אשר לא יעשה להתיר לו
את אשר אסרת וליעד לו את-אחותך מימונה לפלגש
מבלי ידיעתך זה שבע שנים?! ועתה, דע לך, אדוני
ומלכי, כי מימונה כבר ילדה לו שלשה בנים,
שנים מהם נמצאים כיום במדינה, כי שמה שלחם
ג’עפר למען הסתירם מנגד עיניך, הבכור הוא בן
שש והצעיר בן חמש והאחד איננו, כי מת עליו והוא
בן שתי שנים. וזאת עוד: הנה אחותך הרה ללדת ועוד
מעט ותלד לג’עפר בן רביעי… ואני מה אני כי
תשית עלי עון אשר חטא ואתה, אדוני הח’ליף,
פתחת את-כל הדלתות לפניו?!

ויגדל חרון אף הח’ליף בשמעו את דברי ארג’ואן
ויקרא בזעם אפו לאמר: ארור אתה, ארג’ואן! בן
בליעל אתה! מות תמות על כי שמרת סוד ממני עד
כה, ועליך היה לגלות את-הדבר לי ולא להסתירו.
ויצו ויכרתו ראשו מעליו ואחר בא אל זבידה
ויקרא לאמר: מרמה, זבידה! בגידה, זבידה!! עשה
עשה ג’עפר מעשה נורא בחללו כבוד אחותי מימונה
וגם כבוד משפחתי, משפחת הנבואה והח’ליפות,
לא יאמן כי יספר! אחת דתם שניהם למות מות נבלים!

ותאמר זבידה: אדוני ומלכי! סלח נא אם אני
מצדיקה במקצת את-ארג’ואן ומאשימה אותך באשר
עשית, כי הגד-נא: היתכן להניח עצים יבשים
ומיבשים על יד האש? לא יתכן! ואתה עשית זאת
מבלי העמק חשב, הרשית את-ג’עפר לבוא אל חצר
נשיך ופלגשיך ובנות ביתך והוא צעיר ויפה, בעל
אוצרות ובעל השפעה וכל המלוכה בידו ולא בידך
אתה כאשר ידעת, ולכן קרה אשר קרה לבשתנו
ולחרפתנו, עשית את אשר לא עלה על דעת איש
מאבותיך לפניך ונכשלת, ומי יתן ולמדת מעתה
תורה מקורות ימים עברו ולא תוסיף עוד ללכת בדרך
אשר הלכת בה עד היום הזה, למרות אזהרותי
הרבות אליך.

ויאמר הח’ליף: צדקת, זבידה, באשר אמרת. אבל
אם אני חטאתי הנה גם ג’עפר הארור וגם אחותי
הנבערה והפותה זדו עשות וענש יענשו קשה.

ויצא בחרי-אף מאת פני זבידה ובשובו אל חדר
עבודתו קרא את מסרור שומר ראשו הידוע לאיש גס
ובליעל, אשר לבו לב אבן לא ידע רחם, ויאמר אליו:
מסרור! הלילה תביא אלי שנים משוטרי החרש,
צעירים ואמיצי לב ועשרה פועלים חופרים תביא
עמהם, כי דבר לי אליהם. וישתחו מסרור לפני
הח’ליף ויאמר: פקדתך תשמר רוחי, אדוני הח’ליף.

ויהי בלילה ויבא מסרור את-השוטרים
ואת-הפועלים, ויאמר הח’ליף: הבה נא נסורה אל בית
אחותי מימונה. וילכו כלם והוא לפניהם.

ויהי כראות מימונה את-אחיה הח’ליף ופניו פני
להבים ותבהל מאד, ותבן כי רעה נגד פניה וכי
נגלה סודה לאחיה. אבל הח’ליף לא דבר עמה מטוב עד
רע ולא נתן לה לפצות פה לפניו, ויצו את-השוטרים
לרצחה נפש ויתנו את-גופתה בתוך ארון עץ אשר
הכינו שם לפני כן על פי פקדתו. ואל החופרים אמר
לחפר בתוך חדר אחותו שוחה עמקה ויורידו לעיניו
את-ארון המתה אל תוך השוחה ויקברוהו שם,
ויישרו את-פני הרצפה כבראשונה ואיש לא ידע
מכל הנעשה זולתי השוטרים והחופרים.

ואחר פנה הח’ליף אל מסרור ויאמר אליו: מסרור! לך
ושלמת לאנשים שכר עבודתם, ובדברו קרץ לו
בעיניו… ויבן מסרור את-מחשבת לבב הח’ליף
ואת-פשר דבר קריצתו אליו. ויהי כצאתו ויצו
לשומרי הארמון להביא את-האנשים חדר בחדר ושם
שמו אותם אחד אחד חיים בתוך שקים ויתנו אבנים
כבדות בתוך השקים וישאום ויטילום אל תוך נהר
פרת ויטביעום עד אחד. ואחרי שעה קלה שב מסרור
אל הח’ליף ויודיע לח’ליף לאמר: עשיתי כאשר
צויתני, אדוני ומלכי, שלמתי לעובדים שכר
עבודתם ומשכרתם היתה שלמה מעמדי…

ויצא הח’ליף מחדר אחותו וימסר את-המפתח ביד
מסרור ויאמר אליו: מסרור! יהי מפתח זה שמור
בידך עד עת מצוא, עד אשר אדרשנו ממך.

ויהי בבקר, הוא יום החמישי בשבוע, יום המעד
לקבלת פני אורחים, ויבוא הח’ליף אל אולם הקבלה
כדרכו, ויבואו אליו אורחים רבים ובתוכם בא גם
ג’עפר הברמכי, ויקבלהו הח’ליף בסבר פנים וגם
הושיבהו על ידו כתמול שלשום, ואחרי צאת האורחים
נגשו שניהם, הח’ליף וג’עפר למקרא המכתבים
אשר הגיעו לח’ליפות מקצות הארץ וגם ערכו
תשובותיהם, ואחר נגש ג’עפר להפרד מהח’ליף
בטרם יצא לדרכו לחורסאן אשר מנהו הח’ליף שם
לאמיר.

ויאמר לו הח’ליף: אל ג’עפר! לא אתן לך לצאת
לדרכך בטרם שאלנו את-פי הגורל ונדעה
מה-יעלה? כי הלא ידעת כי יש ימים ברוכים לנסיעה
ויש ימים בלתי ברוכים. ויאמר ויעש, ויפל
הגורל על יום השבת.

ויפרד ג’עפר מעל הח’ליף וילך אל ביתו בלוית
כל אלה ממלויו אשר חכו לו בשער המלך,
כדרכם, מהקרובים ומהרחוקים ומאנשי חילו, מחנה
כבד מאד.

ויהי כעבור שעה ויקרא הח’ליף אל מסרור ויאמר
לו: מסרור! לך כרגע אל ג’עפר ואמרת לו לבוא אלי
שנית, כי דבר נחוץ לי אליו, כי הגיעו מכתבים
חדשים מחורסאן, וכבואו עמך עד שער הארמון
הראשון והרחקת מעליו את-כל אנשי הצבא אשר
ילווהו בדרכו, ובשער השני תרחיק מעליו
את-משרתיו עושי רצונו הקרובים אליו, ובשער
השלישי אל תתן לאיש להלוות אליו, כי הוא לבדו
יבוא והבאת אותו אל אולם פלוני אלמוני בפנת הגן
ושם תרצחנו נפש ונשאת ראשו אלי, ואיש אל ידע
את אשר אתה עושה, כי בנפשך הוא, ראה הזהרתיך!

וילך מסרור אל ג’עפר, וכבואו אמר אליו ג’עפר
בכעס עצור: אוי לך, מסרור! מה-לך ולי כי באת אלי
בשעה כה מאחרת ואני עיף ויגע, ואך זה שעה
קלה אשר שבתי מחצר הח’ליפות?! לא יאבה אללה
סלוח לך!

ויהי כי שמע, כי הגיעו מכתבים חדשים נחוצים
מחורסאן ותהי רוח אחרת עמו וימהר וילבש
בגדי כהנתו, בגדי צבא, וגם חרבו חגר על מתניו
ויצא עם מסרור ויצאו עמו כל שומרי ראשו,
משרתיו ומלויו, כנהוג.

וכהגיעם הארמונה עשה מסרור כדבר הח’ליף ויבא
את-ג’עפר אל האולם אשר נועד לקבלתו, על פי
הח’ליף, והוא לבדו ואין איש עמו.

וירא ג’עפר והנה ממול הכניסה באולם בקיר
תלויות חרב וחנית ושתיהן ממרטות, וינבא לו
לבו דבר רע, וישאל את-מסרור לאמר: מסרור! למה
הבאתני עד הלום ואיה הח’ליף? ויאמר אליו מסרור:
האינך רואה את-החרב והחנית הממרטות לעיניך?!
ועתה דע כי פקדת הח’ליף לי לאמר: הסר את-ראש
ג’עפר מעליו כבואו, ונשאת אותו אלי, חושה אל
תעמד, כי בנפשך הוא.

ויהי כי ראה ג’עפר כי כלתה אליו הרעה מאת פני
הח’ליף ויאמר לו לבו, כי אך בעון מימונה הוא
הולך למות וכי אין לו תקוה להנצל, ובכל-זאת
התנפל לרגלי מסרור ויאמר אליו: מסרור! זכר-נא
את-כל-הטובה אשר עשיתי עמך עד כה ואל נא תגע
ידך בי לרעה. גם כיום הנני מוכן להיטיב עמך
ולהעשירך ולחלק עמך רכושי חלק כחלק אם תדע
להשפיע על הח’ליף לטובתי, ידעתי כי מלשיני
בסתר הביאו את דבתי רעה לפניו מקנאתם בי ובו,
והם אומרים להפריד בין שנינו, ובכל-זאת נסה נא
לדבר עמו והסבר לו את-כל-הרעה אשר תוכל לצמח
גם לו בהרגו אותי, אולי יש תקוה, והנני מבטיחך
כי לא אשכח חסדך עמדי עד עולם.

ויהי כהפצירו בו מאד, וכהבטיחו אותו להעשירו,
ויעתר מסרור לג’עפר וילך אל הח’ליף לדבר עמו
ולהתחנן לפניו על ג’עפר, אחרי נעלו את דלת
האולם אשר בו השאיר את-ג’עפר, אבל כבואו לא נתן
לו הח’ליף לפצות פה ויקרא אליו בזעם לאמר: מסרור!
ההבאת את-ראש ג’עפר, כאשר צויתיך, הוציאהו אלי
ואראנו! ויהי כי גמגם מסרור בלשונו כאומר
לענות, ויבן הח’ליף כי לא מלא את-פקדתו ויקרא:
צא, בן-בליעל, ועשה כרגע את אשר צויתיך ואל
תהין לפתח פה לפני כי בנפשך הוא, צא!

וימהר מסרור וישב אל ג’עפר וימצא אותו כורע
על ברכיו ומתפלל, וישלף חרבו מתערה ויך
בה את-ג’עפר מכה אחת ולא שנה, ויתז ראשו
מעליו ויאחזהו בזקנו וישאהו אל הח’ליף ודמו
שותת.

ויהי כראות הח’ליף את-הראש וינשם נשימה ארכה
ועמקה, כמו נגה אבן מעמסה מעל לוח לבו, ואחר
פנה אל הראש ויקרא: אוי לך, ג’עפר, כי בגדת
בי ותשכח את-כל-הטובה אשר עשיתי עמך ועם
כל-בני ביתך למקטנם ועד גדולם. חללת את
כבוד אחותי, נבלת את-שם משפחתי, ועשית
מאחורי גבי את אשר לא יעשה, כי איככה ישא איש
כמוך ממוצא הפרסים עובדי האלילים לפלגש
את-קרובת מחמד נביא האשלאם ואחות אמיר המאמינים,
וכן לא יעשה בערב!? היאמן כי יספר?!

*



ויהי בבקר וילך הח’ליף אל המסגד להתפלל
ואחרי התפלה הרים עיניו וירא דרך חלון
המסגד את-ארמונות בני ברמך הנהדרים
הנשקפים למרחוק, ויתן פקדה למהר לאסר את-כל
תושביהם, את-יחיא ראש המשפחה ואת-מחמד אחיו
ואת-כל-בניהם ובנותיהם, אחיהם ואחיותיהם, עבדיהם
ואמהותיהם וגם את-כל-הרכוש אשר להם החרים,
ואת-כל אנשי חילם הנאמנים פזר לארבע רוחות
השמים, ואת כלי-זינם, אהליהם וצריפיהם ויתר
תשמישיהם לקח, ובמשך שני ימים אחרי מות ג’עפר
הספיק הח’ליף להרוג עד אלף נפש מהמשפחה
והנלוים אליה, ולנותרים אשר השאיר בחיים אסר
להתרחק מבע’דאד וישם עליהם משמר-תמיד למען
לא יקוממו את-העם כנגדו, ואת-ראש ג’עפר צוה
ויתלו אותו על גשר בע’דאד לראוה, ואחר שלח
לחורסאן ויכניעם וימנה אליהם לאמיר את-עלי בן
עישא האמאן, הנאמן לו מאד.

ויהי כי הונח לח’ליף מסביב ופחד הברמכים
וקנאתו בם לא היו לו עוד, וישלח מלאכים אל מדינה
ויביאו לו משם את-שני בני מימונה הקטנים, אשר
שלחם שם ג’עפר אביהם למען הסתירם מעין הח’ליף.
וירא אותם הח’ליף והנה הם ילדים נחמדים יפי-תאר
ויפי-מראה מאין כמוהם ולשונם מדברת צחות בשפה
הערבית ההאשמית, וישאל את הבכור לאמר: מה-שמך,
בני, כי אדעה? – ויען הנער ויאמר: שמי חסן.
והצעיר ענה ויאמר: ושמי חסין. ויסתכל בהם
הח’ליף שעה ארכה ואחר נכנס אל החדר הסמוך
ויתפרץ שם בבכי תמרורים ויקרא לאמר: אהה! חס
אנכי על הילדים החפים מפשע על יפים ועל צחות
לשונם, אבל מה אעשה ואי-אפשר לי להשאירם חיים
בהחשב זאת לבגידה בכבוד מחמד נביאנו ולחרפה
למשפחתנו משפחת ההאשמים, הטהורה והנקיה
מכל שמץ פסול ודפי. ובמחותו דמעה מעל פניו יצא
אל האולם ויקרא למסרור שומר ראשו וישאלהו
בלחש לאמר: מסרור! מה עשית במפתח החדר אשר
מסרתי בידך לפני זמן: ויען מסרור ויאמר:
המפתח שמור עמדי, אדוני הח’ליף. – ויאמר הח’ליף
– ועיניו מלאו דמעות – לך עשה לילדים האלה אשר
לפניך ככל אשר עשינו לאמם וקברת אותם יחד
בקבר אמם, ויעש מסרור כדבר הח’ליף.

ואחר נתן הח’ליף צו נמרץ לאמר: מעתה שם הברמכים
לא יזכר עוד ולא יפקד וכל ארמונותיהם וטירותיהם
וכל-אחזותיהם יהרסו עד היסוד, לא ישאר מאומה,
והאיש אשר ירהיב עז בנפשו להעלות זכרם על דל
שפתיו ויתפש בכף, אחת דתו למות מות נבלים,
אמרתי ואקימה!

ויהי כאשר כלה הח’ליף לעשות בברמכים את אשר
עשה, ויסע לו למסע תענוגות עירה רכה אשר
בעיראק ולבו מלא שמחה, כי אמר הנה הצילני
אללה מכל-אויבי הברמכים ומקנאתי בם פעם אחת.

ויהי כשובו ממסעו ויתנהג עם האסירים
הברמכים באכזריות נוראה ויכבד על יחיא
את-ענוייו ואת-אסוריו עד כי לא עברו ימים וימת
יחיא בבית כלאו כבן-עולה ואת-בנו אל-פצ’ל צוה
הח’ליף וילקוהו מאתים מלקות על גבו יום יום, כי
חשד חשד הח’ליף כי העלים אל-פצ’ל ממנו חלק
מרכושו, ולא הועילו לאל-פצ’ל כל-שבועותיו אשר
נשבע לאמר: לא השארתי בידי מאומה כי רק אמת
בפי. הח’ליף אך באחת: אתה משקר ואחריתך מרה.

ויהי היום ויצו הח’ליף וישכיבו את-אל-פצ’ל על
מחצלת קנים גסה וידושו את חזהו במטילי ברזל
כבדים עד כי נקרע בשר גבו קרעים קרעים
וידבקו הקרעים במחצלת מכבד הברזל ואחר
צוה הח’ליף ויסחבוהו בידיו בכח מעל המחצלת
ותהי המחצלת מלאה לשונות לשונות של בשר,
ויהי המחזה איום ונורא.

אז נתן הח’ליף צו ויביאו רופא לרפא פצעיו למען
ישוב לענותו, ויהי כי אמר אל-פצ’ל לשלם לרופא
את-שכרו על הקלו ממנו יסוריו וגם שלח לו שטר
התחיבות על אלף דרהמים לסלקם לו כעבר זמן, אחרי
כי לא נשאר כל-כסף מזמן בידו, וימאן הרופא
לקבל את-השטר וישיבהו לו, ויחשב אל-פצ’ל כי
מעט המה וישלח בסתר לאחד ממכריו הנאמנים
לו וילוה ממנו אלפים דרהמים במזמנים
וישלחם אל הרופא, אבל הפעם השיבם הרופא אליו
וגם כתב לו לאמר: האיש כמוני היודע והמכיר את
משפחת-ברמך האצילה ונדיבת הרוח בכל-ארץ ערב
יקח כסף בעד עבודתו הקורעת את-לבו? הלא רק חוב
קדוש אני ממלא, חובת אדם, ואוי לעיני שכן רואות! –
ולא ארכו הימים וימת גם אל-פצ’ל

מרב יסוריו ומכאוביו ואחריו מתו כל-יתר בני
המשפחה אחד אחד עם תמם…


ספור א: יד: הארון אל-רשיד והמקונן


ויהי היום ואחד מעבדי המלך עבר דרך חרבה אחת
מחרבות היכלי משפחת הברמכים אשר בבע’דאד
וירא איש עומד על יד החרבה וקורא מתוך גליון
אשר בידו ובוכה בכי תמרורים, ויגש אליו
וישאלהו: מה אתה עושה? הלא שמעת אם לא ידעת
כי מצות הח’ליף היא לאמר: אל יעל איש על לשונו שם
משפחת ברמך?! ועתה כי מרית במצות הח’ליף
אחת דתך למות ויתפשהו בידו ויובילהו אל
הח’ליף.

ויהי כי שאלהו הח’ליף לאמר: למה עשית את אשר
עשית, וגם אים עליו במשפט מות, ויקרא האיש
בתחנונים ויאמר:

אדוני אמיר המאמינים! הרשה נא לי לספר באזניך
ספורי ואחר עשה בי כרצונך.

ויאות הח’ליף לדברי האיש ויאמר: ספר. ויספר
האיש כדברים האלה לאמר:

היה הייתי מבאי בית יחיא אל-ברמכי ומידידיו,
ויהי היום ויאמר אלי יחיא: אני חפץ לאכל
ארחת-צהרים על שלחנך בביתך, ואען ואמר:
השתחויתי, אדוני הנכבד, אבל איככה זה יקבל
איש עני כמוני בביתו הדל מורם מעם כמוך, ולא
יעשה סדרים והכנות קדם כראוי לכבודך?! ולכן
הואילה נא לתת לי זמן להכין את-עצמי ואחר תבוא.

ויאות יחיא לדברי, אבל שאלני לאמר: ומה הזמן
אשר תקבע? ואען ואמר: שנה! וימאן יחיא ויאמר:
הזמן ארך, ורק שלשה חדשים אתן לך, ואסכים
לדבריו ואמהר להביא בביתי את-הסדרים הנחוצים
לקבלתו.

ויהי כהגיע השעה ויכבדני יחיא בבקורו,
ויבוא הוא ושני בניו ג’עפר ואל-פצ’ל ויבא עמו
גם אחדים מידידיו הקרובים אליו, וכעבור רגעים
אחדים לבואו קרא יחיא ויאמר לי: מהרה חושה לערך
השלחן, כי רעב אנכי מאד.

ויגש אלי אל-פצ’ל בנו ויאמר לי: לך וצלה בשר
עוף והבא, כי אבי אוהב מאד בשר עוף צלוי.

ואמהר ואעש כדבר אל-פצ’ל ואצלה עופות ואביא,
ויאכלו כלם בתאבון, ואחר קם יחיא ויתהלך
בבית לארכו ולרחבו, ואחר בקשני לאמר: היש
לך עוד חדרים מלבד החדרים אשר ראיתי? ואען
ואמר: אין לי עוד מאומה, כי זה חלקי מכל-עמלי. אבל
הוא קרא ויאמר: אני יודע שיש לך עוד, ולמה זה
אתה מסתיר טובך ממני? ואתפלא מאד למשמע
דבריו, וגם אדמו פני מבשת על אשר חשב אותי
למשקר ואקרא: אדוני! בשם אללה ובשם הנביא
הנני נשבע, כי רק אמת בפי, וכי אין לי עוד.

אז יתן יחיא צו וימהרו ויביאו בנאי ויפקד עליו
לפרץ פרץ באחד מכתלי ביתי ואשתומם למראה כי
לא ידעתי מה אתו ומה-פשר מעשהו? ויהי כי
העירותי לאמר, כי הבית הסמוך איננו ביתי וכי הוא
בית שכני, וכי הנביא, עליו התפלה והשלום,
צונו לאמר: כבדו שכניכם למען תכבדו. ויקרא
יחיא בצחוק ויאמר: אין דבר! ויוסיפו להרחיב
את-הפרץ עד היותו לפתח רחב, ואחר קראני לבוא עמו
דרך הפרץ וארא והנה ארמון גדול ויפה לנגד עיני
ואנכי לא פללתי, והוא כלו מרהט רהיטים
יקרי-ערך ומקשט בכל-מיני קשוטים נפלאים, ובו
המון חדרים, חדרי-אכל וחדרי-שנה, חדרי-מנוחה
וחדרי-קריאה ומראהו כארמון מלכים, אין דבר
נעדר.

ואחר יצאנו החוצה, ומה השתוממתי לראות את-הגן
הנהדר הסובב את-הארמון מכל-עברים, גן-עדן
ממש, וכלו מלא עצים יפים ושונים, עצי פרי
למיניהם ואילני סרק עבתים וענפים למיניהם,
וערוגות גדולות בין העצים, וכלן מלאות פרחי חן
ושושני תפארה, והמון צפרי חן מרנינות שיר
מלאו את-הסביבה בצפצופיהן המקסימים, ואהי
כגבר עברו יין לקראת כל-המראה, כי לא ידעתי
מאין הכל לפתע פתאם!?

ויחיך יחיא למראה השתוממותי, ויקרא: ארמון
זה וגן זה אשר מסביבו לך הם, כי למענך ולשמך
קניתים משכנך וגם תקנתים וגם קשטתים, כי
מצאת חן בעיני מאד ואהבך.

ואתנפל לרגלי יחיא מרב התרגשות ואשקן
ואחבקן, ואקרא: קטנתי, אדוני המשנה,
מכל-החסדים אשר עשית עם עבדך!

אז יפנה יחיא אל בנו ג’עפר ויאמר: אמנם נתנו
לאיש ארמון וגן, אבל היש בידו לכלכלם, והוא הלא
איש עני הוא! ויען ג’עפר ויאמר: אבל, אדוני אבי,
גם לזאת כבר דאגתי, קניתי לו גם כפר שלם לא
רחוק מהעיר וגם צויתי לזרוע אותו ולנטע אותו
והיה יבולו קדש להוצאות הארמון והגן. ויאמר
יחיא: היטבת עשה, בני, אבל עד אשר ישא הכפר
פריו מה-יעשה האיש? ויאמר אל-פצ’ל בן יחיא
השני: גם אני הקצבתי לו עשרת אלפים דינרי זהב
להוצאות עד אשר ישא הכפר פריו.

תבוא עליך ברכת אללה גם אתה, בני – קרא יחיא
שנית – מהר ועשה כאשר אמרת, אל תאחר!

* *


*


ועתה, אדוני אמיר המאמינים – קרא האיש ככלותו
ספורו – היפלא איפוא אם לבי מלא אהבה, הערצה
ותודה לאיש חסדי אף אם בנפשי הוא? כי איככה אוכל
ושכחתי איש מורם מעם כיחיא הברמכי, ואיככה
אוכל להתעלם מכל-האסון אשר קרה אותו
ואת-משפחתו הכבודה אשר היתה למופת בנדיבות
הרוח הערבית ובאצילות הנפש אשר אין דומה לה?
היכול אני לעבור על-יד חרבות היכליהם ולבי לא ימס
בקרבי מיגון ואנחה?!!

ויעשו דברי האיש רשם חזק על הח’ליף, וידם
רגע, ואחר שלח את-האיש חפשי לנפשו.


ספור ב: טו: אל-מאמון בן הארון אל-רשיד והמקונן


אחד מעבדי אל-מאמון ספר כדברים האלה לאמר:
באחד הלילות באשמרת הראשונה קראני אל-מאמון
אמיר המאמינים אליו ויאמר אלי: קח עמך כרגע
את-עלי בן מחמד ואת-דינאר משרת הארמון והלכתם
יחד אל חרבות בני ברמך, כי שמעתי אומרים: מדי
לילה בלילה יבוא שם שיך ידוע וישב לו שם בין
החרבות מאחורי אחת הגדרות ויקונן מרה על החרבות
ועל בני משפחת ברמך ובכה יבכה מאין הפוגות,
אשר לא כפקדת הח’ליפות האוסרת זאת, והיה כראותכם
את-השיך בא תפשוהו חיים והביאוהו אלי.

ואמהר למלא את-פקדת הח’ליף, ואקח את-האנשים
ונלך, ויהי כהגיענו אל המקום, ונרא והנה
צעיר אחד בא ובידו שטיח וכסא ברזל ויפרש
את-השטיח על הארץ מאחורי הגדר וינח את-הכסא
עליו ויפן הצדה, וכעבור רגעים מספר בא זקן
נכבד והדור פנים וישב לו על הכסא ויקרא
בבכי תמרורים לאמר:

בראותי חרב שלופה מונפה עליך ג’עפר

ומטעם הח’ליף יד אכזריה על אביך יחיא שלוחה

בכיתי עלי תבל ואהימה ואגעה כפר

ואקרא במר שיחי: אי לך מעתה תבל-הבל כלך
אנחה!

וככלותו את-דבריו נדם הזקן רגע ויורד ראשו בין
ברכיו, ונקפץ עליו פתאם ונתפשהו ונקרא
אליו לאמר: מהרה אל הח’ליף, כי קרא יקראך.

ויחרד השיך חרדה גדולה לדברינו ויאמר: אבל
חוסו נא ותנו לי רק לערוך צואתי לבני ביתי, כי
ידעתי כי לא אחיה אחרי לכתי עמכם. ויגש
האיש אל אחת החנויות הקרובות אשר היו עוד פתוחות
ויקח ניר ועט ויכתב את-צואתו לעינינו
וימסרנה ביד הנער אשר הביא לו את-השטיח
ואת-הכסא להובילה הביתה אל משפחתו ואחר בא
עמנו אל הח’ליף.

ויהי כי שאל אותו הח’ליף בזעם פנים לאמר: מי
אתה, ומה-לך אל הברמכים, כי מרהיב אתה עז
בנפשך להמרות את פי הח’ליף ולקונן על חרבותיהם
לילה לילה?!

ויאמר האיש: השתחויתי, אדוני הח’ליף, איככה
ישתק עבדך ולא יקונן והברמכים הלא היו
מיטיבי, אנשי חסדי, ומרימי ראשי בעת צרתי?! –
ועתה הרשני נא, אדוני, ואספרה לך דבר-מה קרני
עמהם, ונוכחת לדעת כי לא על חנם אני עושה את
אשר אני עושה. ויאמר הח’ליף: ספר ואשמעה.
ויספר האיש כדברים האלה לאמר:

שמי אל-מנד’ר בן אל-מע’ירה, וממשפחת מלכים אני,
ממשפחת בני אמיה, ואללה הטוב – ישתבח
ויתעלה – הפך פתאם הגורל עלי ועל בני ביתי
ונרד פלאים ונרעב ללחם, ונמכר מעט מעט את
כל-אשר היה לנו להשביע נפשנו בלחם צר ובמים
לחץ עד כי לא נשאר בידינו מאומה, ואביא את-צוארי
גם בעל חובות רבים, בתקותי כי יבוא מהר שנוי
לטובה במצבי, אבל אהה! תקותי נשארה מעל
וכמעט שאמרתי נואש ואגמר בנפשי לשים קץ
לחיי ולחיי כל-בני-ביתי המרבים.

ויהי אני חושב כה וכה, ויעל בלבי זכר בני
ברמך נדיבי הרוח ואצילי הנפש, ואמר לנפשי:
הבה נא אנסה פעם לפנות אליהם לעזרה בטרם אשים
קץ לחיינו, אולי ירחם אללה ונתן אותנו לרחמים
בעיניהם והצילונו.

ואמר ואעש, ובפנותי אל ידידי בפעם האחרונה
להמציא לי די הוצאות קטנות לדרכי יחד עם בני
ביתי ויענו לי, ואצא את-דמשק עיר מולדתנו
בנשי, בבני ובבנותי, בנכדי ובנכדותי, שבעים
נפש במספר, ונשם פנינו בע’דאדה.

ויהי כבואנו ונלך אל אחד המסגדים לנוח שם
מעמל דרכנו, וארחץ ואחליף בגדי, ובעזבי כל
בני ביתי במסגד עטופי רעב יצאתי אל רחוב העיר,
ואשאל את-העוברים, ויורונו הדרך לארמון בני
ברמך.

ויהי כהגיעי שם וארא והנה מסגד גדול ונהדר
לקראתי, אשר משני עבריו עמדו שני שומרים,
ואביט אל תוך המסגד וארא והנה המון בני אדם
הדורי פנים ולבושי תפארה יושבים ומשוחחים
ביניהם בלחש, וארהיב עז בנפשי ואבוא גם אני אל
תוכו בצעדים מדודים ורגלי רועדות תחתי וכל
גופי מלא זעה קרה מהתרגשות, כי מעודי לא נסיתי
בכמו אלה להדחק ולבקש עזרה ממי שהוא,
וכעבור רגעים מספר בא משרת המסגד ויקרא
את-כל היושבים. ויקומו כלם כאיש אחד ואנכי
בתוכם, ונלך אחרי המשרת, אשר הביאנו אל גן
גדול מלא עצים רעננים ופרחי חמד מרהיבי עינים.
ובגן בתוך זקן נכבד, הוא יחיא בן ח’אלד
הברמכי, ראש המשפחה האצילה הידועה ומשנה
למלך הארון אל-רשיד אביך, והוא יושב על כסא
כבוד, ובעברנו לפניו כבני-מרון שאל איש איש
מאתנו בשלומו ביראת הכבוד והוא ענה שלום לכל
אדם בחיוך קל על שפתיו וגם מנה אותנו אחד אחד,
מאה ואחד במספר.

ויהי כשבתנו והנה עלם יפה תאר ויפה מראה נראה
לעינינו, בצאתו מתוך אחד האולמים הגדולים
הפונים אל הגן, ואחריו שורה ארכה של בחורי חמד
מלוים אותו, מאה במספר, ומתני כלם חגורים חגורות
זהב רחבות, וביד כל-אחד מהם מחתת זהב מעלה קטרת
מור ואהלות וכל מיני בשמים מפיצי ריח עדנים, אשר
בשמו את-כל חלל הגן, וישב הצעיר על יד יחיא
הברמכי רגע, ואחר קרא יחיא את הקאצ’י הוא ראש
השופטים אשר בראש הקרואים ויאמר אליו: אדוני
השופט! קומה נא והכנס את-עאישה בתי בברית
הנשואים עם העלם הנחמד הזה, הוא בן אחי אשר על
ידי. וישתחו הקאצ’י לפני הזקן ויסדר את טכס
הקדושין על פי הדת ויעידו העדים ויברכו
המברכים, ואחר הביאו מגדנות וממתקים וכל מיני
פרות משבחים לכבד בהם את-האורחים, ונאכל
ונשת וניטיב את-לבנו, ואחר הלכו להם נושאי
מחתות הקטרת ויבואו במקומם מאה בחורים אחרים
ממשרתי הארמון כמספר הקרואים, וביד כל-אחד
מהם טבלת כסף אשר אלף דינרי זהב בה, ויתנו
הבחורים את-הטבליות לפני האורחים, טבלה לאורח
טבלה לאורח, וארא והנה כל-אחד מהאורחים זה אחר
זה הושיט ידו אל הטבלה ואחרי הריקו את-הכסף אשר
בה אל תוך צלחת בגדו ושומו את-הטבלה אל
מתחת זרועו השתחוה לפני יחיא הברמכי ויפן
וילך לו.

ויהי כהגיע תורי גם אני ואביט כה וכה
כמפקפק, וירא המשרת ויקרץ לי בעיניו, כאומר:
עשה גם אתה ככל אשר עשו חבריך ההולכים לפניך.
ואמלא אחרי קריצתו בלב מלא פחד ויראה, ואחר
קמתי ללכת. ואהי כמדדה מרב פחד ושמחה גם יחד,
וגם הבטתי על ימין ועל שמאל כאיש אשר איננו
בטוח בהליכתו. ויראני יחיא ויאמר למשרת: קרא
את-האיש אלי. ויהי כבואי וישאלני יחיא לאמר:
מה-לך, ידידי, כי פונה אתה על ימין ועל שמאל
כמפחד? ואספר לו את כל-הקורות אותי, ואיככה זה
הגעתי עדיו. ויחיך הזקן חיוך קל, ואחר אמר
למשרת: לך וקרא אלי את-בני, את-מוסה. ויבוא הבן
אחרי רגעים מספר, ויפן יחיא אליו ויאמר לו:
שמע נא, מוסה בני! הנה האורח הזה אשר לפניך זר
הוא בתוכנו, ורק היום בא אל בע’דאד לבקרנו.
ועתה קחה נא אותו לביתך והטפל לו אתה בעצמך,
אל תמסר אותו בידים זרות, ראה צויתיך! ויקחני
מוסה אל ביתו ויקצה לי חדר גדול ורחב ידים
לשבתי, והחדר מרהט הדר כלו, מרבדים אטון
מצרים כסו את-כל רצפתו וכל כליו זהב וכסף,
ויאכילני וישקני כיד המלך וגם הרבה
בכבודי כאחד השרים הגדולים משרי הח’ליפות.
ואשב עמו יום אחד ולילה אחד, ואנכי כשכור
מתרונן מיין מרב התפעלותי מכל אשר ראיתי
ומכל התכונה הרבה והעשר הרב אשר לנגד עיני
אחרי ימי עניי ומרודי.

ויהי בבקר ויקרא מוסה את אחיו את-עבאש ויאמר
אליו: אחי! אבינו צוה אותי אתמל לאמר: שים עינך
לטובה על אורחנו הנכבד הזר בתוכנו והטפל אליו
בעצמך לכבדו ולשעשעו, ואתה, אחי, הלא אתה
יודע את-עבודתי בחצר הח’ליפות כי רבה היא, ועל
כן זאת בקשתי מלפניך, קחה נא את-אורחנו אליך
ועשה נא עמו ככל אשר עשיתי אני להשיחו
ולשעשעו ולכבדו כראוי לו וכראוי לנו אנו.
ויעש אל-עבאש כדבר אחיו.

ויהי ביום השלישי וימסרני אל-עבאש אל אחיו
השלישי אל אחמד, אשר גם הוא התנהג עמי בכבוד
מלכים, וכן ביום הרביעי וביום החמישי, עד אחד
עשר יום עברתי מאח אל אח ומקרוב אל קרוב, ואנכי
כחולם בהקיץ, ורק דאגה אחת מלאה את-לבי – דאגת
בני ביתי, אשר עזבתים לנפשם ולא ידעתי מה
אתם, החיים הם אם מתים?

ויהי ביום האחד-עשר ויבוא אלי אחד המשרתים
ויחד עמו באו ארבעה-חמשה מחבריו ויאמרו אלי:
קומה, אדוננו, ולכה נא כיום אל משפחתך ואל
בני ביתך לשלום. ואמר בנפשי: אויה לי, כי בא
הקץ לאשרי! הנה הם שולחים אותי אל בני ביתי
וידי ריקות כאשר בבואי, כי את-הכסף ואת-הטבלה
לקחו ממני, ולא ידעתי אם ישיבום אלי, כי לא
השיבום.

אנכי חושב כה וכה והנה הכניסוני חדר אחרי חדר,
עד ששה חדרים במספר, ובחדר הששי אמר לי ראש
המשרתים אשר בארמון: שאל, אדוני, שאל מה אתן
לך, כי פקדת אדוני היא אלי לאמר: מלא את-כל
משאלות לב אורחנו הנכבד בטרם ילך. ואחר
הכניסוני אל חדר שביעי והחדר מלא אורה ואויר,
וריחות מבשמים משיבי נפש עלו באפי מכל עברים
וישיבו את-נפשי, ובשלחי מבטי אל קצה החדר
ראיתי, לתמהוני הרב, והנה כל-בני-ביתי שם
למקטנם ועד גדולם, וכלם מלבשים הדר, משי
וקטיפה ופניהם נוהרים משמחה, ובהפגש עיניהם
בעיני הבטנו זה אל זה כמשתוממים וכשואלים זה
לזה לאמר: מה-זאת?! – כי גם אני וגם הם לא ידענו מה
אתנו ואיככה זה היתה פגישתנו שם?!

אנחנו מביטים זה בפני זה ולב כל אחד מאתנו הומה
משמחה, והנה נגש אלי ראש המשרתים ויתן
בידי מאה אלף דרהמי כסף ועשרת אלפים דינרי
זהב, ושטר-מתנה על שתי חוות גדולות ופוריות
וגם את-הטבלה ואת-אלף הדינרים אשר לקחתי ביום
הראשון לבואי נתן לי, ונלך כלנו הביתה ולבנו
מלא שמחה ואורה מאין כמוהן.

ולמן היום ההוא הייתי מבאי בית יחיא הברמכי
משנה אביך הח’ליף אדוננו, ולא עבר יום אשר לא
סרתי לראותו ולא התענגתי בחברתו עד… אהה! עד
אשר נהפך הגלגל עליו ועל בני ביתו… ועלי גם
אני.

כי למן היום אשר באה על בית הברמכים הרעה אשר
מצאתם, לא נתן לי מנוח עמר בן מסעדה הפקיד
הממנה על המסים מצדך, אדוני הח’ליף, יטל על
שתי חוותי מסים כבדים מאד, אשר אין ההכנסה
שוה בהם, והדחק שב להציק לי ולבני ביתי, ועל כן
מדי לילה בלילה יהום לבי בקרבי על הברמכים
כי אינם, ולא אוכל לתת שנה לעיני ולעפעפי תנומה,
ועל כן אנכי יוצא אל חרבות בני המשפחה ההיא
המצינה במינה, משפחת האצילים לבית ברמך
לבכות ולהתיפח, לקונן ולהתאנח ולספד מרה
עליהם באבד מהם כל שריד ופליט.

ועתה, אהה! אדוני הח’ליף, הגד נא, היתכן לעשות
אחרת? היתכן לשכח אנשים טובים ורמי המעלה
כמוהם, אשר נתנם אללה למחיה לאלפי אמללים
ולרבבות עניים, היתכן?

ובדברו התמוגג האיש בבכי בהתעטף עליו נפשו.

ויהי כי ראה הח’ליף אל-מאמון את-בכי האיש כי מר,
ויאמר להרגיעו, ויקרא את-עמר בן מסעדה פקיד
המסים ויאמר אליו: למה זה הטלת מסים כבדים
מאד על חוות האיש אשר לפניך? ויאמר עמר: כי
ממעריצי בני ברמך שנואי נפש אביך הח’ליף הוא.

ויאמר אליו אל-מאמון: שמע נא סעד, מעתה אל תוסף
לקחת עוד מסים ממנו וגם את המסים אשר לקחת עד
כה תשיב לו, אל תחסיר אגורה.

ויהי כשמוע השיך את-דברי אל-מאמון וירב
לבכות, וכאשר שאל אותו הח’ליף לסבת בכיו,
ויאמר האיש: אדוני הח’ליף! איככה אחדל מבכות וגם
טובך וחסדך עמי כיום מיד משפחת הברמכים
הם לי? כי לולא הם לא היית יודע אותי ולא הייתי
זוכה למה-שזכיתי לחדות בשמחה את-פניך ולהנות
מזיו כבודך ומטוב לבך.

ותמלאנה עיני אל-מאמון דמעות לדברי האיש
ויאמר: אכן צדקת, ידידי, בדבריך, גם טובי
וחסדי עמך כיום, לברמכים הם, ומידם הם לך
ולכן בכה בכה להולכים האלה אשר לא ישובו עוד,
והרבה תרבה לספר בשבחם ולתנות צדקתם
ולבקר את-חרבותיהם, כי מעתה לא יוסיף איש
להפריעך כאשר עד כה.

אשריך ואשרי יולדתך! ואכן כן נאה וכן יאה
למכירי טובה ולמוקירי חסד ואמת כמוך, מופת אתה
לרבים ומי יתן וירבו כמוך בבני ערב.

* *


*


וכמסגרת שחורה לתמונה האימה אשר עמדנו עליה
בנוגע למשפחת הברמכים, מספר מחמוד בן עבד
אל-רחמאן ההאשמי כדברים האלה לאמר:

ויהי היום ואלך לבקר את-אמי ביום “חג הקרבן”
ואמצא אותה משוחחת עם אשה זקנה באה בימים,
והזקנה לבושה מחלצות פשוטות מאד וכל מראה
פניה כלו כבוד ויקר.

ותשאלני אמי לאמר: היודע אתה, בני, מי היא
האשה הכבודה אשר לפניך? ואען ואמר: לא ידעתי,
אמי!

ותאמר אמי: זאת היא עבאדה אם ג’עפר בן יחיא לבית
ברמך, ובדברה הציגה אותי לפניה ואשתחו
לפני האשה ביראת הכבוד, ובשוחחי עמה
שאלתיה לאמר: הגידי נא לי, גברת כבודה. מה הוא
המארע הקשה ביותר אשר קרה אותך בימי חייך?

– ידידי – ענתה האשה, ודמעות מלאו את-עיניה –
ביום חג גדול זה לנו היה היו בימי אשרי, בימי
חיי אישי ובני, ארבע מאות שפחות ומשרתות אשר
עמדו לפני לשרתני, ובכל זאת הייתי חושבת כי בני
ג’עפר, עליו התפלה והשלום, לא מלא חובתו
כנגדי, ולא כן עתה אשר כל משאת נפשי היא רק
כי יהיו לי שני חשיפי עזים מעבדים, האחד
למצעי לשכב עליו והשני לשמיכה למען התכסות
בה.

– היש מארע קשה מזה למעני או היש מכאוב
כמכאובי?! – הוסיפה האשה בהתפרצה בבכי קורע
לבבות, – אוי ואבוי לי כי כן עלתה לי! הלא טוב מותי
מחיי?!

ובבכותי גם אני מרב התרגשות מהרתי ואושיט לה
חמש מאות דינרי זהב, אבל האשה מאנה לקבלם
באמרה: אודה לך, אדוני, על רצונך הטוב לבוא
לעזרתי, אבל לא אוכל קבלם! בחור אבחר במות
מאשר להושיט ידי לקבל נדבות, ואף אם מידי ידידים
הן לי…

* *


*


גם ההסטוריון אל-עמראמי כותב באחד מספריו לאמר:
כהסטוריון עברתי פעם על רשימות בנוגע להוצאות
בית הח’ליף הארון אל-רשיד ובאחת מהן מצאתי את שני
הסעיפים הבאים, כתובים זה אחר זה לאמר:


מתנות לג’עפר אבן יחיא אל ברמכי המשנה
סך ארבע מאות אלף דינרים, שהם מאה אלף
לירות פלשתינאות.
שמן אדמה (נפט) ועצים לשרפת גופת ג’עפר אבן
יחיא אל-ברמכי עשרה קראטים, שהם חמשה
שילנגים בערך.



טז: ימי הארון אל-רשיד האחרונים


ויהי כאשר עשה הארון אל-רשיד ליחיא הברמכי את
אשר עשה להשמיד, להרוג ולאבד אותו ואת-כל
זרעו, ותעל חמת העם על מלכו מאד ושנויים
גדולים לרעה חלו בכל סדרי ממלכתו, בגידה
וקשר, נקם ומרד התחוללו בכל פנות ארץ ערב
כנגד בית המלכות, אשר בסבתם היה הח’ליף לטרף
לשני מחלת רוח רעה ואכזריה אשר אחזתהו, ויהי
עליו גם לברוח מעיר מלכותו בע’דאד ולהתישב
בעיר רכה אשר על נהר פרת מפחדו פן ימיתוהו.

יחיא אבי משפחת הברמכים מת, כאמור, בבור
כלאו (בשנת 805 לספה"נ) ובמותו מצאו המטפלים
בקבורתו פתק על חזהו ובו כתובים כדברים האלה
לאמר:

“התובע הקדים ללכת אל בית הדין הגדול, והנתבע
יבוא אחריו ולא יאחר, והדין הוא דין צדק ואמת
אשר לפניו אין משוא פנים ולא מקח שחד והוא
איננו זקוק גם לעדות עדים, כי הכל גלוי וידוע
לפניו”.

ויהי כאשר נודע לח’ליף דבר הפתק ותפעם רוחו
מאד, ורוח רעה החלה לבעת אותו וגם עד שגעון
הגיע.

ויהי היום ויבהילו את-רופאי הח’ליף לבוא אל
הארמון כי חלה הח’ליף מאד, ויהי כי שאל הרופא את
הח’ליף לסבת התרגשותו אשר לא ראה כמוה לפני
זאת, ויאמר אליו הח’ליף: חלום נורא חלמתי אשר
דכא את-רוחי מאד, ובחלומי והנה יד נטויה לנגד
עיני והיא יצאה מתחת למראשותי, ובכפה עפר אדם,
ופתאם קול קורא באזני בחיל לאמר: הרואה אתה,
הארון, את-העפר האדם הזה אשר בכפי? דע כי בעוד
ימים מספר תבוא בתוכו אלי קבר ויהי כי שאלתי
את-הקול להודיעני מקום קבורתי ויען הקול ויאמר:
מקום קבורתך טוס – ואחר נעלמה היד כרגע ואיקץ
והנה חלום, ורוחי נפעמה בקרבי מאד.

ויתן הרופא לח’ליף סמים משקיטים כדרכו וגם
דבר על לבו דברי חזוק למען הרגיעו, וכעבור
ימים אחדים יצא הח’ליף, והוא עודנו חולה אנוש,
למלחמה כנגד הקושרים עליו, ויהי כי נפל בידו
אחד הקושרים, ויצו הח’ליף להמיתהו מות אכזרי
וינתחו אותו לעיניו נתחים-נתחים, ואחרי-כן אחזהו
השבץ ויפל ארצה מתעלף, ויבהילו את-רופאו
וישב נפשו בעמל רב.

אז פנה הח’ליף אל הרופא וישאלהו לאמר: הזוכר
אתה את-החלום אשר ספרתי לך לפני זמן-מה בעיר
רכה? ויען הרופא ויאמר: כן, אדוני הח’ליף, אנכי
זוכר. ויקרא הח’ליף באנחה עמקה ויאמר: הנה
אנחנו קרובים מאד לטוס העיר, אשר עליה רמז אלי
הקול בחלום הלילה לאמר: בטוס תמות ושם תקבר.

– ועתה – קרא המלך בפנותו אל מסרור שומר ראשו –
מהרה אל טוס הקרובה והבאת לי משם מעט מעפרה,
כי רוצה אני להסתכל בעפר העיר הזאת.

ויהי כאשר שב מסרור שומר ראשו וקמץ עפר טוס
בידו, ויסתכל הח’ליף בעפר ויקרא בפחד גדול
לאמר: אהה! הוא העפר אשר ראיתי בחלומי, הוא הוא!

ויאחזהו שבץ נורא וכל-עמל הרופאים להשיבהו
לתחיה עלה בתהו.

כחצות הלילה קברו את-הח’ליף בטוס אשר שם
העבירו גופתו והוא שבע רגז ושבע מרירות ונחם,
וישב לו אללה כגמולו על כל-הרעה אשר עשה
ליחיא הברמכי הצדיק ולכל-בני ביתו.


יז: הארון אל-רשיד ובאסם


באחד הלילות נדדה שנת הח’ליף הארון אל-רשיד
וישלח ויקרא אליו את-משנהו ג’עפר הברמכי
ויאמר אליו: הלילה נדדה שנתי ולא אוכל לסגר
שמורות עיני. ולכן הבה נא עצה כדת מה לעשות למען
ארגע, כי מרגז עצבים אנכי מאד.

ויען ג’עפר ויאמר: צר לי עליך, אדוני הח’ליף,
ולוא לעצתי תשמע הבה ונצאה אל גן השעשועים
היפה אשר מסביב לארמונך ונטילה שם ארכות
והתבוננת אל העצים הרעננים ושמעה אזנך רחש
עליהם הנעים, והסתכלת בחליפות צבעי פרחי
ההוד וההדר המרבים, ושאפת אל קרבך את-ריחם
המשכר והמשקיט, אולי תעלה ארוכה לרוחך
הסוער ושבת וישנת שנת מנוחה. ויאמר הח’ליף:
לא בזאת אושע!

וישב ג’עפר וייעץ את-הח’ליף עצות שונות להשיחו
ולשעשעו והח’ליף אך באחת: לא! ולא! לא באלה
אושע!

אז אמר ג’עפר: אמצא חן בעיני מלכי ואדברה אך
הפעם, נעזב נא את-הארמון ונטילה ארכות וקצרות
ברחובות בע’דאד עיר בירתנו ועברנו על פני
ארמנותיה וגניה ולא נדלג גם על מבואותיה ועל
בתי ההמון הפשוטים והדלים, אולי נמצא דבר-מה
אשר יקח את-לבך ורוח לך.

– כן דברת הפעם, ג’עפר – קרא הח’ליף – נתחפשה
ונלכה.

ויתחפשו שניהם בדמות סוחרים ויקחו עמם גם
את-מסרור הכושי, שומר ראש המלך ונושא כליו,
ויצאו דרך השער הקטן אשר בקצה הארמון לבל
ירגישו בהם השומרים ויתהלכו ברחובות קריה.

ויהי כהגיעם אל פנה נדחה ורחוקה מן העיר
וישמע הח’ליף והנה קול ערב מאד עולה באזניו
מתוך אחת החצרות, ובהטותו אזנו אל עבר הקול,
ראה והנה הוא בוקע מתוך חלון מואר באור שבעתים
מהקומה השניה אשר בחצר. ויגשו מקרוב
ויראו והנה תמונת אדם עומד בקיר החדר וכוס
בידו, ותנועות ראשו העידו כי הוא האיש בעל הקול
הערב.

ויפן הח’ליף אל ג’עפר משנהו ויאמר: אנכי חפץ
להכנס בשיחה עם האיש הזה אשר אך צלו נראה
לעינינו. ולכן גשה נא ודפק על דלת החצר וקרא
את-האיש לבא לפתח לנו.

וימהר מסרור ויעש כדבר הח’ליף, וישמע האיש
וימהר אל החלון ויקרא: מי הדופק על דלת חצרי
בשעה מאחרת בלילה, ומה-לו פה ומי לו פה?!

ויען ג’עפר רכות ויאמר: אל נא באפך, אדוני,
גרים אנחנו בעיר הזאת, והלילה חשך בעדנו
בטרם הספקנו להגיע למקום מגורינו. תעינו
בדרך ואנו מתיראים פן נפל ביד שומרי הליל
אשר זה דרכם – ובצדק – להרבות בחשדות בבני
אדם, המאחרים להסתובב ברחובות קריה, ותפשונו,
ועל כן הואילה נא ואספנו הלילה אל ביתך
ובאשמרת השלישית נאחז דרכנו הלאה, ואללה
הטוב יגמל לך טובה תחת הטובה אשר תעשה עמנו.

ויאמר האיש: אל נא תרבו להג הרבה, הנכם לא תועי
דרך, כי אנשי מרמה וכחש אתם, ואולי גם גנבים
או גזלנים המחפשים להם מעשי שד ורצח. ועתה
פנו ולכו לכם לדרככם, כי לא תרמו אותי. גם אכל
גם משקה אין לי במדה רחבה למען האכילכם ולמען
השקותכם, כל-מה שיש לי הוא רק די שבע נפשי אני.

ויפן אליו הח’ליף ויקרא גם הוא בקול מלא
תחנונים: אבל רחוקים עבדיך מכל-חשדיך, סוחרים
ישרים אנחנו ונאמנים דברי חברי אשר דבר אליך
לפני רגע, ועתה יגדל נא חסדך עמנו ואל נא
תשיב פנינו ריקם. אין לנו צרך באכל ואין לנו חפץ
במשקה, אכלנו לשבעה וגם שתינו לרויה, רק מקום
ללון תנה לנו למען יברכך אללה הרחמן והרחום.

– אם כדבריך כן הוא אתן לכם לבוא בצל קורתי, אבל
רק בזאת אאות לכם בהבטיחכם אותי נאמנה כי את
כל-אשר תראו אותי עושה או תשמעו אותי מדבר, גם
אם מעשי או דברי יראו כמוזרים בעיניכם, לא תעזו
לשאל מדוע ולמה? והייתם כלא רואים וכלא
שומעים.

– כה נעשה כאשר דברת – קראו כלם פה אחד.

אז יפתח האיש דלת חצרו ויתן לאנשים לבוא אל
חדרו ויראו והנה אור גדול ומתוק שופע ויורד
בחדר מתוך מנורת קנים אשר בתקרה, ושלחן ערוך
עומד בחדר בתוך, ועליו נאד יין מלא וכוס על ידו,
צלחת מלאה בשר צלוי, לחם, וכל-מיני פרות
ומגדנות.

וימהר האיש וישב על אחד הדרגשים, ואל אורחיו
אמר: גשו הלם ושבו בפנה הזאת אשר ממולי.
ויעשו האנשים כאשר צוו, ואחר שאל אותם לאמר:
מי אתם? ומאין באתם? ולאן פניכם מועדות?

ויען ג’עפר ויאמר: אמצא חן בעיניך, אדוני,
מסוחרי מוצל עבדיך, וזה ימים אחדים אשר קראו
אותנו מכירינו סוחרי בע’דאד לבוא אליהם
למשא-ומתן, והיום אחרנו שבת עמהם במשתה
אשר עשו לכבודנו בטרם נצא לדרכנו אל מלוננו
אשר בחרנו לנו לשבת בו, ונתע בדרך, ובעברנו
ראינו אור בחלונך וגם שמענו אותך שר וגם מיטיב
נגן, וישמח לבנו מאד ונאמר: הנה הקרה יי
אלהינו לפנינו, הבה נגשה ונבקשה מקום
למנוחתנו הלילה, ובטוחים היינו, כי לא תשיב
את-פנינו ריקם, כי הלא ערביים אנו ודם ערביים
נוזל בעורקינו ומכניסי-אורחים אנחנו כלנו. ואכן
כאשר קוינו כן היה, ואין די מלים בפינו להודות
לך על כל-הטובה אשר עשית עמנו באספך אותנו
בצל קורתך, כי עיפים ויגעים אנו מאד.

– חי אללה כי שקר בפיכם – קרא האיש ויאמר – לא
סוחרים אתם, כי מרגלים אתם או גנבים אשר יצאתם
בליל חשך ואפלה לעשות מעשיכם הרעים. ואתה,
בעל הכרס השמנה והשפם העבה והמסלסל – קרא
בפנותו אל ג’עפר המשנה – חי-נפשי כי מעודי לא
ראיתי כרסן רע עין כמוך, או היש שחור שחומר
ורע המראה כאיש העומד על ידך? – הוסיף לקרא אל
מסרור שומר-ראש המלך – חזות פני כלכם אינה
מעידה על טהר לב. הנה השחור הזה עיניו תלויות
בכוס היין אשר על שלחני, ואם אתה חושב – הוסיף
לאמר בפנותו אל מסרור – כי שפתיך תטעמנה מייני
הנך טועה, כי ייני רק לי לבדי הוא ואין לאחרים
חלק בו, ואם תעז להושיט יד אליו, אחת דתך למות
מות נבלים, כי במקלי העבה הזה אשר בפנת חדרי
ארוצץ את-גלגלתך – ובדברו מהר אל המקום
ויאחזנו בידו.

– שאל נא, ג’עפר – רמז הח’ליף באזני משנהו – שאל
נא מה-שם האיש ומה-משלח ידהו, כי חפץ אנכי
לדעת.

– היתכן, אדוני הח’ליף – קרא ג’עפר כמפחד – הלא
עיניך רואות כי שכור האיש וגם פרא הוא ויכול גם
להכותנו באלתו אשר בידו כאשר אמר.

– אל תבהל, ג’עפר – קרא הח’ליף – אנחנו שלשה
והוא יחידי; ומלבד זאת, אמרתי ותקימה!

אז יפן ג’עפר אל האיש ויאמר אליו בשפה רפה:
ידידי! אל נא יחר אפך בי אם אשאלך מה-שמך
ומה-מלאכתך? רוצים אנחנו כלנו לדעת מי אתה
למען נדע למי אנחנו חיבים תודתנו בעד
כל-הטובה אשר עשית עמנו הלילה, כי מי יודע,
אולי יעלה בידנו באחד הימים הקרובים להשיב לך
גם אנו טובה תחת טובתך עמנו הערב והיינו
מאשרים?! – הגד! בשם אללה הגד!

– האם לא הגדתי לכם מראש שלא תרבו בשאלות
ואתם הבטחתם למלא את-דברי! ועתה מהרו וצאו
מזה, אפל יקחכם, כי משקרים אתם!

– אבל – קרא ג’עפר בקול תחנונים שנית – הנני
משביעך בשם אללה הטוב אשר הנחנו הערב
לביתך ואשר נתן בלבך להיטיב עמנו לפתח
לפנינו את-דלתות ביתך, כי מלא תמלא
את-בקשתנו היוצאת מלב טהור ומנפש חפצה, כי
אורחיך באי ביתך אנו כעת ואדיר רצוננו הוא לדעת
את-הפרטים אשר שאלנוך וגם את-פרטי חייך
ודרכי התנהגותך, כי אנשים אחים אנחנו מעתה,
ועל כל-אח להכיר את-אחיו הכרה ברורה.

דברי ג’עפר אלה, אשר נאמרו בקול מלא רך
ותחנונים, פעלו את-פעלתם על לב האיש, וגם היין
אשר שתה בשעת שיחה השפיע גם הוא לרככו
ולהמתיקו ויקרא ויאמר: אם כן הדבר כאשר
אמרת, אעתר לבקשתך, אבל השמרו נא
מלהפריעני בדברי, כי בנפשכם הוא.

ויהי כי נענו לו האורחים ויפתח ויאמר:

– שמי באסם ומלאכתי נפח, ולבי הולך אחרי
שעשועי החיים ומנעמיהם, גם גבור-מתעמל
הייתי מעודי, ולכן גופי חסון כאלון, ואללה הלא
צוה אותנו לאמר: ונשמרתם מאד לגופכם, ולכן אני
משגיח על גופי השגחה מעלה, אני מאכילו
ומשקהו ומשמחו, ואחרי שאין שמחה כי אם
בבשר ויין, אני קונה לי לילה-לילה מנת בשר ונאד
יין, ואיני זז מעל שלחני עד אכלי את-כל-הבשר
אשר אני צולה ועד שתותי את-כל-היין אשר בנאדי
ואחרי אשר חנני אללה לאשרי גם בקול נעים
וערב, אני פותח פי בשירה בין כוס לכוס לשמח
לבבי.

וגם זאת לכם לדעת, כי שמי ידוע לתהלה בבע’דאד
כגבור חילים, והאיש אשר זכה פעם לסטירת-לחי
מידי זאת – הוסיף האיש בהראותו את-כף ידו הימנית
– זכור יזכור את-סטירתי עד שנים עשר חדש.

– ישמרנו אללה מחרון אפך, ידידי! – קרא ג’עפר
בהתפעלות.

– אבל – צעק האיש בזעם – הלא אמרתי לך מראש לבל
תעז להפריעני בדברי, ויוסף לאמר: אנכי עוסק
במלאכת הנפחות יום יום ואני משתדל להרויח
חמשה דרהמי כסף עד שעת המנחה וגם ארויחם, וגם
אסתפק בהם והייתי עשיר בעיני. ואיזהו עשיר? –
השמח בחלקו, אומרים החכמים, ובהיות הכסף בידי
אני יוצא אל השוק וקונה בדרהם אחד בשר, ובדרהם
יין, ובדרהם נר להדלקה ובדרהם פרות וקליות,
ובדרהם האחרון אני קונה שתי ככרות לחם, ובבואי
הביתה אני מדליק נרי ועורך שלחני, צולה
את-הבשר וסועד סעדתי לבדי ואין איש עמי וגם
איטיב לבי ביין ובשירה, כאשר עיניכם רואות, עד
אשר תתקפני השנה ואישנה. – זה דרכי יום יום
ולילה לילה ואני מאשר בחיים. ועתה אם סוחרים
אתם, או מרגלים אתם, אחת היא לי, הנה גליתי לכם
את-כל-לבי ואת-דרכי חיי, כי לא מוג לב ורפה רוח
הוא באסם המדבר אליכם למען יירא מפניכם, כי כחו
אתו ואונו בשרירי בטנו ולא יחת מפני כל.

– אכן נפלאים דרכי חייך – קראו המלך וג’עפר
כמשתוממים – ודבריך מעידים עליך כי איש בעל
מרץ אתה, ובהתרחקך מחברת בני האדם, כאשר
אתה עושה, הרחק תרחיק מעליך גם את-הצרות הרבות
והרעות הקשורות בכל-חברה…

– כן! כן! – קרא באסם בהפסיקו את-דבריהם – זה לי
עשרים ואחת שנה שאני נוהג לחיות כאשר אמרתי,
ואיש לא הפריע אותי עד היום.

– אבל – קרא ג’עפר גם הוא בהכנסו לתוך דברי
מסרור – מה היית עושה אם במקרה היה הח’ליף גוזר
גזרה על הנפחים לשבות ממלאכתם שלשה ימים
רצופים וכל-העובר על מצות הח’ליף אחת דתו להתלות?
מאין היית משיג לך כסף לעשות את אשר אתה עושה
לילה לילה כדבריך? –

– עפר לפיכם! – קרא באסם בסערת חמה – אנשים רעים
אתם ולבשורות רעות אתם באים, הלא הזהר
הזהרתיכם לפני רגע לבל תפריעוני בדברי, ואתם
לא תאבו ולא תשמעו, ינקם אלהי הרוחות נקמתי מכם
וישלח אתכם לכל-הרוחות. אני רואה שלבכם איננו
שלם עמכם, ועל כן מהרו ולכו והניחוני לנפשי.
מה-לי ולכם, בני בליעל, כי באתם אלי לעכר
את-שמחת רוחי בשאלותיכם האויליות? – לא יאבה
אללה סלוח לכם!

– אל נא באפך, ידידי המארח – קרא ג’עפר בקול
תחנונים – לא להרגיזך חלילה היתה כונתנו
בדברנו אליך, כי אם לשאל ממך שאלה. הלא
החיים מלאי מקרים הם ואם במשך עשרים ואחת שנה
לא קרה מאומה, אין זה אות ומופת שגם בעתיד לא יקרה
דבר, ואתה הלא אין בידך אף אגורת נחשת בכיסך,
כי לא נהגת לחשך ליום רע חלילה, ויום כזה, אם
איננו מחיב הוא אפשרי, ומה תעשה לפני
האפשרות? הלא תגוע מרעב.

– אל תרבו להג הרבה! – חזר באסם ויקרא ברגזה –
אם לא תפסיקו כרגע שאלותיכם הנבערות, אסיר
את-ראשכם מעליכם, ובדברו הוסיף להריק לתוך
גרונו כוס אחר כוס ואותות השכרון נראו על פניו
– ואוי ואבוי לכם אם דבר נבואותכם יקום, דעו כי
רעה נגד פניכם, אני לא אתן דמי לנפשי עדי מצאי
אתכם באשר תהיו, ורצחתי את-שלשתכם נפש,
רחם לא אדע.

אז כסה הח’ליף את-פיו בשרול בגדו, כי לא חפץ
כי יראה אותו האיש בצחקו, ואחר נפרדו מעליו
בשלום כי עלה השחר.

ובשובו אל הארמון דרך השער הקטן, אשר יצאו
ממנו בתחלת הלילה, הלך אל חדר-משכבו, ויהי
כי נח הח’ליף כשעתים ויקם ויסעד את
סעדת-הבקר ויכנס אל חדר האורחים, ששם חכו לו
כל-גדולי המלוכה, כדרכם יום יום.

ויהי כשבת הח’ליף על כסאו ויתן צו לקרא
את-ג’עפר משנהו ויאמר הח’ליף לג’עפר: שלח אל
ח’אלד אבן ע’אלב מושל בע’דאד לאמר: כה אמר הח’ליף,
אל יצא איש מהנפחים לעבוד עבודתו שלשה ימים,
כי בנפשו הוא, ואחת דתו להתלות מעל לפתח חנותו.

ויעש ח’אלד כדבר הח’ליף וישמע העם וייראו
וחרשי-הברזל זעו פחדו ולא העזו לצאת למלאכתם.

וביום ההוא אחר באסם ללכת אל חנותו לעבוד עבודתו,
באחרו לשכב בלילה לרגלי השיחה הארכה אשר
היתה לו עם הח’ליף ועם מלויו, ולא שמע באסם
בהעביר מושל בע’דאד את-פקדת הח’ליף ברחובות
קריה, ויהי כהגיעו אל חנותו בשעה מאחרת וירא
והנה צעיר מפועלי החנות רובץ על יד שער החנות
ובידו מפתח, כי בעל החנות מסר אותו לו להביאו
הביתה עד עבור מועד השביתה.

ויהי כי שאל אותו באסם לסבת סגירת החנות ויספר
לו הצעיר את דבר פקדת הח’ליף הפתאמית,
וישתומם באסם על השמועה וגם עלה בלבו זכר
האורחים אשר היו בביתו הלילה ואת-אשר אמרו לו
בתם-לבבם על אדות מצות הח’ליף על חרשי-הברזל,
ויחר לו מאד על נבואתם אשר באה ונהיתה וגם חרק
שן וגם אמר בלבו: לוא היו בני נעות-המרדות
בידי כי עתה הרגתים.

הוא חושב כה וכה והנה בא גם בעל החנות, וגם הוא
חזר על דברי הצעיר, ובראותו את-באסם כמיאש
הוסיף לאמר: אבל למה תתיאש, באסם, ומדוע כה נפלו
פניך וגורלך אתה טוב מגורל כלנו העובדים אתך
יחד?! אתה רוק ורק דאגתך אתה עליך, ואנחנו
דאגת משפחות שלמות עלינו, דאגת נשים וילדים,
ומה-נענה לנשינו ולילדינו ובידינו אין כל?! וזאת
עוד, מי יודע אם לא מידך אתה זאת לנו? ואם אללה
לא פקד עון שכרונך כל-הימים עלינו?! חמסנו
עליך, הזהרנוך לא פעם ולא שתים לבל תשתכר
ואתה אטמת אזניך משמע אלינו, לא יאבה אללה
סלוח לך!

ויהי כשמע באסם את-דברי אדוניו בעל החנות,
ויבוש ויתאדם ובהורידו ראשו ארצה הפנה ערפו
וימלט.

הוא בדרך והנה עבר על יד בית-מרחץ, ויאמר
בלבו: הבה אבוא אל בית-המרחץ ואשאל את-פי
בעליו אם יש עבודה למעני.

ויאמר ויעש, וגם קבל עבודת עוזר במלאכת
הבלנות במחיר חמשה דרהמים ליום, ותגדל
שמחתו מאד, וגם צחק בלבו על פקדת הח’ליף וגם
החליט לבלתי שוב למלאכתו הראשונה הקשה
שבעתים מהבלנות.

ויהי כערב היום ויסר באסם את-בגדי הבלנות
מעליו וילבש בגדיו הרגילים, ויצא אל הרחוב
ויקן את-כל-צרכי מזונותיו, כנהוג יום יום, וישב
הביתה והוא שמח וטוב לב, ויכן לו מטעמיו,
ויערוך את-שלחנו ויעל נרו, ויסב אל השלחן
לאכל ארחתו ולבו מלא זכרונות הליל העבר
בשוחחו עם אורחיו.

וגם הח’ליף לא שכח את-באסם כל-היום ההוא,
ובהחשיך הלילה שלח לקרא את-ג’עפר משנהו
ויאמר אליו: ג’עפר! גם הלילה נלך אל באסם
מכירנו לבקרו ואתה הכון והכן גם את-מסרור
לדרך.

וימלא ג’עפר את-פקדת מלכו, ובהתחפשם שנית
כסוחרים, יצאו שלשתם בשעה מאחרת ופניהם
ביתה באסם.

ויהי כהגיעם אל רחוב בית באסם ויראו והנה
החלון מואר כאשר בלילה החולף ובאסם עומד על
רגליו וכוסו בידו והוא שר ומנגן, כאלו לא קרה
מאומה.

וישתומם הח’ליף ויקרא: חי אללה, בן מות הוא
איש-הבליעל הזה! בלי ספק לא שמע לפקדתי וגם
עשה מלאכתו היום וגם הרויח, כי אחרת לא היה
לבו טוב עליו לעשות את אשר הוא עושה.

– ועתה, – הוסיף בפנותו אל ג’עפר – מהרה ודפק על
הדלת וקרא את-האיש לפתח לנו ונדעה מה אתו.

ויעש ג’עפר ככל-אשר צוה הח’ליף, וכשמע באסם
את-קול הדופק עלה בלבו זכר אורחיו בלילה החולף,
ובהיותו שכור למחצה הרעים פניו מאד, וגם קרא
לאמר: מי הוא זה ואיזה הוא השטן המשחית הבא אלי
בשעה כה מאחרת להפריעני שנית ממנוחתי
בלילה?!

– אנו אורחיך מידעיך, אשר היה לנו הכבוד
לבקרך אתמול בלילה, באנו אליך שנית לדרוש
בשלומך – קרא ג’עפר בקול תחנונים מלא רך – כי
מצאת חן בעינינו מאד, ואנו רוצים להתענג שנית
בחברתך שעות מספר, אנא פתח נא דלתיך לפנינו.
ואללה הטוב יפתח לפניך דלתות גן-עדנו
בשעתן.

– הרחיקו מזה, בני-בליעל – קרא באסם בכעס גדול –
כי לא אתן לכם עוד מדרך כף רגל בצל קורתי. כל
היום הזה חשבתי על אדותיכם, ואמר בלבי: מי
יתן ומצאתיכם ושברתי עצמותיכם עד אחת, כי
אנשים נבזים אתם!

– מדוע ולמה כה תחרפנו? – שב ג’עפר לקרא בקול
מלא רגש – מה עשינו לך ומה הלאינוך בארחך
אותנו, ענה בנו! הככה יעשה אדם כמוך לאורחיו ודם
ערבי נוזל בעורקיך? או הזה הוא גמולך לאנשים,
אשר כשמעם את גזרת-הח’ליף היום על הנפחים חרד
לבם עליך וימהרו לבוא אליך למען התחקות על
מצבך? לא יאמן כי יספר!

ויהי כשמע באסם את-דברי ג’עפר הרכים והוא
כמתחנן, וישקט רוחו מעט ויקרא: אמנם רכו
דבריכם משמן, אבל לבי בקרבי מרגיש כי רק
דברים הם היוצאים מן השפה ולחוץ ולא מתוך חבה
נאמנה אלי, ובכל-זאת אפתח לכם גם הפעם דלת
חצרי, – ובדברו מהר ויפתח להם את-הדלת.

ויהי כבואם החדרה ויפן באסם אליהם בעינים
דולקות מיין ויאמר: שבו לכם פה עמדי
כבקשתכם. אבל זכרו את-דברי אליכם אתמול בערב,
כי רק בעיניכם תראו את אשר לפניכם מן הבשר ומן
היין ומן הפרי וידכם לא תגע במאומה, לי לבדי
קניתי את אשר קניתי והכינותי את אשר הכינותי
לאכלה. ראו הזהרתיכם שנית, כי בנפשכם הוא!

– חלילה לנו מעשות אחרת מאשר תצוה – קרא הח’ליף
בהתאפקו מלצחוק – אמרנו כי רק גזרת הח’ליף
היום על הנפחים, לשבות ממלאכת-ידם שלשת ימים
רצופים, היא היא אשר הביאתנו עד הלום גם הערב למען
התודע על אדותיך, כי יראנו כי אמרנו מי יודע,
מה אתך, ומאין נמצא לחמך במשך הימים האלה –
זאת היא תכליתנו בבואנו ולא אחרת. גם הערב אכלנו
ארחתנו בטרם בואנו ואין לנו צרך במאומה, יהי
לך אשר לך, ורק זאת עשה למען הרגיע רוחנו, ספר
לנו מה עשית למען השיג לחמך כיום ונשמח יחד
עמך.

ויספר להם באסם את-כל-אשר קרהו בלכתו אל
חנותו בבקר ואת-המלאכה החדשה – מלאכת הבלנות
– אשר בחר בה למען כלכל את-נפשו, וגם הוסיף
לאמר: הכל מאת אללה! הוא הממציא מזון לכל חי
המציא גם לבאסם מזונו, והח’ליף מה כי בא להכרית
אכל מפי עניים? – היד אללה תקצר?! הנני נשבע
לכם, שעד יומי האחרון לא אמיר את-מלאכתי החדשה,
אשר היא טובה לי ממלאכת הנפחות על אחת שבע, לא
יאבה אללה סלוח לח’ליף על מחשבתו הרעה! מעתה
לא תשיגני ידו עוד, כי היכול יוכל ח’ליף לגזור
על-בתי-המרחץ להסגר? והיא אחת ממצות תורת
נביאנו מחמד הקדושות ביותר, והוא הלא צונו על
הנקיון ועל הרחיצה חמש פעמים ביום לפני
התפלה?!

אז ירמז הח’ליף לג’עפר לבוא בדברים עם באסם
להקניטו ויקרא ג’עפר ויאמר: אבל, ידידי באסם
הטוב, ובכל-זאת מה היית אומר לו גזר הח’ליף גם על
בתי-המרחץ להסגר? האינך יודע שרב החליפים זה
דרכם מאז להשתמש לרעה ולא לטובה בכח אשר
נתן להם לשלט על עמם?!

– אל תפתח פה לשטן שנית, בן-בליעל! – קרא באסם
ברגש – מי יתן ובאו עליך ועל מלויך כל-הקללות
אשר המציאו בני האדם מיום היותם על פני האדמה
עד היום הזה, כי מחשבות לבכם רק רע כל היום.

אז יפן ג’עפר עיניו אל הח’ליף, וירא והנה אורו
פני הח’ליף והוא כמתאמץ בכל כחותיו לבלי
התפרץ בצחוק, ויאמר הח’ליף אל ג’עפר: קומה
ונלכה כי לא אוכל עוד ערוב בעדי ובעד התוצאות,
אשר בלי ספק תוכלנה להיות קשות.

ויקומו כלם ויברכו את-באסם בברכת הפרידה
ויצאו, ובהגיעם אל הרחוב התפרצו כלם יחד
בצחוק אדיר.

ויהי בבקר ויעבר הח’ליף קול בכל בע’דאד לאמר:
כל בתי-המרחץ יסגרו שלשת ימים, כי כן רצון
הח’ליף, וכל-העובר על מצותו תלה יתלה בפתח
בית-מרחצו. ויהי בבקר, כבוא באסם אל בית-המרחץ
לעבד עבודתו, וישמע את-פקדת הח’ליף החדשה,
ויהי כמשתומם וירגז מאד גם הפעם וגם קלל
את-מלכו בלבו, קללות נמרצות. ויבט כה וכה
כאובד עצות, כי לא ידע מאין יביא לחמו? – וזאת עוד,
אמר אמר באסם בלבו: בלי ספק כי אדוני
בית-המרחץ לא יסכים לקבלני גם בהפתח
בית-המרחץ כבוא הזמן, כי אמר יאמר בלבו: הנה
הביא האיש עלי קללה ולא ברכה, כי תכף לבואו נסגר
בית-המרחץ על פי מאמר הח’ליף; ורק מרע מזלי
היתה זאת לי.

ומרב כעס ודאגה נשבע בלבו להנקם באורחיו
מנבאי הרעה גם הפעם, ויחלט להסתובב ברחובות
העיר אולי יפגשם וינקם בהם נקמתו.

ויהי כי התהלך שעות אחדות ולא מצאם, וישב אל
ביתו סר וזעף ויהי אובד עצות. הוא חושב כה וכה,
ותעל מחשבה בלבו לאמר: מכר אמכר הפעם
את-המרבד הקטן, אשר עליו אני כורע בשעת
תפלתי, וקניתי לי במחירו לחם ובשר, יין ונרות
כדרכי לצרכי יומי זה, אולי ירחם אללה והעביר
מהר את-רע גזרת הח’ליף מעל העיר בע’דאד.

ויאמר ויעש, ובהסירו מעליו את-בגדי עבודתו,
צנף על ראשו מצנפת לבנה כדרך הערביים, וגם
את-מלבושיו הרגילים לבש, ובקחתו את-המרבד
בידו מהר אל הרחוב.

הוא הולך והנה אשה לקראתו, וכראותה אותו צונף
מצנפת חשבתהו לשיך מלמד היודע דת ודין,
ותגש אליו ותאמר לו שלום, ותשפך לפניו מרי
שיחה לאמר: בעלי איש רע ובליעל הוא, והוא ממאן
למלא חובתו כנגדי ככל אשר מטל עליו, ומלבד
שאינו מספיק לי די מחיתי, הוא מסרב גם
להלבישני בכבוד. זה ארבע שנים אשר אנכי
מתענה מאד תחת ידו ולא אוכל עוד עבור בשתיקה,
ולכן יהי נא רצון מלפניך, אדוני השיך, לקבל
עליך להיות סנגורי בפני בית-המשפט כנגד
בעלי, ומשכרתך תהיה שלמה מעם אללה
ומעמדי.

ותפקחנה עיני באסם למשמע דברי האשה, וימהר
להבטיחה כי מלא ימלא את-בקשתה, והיא גם היא
מהרה לשלשל לתוך ידו שני דרהמי כסף אשר
תלשה אותם מצפתה37 אשר על פדחתה כדרך
נשי בני ערב.

וישמח באסם מאד למראה הכסף ויקרא: אכן אין
אללה מבלעדי אללה ומחמד הוא נביאו נאמן ביתו!
– ואכן הוא הזן והמפרנס לכל, ושלחן עולמו ערוך
לכל, מלבד הכופרים הבועטים בו.

ובדברו שם פניו אל בית-המשפט והאשה אחריו.
ויהי כבואו והנה גם בעל האשה נמצא שם במקרה,
והוא כורע על מרבד קטן ומתפלל כדרך הערביים
את-תפלת הצהרים.

ויהי כי הראתה האשה על בעלה באצבעה,
ויגש באסם אליו וירא והנה הוא צנום ורפה-כח
ופניו חורים כפני מת, ויקרב אליו ובתנופה אחת
הרימהו בשתי ידיו מעל פני האדמה יחד עם המרבד
אשר התפלל עליו. ויבהל האיש מאד ויחל לצעק,
כי לא ידע מה אתו, ויתאספו מסביבו אנשים רבים
וישאלו לסבת הדבר, ויגד להם באסם לאמר: איש
בליעל לפניכם, מבטיח ואינו עושה, נודר ואינו
משלם.

ויהי כי שאל האיש לפשר דבריו, ויראה באסם
באצבעו על אשתו ויאמר: הנה בעלת ריבך
לפניך, היא אשתך אשר מאנת להספיק לה מחיתה
לשבע ולהלביש אותה כפי כבודה זה יותר מארבע
שנים, וכן לא יעשה בערב.

ויבקש האיש את-באסם לשחררו מבין ידיו, וגם
הבטיחהו לאמר: הלך אלך עמך עד השופט וכל אשר
ישית עלי השופט נתן אתן.

ויעש באסם כדברי האיש, וילכו שניהם יחד עד
בית-המשפט, ואחריהם נמשך המון אדם רב מבין
השומעים.

הם בדרך והנה פנה האיש אל באסם ויאמר אליו
בלאט: הרשני נא, אדוני השיך, לדבר עמך מלים
אחדות בטרם נגש למשפט. ויען באסם ויאמר:
דבר!

ויאמר האיש: הגדל נא חסדך עמדי, אדוני,
ושחררני נא עד מחר, אחרי תפלת הערב אבוא אל
ביתי ואקחה דברים עם אשתי, ולבי סמוך ובטוח
כי השלם תשלים אתי ולא תוסיף להגיש משפט
כנגדי ומשכרתך אתה תהיה שלמה מעמי.
ובדברו תקע בידו שלשה דרהמי כסף וגם הוסיף
לאמר: אם לא תקום תקותי הנני נשבע לך כי מחר
לעת כזאת אבוא אליך עם אשתי והלכנו יחד אל
השופט.

וימהר באסם וישלשל את-הכסף לחיקו, ובשחררו
את-האיש אמר בלבו: אין אללה מבלעדי אללה ואין
מלאכה יותר נכבדה מאשר להיות עורך-דין, ומעתה
הנני נשבע כי מלאכה זאת אחזיק בה עד יום מותי
ולא ארפה ממנה, כי גם ברכה רבה בה.

וימהר אל השוק ויקן את-כל-צרכי ביתו כנהוג,
לחם ובשר יין ונר, וישב אל ביתו שמח וטוב לב.

ויהי בלילה ויבוא הח’ליף וחבר מלויו עוד הפעם
לבקר את-באסם, ואחרי השנות השיחה הרגילה
ביניהם, ואחרי סרובים מצדו ותחנונים מצד
האורחים פתח באסם את-דלת חצרו ויעלו האורחים אל
חדרו וישבו להם כדרכם.

ויפתח באסם את-השיחה ויספר לאורחיו
את-כל-הקורות אותו ביום ההוא, את-פקדת הח’ליף על
בתי-המרחץ ואת-רחמי אללה עליו עוד הפעם,
בהקרותו לפניו את-האשה ואת-בעלה, אשר בעזרת
שניהם עלה בידו להשיג מחית יומו בשניה, וגם
הודיע להם על דבר החלטתו להיות מעתה לעורך-דין
למען הבטיח קיומו.

ולא יכל הח’ליף וחבר מלויו להתאפק מצחוק,
ובסתם איש איש מהם את-פיהו בשרול בגדו, לבל
יראה באסם בצחקם, קמו כאיש אחד ויברכו את-באסם
בברכת השלום ויפרדו מעליו.

ויהי בדרך ויאמר הח’ליף אל ג’עפר: למחר בעת
שפט השופטים יבוא באסם על ענשו גם הפעם.

ויהי בבקר, כאשר ישבו השופטים בחצר המלוכה
לשפט את-העם, וישלח הח’ליף צו אל ראש השופטים
לאמר: כל-עורכי-הדין יעברו לפניך היום תחת שבט
הבקרת, והיה האיש אשר תעודתו עמו והוא מכר
מטעם הממשלה לעורך-דין רשמי, הוא יוסיף לעסוק
במלאכתו, אבל האיש אשר אין תעודה רשמית בידו
והוא שמש בתור עורך-דין ברמיה, עונו ישא
ואחת דתו ללקות מאה מלקיות.

ויקראו כל-עורכי-הדין אל בית-המשפט, ועברו
כלם כבני מרון אחד אחד לפני ראש השופטים, והיה
כל-אשר הראה את-תעודתו הרשמית ושלחוהו חפשי
לנפשו, וכל-אשר לא נמצאה תעודה רשמית בידו
הפילוהו ארצה ויביאו את-רגליו בסד וילקוהו
מאה מלקיות באכזריות וגם התרו בו לבל ישוב
לכסלה, כי בנפשו הוא.

ויהי כי בא תור באסם להחקר, בהיותו גם הוא בין
עורכי-הדין, וישאלהו השופט לשמו ויען באסם
ויאמר: שמי באסם ומלאכתי חרש-ברזל. וישב
השופט וישאלהו: אם חרש-ברזל אתה מה-לך
ולבית-המשפט?!

ויען באסם ויאמר: אמנם כן, אדוני, חרש-ברזל
הייתי מעודי, ורק ביום אתמול עזבתי את-מלאכתי
ואהי לעורך-דין. ובראותו את-השופט כי מרעים
פנים הוא לו ויוסף בקול תחנונים: אבל אל נא
באפך, אדוני השופט, איש בעל כשרונות מצינים
אני, ויש בידי למלא גם תפקיד עורך-דין כאחד
מעורכי-הדין הגדולים והמפרסמים אשר בעיר. לא
התעודה הרשמית עקר, כי-אם הכשרון! והנני
נשבע לך, אדוני השופט, כי אמת בפי, ואם הייתי
מפקפק אף רגע בכשרוני כי אז לא הייתי מרהיב עז
בנפשי להספח אל בעלי אמנות חדשה זאת.

ויתפרצו בצחוק גדול כל-באי בית המשפט
ובתוכם גם ראש השופטים, אשר נתן צו לעשות לבאסם
ככל-אשר עשו לחבריו הדומים לו, וילקוהו מאה
מלקיות ברגליו עד שפך דם ויגרשוהו בחרפה
מבית-המשפט.

וישב באסם אל ביתו אבל וחפוי-ראש ורגליו צבו
מכאב.

ויהי כעבר שעות אחדות ויבלג באסם על כאבו
ויאמר בלבו: מה התועלת בישיבתי בבית מבלי
עשות מאומה?! עוד מעט יציקני הרעב והייתי בכל-רע.
ולכן עלי לקדם את-פני הרעה. אבי, עליו התפלה
והשלום, היה רגיל להזכירני תמיד את-דברי
שלימאן נביאנו בספר קדשו לאמר: התרפית ביום
רעה צר כחך – עלי איפוא להתעודד ולחפש דרכים
להצלתי ויהי מה.

ובחשבו מחשבות התאמץ ויטבל את-רגליו במים
קרים רגעים מספר למען השקיט כאבו, ואחר לבש
מלבושיו – מלבושי הכבוד – אשר לו וגם חגר על
מתניו חרב עשויה ענף עץ תמר, אשר היתה לו בביתו,
ויצא אל הרחוב כמטרף הדעת למען חפש לו מקור
לפרנסתו, ומראהו כמראה אחד השוטרים
הרשמיים.

הוא מתהלך כה וכה והנה פגש בדרכו בשני
אנשים נצים, והמריבה קשה ביניהם. שניהם הכו זה
את-זה באכזריות חמה, ושניהם הטילו זה את-זה על
הארץ ויתפלשו בעפר וענני אבק התנשאו
למרום, והמון בני אדם נקהלו מסביב למתנגחים
וגם נסו להפריד ביניהם ולא יכלו.

וירא באסם וימהר אל מקום המעשה ובתנופת חרבו,
חרב העץ, חצה לו דרך בין ההמון אשר בחשבם אותו
לשוטר מהרו להתפזר איש איש לעברו ולעסקו מרב
פחד ובהלה.

ויהי כאשר ראה באסם את אשר ראה ויאמר בלבו:
הנה גם הפעם יעלה בידי למצוא מקור לפרנסתי, כי
חשבוני לשוטר, ואכן אין אללה מבלעדי אללה
ואין עסק טוב מאשר להיות שוטר.

וימהר אל המתנגחים וחרבו שלופה בידו, וכראות
המתנגחים אותו נפל פחד אלהים עליהם וימהרו
להפרד ויחפשו הם מנוס מלפניו, אבל באסם גער
בם וגם פקד עליהם לעמד כרגע וגם אים עליהם
לאמר: אם לא תשמעו לפקדתי אדקרכם בחרבי
ותבוסתכם תהיה שלמה.

ויבהלו האנשים ויעמדו וגם שיך הרחוב נגש
אליו ביראת הכבוד ויודה לבאסם על טובו וחסדו עם
כל-גרי הרחוב, בהשקיטו את-המריבה בין הלוחמים,
וגם תקע בידו חמשה דרהמים לאות רצונו.

וירא באסם את-הכסף וישמח, ויאמר בלבו: אנכי
באסם, ואללה הטוב עמי והוא שומר אותי תמיד
בכל-הדרכים אשר אנכי הולך בהם לטובתי
ולהנאתי, והוא ממציא לי את-מחיתי למרות רצון
הח’ליף שנוא אללה, אשר כל-מגמתו להרע לעבדי
אללה הנאמנים. ואחר נגש אל שני בעלי הריב
ויחזק בהם בשתי זרועותיו בכל-כחו, אחד מזה
ואחד מזה, ויאמר להם: רשעים אתם! בני ענש אתם!
ואל המשטרה אובילכם, ושם ידונו אתכם כראוי
לכם.

ויהי כי ראו בעלי הריב כי כלתה אליהם הרעה מאת
פני באסם השוטר, ויחרד לבם כי יראו מאד מפני
אימת המשפט, ויתחננו אל באסם לסלוח להם עונם
וגם הושיט לו כל-אחד מהם עשרה דרהמים לכסות
עינים.

ויעתר באסם לבקשתם וגם הזהר הזהיר אותם לבל
ישובו לכסלה לעשות מעשיהם זר מעשיהם, כי
בנפשם הוא.

ובשחררו אותם אמר בלבו והוא מלא שמחה: אכן
שוטר אהיה מעתה עד יומי האחרון, כי אכן אין
כשוטר מצליח בארץ.

וימהר אל השוק ויקן את-כל-צרכי ביתו ומחיתו
כדרכו, וישב אל מעונו שמח וטוב לב, יותר מכפי
הרגיל.

וגם הפעם בא הח’ליף בשלישית עם חבר מלויו
כמתחפשים אל בית-באסם בלילה לבקרו ולשאול
בשלומו כנהוג, ובאסם גם הפעם פתח לפניהם
דלתות ביתו ופיהו מלא אלה וקללה על הפריעם אותו
מדי לילה בלילה ולא רוחו, ואחרי שיחה קלה
ביניהם ואחרי התחקות הח’ליף על כל-הקורות
את-באסם ביום ההוא נפרדו מעליו בצחוק כבוש
ובהחלטה לשוב ולהטרידו עוד הפעם גם במלאכתו
החדשה.

ויהי בבקר וישב באסם לעשות כמעשהו ביום
אתמול וילבש בגדי שוטר ויחגר חרבו, חרב
העץ, על מתניו, וגם עשה את-זקנו ואת-שפמו למען
הפל יראתו על פני רואיו ויצא לו אל הרחוב לטיל,
ויגע עד שער המלך וידחק לבוא בין השוטרים
שומרי החומות.

ויהי כעבר הח’ליף מארמונו אל בית-המשפט
וישא עיניו וירא את-באסם בין השוטרים, ויפן
אל ג’עפר ויאמר: הרואה אתה, ג’עפר, את-מידענו
באסם לפניך שם?! ויען ג’עפר ויאמר: כן, אדוני
הח’ליף, אנכי רואה! וצחוק קל עבר על שפתי שניהם.

ויאמר הח’ליף: עתה תראה את אשר אעשה
לבן-בליעל זה, ויתן צו ויבהילו לפניו את-ראש
השוטרים.

וישאל הח’ליף את-ראש השוטרים לאמר: מה-מספר
השוטרים אשר תחת פקדתך? ויען ראש השוטרים
בבהלה: השתחויתי, אדוני הח’ליף, שלשים הם
במספר והם מחלקים לשלש מערכות, עשרה עשרה
בכל מערכה, וכל שלשה ימים הם מתחלפים בשמירת
חצר הח’ליף.

ויאמר הח’ליף לראש השוטרים: אם כן הדבר כאשר
אתה אומר, אני דורש ממך להעבירם כלם תחת שבט
בקרתך, כי רוצה אני לראותם אחד אחד.

ויתן ראש השוטרים צו וימהרו השוטרים ויבואו
ויסתדרו זה בצד זה שורה ארכה, ויבוא בתוכם
גם באסם, בהיותו גם הוא בין השוטרים, ולבו רעד
מפחד, כי אמר: הפעם מרה תהיה אחריתי ואין לי
מנוס מפני המות האכזרי, כי לפני הח’ליף בעצמו
אנכי עומד.

ויהי כראות באסם כי הח’ליף בעצמו פונה אל
כל-אחד מהשוטרים ושואל וחוקר ודורש עליו ועל
עבודתו ועל תפקידו ומסדר אותם אחרי החקירה אחד
אחד, ויפחד מאד ויאמר בלבו: יי אלהים! מה עשית
לי כי הבאתני עד הלם למען המיתני?!

והח’ליף הרגיש במצב רוח באסם התוהה וגם קרא על
פניו את-אותות פחדו הנורא ויתאפק מצחוק וגם
סתם פעם בפעם את-פיו במטפחתו כאומר לנקות
חטמו, ואחרי אשר חקר את-כל השוטרים ויותר
באסם לבדו, ויתן לו צו לגשת גם הוא לפניו, אבל
באסם נשאר עומד על מקומו כתקוע במסמרים, כי
מרב פחדו ומוראו כמו התאבנו רגליו ולא יכל
לזוז, ורק כאשר נגש אליו ראש השוטרים
וידחפהו בחזקה בקראו: מה-לך נרדם,
בן-בליעל! הלא שמעת את-ראש המאמינים קורא לך?
– פקח את-עיניו כאיש אשר נעור משנתו ויגש אל
הח’ליף והוא כלו רועד כקנה, פניו חורו כסיד
ולשונו דבקה לחכו ודעתו כאלו נטרפה עליו.

ויהי כי שב הח’ליף פעמים על שאלתו להודיע לו
שמו ושם אביו והיום אשר בו נספח אל מחנה
השוטרים שומרי ראשו, ויתקע בו באסם את שתי
עיניו המזרות אימה והוא כמפקפק אם הח’ליף מתכון
אליו בשאלותיו. ויהי כי קרא ג’עפר המשנה
בכעס לאמר: ענה, בן נעות המרדות, לאשר הוד מעלת
הח’ליף שואל, כי בן-מות אתה אם לא תענה, ויבן
באסם כי כלתה אליו הרעה מאת פני המלך, וימהר
ויען כאיש אשר לשונו נפתחה מחרצבותיה לאמר:
כן, אדוני הח’ליף! באסם שמי, ושוטר אני בן שוטר,
וגם אמי היתה שוטרת!

ויתפרץ הח’ליף בצחוק אדיר וגם כל המסבים לא
יכלו להתאפק ויצחקו אף הם בחזקה, אם גם אימת
הח’ליף עליהם.

וישב הח’ליף וישאל: האמנם כן הדבר כאשר
אתה אומר, כי שוטר אתה בן שוטר וגם אמך היתה
שוטרת, וכי משכרתך מאוצר המלוכה עשרים
דינרים לחדש, וחצי רוטל בשר ליום?!

– כן! כן! אדוני הח’ליף – שב באסם לאמר במהירות,
כאיש אשר תקפתהו קדחת – ואללה הטוב יודע כי
אמת בפי.

– אם כן הדבר כאשר אתה אומר – ענה הח’ליף – מהרה
אל בית האסורים יחד עם שלשת חבריך אלה אשר
עמך בזה והביאו לי משם את-האסירים אשר כבר
נדונו למיתה.

וימהר באסם וחבר מלויו וילכו ויביאו ארבעה
אסירים, ראשיהם מגלים כמשפט הנדונים למות,
וידיהם ורגליהם אסורות בכבלי ברזל, ויציגום
לפני הח’ליף.

ויהי כי שאל הח’ליף את-האסירים על פשעם ועל
חטאתם ויענו כלם ויאמרו: אדוננו הח’ליף לעולם
יחיה! אמנם חטאנו וחטאתנו כבדה מנשוא ואנחנו
ראוים למיתה, אבל הננו מודים ומתודים לפניך
באמת ובלב תמים, כי לא נשוב עוד לכסלה וכי שבנו
אל אללה ואליך בכל לבנו ובכל נפשנו, ועתה
יכמרו נא רחמיך עלינו וסלח לנו עוננו, כי ח’ליף
חנון ורחום אתה ומרבה לסלוח.

ויען הח’ליף ויאמר: לא! אין כפרה לפשעכם ואין
סליחה לעונכם, בני מות אתם וראשיכם יוסרו
מעליכם כרגע.

ויתן הח’ליף צו לארבעת השוטרים אשר הביאום,
ובתוכם באסם, לאמר: קשרו עיניהם במטלית ופתחו
את-כתנתם מעל סגור לבם, הכריעו אותם על ברכיהם
להרג והכונו לקראת הפקדה האחרונה.

ויעשו השוטרים כדבר המלך, ויכריעו
את-הפושעים על ברכיהם זה על יד זה, וישלפו
חרבותם מתערותיהן וירימון אל על ואיש איש מהם
עמד מאחורי אחד הנדונים ויחכו לפקדה.

ובאסם נבוך עד מאד כי אמר בלבו: הנה כל אחד
מחברי השוטרים רגיל במלאכה ולכל אחד מהם
חרב-אמת בידו, ומה אעשה אני ואנכי לא נסיתי
בכמו אלה וגם חרבי בול-עץ לא תצלח לכל. אהה
לבאסם, כי בא קצו כי הגיעה עת פקדתו! ויעמד
האיש כמאבן ולא שלף גם חרבו מתערה.

אז יתן הח’ליף צו לכל אחד מהשוטרים ראשון ראשון
לאמר: הך בחרב אשר בידך והסירה את-ראש האיש
אשר לפניך.

ויעש איש איש כמצות המלך, ואחרי אשר כל-אחד
מהם התיז את-ראש הכורע לפניו, השתחוה לפני
הח’ליף ביראת הכבוד ויעמד על עמדו במקומו הכן

ויהי כאשר הגיע תור באסם למלא תפקידו, ויגש
אל הנדון אשר עמד בפיק ברכים ובחורון פנים,
וילחץ את-ראש חרבו בידו בכל-כחו כמפחד לשלף
אותה, ויבט הנה והנה בעינים מזרות אימה
כמחפש דבר. אז יקרא הח’ליף בזעם פנים לאמר:
מה-לך כי חולם אתה בהקיץ?! הלא שמעת
את-פקדתי?!

וישתחו באסם לפני הח’ליף ויקרא ברתת לאמר: חס
אנכי על עיניך, אדוני הח’ליף, פן תכינה בסנורים
מפני חרבי הממרטה והחלקה למשעי.

ויתאפק הח’ליף מצחוק גם הפעם ויקרא: אל
תרבה להג הרבה, שוטה פטפטן! מלא את-דברי
כרגע, ולא – אסיר ראשך אתה מעליך.

אז מהר באסם ויעמד לפני האיש הנדון ויקרא:
הנה הגיעה עת פקדתך, ובעוד רגעים מספר יסור
ראשך מעליך. ולכן התפלל נא לפני אללה
את-תפלתך האחרונה והודה על חטאתך אשר חטאת
בטרם תמות. ויעש החוטא כדבריו ויקרא את
“פתיחת הקוראן” בקול רועד וגם בכה בכי גדול.

ויהי ככלותו את-התפלה וישב באסם ויאמר לו:
זכות נתונה לכל יוצא להרג לשאל שאלות לפני מותו,
ועתה שאל נא שאל! הרעב אתה ואאכילך, או הצמא
אתה ואשקך? – ואם חף אתה מפשע קרא נא בקול
לאמר: צדיק תמים אני ורק עלילות דברים שמו עלי
אויבי בנפש, והיה נא בטוח אשר זה יתברר על-ידי
חרבי אשר בידי, כי כן דרכה תמיד לשלט רק
בחוטאים באמת ולההפך לבול-עץ אם האיש נקי
מכל-פשע. ובדברו הניף באסם חרבו, חרב העץ, על
ראש הכורע ויך בה מכה אחת בזריזות יד, ואחר
מהר אל הח’ליף וישם את-החרב לרגליו ויקרא כמו
בשמחה גלויה לאמר: הרואה אתה, אדוני הח’ליף?!
הנה חרבי לפניך, והיא נהפכה לבול-עץ, כי נקי
האיש מפשע.

– חרבי זאת – הוסיף באסם לאמר – נפלה לי בירשה
מאבי – עליו התפלה והשלום – ולאבי מאביו עד
עשרה דורות, והיא נקראה תמיד בפי כל-בני
המשפחה בשם “חרב-המופת”, כי למופת נתנה
אללה בידי בני המשפחה, והנה עיניך הרואות כי
צדקתי בדברי – יאריך אללה ימיך וברכך
והרבך מכל הח’ליפים אשר היו לפניך.

ובדברו השתחוה לפני הח’ליף ביראת הכבוד וגם
נשק את רגליו שבע פעמים.

אז יצחק הח’ליף וכל הנצבים עליו מטוב לב ויקרא
הח’ליף לבאסם ויאמר: הידעת מי אני? ובהראותו על
ג’עפר באצבעו הוסיף: ואם ידעת מי הוא האיש הזה
העומד על ידי?

ויען באסם ויאמר: ידעתי, אדוני הח’ליף, מלכי
ואדוני אתה, והאיש העומד על יד ימינך הוא משנך.

ויאמר הח’ליף: אמנם כן דברת, אבל הראו עיניך
אותנו מתמול שלשום, או המכיר אתה אותנו פנים אל
פנים?!

ויהי כאשר הסתכל באסם בפני הח’ליף ובפני
ג’עפר משנהו בעינים חודרות ויקרא: אבל אדוני
הלא אתם אורחי גם מאתמול גם משלשום… גם
מאז…

ולא יכל להוסיף מלה, כי התבלבלו עשתונותיו
וגם כחו עזבהו ויפל ארצה מתעלף.

וימהר הח’ליף ויתן צו להשיב רוח באסם אליו
ולהביאו אל ארמונו, ויבהילו את-הרופאים למען
יטפלו בו, ואחרי ימים אחדים שמע הח’ליף כי שב
באסם לאיתנו וישלח אליו את-ג’עפר משנהו וגם
מסר דברים בפיו אליו.

ויבוא ג’עפר אל באסם ויאמר אליו: בפקדת מלכי
ואדוני באתי אליך הפעם וכה דבריו אליך: מעתה
היה תהיה באמת בין שומרי ראשי ולא תדאג עוד
דאגת פרנסתך, כאשר עד כה, וכשנות ראית רעה
כן תראה מעתה טובה. זכית כי הח’ליף יהיה אורחך
וזכותך עמדה לך להביאך עד הלום.

וישתחו באסם לפני ג’עפר בלב מלא שמחה
ובעינים מלאות דמעות גיל ויקרא לאמר: עתה
הבינותי לדעת את-כל-הקורות אותי מיום אשר היה לי
האשר לראות פני “אמיר המאמינים” ופניך אתה,
אדוני המשנה, ועתה נוכחתי לדעת כי גדול אללה
מכל-האלהים ואללה ינצר הח’ליף! ינצר אללה
הח’ליף!


יח: הארון אל רשיד ואבו אל-קאסם הבצרתי


והארון אל רשיד ידוע למלך אדיר בבני ערב,
ויצטין בתבונתו הרבה, באמץ לבו, בעשרו
ובחריצותו, ויצא שמו לתהלה גם מחוץ לגבולות
ארצו, אבל יחד עם זה היה גא-רוח ומתגדר במעשיו
מאין כמוהו, ועל כן שנאוהו רבים מרואי פניו
ומחכמי דורו.

ויהי היום וירמז לו ג’עפר הברמכי משנהו
בשיחתו עמו על שתי תכונות אשר הן ככתמים
בשמש זהרו וגם קרא אליו כדברים האלה לאמר:
למה לך, אדוני ומלכי, לספר תמיד בשבחך במו
פיך ועיני כל-בני ערב רואות ומכירות בנדיבות
לבך ובתפארת פעלותיך?! חי אדוני המלך! כי לוא
עברת אתה בשתיקה על פעלותיך, כי אז נעלית
בעיני עבדיך ובעיני כל-בני עמך על אחת שבע.

ויעלב המלך מדברי ג’עפר משנהו ומרמזיו
ויקרא אליו בכעס עצור לאמר: אבל היש באמת
בכל-ארץ ערב איש רב פעלים וגדל-עליליה כמוני,
ביחוד בנדיבות-הרוח ובמעשי הצדקה?

ויען ג’עפר ויאמר: יש ויש, אדוני הח’ליף! צעיר
אחד ישנו בעיר בצרה, אבו אל-קאסם שמו,
וכל-מכיריו מעידים עליו אשר אין כמוהו בכל-מלא
תבל אשר ידמה לו בנדיבותו ובגדל רוחו, וגם עיני
ראו זאת ולא זר בנסיעתי האחרונה בצרתה.

אז יגדל חרון אף הח’ליף על משנהו ובעינים מזרות
אימה קרא שנית לג’עפר ויאמר: אבל הידעת,
ג’עפר, כי כל-המעז לדבר עם מלכו כדבריך
ולהתחצף כנגדו, ככל-אשר אתה עושה, אחת דתו
להענש ענש מות?!

ויען ג’עפר ויאמר: אל נא באפך, אדוני הח’ליף,
כי לא להרגיזך דברתי את-דברי ולמען הרעימך,
כי-אם למען העמידך על האמת, כי יקרת בעיני
נכבדת, וכל-שמועה קלה הבאה להעיב את-זהר
גדלתך מכאיבה את-לבי מאד.

ויגדל חרון אף הח’ליף גם על דברי ג’עפר
האחרונים, ויקרא לאמר: חטאת, ג’עפר, וחטאתך
כבדה מאד באשר פגעת במשיח אללה ובכבוד
ח’ליף המאמינים לדמותו לצעיר פשוט בצרתי
דל-ערך, ועתה חי אללה, כי אסר אאסרך עד אשר
תבאנה הוכחות ברורות על דבריך כי כנים המה. ואם
אין – מרה תהיה אחריתך.

ובדברו נתן הח’ליף צו ויאסרו את-ג’עפר במקום
אשר אסירי המלך אסורים, ואחר יצא את-האולם
בהתרגשות, וימהר אל חדר זבידה המלכה
החכמה, אשר כראותה אותו מרגז נבהלה מאד
ותמהר לשאל לסבת הדבר.

ויספר לה הח’ליף את-כל הקורות אותו עם ג’עפר
משנהו ואת אשר עשה לו לאסר אותו על חצפתו.

–אבל, אדוני ועטרת ראשי – קראה זבידה – למה לך
להתרגז, ולמה יפלו פניך? וכבר אמרת כי דברי
ג’עפר צריכים ברור. שלח נא איפוא כרגע אדם מצדך
עירה בצרה למען יתחקה על האמת ואחר תחרץ
משפטך על ג’עפר ועל דבריו.

ויאות הח’ליף לדברי זבידה ויאמר: צדקת,
מלכתי, בדבריך, עשה אעשה כאשר יעצת, אבל
תחת לשלוח אדם זר אשר אולי יפחד להגיד
את-כל-האמת, אעשה זאת בעצמי. אני אלך, ואני אחקר
לדעת עד כמה מגיעה נדיבות הצעיר הבצרתי, ואם
הוא עולה עלי כדברי ג’עפר.

ויאמר ויעש, ובלילה ההוא התחפש הח’ליף ויצא
לדרכו לבדו ואין איש עמו, והוא רוכב על סוסו
ופניו בצרתה.

ויהי כהגיעו אל העיר ויתאכסן במלון הראשון
אשר פגש בדרכו, וישאל את-בעל המלון לאמר:
האמנם יש בבצרה צעיר בשם אבו אל-קאסם מפרסם
בעשרו ובנדיבות רוחו מכל בני חלוף וגם המלכים
בתוכם?!

–יש ויש! – ענה בעל המלון מבלי פקפוק – ואם היו
לי מאה פיות ובהם מאה לשונות מדברות צחות, גם אז
נבצרה ממני ל“גמר את-ההלל” על אבו אל-קאסם
הצעיר פאר עדתנו והדר עירנו, כי אין כמוהו
לעדינות רוח ולנדיבות לב בכל-יצורי תבל
ובכל-מלכי עולם.

וישתומם הח’ליף למשמע אזניו, ובהיותו עיף מן
הדרך צוה ויביאו לפניו לאכל ויאכל וימהר
לשכב, כי ערגה נפשו למנוחה. ובבקר השכם קם
הח’ליף ויצא לדרכו והחנות הראשונה אשר פגש
בה היתה חנות חיטים, וישאלם לאמר: הידעתם
את-אבו אל קאסם ואת-מקום מגוריו?

ויקרא ראש החיטים ויאמר: שאלתך מעידה בך כי
זר אתה בתוכנו, וכי בן ארץ רחוקה הנך, כי היש
איש בכל-הסביבה, בצפון ונגב, קדם וים, מהלך
ימים, אשר לא שמע את-שמע אבו אל-קאסם?

ויען הח’ליף ויאמר: אמנם זר אנכי בארץ הזאת
כדבריך, ולכן אבקשך נא להראותני הבית,
ותודתי נתונה לך מראש.

ויעתר החיט לבקשת הח’ליף וישלח עמו אחד
מפועליו, ויראה לח’ליף את-הבית.

ויהי בהכנסו לחצר וירא הח’ליף והנה ארמון
גדול ויפה לנגד עיניו, וכלו בנוי אבני גזית
מהקצעות ומגונות, ומרפסת גדולה ורחבה לפני
הבית עשויה שיש ירקרק-שחרחר. ויגש אל
השוער ויאמר לו: הואילה נא להגיד לאדונך כי איש
אשר לא מבני העיר הזאת מבקש לראותו.

ויצא אבו אל-קאסם כרגע לקראת האורח ויקבל
פניו בחביבות רבה, וגם אחזהו בידו ויובילנו אל
אולם גדול ורחב-ידים ונהדר ברהיטיו ובקשוטיו,
ואחרי הושיבו אותו על ספה רפודה אטון מצרים,
שאלהו לשמו ולמשלח ידו, מאין הוא בא, ואיה מקום
אכסניתו בבצרה?

ויען הח’ליף ויאמר: מבע’דאד אני ומלאכתי סוחר,
ואני מתאכסן במלון פלוני אלמוני הראשון במבוא
העיר. ואחרי שיחה קצרה ראה הח’ליף והנה שנים
עשר עבדים נכנסו אל האולם וכלם מלבשים הדר
ובידיהם מגשי זהב ועליהם כוסות משבצות אבנים
יקרות מלאות משקאות שונים, אשר ריחם הטוב מלא
את-חלל האולם.

ובטרם הגישם את-המשקה אל האורח למען כבדו
בו, גמע כל-אחד מהעבדים גמיעה קלה בכוס קטנה
אשר במגש למען הרגיע את-לב האורח כי משקה
טהור הוא וכי אין בו כל-חשש סכנה, כי כן דרך
ח’ליפי ערב לעשות כבוא אליהם אורחים יקרים וידידים
קרובים לבקרם.

ויתפעל הח’ליף מהמשקאות, כי לא טעם מעודו
משקאות ערבים לחך כמוהם גם בארמונו, וכעבר
רגעים מספר יצא אבו אל-קאסם את-האולם לרגע ואחרי
כן חזר ובידו האחת שרביט, ובשניה אילן קטן
אשר גזעו עשוי כסף, וענפיו ועליו עשוים זמרגד,
ופרותיו המרבים, אשר השתלשלו וירדו
מכל-הענפים, עשוים פנינים ועל צמרתו תכי
מרקם זהב-פרוים, אשר גופתו מלאה מר ואהלות וכל
מיני בשמים מפיצי ריח עדנים.

וינח אבו אל-קאסם את-האילן לרגלי האורח
ובשרביט אשר בידו נגע בראש התכי, וימהר
התכי לפרש כנפיו מזה ומזה, וגם את-זנבו פתח
ויקפץ ויעף סביב סביב במהירות הבזק, ובסובבו
התאדו מכל-גופו ענני בשם אשר ריחם המשכר
מלאו את-האולם.

וישתומם הח’ליף למראה, ולא שבעו עיניו מהביט
על האילן ועל התכי, והנה שלח אבו אל-קאסם ידו
ויקח את-האילן וימהר להוציאו החוצה.

וירגז הח’ליף בלבו, כי אמר: איש חסר רגש
וגס-רוח הוא אבו אל-קאסם. ראה ראה כי אני מסתכל
באילן ובתכי ויירא פן אשים עיני בהם ואחמדם
לנפשי, ולכן הרחיקם מעלי, והיה זה לאות כי שקר
ענה ג’עפר באמרו: כי נדיב-רוח הוא האיש וכי
אציל-נפש הוא, כי לא כן הוא.

הוא חושב כה וכה והנה חזר אבו אל-קאסם אל האולם
ועמו עלם צעיר יפה-תאר ויפה-מראה מאין כמוהו והוא
לבוש בגד מזהב משבץ פנינים ויהלמים, וביד
העלם כוס עשויה כלה אדם ומלאה יין אדמדם
מרהיב עין בעינו.

ויגש העלם אל הח’ליף וישתחו לפניו ארצה,
ויגש את-הכוס אליו, ויקח הח’ליף את-הכוס
ויביאנה אל פיו ויריקנה וינעם היין לחכו
מאד, ויהי כי אמר להחזיר את-הכוס לעבד, וירא
והנה היא מלאה שנית יין עד פיה, וישתומם מאד
על המראה ויחזר את-הכוס אל פיו וישב וישת
את אשר בתוכה, וישב אותה לעבד, אבל מה-מאד
התפלא בהביטו בכוס ובראותו שהיא מלאה
בשלישית יין הרקח, וישכח הח’ליף את-האילן
ואת-התכי ויעמק חשוב בכוס אשר לפניו, כי חידת
אלהים היתה הכוס בעיניו, וגם שאל שאל את-אבו
אל-קאסם לפתר לו החידה.

ויען אבו אל-קאסם ויאמר: הכוס הזאת מעשה ידי
חכם חרשים עתיק ימים היא, אשר הכיר לדעת
את-כל-סודות הבריאה והטבע, ובדברו אחז בידי
העלם וימהר לצאת עמו החוצה.

ויחר לח’ליף מאד גם הפעם ויאמר בלבו: “אך
להתל בי אומר הנער הזה, כי מדי ראותו אותי נותן
את-לבי באשר לפני, הוא חוטף ויוצא כאומר
להקניטני. אכן אוי לך, ג’עפר, כי כזבת, עוד מעט
ואראך נחת זרועי למען תדע עד כמה חטאת
בהשותך אותי אל האיש הגס הזה”.

ויבא אבו אל-קאסם בפעם השלישית אל האולם,
והפעם באה עמו גם עלמה לבושה הדר, שמלת משי
לבנה מרקמת ומשבצה כלה אבני חן מאירות
ומזהירות כשמשות קטנות, אבל פני העלמה עלו על
שמלתה בהדרם, כי היא היתה יפה כלבנה, ברה
כחמה.

ויתן אבו אל-קאסם צו ויביאו לעלמה כנור עשוי
עץ אהל מצפה שן ואבנים, ותקח העלמה את-הכנור
ותנגן בו מנגינות אחדות, אשר לקחו את-לב הח’ליף
שבי עד כי מרב התפעלות קרא לאמר:

– האח! מה-מאשר אתה, צעיר יקר, בחייך! מאשר
אתה ממלך, ומאשר אתה אף מאמיר המאמינים
ואשרי יולדתך!

ובראותו אבו אל-קאסם עד כמה הלך לב אורחו אחרי
הצעירה, אחז אותה בידה וימהר ויצא החוצה.

אז בערה חמת הח’ליף באבו אל-קאסם, ויהי
כמטרף-הדעת, וכמעט שהתפרץ מרב כעס, ובכל-זאת
כאשר חזר הצעיר ברביעית אל האולם התאמץ לעצור
ברוחו ויהי כשקט למראה עין, אם גם אש עצורה
יקדה בעצמותיו.

ויוסף האיש לשוחח עם אורחו ארכות וקצרות על
ענינים שונים, והשיחה היתה נעימה מאד ומלאה
ענין, והיא נמשכה עד שקיעת החמה, ואחר נפרד
האורח ממארחו מתוך רצון, ובהפרדו קרא הח’ליף
ויאמר: ראוי אתה, מארחי, לתהלה רבה על
קבלת-הפנים החביבה ועל לבבך הטוב אלי אם גם
אינך מכיר אותי מאתמול שלשום, יברכך אללה,
בחור נחמד, אכן מעטים כמוך בתוכנו!

וישתחו אבו אל-קאסם לפני הח’ליף בענות-כבוד
ויודהו על דבריו הטובים אליו וגם לוה אותו עד
שער הארמון.

ובלכתו אמר הח’ליף בלבו: “אמת, עולה הוא אבו
אל-קאסם גם על המלכים בכל-התכונה הרבה אשר
בארמונו, בעשרו ובהדרו, בהמון עבדיו
ומשרתיו. אבל רחוק הוא להיות דומה אלי
בנדיבות-רוחו, ולא צדק ג’עפר כלל במשפטו וענש
יענש. כי הלא הרגש הרגיש אבו אל-קאסם עד כמה
הלך לבי אחרי האילן ואחרי הכוס, אחרי העבד
ואחרי האמה אשר הציג לפני, ובכל זאת האם עלה על
דעתו אף רגע לתת לי אחד מהם במתנה? – לא עלה! –
רק התהדרות היתה לנגד עיניו בעשותו את אשר
עשה. וכל-חפצו ורצונו רק להראות ולהראות לכל כי
עשיר הוא, וכי מקבל הוא את-כל-אדם בסבר פנים
מעשה ולא יותר”.

במחשבות כאלו הגיע הח’ליף עד המלון אשר
התאכסן בו, ומה גדל תמהונו בשמעו מפי
בעל-המלון כי המון בני אדם מחכים לו זה שעות
ברחבה אשר מאחורי המלון, ועמם סוסים, פרדים
וגמלים עמוסי משאות לעיפה מכל-טוב הארץ למענו.

הוא יצא לראות, והנה נגשה אליו העלמה היפהפיה,
אשר נגנה לפניו בכנור בארמון אבו אל-קאסם,
ובהשתחוית-חן לפניו הושיטה לו מכתב מאת אבו
אל-קאסם מארחו, ויפתחהו הח’ליף ויקרא כדברים
האלה לאמר:

"אדוני ואורחי הנכבד!

אני מבקש סליחתך אם לא מלאתי היום את-חובתי
אליך, ואם לא כבדתיך בכבוד הראוי לך. לבי
נוקפני מאד על זאת, וביותר, יען טרם ידעתיך מי
אתה, ואתה גם אתה נזהרת מאד לבלי גלות
את-כל-האמת מכל-אשר ביחס למעמדך בחיים
ולאצילות משפחתך, ולכן באתי בזה לחלות פניך,
כי תואיל בטובך לסלח לי אם חטאתי כנגדך ואל נא
תענישני בסרבך לקבל מאת פני את-המתנות
הקטנות אשר אנכי שולח לך על-ידי עושי רצוני.
האילן, התכי, העבד והאמה אשר הצגתי לפניך
היום לך הם, אדוני, כי עיני ראו ורוחי הרגיש כי
מצאו חן בעיניך בהביטך בם, וזה דרכי מאז,
כל-חפץ אשר אנכי מרגיש כי מוצא הוא חן בעיני
מבקרי וחדל מהרגע ההוא להיות רכושי הפרטי,
והיה לרכוש האיש אשר יבקרני.

ובהודותי לך, אדוני, מראש על הכבוד הגדול אשר
הנחלתני בהסכימך לקבל את-מתנותי הדלות,
הנני מברכך: ברוך אתה בצאתך. יואל אללה
הרחמן והרחום להצליח דרכך אשר אתה הולך
עליה והגיעך למחוז חפצך בשלום.

כחפץ מכבדך בכל-לב

אבו אל-קאסם הבצרתי".

ויהי ככלות הח’ליף לקרא את-המכתב ותגש לו
האמה את-המתנות, סוסים ערביים, וגמלים מיניקות,
פרדים ועבדים ומרבדים יקרים, עשרים עשרים מכל,
ויחד עם זה גם את-האילן והתכי, הכוס והעבד היפה
אשר הגישו לו בהיותו בבית אדונה.

–גם אנכי – הוסיפה העלמה היפהפיה לאמר לח’ליף
בענות-חן – הנני מוכנה ומזמנה לשרתך ולנגן
לפניך בכנורי בכל-עת אשר אמצא חן בעיניך, כי
מצות אדוני הטוב אבו אל-קאסם אלי לאמר: היה תהיי
לאמה לאיש אשר אנכי שולח אותך אליו.

ובדברה כרעה לפני הח’ליף ביראת הכבוד, ואחר
פנתה הצדה ותעמד בראש הכבדה. הח’ליף נרגש
מאד מכל-אשר ראה ומכל-אשר שמע על אדות גדל הרוח
ושפע הנדיבות אשר לאבו אל-קאסם, ומבלי משים
עלה על לבו ברגע ההוא זכר ג’עפר משנהו ויקרא
מתוך התפעלות לאמר: אלפי ברכות תחלנה על ראשך,
ג’עפר משני, על אשר הבאתני עד הלם להכיר את-אבו
אל-קאסם אשר יהי מעתה לעיני כסמל העדינות
הערבית ואצילות גזע עם ערב ונדיבות רוחו. יהי
אללה עמך ועם אבו אל-קאסם אשר שוב אשוב אליו
כרגע למען הביע לו את-תודותי העמקות על טוב
לבבו אלי גם מבלי הכירו אותי, ואכן זה הוא האות
הנאמן ביותר על אצילות הרוח האמתית אם היא
איננה תלויה בשום דבר אשר מחוץ לאדם, כי אם בה
בעצמה, והיא באה מתוך דחיפה פנימית בלבד. אני
רוצה לקוות כי יחד עם הליכתי אליו למען הגיש לו
תודתי יעלה בידי גם לגלות את-הדברים אשר על
ידיהם הגיע אבו אל-קאסם לעשרו הגדול אשר אין על
עפר משלו.

ולמען השקיט את-המית לבו הסוער, עזב ברגע ההוא
את-המלון, בצוותו על בעליו לתת מקום במלונו
לכל-התכונה הרבה אשר ברחבה, וישם פניו
לארמון אבו אל-קאסם.

ויהי כבואו וימצא את-אבו אל-קאסם יוצא אל הגן
לטיל בלוית בני-ביתו וימהר לקראתו ויקרא
בהתפעלות לאמר: ידידי אבו אל-קאסם! מה רבה
חביבותך אלי בשלחך לפני את-כל-המתנות
הגדולות והיקרות אשר שלחת, קשה היה לי לחכות
עד יום מחר לבוא אליך להודות לך ולשבחך בפניך
על נדיבות רוחך ועל אצילותך הנפלאה, או לכתב לך
מכתב, ולכן מהרתי עדיך, גם בטרם הספקתי
לנוח במלוני, ובטרם הספקת גם אתה לנוח
מבקורי הארך היום בארמונך, ועתה הרשני נא
להשיב לך את-המתנות אשר שלחת לי לבל אשתמש
בגדל רוחך לרעתך אתה ולטובתי אני. ידידי! יהי
לך אשר לך, כי יש גם לי רב, כי אללה הטוב
ברכני בכל-טוב, ורק זה אדיר כל-חפצי מלפניך
לשמע מפיך את-דברי ימי חייך הגדולים
ואת-“ספור-המעשה” אשר לעשרך והדרכים אשר
אחזת בהם למען הגיע אליו, כי חפץ אני לתנות
שבחך בפני העולם האשלמי בשובי לעיר מגורי
ולספר להם על כל-התכונה הרבה אשר עיני ראו ולא
זר, למען ישמעו העשירים ויעשו כמוך, ולמען
ידעו העניים כי יש גואלים להם והתפארו בגזעם
ובעמם, הגזע הערבי האציל והעם הערבי נדיב הלב
וגדל-הרוח.

ויקרא אבו אל-קאסם ויאמר: אני מוכן לשרתך
ולספר לך את-קורות ימי חיי, אבל רק בזאת אאות לך,
אדוני, בקבלך ממני את-המתנות אשר שלחתי
לך, כי לעלבון גדול יחשב לי אם תמאן לקבלן.

ויהי כי נאות הח’ליף לדברי אבו אל-קאסם, ויאחז
אבו אל-קאסם את-הח’ליף בידו וישובו שניהם
הארמונה אל אולם גדול מהאולם אשר היה בו בבקורו
הראשון ביום ההוא, והוא ערוך שבעתים ליפי
מהאולם הראשון, וכלו מלא ריחות עדנים משיבי נפש
ומעדני לב, ובשבת שניהם על ספה רפודה מרבד
מזהב פרוים פתח אבו אל-קאסם ויאמר:

–בן למוכר תכשיטים מצרי אני, ושם אבי המנוח –
עליו התפלה והשלום – היה עבד אל-עזיז, והוא
היה עשיר באוצרות מאין כמוהו, ומפחדו פן יפול
באחד הימים לקרבן עשרו בידי שלטן מצרים,
אשר עינו היתה צרה באבי, החליט לעזב את-מצרים
ארץ-מולדתו ויבוא להשתקע בעיר הזאת בבצרה.
וכעבר זמן קצר נשא לו לאשה את-הבת היחידה אשר
לגדל-העשירים בעיר והיא ילדה לו רק בן יחיד, אני
עבדך העומד לפניך כיום.

ויהי במות עלי אבי ואמי בדמי עלומיהם ואירש
משניהם ירשה גדולה ועצומה מאין כמוה,
וברשתי יחד עם זה גם את-אצילות הרוח ואת-נדיבות
הלב ואהבת החיים אשר לשניהם, בזבזתי את-כל
הוני הגדול בזמן קצר, בשלש שנים, ואהי בכל רע.

ויהי כראותי את אשר הגעתי אליו בפחזותי ובחסר
הבנת חשבון החיים, ויצר לי מאד, ומפחדי פן
תגלה חרפת עניי לעיני בני עמי בעיר מולדתי,
מהרתי ואמכר את-נחלתי האחרונה, את בית-מגורי
ואצא את-בצרה, כי אמרתי טוב לי למות מות-עניים
בארץ נכריה מאשר למות מות נבלים ירודי-מצב
בעיר מולדתי. ובקחתי את-פרוטותי האחרונות
בידי נספחתי אל אחת מאורחות הנוסעים היורדת
אל אל-קאהרה אשר במצרים ואגיע אליה אחרי
ענותי בדרך נוראות.

ויהי כבואי ואתפלא מאד למראה יפי העיר ועשרה,
ולמראה ארמנותיה הנהדרים ומגדליה הגבוהים
וכל התכונה הרבה אשר במסגדיה המרבים
והמצינים בעשרם, ויעל בלבי זכר אבי המנוח
אשר היה יליד מצרים, ואקרא במר רוחי ובדמעות
שליש לאמר: אהה, אבי היקר! מי יגלה עפר מעיניך
וראית ברעה הגדולה אשר מצאה את בנך יחידך
מחמד נפשך בימי חייך, בעיר הזאת אשר בגלל
עשרך הגדול ואוצרותיך המרבים היה עליך לעזבה
ולהתישב בארץ זרה למען הנצל מנפל חלל לפני
בני עולה המקנאים באשרך.

מכל הכסף אשר לקחתי בידי בעזבי את-בצרה
נשאר לי בחיקי בהגיעי מצרימה חמשה דינרי זהב,
ובכסף הזה קניתי לי סרד אשר מלאתיו פרות ומיני
מתיקה וגם זרי פרחים חיים שונים קטנים קניתי,
ויהי זה דרכי יום יום לסובב בבתי-המרזח
ובבתי-הקפה למכר את-סחורתי לשותי היין,
לסובאי השכר, ולגומעי הקפה כפרפראות
למשקאות, ובאגורות האחדות אשר הרוחתי
כלכלתי את-נפשי בקשי במשך שבועות אחדים.

ויהי היום בבואי כדרכי אל אחד מבתי-הקפה
למכר סחורתי, וארא בפנת בית-הקפה איש חדש
אשר לא פגשתיו שם מתמול שלשום, ויקראני אליו
ויאמר אלי: מדוע אתה פונה אל כל באי בית-הקפה
למכר סחורתך ואלי לא פנית? האם אתה חושב אותי
לדל-ערך מהם או לעני שאין בידי להנות אותך?
ראיתיך עובר פעמים אחדות על ידי ונוטה הצדה אל
שכני ולא אלי, מדוע?

ויצר לי מאד על דבריו, ואמהר להתנצל באמרי,
כי לא בצדיה עשיתי את אשר עשיתי, ובהושיטי לו
סרדי בקשתיו לבר לו מתוכו כל-אשר הוא חפץ, וגם
בקשתי ממנו סליחה על השגגה אשר יצאה
מלפני מבלי כל כונה רעה.

אז בקשני האיש לשבת על ידו, וישאלני לשמי
ושם משפחתי ולמצבי החמרי, וישם היטב
את-לבו אל כל-התשובות אשר השיבותי לו, ובקומי
ללכת קנה ממני תפוח ויתן לי במחירו סכום
גדול, עשרה דינרים זהב, ויאמר לי: בסכום כסף זה
אשר אני נותן לך היום, אני חפץ כי תרחיב את-משלח
ידיך, ובאמרו לי שלום פנה וילך.

ביום השני כאשר עברתי דרך הבית ההוא וסל
סחורתי בידי, וארא את-האיש והנה הוא יושב על
מקומו כיום אתמול, וגם הפעם קראני אליו וגם נכנס
עמי בדברים ובקומי ללכת עכבני ויאמר לי: ידידי!
אל נא תתמה על נטותי חסד אליך, כי לא למענך אני
עושה זאת, כי אם למען אביך אשר הכרתיו בבצרה
בסחרי עמו ימים רבים, ועתה היה אהיה אני לך
לאב תחתיו ואתה תהיה לי לבן, כי חשוך-בנים אני
ואללה ברכני בכל-טוב, בעשר ובנכסים לרב, אשר
אין כמוני בכל-מצרים ואתה תירשני, ומעתה שכח
תשכח את-סבלך והיית מאשר כל-ימי חייך.

ויהי כאשר גמר האיש את-עסקיו וימכר
את-סחורתו, ונסע ונלך בצרתה, וכבואי תמהו
כל-ידידי לקראתי כי לא האמינו לראותני אחרי
לכתי ואף-כי כה מהר, ותמיהתם גדלה ביותר
בשמעם מפי את-כל-הקורות אותי עם מיטיבי ואיש
חסדי העשיר הבצרתי הגדול.

ולמן היום ההוא אשר אמצני האיש לו לבן שמתי כל
מעיני להפיק ממנו רצון, וישמח האיש בי מאד
וגם הביע את-שמחתו במו פיו פעם בפעם אלי לאמר:
מה-מאשר הנני כי אשרתיך וגם אמצתיך לי
לבן! כי אכן בן-חיל אתה ובן ראוי להוריך אשר
הכרתים ואשר אהבתים.

ויעברו ימים אחדים ויפל האיש למשכב ומחלתו
כבדה עליו מאד. ויהי כראותו כי המטה אשר עלה
עליה לא ירד ממנה, ויקראני אל חדר-משכבו,
ובבואי אמר: הוציאו כל-איש מעלי! ויצאו כלם
ואותר רק אני לבדי עמו, ויאמר אלי בקול רפה
ועמום: גשה נא אלי, בני, ואברכך לפני מותי, וגם
אגלה לך סוד כמוס עמדי, כי רק לך לבדך אגלנו
ואין לאחרים חלק בו.

ואגש אליו ויאחזני בידי ויאמר אלי: בני! הנה
אנכי הולך בדרך כל-הארץ, ועוד מעט ותירש
את-כל-הוני, ואל נא תחשב כי רק הבית הגדול הזה
וכל אשר עיניך רואות בו מכלי-הבית היפים
יקרי-הערך ועד התכשיטים בלבד הם ירשתך, אמנם
גם אלה דים להעשירך עשר רב ולהבטיח חייך עד
יום מותך, אבל כל-אלה הם כאין וכאפס מול אותו
האוצר הגדול והכביר אשר עין לא ראתה כמוהו
ואזן לא שמעה, ואשר הוא סתום וחתום במקום אשר
אני אומר לגלותו לך ברגע זה.

אין אני יכל להודיעך את-מספר השנים אשר האוצר
שמור וגם מי היה המאספו וגונזו, כי גם ממני
נעלמו כל אלה, אני יכל רק להגיד לך כי אבי זקני –
עליו התפלה והשלום – גם הוא קרא את-אבי לפני
מותו רגעים מספר כמוני היום ויגלה לו את סוד
האוצר, ואבי גם הוא קראני גם רגעים מספר לפני
מותו ויגלה לי סודו.

ועתה רק זאת אני שואל ממך, בני, אותה אבקש: אל
תתפאר באוצרך זה אשר אתה יורש ואל תתגאה בו
יותר מדי עד אשר תעורר כנגדך קנאת הח’ליף
וכל-שריו ורואי פניו, כי קנאת ח’ליפים ושרים קשה
כשאול, ואחריתה מי ישורנה? – ולכן היה נא, בני,
שפל-רוח ומיטיב-לעשות, הושט ידך לדלים בסתר,
ועזרתך לנצרכים בבלי יודעים, ועשה כל-אשר
תוכל לטובתם ככל אשר עשו זקני ואבי, זכרונם
לברכה, וככל אשר עשיתי גם אני בלכתי
בעקבותיהם, כי העשר האמתי לא בהתפארות שוא
דרכו, כי אם במתן בסתר, ו“מתן בסתר יכפה אף”
– אומר שלימאן מלכנו, עליו התפלה והשלום. ראה
הזהרתיך, בני!

ויהי כי הבטחתי לאיש כי כה אעשה כאשר יעצני,
ויגלה לי את-מקום האוצר, בהוסיפו כי מאד מאד
אשתומם למראה עיני, וכי העשר הרב הטמון שם
אי-אפשר לי לשערו מראש. אחרי שעות מספר מת
האיש, ואמלא את-חובתי אליו כראוי לו, וכבוד גדול
עשיתי לו במותו, ואחר סרתי לראות את-האוצר, ומה
אגיד ומה אדבר? דהם ונפעם עמדתי על עמדי כי לא
יכלתי האמין למראה עיני ולתאר לי אף אחד מני
אלף מכל אשר לפני, ובהרימי עיני השמימה קראתי
מעמק לבי לאמר: אכן אין כמוך באלהים יי ואין
כמעשיך! אתה יי מוריש ומעשיר, משפיל אף
מרומם, קטנתי מכל החסדים ומכל האמת אשר עשית
עם עבדך להביאני עד הלום, ומעתה פתח אפתח
את-ידי ואשביע את-כל-חי רצון, וככל הטובה אשר
עשית עמדי, אתה אלהי חסדי, כן אעשה אנכי עם
עבדיך יצירי כפיך.

ואכן מן היום ההוא הרביתי לעשות צדקה וחסד
ושמי יצא לתהלה בכל הארץ; אבל אהה! אחרי זמן
קצר שכחתי את-עצמי ואת-כל-ההבטחות אשר נתתי
למיטיבי ואיש חסדי להיות זהיר מאד בעשרי, לבל
תשלט בי “עין הרע” של אנשי קנאה ומרמה, אנשים
אשר הכח בידם להרע לי, ואתנהג בקלות-ראש
רבה, ואגדיל מעשי ויהיו לי שרים ושרות,
ואתענג בכל מיני תענוגות בני אדם, וכל אשר
שאלו עיני לא אצלתי מהן ולא מנעתי לבי
מכל-שמחה. ויצא שמי בכל-הארץ כאדם רודף אחרי
תענוגות החיים.

וישמע מושל בצרה את-שמי ויבוא באחד הימים
לבקרני ויאמר אלי: הלא אתה יודע כי מושל העיר
אני ואבוא אליך לשאלך להגיד לי מאין לך עשרך
ואיה מקום אוצרך ואדעה? ואבהל מאד לשאלתו,
טענותי נסתמו ולא ידעתי נפשי.

ויבן המושל למראה פני כי צדקו האומרים
בדבריהם, וכי בעל אוצרות גדולים אני, ויאמר: רואה
אנכי, ידידי, כי סוד כמוס עמך, וכי אין ברצונך
לגלותו לי, ועתה אם פתח תפתח את-ידך ונתת לי
מתת-כסף כרצוני, הנני מבטיחך שלא יאנה לך
כל-רע, ואם אין – מרה תהיה אחריתך.

ואשאל את-המושל לאמר: ומה המתנה אשר אתן לך?

ויען המושל ויאמר: עשרה שקלים זהב ליום אנכי
שואל.

ואען ואמר: המעטת לשאל, אדוני המושל, אנכי
אתן לך מאה שקלים ליום.

וישמח המושל מאד להצעתי, ומלבד הסכום אשר
נתתי לו בפעם אחת ביום בקורו שלמתי לו מדי
חדש בחדשו את-מכסת הכסף אשר הבטחתיו, ולמן
היום ההוא שמר עלי המושל כבבת עינו ולא נתן
לאיש לנגע בי לרעה.

ויעברו ימים, ויגיע שמע עשרי הרב עד אזני
אבו-אל פתאח, מזכיר אמיר המחוז, וישלח ויקראני
אליו ויגד לי לאמר: שמעתי אומרים כי אוצר גדול
מצאת, ולכן הנני מודיעך, שעל פי החק כל מוצא
מציאה עליו לתת חמשיתה לאללה, וארבע חמשיות
הן לו לבדו, ובלי תפונה כי אתה יודע כי ממלא
מקום אללה על פני תבל – הוא הח’ליף, ועליך להביא
את-החמשית לאוצר הממלכה כרגע, ואם אין – מרה תהיה
אחריתך.

ואען ואמר: השתחויתי, אדוני המשנה, אמנם
מצאתי אוצר אבל לא אוכל לגלות לך מקומו ומכסת
הכסף אשר בו, אף אם בנפשי הוא, חמש לא אתן, אבל
אנכי מקבל עלי להביא לאוצר המלוכה אלף שקלי
זהב ליום, יום יום.

ויאות המזכיר להצעתי, וישלח מלאך מלפניו אלי,
ואתן לו כרגע שלשים אלף שקלים לחדש אחד, לחדש
הראשון.

אחרי ימים אחדים פחד אבו-אל פתאח פן יודע עשרי
לאמיר גם הוא, וידע כי גם הוא יונק מאוצרי ורע לו,
ולכן הלך בעצמו ויספר את-הדבר לאמיר.
ויקראני האמיר אליו וישאלני גם הוא מאין לי
אוצרי, ואם לא אגיד, אחת דתי למות.

ואען ואמר גם אליו: אדוני האמיר! טוב טוב לי למות
לעיניך, מאשר לגלות לך סוד אוצרי, לא אוכל! כי
בנפשי הוא.

וישב האמיר וישאלני: האמנם חושב אתה אותי
למעול וחומס כי ירא אתה לגלות דבר אוצרך לי?

ואען ואמר: חלילה, אדוני האמיר, מחשב רעה עליך!
אבל מה אעשה, ואנכי נשבעתי לאשר השביעני
לבלתי גלות את-סוד האוצר לאיש, ועלי להיות נאמן
לשבועתי. אבל, אדוני האמיר – הוספתי אליו רכות –
אם עשה תעשה עמדי חסד ואמת ולא תאלצני לגלות
לך סודי, הנני מוכן להביא לאוצרך אלפים שקלי
זהב ליום, כה אעשה יום יום, ואם מאן תמאן
להצעתי, אמות לעיניך מות אשר תבחר למעני, כי
המות לא יפחידני, גזרני נא לגזרים, תלני נא או
שרפני נא, ואת-סודי לא אגלה, ואחת אמרתי ולא
אשנה – ויהי מה.

ויהי כשמע האמיר את דברי ואת-החלטתי
הנמרצה, ויפן אל אבו-אל פתאח מזכירו כשואל
את-חות דעתו.

ויען אבו-אל פתאח ויאמר: אדוני האמיר! הבא נא
את-האיש לידי נסיון ואל תמיתהו, מכסת הכסף אשר
הוא מבטיחך לתת יום יום היא די גדולה ועליך
להתחשב עמה, ואם סודו לא יגלה בלי ספק כי
טעמו ונמוקו עמו, הנח לו, ואך אם יעבר יום אחד
ולא ימלא הבטחתו, ביום ההוא תמיתנו.

ויאות האמיר לדברי מזכירו, ולמן היום ההוא
מלאתי את הבטחתי בדיוק נמרץ, ומדי שנה בשנה
נתתי לאוצר האמירות יותר ממליון וששים אלף
שקלי זהב.

זאת היא פרשת דברי ימי עשרי ואשרי וכל-אשר
ראו עיניך בארמוני, את-הכל ספרתי לך מבלי
העלים ממך דבר, ועתה הישך משתומם על
המתנות הפעוטות אשר הגשתי לך, אדוני? אל
תשתומם!

ויהי כהתם אבו אל-קאסם לדבר, ותבער התשוקה
בלב הח’ליף יותר ויותר לראות את-האוצר מקרוב
ויקרא לאמר: האמנם יש אוצר אשר כזה אשר יוכל
לספק את-רוח נדיבותך הגדולה ואת-דרך החיים
המרוחים אשר בחרת בה? לא אאמין! ועתה אם לא
יקשה הדבר ממך וכשר לך לעשותו, אבקשך נא
להראות לי את-כל-העשר הזה אשר נפל בגורלך
וראיתיו בעיני ונוכחתי כי אמת בפיך, והנני
נשבע לך בכל-הקדוש לי כי את-מוצא שפתי אשמר,
ולא אגלה לאיש מאומה מאשר תראני, ראה
השבעתיך.

ויבהל אבו אל-קאסם לדברי הח’ליף, ויען ויאמר: צר
לי מאד מאד לראות אותך כה משתוקק לראות
את-אוצרי, ואנכי מודה שאין אני יכול להשמע לך כי
אם בתנאים קשים אשר לא ינעמו לך.

ובטרם גמר אבו אל-קאסם את דבריו קרא הח’ליף
ויאמר: יהיו התנאים אשר יהיו, אנכי לא ארתע,
ורק מלא את-בקשתי.

–רק בזאת אאות לך – קרא אבו אל-קאסם – בתתך לי
לקשר את-עיניך יפה יפה במטלית, בפרקך מעליך
את-כלי-זינך, בהורידך את-מצנפתך מעל ראשך
ובהחזיקי אני חרב פיפיות בידי בעת אשר
אוליכך עמי.

–כן יהי כדבריך! – קרא הח’ליף בהתרגשות – אבל
זאת בקשתי, כי ברגע זה תמלא שאלתי.

–לא! – קרא אבו אל-קאסם – ברגע זה לא אוכל עשות, כי
מן הנמנע הוא, אבל לינה פה הלילה בארמוני ואחרי
אשר ילכו כל-משרתי הארמון לישון, ויתעמקו
בשנתם, אבוא אל חדרך ולקחתיך משם והובלתי
אותך אל בית אוצרי.

ובדברו יצא מחדרו, ואחרי רגעים מספר שב ועמו
משרתים אחדים ובידי כלם פמוטי זהב גדולים עם
נרות דולקים, ויאמר לח’ליף ללכת אחריהם,
ויובילוהו אל חדר שנתו, ויברך אבו אל-קאסם
את-הח’ליף בברכת “ליל מנוחה” ויפן וילך לו,
וישכב הארון אל רשיד במטתו הרפודה אטון
מצרים, אבל שנתו נדדה מעיניו מרב התרגשות,
ויחכה בכליון עינים לרגע אשר בו יבוא אבו
אל-קאסם לקרא לו.

ויהי בחצות הלילה ויבוא אבו אל-קאסם בלאט אל
חדר הח’ליף ויקרא לו בקול נמוך לאמר: קומה, אדוני,
קומה, ונלכה כי כל-בני הבית ישנים הוזים.

וימהר הח’ליף ויקם מעל מטתו, ואבו אל-קאסם עזר
לו ללבש בגדיו, ויקשר את עיניו במטלית כאשר
אמר, ויוליכהו אחריו באחזו אותו בידו, וירד
עמו מספר מדרגות בפנת הבית, ויבואו תחלה אל
גן רחב ידים, ומשם עברו דרך שבילים ארכים
וצרים עד אשר הגיעו אל מקום האוצר.

וירם אבו אל-קאסם אבן גדולה מעל פני האדמה
ותפתח לפניהם מערה גדולה ועמקה, ואחרי אשר
ירדו אליה עברו דרך שביל צר ארך ואפל ויגיעו
אל אולם גדול ורחב-ידים מאד.

אז הסיר אבו אל-קאסם את-המטלית מעל עיני הח’ליף
ומה-השתומם הח’ליף לראות והנה הוא עומד על יד
ברכה באולם בתוך, והיא עשויה שיש לבן והקפה
חמשים רגל, והיא כלה מלאה אסימוני זהב, ועל
שפתה מלמעלה עמודי זהב עבים וגבוהים אשר
כתבת להם, וכל-אחת מהכתבות עדויה פסל תמונת אדם
עשויה אבן ספיר יקרה, משבצת אבני חן קטנות
וגדולות אשר אין ערוך ליפין.

וישתומם הח’ליף מאד למראה, ויקרא אבו אל-קאסם
ויאמר: הברכה הזאת אשר תראינה עיניך שלשים
רגל עמקה, והיא מלאה כלה אסימוני זהב כאשר
עיניך רואות, וכל-הזהב אשר הוצאתי ממנה עד כה
אינו מגיע אף לעשרה סנטימטרים עמק, ועתה
אשאלך והודיעני: האם אפשר להריק ברכה אשר
כזאת במשך זמן קצר במשך שנות חיי אדם עלי
אדמות?!

-כן – קרא הח’ליף בקול – אפשר! רואה אני את-דרך
נדיבות רוחך, והנה היא יחידה במינה, ואין כמוך
נדיב בכל-הארץ.

–אם כדבריך כן הוא והברכה הזאת תתרוקן – קרא
אבו אל-קאסם ויאמר – הבה נא ולכה אחרי והוספת
לראות את אשר לא ראית עוד. ובדברו משכו אחריו
ויובילהו אל אולם שני ושם ברכה שניה והיא דומה
לראשונה במבנה, אבל קטנה ממנה מעט וגם היא
היתה מלאה אבנים יקרות מינים מינים, אבני אדם
וברקת, אבני ספיר ויהלם, אבני שהם וישפה, אשר
עין לא ראתה כמהן לערך וליפי.

ויעמד הח’ליף כנדהם ולא האמין כי בהקיץ ולא
בחלום הוא רואה את אשר הוא רואה, וישאר כתקוע
במסמרים על מקומו ולא יכל להסיר עיניו מאשר
לפניו, אז יקרא לו אבו אל-קאסם ויאמר: אבל, אדוני,
שא נא עיניך וראה את אשר לפניך שם בפנה, ויהי
כהביטו וירא הח’ליף והנה לפניו פסל אדם מלא
הוד והדר, והוא יושב על כסא זהב מופז.

ויאמר אבו אל-קאסם אל הח’ליף: הפסל הזה אשר אתה
רואה הוא פסל האדם הראשון בבעלי האוצר הזה, הוא
מחוללו והוא גונזו וממנו הכל.

ויתבונן הח’ליף וירא והנה לרגלי הפסל לוח
אהל, ארך וצר, ועליו כתובים כדברים האלה לאמר:

“כל-האוצרות, הגנוזים לרגלי במקום הזה, לי המה
ואני עשיתים בימי חיי עלי אדמות, אנכי כבשתי
ערים, לכדתי מבצרים, ואדבר מלכים תחתי,
ואת-כל-אויבי הכרעתי, אנכי הייתי מלך אדיר אשר
לא היה כמוני במלכים אשר בדורי, ובכל-זאת לא
הועילו לי כחי ואוני, גאותי ורום שיאי להצילני
ממות, ואתה בן אדם יורש אוצרי, הרואה אותי
והמסתכל בי, הנה קברי לפניך בזה, בפקחך
אותו ומצאת בו שלד עצמות יבשות ורקובות, הוא
שלדי אני, כי כלא הייתי, ועל כן פקח עיניך וראה
את אשר לפניך. גם אנכי הייתי בחיים כמוך וגם
אתה תמות ותובל לקברות כמוני, ועל כן אל נא תחוס
עינך על האוצר הזה לשמרו מכל-משמר, ולהוסיף
עליו עד בלי קץ, כי לא יועיל לך הון ביום עברה, הוא
יום המות. השתמש באוצרך זה לטובתך, חיה בו
אתה חיים מאשרים, ותן לאחרים, הראוים לעזרתך,
לחיות גם המה, כי יש סוף ותכלה לכל-דבר
בעולם-התהו הזה, ורק הטוב והישר, החסד
והצדקה אשר יעשה האדם בימי חיי חלדו, הם
ישאירו את-שמו הטוב לזכרון לנצח בעולם הזה,
והם המלאכים הטובים ההולכים לפניו ב”עולם הבא"
למען הגן עליו מכל-רע ולמען הוביל אותו ל“גן-העדן”
אשר הכין אללה לעבדיו הטובים לטוב להם עד אשר
ישובו לתחיה".

ויהי כראות הח’ליף את אשר ראה, ויפן אל אבו
אל-קאסם ויאמר ברגש: אכן נודע הדבר! עתה ידעתי
מדוע לבך רחב ורוחך נדיבה, אשריך וטוב לך גם
בעולם הזה וגם בעולם הבא. אבל הגד נא לי בטובך,
מה-שם המלך הזה בעל האוצרות אשר לפני ואדעה,
כי שמו לא נזכר בלוח, ונפשי תאוה מאד לדעת
את-שמו?

– הקשית לשאול, אדוני, שם המלך ישאר סתום
וחתום עד עולם.

ובדברו משך את-הח’ליף אל אולם שלישי, אשר בו
חפצים רבים יקרי-ערך מאין כמוהם, וביניהם אילנות
רבים כאילן אשר שלח אבו אל-קאסם אליו למתנה,
ויואל המלך לשהות במערה ולבלות בה
כל-הלילה למען התבונן מקרוב אל כל-הדברים
המפליאים אשר בכל-החדרים, אבל אבו אל-קאסם פחד
פן ירגישו עבדיו בהם ולכן היה דברו אל הח’ליף
לאמר: אל נא, אדוני, עלינו למהר לצאת מזה בטרם
יעלה השחר. ובדברו משך אותו אחריו, בכסותו
את-עיניו שנית במטלית, כאשר בבואם אל המערה,
ובידו-הימנית אחז חרב פיפיות כמוכן ומזמן
להתיז את-ראש הח’ליף מעליו אם יעז להעביר
את-המטלית מעל עיניו.

וילכו שניהם דרך הגן, ויעלו על המדרגות
הצדדיות אשר בארמון עד בואם אל חדר הח’ליף,
וישוחחו בידידות עד אשר זרחה השמש, ואחר
נפרדו איש מעל אחיו. וישב הח’ליף אל בית-מלונו,
ומשם נסע לו אל עירו, אל בע’דאד, בקחתו עמו
את-כל-משרתיו, את-שומר ראשו, את-פילגשו היפה
ואת-כל-יתר המתנות אשר שלח אליו אבו אל-קאסם.

ויהי כהגיעו הארמונה, וימהר הח’ליף ויתן
פקדה להוציא את-ג’עפר משנהו מבית-הכלא אשר
אסרהו שם, וגם כבדהו כבוד גדול וירב לתת
אמונו בו יותר מאשר בתחלה, ואחרי אשר ספר לו
את-כל-הקורות אותו בנסיעתו קרא ויאמר: אבל,
ג’עפר ידידי! הבה נא עצה כדת מה-לעשות לגמל
חסדי לאבו אל-קאסם ככל-אשר עשה הוא עמדי, למען
יוכח לדעת כי יש ח’ליף למאמינים אשר גם הוא
רחב-לב ונדיב-רוח.

ויען ג’עפר ויאמר: השתחויתי, אדוני הח’ליף,
צדקת מאד באשר אמרת, ולכן אם מצאתי חן
בעיניך ואם על הח’ליף טוב, יכתב נא ברגע זה לאמיר
אשר בבצרה ויחתם נא בטבעת הח’ליף לאמר: כהגיע
מכתבי זה לידך, רד מעל כסא אמירותך והושב
עליו את-אבו אל-קאסם בן עירך, כי בזאת חפצתי.
ואת-המכתב נשלח בצרתה על-ידי ציר מיחד, וכעבר
ימים מספר, אלכה גם אני בשמך ואמלא את-פקדתך,
להושיב את-אבו אל-קאסם מארחך על כסאו.

ותמצא העצה חן בעיני הח’ליף ויאות לה באמרו:
רק בזאת אמלא חובתי לאבו אל-קאסם על כל-הכבוד
אשר עשה לי בהיותי בבצרה, וגם אנקם בזה נקמתי
מאת אמיר בצרה על כל-הרעה אשר עשה הוא ומזכירו
בהעלימם ממני את-כל-מכסת הכסף והזהב אשר
גזלו מאבו אל-קאסם בחזקת היד.

ויצו ויכתבו את-המכתב לאמיר בצרה, וגם
שלחוהו אליו על-יד איש עתי מיחד תכף להכתבו,
ואחר סר אל המלכה זבידה ויודיע אותה
את-כל-הקורות אותו בבצרה, וגם הגיש לה
מהמתנות אשר שלח לו אבו אל-קאסם, את-הסריס
הצעיר, את-האילן ואת התכי, ואת-הנותר נתן
לג’עפר משנהו למתנה וגם פקד עליו להכין את
עצמו למסעו עירה בצרה כעבר שלשה ימים, למען
מלא את-דברו למנות את-אבו אל-קאסם לאמיר בשם
הח’ליף.

ויהי כהגיע ציר הח’ליף בצרתה וימסר את-מאמר
הח’ליף לאמיר המחוז, ויחר לאמיר מאד, וימהר
ויקרא אליו את אבו אל-פתאח מזכירו, ויראה לו
את-מכתב הח’ליף וגם שאל בעצתו כדת מה-לעשות?
הלהכנע לפקדה אם לסרב.

ויען אבו אל-פתאח ויאמר: אל, אדוני האמיר! אל נא
תמרה את-פי אמיר המאמינים ולאבו אל-קאסם אל
תשים לבך כי חרב יחרב, ואני אחריבנו מבלי
קחתי נפשו ממנו, והאמין העם כי באה עת פקדתו
וכי לקחהו אללה מעמנו. אנכי אאסר אותו מאסר
עולם, ואיש לא ידע מקומו איהו. אענה אותו
בכל-מיני ענויים קשים ורעים, ולעולם לא יזכה
לרשת כסאך, כי כסאך לך הוא ואין לאחרים חלק
בו. ואף גם זאת, כל-אוצרות אבו אל-קאסם ורב טובו
אביאה לך, בהכבידי את-ידי עליו והוא יתנם, כי מה
לא יתן אדם בעד נפשו, ואף כי ידע כי מאסרו
מאסר עולם?

– עשה כרצונך, ידידי – קרא האמיר – אבל מה-יגיד
“אמיר המאמינים” ומה-יאמר בהודע לו הדבר?

– יהיה לבך סמוך ובטוח, אדוני האמיר – קרא אבו
אל-פתאח – כי לעולם לא ידע הח’ליף מכל-אשר אעשה,
וגם הוא יאמין אמונת אמן, כי אבו אל-קאסם איננו
כי לקח אותו אללה.

ויאמר אבו אל-פתאח ויעש, ויקח עמו שרים
אחדים מרואי פני האמיר וילך עמם אל בית אבו
אל-קאסם לבקרו, ויקבל אותם אבו אל-קאסם בכבוד
גדול ובסבר-הפנים המיחד לו, ויהי בשעת
הצהרים ויקרא אבו אל-קאסם את אבו אל-פתאח
ואת-מלויו לאכל עמו על שלחנו, ויאותו לו,
ויושב אבו אל-קאסם את-אבו אל-פתאח על ידו
ויאכלו וישתו וייטיבו לבם, ויהי בשעת האכל
בשוחח המסבים איש את-רעהו, ויערים אבו אל-פתאח
וישם סם מישן חריף בתוך כוס המים אשר לפני
אבו אל-קאסם, ואיש לא הרגיש באשר עשה בשוחחם,
וכשתות אבו אל-קאסם מכוסו, נסכה עליו רוח עועים,
ויפל ארצה כמתעלף. ויבהלו כל-המסבים
למראה, כי לא ידעו מה-לו, ויבהילו את-הרופאים,
אשר בבדקם אותו אמרו: מת אבו אל-קאסם, כי אחזהו
השבץ ואין תקוה להצילו! ויהי הבית לחרדת
אלהים, וישאו כלם קולם ויבכו, ויספדו עליו:
הוי אדון, והוי הודו! וגם אבו אל-פתאח הרבה לבכות
עמם בכי ערומים, וגם קרע בגדיו לעיניהם, – ודבר
מות אבו אל-קאסם פשט במהירות הברק בכל-עיר
בצרה ובכל-הסביבה, וימהרו כל-התושבים אל
ארמונו, אנשים ונשים, זקנים, בחורים וצעירים,
וכלם גלויי ראש וחשופי רגלים, לאות אבל כמנהג
המקום, ויגדל המספד מאד, כי חביב אבו אל-קאסם
על כל-סביבתו. ויצו אבו אל-פתאח ויכינו ארון שן
על חשבון הממשלה לשים בו את-גופתו, ובין כה
צוה למלוים אשר עמו לבקר את-בית אבו אל-קאסם
ולשים ידם על כל-התעודות ועל נירות-הערך אשר
בבית, באמרו כי מצות האמיר היא אלי לאמר: אל
תתן לאיש לגשת אל התעודות כי לממשלה הן.
ויובילו את-אבו אל-קאסם לקבורה בכבוד גדול,
וכהגיעם לבית-הקברות פקד אבו אל-פתאח לשים
קברו על יד קבר אביו הוא, בכפה הגדולה
והנהדרה בכל-בית-הקברות בתוך, למען הראות
לכל עד כמה כבוד המת גדול בעיניו.

ויהי טרם הספיקו הקברנים לקבר את-המת
והלילה בא, וישובו המלוים לבתיהם וגם אבו
אל-פתאח ומלויו הלכו רגע אחריהם. ואחר שב הוא
ושני מלוים עמו אל כפת הקבר וינעלו את-דלת
הכפה אחריהם וימהרו להוציא את-המת מקברו,
ויסיקו אש גדולה בתוך הכפה בזרדים אשר
לקטו בסביבה, ויחממו מים בפח גדול אשר הכינו
מראש בכפה. ובין כה מהרו המלוים אל בית אבו
אל-פתאח ויביאו אמבט גדול וישפכו את-המים אל
תוכו, ויכניסו בו את-אבו אל-קאסם ויחממוהו,
ומעט מעט שבה רוחו אליו ויתעורר מתרדמתו
החזקה, ויפקח עיניו. ויהי כי נפל מבטו על אבו
אל-פתאח אשר עמד על ידו וישאל אותו לאמר: מה-זאת?
לאן הובילוני? – ומה-קרה?

ויען אבו אל-פתאח ויאמר: אני אבו אל-פתאח
אורחך הבאתיך עד הלם, ועתה דע כי אין לך מנוס
ומפלט מידי הקשה וכי ענה אענה אותך בכל-מיני
ענויים קשים ורעים עד אשר תגלה לי את-סוד עשרך
ואת-מקור אוצרותיך ואת-מקום בתי גנזיך, ואם אין
מרה תהיה אחריתך.

ויתעודד אבו אל-קאסם וישב בתוך האמבט
ויקרא: אוי לך בוגד! אהה! עשה בי כרצונך ואת סוד
אוצרותי לא תדע.

אז צוה אבו אל-פתאח את-מלויו, וישכיבו את-אבו
אל-קאסם על פני הקרקע ויוצא מתחת לבגדו רצועת
עור ארכה וחזקה, וילקה בה את-אבו אל-קאסם מאה
מלקיות בכל-כח זרועו, עד כי התעלף אבו אל-קאסם
שנית ולא נותרה בו נשמה. ויצו אבו אל-פתאח
למלויו ויחזירו אותו לתחיה בהזותם עליו מים
קרים, ואחר שמו אותו שנית בתוך ארונו ויניחוהו
שם עד הבקר, והוא והמלוים אותו שבו לביתם
בנעלם את-דלת הכפה אחריהם.

בבקר השכם, בטרם עלה השחר, מהר אבו אל-פתאח
אל האמיר, ויספר לו את-כל-אשר עשה לאבו אל-קאסם,
וישמח האמיר מאד ויאמר: יישר כחך, אבו
אל-פתאח! מעתה לבי סמוך ובטוח כי עלה יעלה
בידך להציל את-כבודי וגם לגלות את-מסתרי
אוצרות אבו אל-קאסם כחפצך, אבל – הוסיף האמיר – מה
אענה ומה אשיב לח’ליף על ידי צירו?

ויען אבו אל-פתאח ויאמר: ענה תענה לח’ליף: שמע
אבו אל-קאסם את-הבשורה הטובה כי מנית אותו
לאמיר על בצרה וסביבותיה, ומרב שמחתו פקע לבו
וימת פתאם.

ויאות האמיר להצעת מזכירו וימהר ויערך מכתב
לח’ליף, להארון אל-רשיד, וישלחהו אליו על-ידי צירו
המיחד.

ואבו אל-פתאח בצאתו מארמון האמיר שם פניו אל
בית-הקברות למען הכביד שנית ידו על אבו אל-קאסם
אם יעמד במרדו לבלי גלות לו סודו, ומה-השתומם
לראות כי שער הכפה פתוח לרוחה וכי אבו
אל-קאסם איננו!

ויצא לב אבו אל-פתאח למראה ויאמר: אויה! כי מרה
תהיה אחריתי, וימהר וישב אל ארמון האמיר ויספר
לו את-הדבר.

ויפחד גם האמיר מאד מאד למשמע אזניו ויקרא
ויאמר: אויה לנו כי אבדנו! מה עשית לנו, אבו
אל-פתאח, ומה-תהיה אחריתנו?! אין זאת כי אבו
אל-קאסם הלך בע’דאדה אל הח’ליף ועוד מעט ובא
קצנו.

ויקרא אבו אל-פתאח ויאמר: אכן, אדוני האמיר,
הרעותי אשר עשיתי אתמול, כי לא שמתי קץ פעם
אחת לחיי אבו אל-קאסם, ובכל-זאת אל נא נתיאש ואל
יפל רוחנו בקרבנו. בלי ספק לא הספיק עוד להרחיק
לכת, ולכן צוה נא אדוני ושלחתי אחריו שוטרים
ודבקוהו ותפשוהו והשיבוהו אלינו.

וימהר האמיר ויקרא את-כל-השוטרים אל ארמונו
ויחלקם לשנים, ויתן חצים ביד אבו אל-פתאח,
ובראש החצי השני עמד הוא בכבודו ובעצמו,
ויצאו לחפש את-הבורח, אלה מזה ואלה מזה,
בכל-תפוצות העיר והסביבה.

ויהי הם עושים כה וכה, והנה ג’עפר המשנה פגש
בדרכו בציר השלוח מטעם הח’ליף בשובו
מבצרה, ויאמר אליו הציר: אדוני, אל נא תלך
בצרתה, כי לא תמצא את-אבו אל-קאסם. הוא מת, וגם
כבר הובל לקברות זה יומים, וגם ראיתי זאת אני
בעיני בשרי! וג’עפר, אשר התעתד לראות את-פני
אבו אל-קאסם ולהביא לו את-בשורת התמנותו לאמיר
המחוז בפקדת הח’ליף, נבהל למשמע אזניו ולא יכל
להאמין לדברי הציר, ותמלאנה עיניו דמעות,
ובחשבו כי אין עוד כל-תועלת להמשיך את-נסיעתו,
שב בע’דאדה, וילך ישר אל ארמון המלך יחד עם
הציר הנלוה אליו. ויהי כי ראה אותם הח’ליף והנה
נפלו פניהם מאד, וינבא לו לבו דבר רע, וכי
בשורה רעה בפיהם, ויקרא לאמר: ג’עפר! הגידה נא
לי, למה מהרת לשוב, ולמה כה נפלו פני שניכם?
הלא דבר הוא!

ויקרא ג’עפר ויאמר: השתחויתי, אדוני הח’ליף,
אכן חכמת אללה תאיר פניך, ולבך מנבא לך
את-הקורות בטרם תבאנה. צר לי מאד להודיעך כי
בשורה רעה בפינו, אבו אל-קאסם איננו! כי לקח אותו
אללה אחרי עזבך את-בצרה.

ויהי כשמע הח’ליף את-דברי ג’עפר ויפג לבו,
ומרב צער והתרגשות נפל מתעלף וכל-עוד נפשו בו,
וימהרו שרי הארמון לעזרתו, ורק בעמל רב עלה
בידם להשיבו לתחיה.

אז הביט הח’ליף כה וכה, ותפלנה עיניו על הציר
השלוח מאתו אל אבו אל-קאסם בצרתה, וישאלהו
לספר לו את-כל-פרשת הקורות את-אבו אל-קאסם, ואם
הביא עמו ידיעות ומכתבים משם מאת פני אמירו.

ויספר הציר את אשר ראה, וגם הושיט לח’ליף
את-המכתב אשר הביא עמו מאת האמיר, ויקח הח’ליף
את-המכתב ויבוא חדר בחדר יחד עם ג’עפר משנהו,
ויהי בקראו את-כל-הכתוב ויושט את-המכתב
לג’עפר ויקרא בהתמרמרות גדולה: מרמה, ג’עפר!
אבו אל-קאסם לא מת, כי הרגו אותו, ויד אמיר בצרה
היתה בו להרגו, לבל יעמוד לשטן על דרך אמירותו,
ולבל יירש את-כסאו כאשר חפצתי.

ויאמר ג’עפר: אדוני הח’ליף לעולם יחיה, כן הוא
כאשר אמרת! וגם לבי לא יחשב אחרת, ולכן זאת
עצת עבדך: צוה ויתפשו את-אמיר בצרה
ואת-מזכירו כרגע, ויתנו אותם שניהם במשמר,
עד אשר תערך חקירה ודרישה ותצא האמת לאור.

ויאמר הח’ליף: כן דברת, ג’עפר, ועתה מהרה
וקחה עמך עשרת אלפים פרשים, ולך בצרתה,
ועשה כאשר אמרת, אל תאחר!

ויעש ג’עפר כדבר הח’ליף, ויקח עמו עשרת
אלפים פרשים מפרשי הח’ליף הגבורים, וישימו
פניהם בצרתה והוא בראשם.

כעת נשוב אל אבו אל-קאסם ונראה מה היה לו.

אחרי אשר עברו עליו שעות מספר ללא הרגשה לרגלי
המכות האכזריות אשר הכה מעם אבו אל-פתאח
ותחל רוחו לשוב אליו מעט מעט, אבל פתאם חש כמו
יד חזקה אוחזת בו, ותוציאהו מתוך ארונו, ארון
המת, אשר שכב בו, ויחשב כי אבו אל-פתאח הוא
אשר בא עם להקת מרעיו למען ענותו שנית, ויאמר
בקול חלש ועמום: הכוני נא מכה אחת ואל תשנו,
אם יש אללה בלבכם, לחנם תענו אותי, אחת
אמרתי ולא אשנה, את-סודי לא אגלה!

והנה קול קורא אליו לאמר: אל תירא אבו אל-קאסם! לא
לענותך באנו הלום, כי להצילך באנו.

ויהי כשמע אבו אל-קאסם את הדברים האלה,
ויתאמץ ויפקח את-עיניו למחצה, ויבט כה וכה
לראות מי מושיעו? – וישמע קול מדבר אליו כדברים
האלה לאמר:

– אנכי עלי בן אבו אל-פתאח מזכיר האמיר אשר
בבצרה, באתי אליך לחקר ולדעת פשר דר, כי לא
יכלתי תת אמון לשמועה אשר העבירו עליך לאמר:
מת אבו אל-קאסם מיתה חטופה, לבי נבא לי כי יד אבי
היתה בך להעלימך מקנאתו בך, והקנאה העבירה
אותו על דעתו לעשות את אשר לא יעשה, ולכן לא
נחתי ולא שקטתי עד אשר נגלתה לי כל-האמת.
ועבד אבי, אשר ידו היתה עם אבי בכל-הרעה אשר
נעשתה לך, הוא אשר גלה לי הכל. ויהי כי מסר לו
אבי את-מפתח כפת הקבר הזאת אשר אתה בתוכה
למען ישמר עליך, ואשאל את-המפתח ממנו
ויתנהו לי, ואחוש אליך למען הצילך, ותודתי
נתונה לאללה שלא אחרתי המועד.

אז יקרא אבו אל-קאסם בעינים מלאות דמעות גיל
לאמר: היתכן?! האפשר כי אב כה אכזרי וכה חסר רגש
יוליד בן נדיב ואציל רוח כמוך?!

ויקרא עלי ויאמר: אל נא, אבו אל-קאסם, אל נא תרבה
דברים, כי לא עת לדבר היא כי אם עת לעשות, ולעשות
מהר, למען הציל את-נפשך מרדת שחת. לבי לא יפון
כי מחר בטרם עלות השחר ישוב אבי אליך למען
ראות את אשר אתך, ואם לא ימצאך בארונך ישלח
מלאכים על ימין ועל שמאל לבקשך. ולא יתן
לנפשו מנוח למען השיגך, ולכן אל ביתי ואל
מעוני אקחך, שם לא תשיגך יד אבי. כי לא יעלה על
דעתו כי אתה עמדי, שם תנוח מרגזך, ושם
ישקט רוחך בקרבך עד שובך לאיתנך, קומה חושה
ובואה עמי, אל תירא! אנכי מגן לך.

ובדברו הלביש עלי את-אבו אל-קאסם מחלצות עבד,
ובהתחפשו יצא עם עלי מתוך כפת הקבר, ויעזבו
אחריהם את-דלת הכפה פתוחה וישימו פניהם אל
העיר, ויבואו עד ארמון עלי בצעדים מדודים מרב
עיפות אבו אל-קאסם, וישב שם אבו אל-קאסם ימים
מספר.

ויהי בבקר ויבא אבו אל-פתאח אל בית-הקברות
וירא והנה אבו אל-קאסם איננו, וימת לבו, כי
ידע כי רעה נגד פניו. וישלח אנשים אל כל עבר
ופנה לתפשו, וכראות הוא ואמיר בצרה עמו כי
כל-עמלם לשוא נואשו ממנו, אך לבם בקרבם מלא
פחד ודאגה.

ויהי היום וילבש עלי את-אבו אל-קאסם בגדי הדר
מרקמי זהב ואבנים יקרות וירכיבהו על סוס ערבי
מצין ויאמר אליו! ידידי! עתה יכול אתה להמלט על
נפשך, הדרך פתוחה לפניך, כי כל אויביך
המבקשים נפשך אינם יודעים את אשר עבר עליך,
לך-לך באשר תאוה נפשך ללכת מבלי כל-פחד
רעה.

ויודה אבו אל-קאסם לעלי על טובו וחסדו עמו, וגם
הבטיחהו לאמר: זכר אזכרך עד עולם.

ויפלו איש על צוארי רעהו ויבכו מרב שמחה,
ויפרדו איש מעל אחיו בשלום. וישם אבו אל-קאסם
פניו בע’דאדה, ואחרי ימים אחדים הגיע שמה שלו
ושאנן, ויאחז דרכו ישר אל מקום מועד-הסוחרים
לראות אולי ימצא שם את-הסוחר הבע’דאדי הנכבד,
אשר סר לפני ימים מספר אל ביתו בבצרה לבקרו,
אבל לצערו הגדול לא מצא את-מבקשו, ויצא משם
ויתהלך ברחובות בע’דאד וגם הסתכל בפני כל
עובר ושב אולי יראה, אולי ימצא אחד ממכריו. ויהי
הוא מתהלך והנה הגיע עד שער המלך, וישב לו
על אחד הספסלים אשר בין העצים אשר לפני הארמון
לנוח מעט מעמל דרכו.

הוא שם, והנה אחד מעבדיו, אשר אותו נתן במתנה
לח’ליף הארון אל רשיד בהיותו בביתו בבצרה
כמתנכר, ישב לו על אחד מחלונות הארמון, ויבט
החוצה אל הרחוב, ויפל מבטו על אבו אל-קאסם
היושב ממולו תחת העץ ויכירהו, וימהר אל
הח’ליף ויאמר אליו: אדוני הח’ליף! ראה ראיתי
את-אדוני, את אבו אל-קאסם, והנה הוא יושב תחת אחד
העצים אשר ברחבה אשר לפני הארמון.

ויתפלא הח’ליף, כי לא האמין לדבריו, ויאמר
אליו: אין זאת כי עיניך הוליכוך תועה. אבו אל-קאסם
איננו בחיים עוד, הוא מת לפני ימים אחדים,
והשמועה הגיעה אלי.

– אבל, מלכי ואדוני! – אמר העבד – למה תגיד זאת
ועיני עבדך ראו אותו ולא זר, וגם הנה הוא קרוב
מאד אלינו על יד שער הארמון, לוא הואלת להרשותני
אביאהו לפניך כרגע, היתכן כי אני לא אכירנו
והוא הלא היה אדוני שנים רבות?!

אם כי לא האמין הח’ליף לדבריו, בכל-זאת שלח
את-העבד בלוית אחד מרואי פניו ויפגשו שניהם
באבו אל-קאסם והוא יושב תחת העצים בשער
הארמון, כי גם הוא חכה שם לראות אם ישוב העבד
אשר ישב על יד חלון הארמון, ואשר כאלו גם הוא
הכירו בנפל מבטו עליו, כי עבדו הוא.

ויהי כי נוכח העבד כי עיניו ראו נכוחה וכי הוא הוא
אבו אל-קאסם אדוניו, וימהר אליו ויתנפל לרגליו
ארצה וישקן, וישאלהו לשלומו.

ויושט אבו אל-קאסם ידיו וירם את-העבד מעל הארץ
וישאלהו לאמר: מה-לך פה ומי לך פה בארמון
הח’ליף, ואנכי אך לאחד הסוחרים נתתיך למתנה?!

ויען העבד ויאמר: עבד מעבדי הח’ליף הארון אל
רשיד אני, והוא הוא אשר סר לבקרך בבצרה ואתה
חשבת אותו לסוחר וגם הרבית לו מתנות, ועתה
בואה נא עמנו, כי הח’ליף רוצה לראות אותך.

ויתפלא אבו אל-קאסם למשמע אזניו, וכאיש אשר
עברו יין נמשך אחרי מוליכיו אשר הביאוהו אל
הארמון וגם הציגוהו לפני הח’ליף אדונם.

ויהי כראות הח’ליף את-אבו אל-קאסם עומד לפניו,
וימהר ויקם מעל הכסא ויתנפל על צואריו
וישקהו, ומרב התרגשות לא יכל להוציא הגה
מפיו, ורק אחרי רגעים אחדים כאשר שקטה רוחו
בקרבו קרא לאמר:

– שא נא עיניך, צעיר חביב, והביטה בפני אורחך
אשר בקרך בביתך בבצרה כי אני אני הוא זה. זכר
אזכר תמיד בשמחה את-קבלת הפנים היפה אשר
ערכת לי ואת-כל-מתנותיך היקרות, מתנות מלכים,
אשר כבדתני בהן, ואשר הן מוצאות חן בעיני מאד.

ויהי כשמע אבו אל-קאסם את-דברי הח’ליף ויגדל
תמהונו גם הוא עד מאד, ולא יכל להאמין למראה
עיניו ולא למשמע אזניו, ואף לא הרהיב עז בנפשו
להביט ישר בפני הח’ליף מרב התרגשות, ורק אחרי
אשר הרגיעו הח’ליף בדברי חבה, הרים עיניו אליו
ויקרא: אבל, אדוני, ומלכי, מה-מאשר עבדך
העומד לפניך בהיות לו הזכות המיחדת במינה כי
ח’ליף המאמינים יבקרהו בביתו ויהיה אורחו ליום
שלם! היאמן כי יספר?!

ובדברו מלאו עיניו דמעות, לבו דפק בחזקה,
וברכיו כשלו תחתיו מהתרגשות, וישתחו על
פניו ארצה לרגלי הח’ליף, ויחבקן וישקן
בכל-חם לבו ויקרא לאמר: אכן מה-רבו מעשיך,
אללה, ומה עמקו מחשבותיך!

וימהר הח’ליף וירימהו מעל הארץ ויאחזהו בזרועו
ויושיבהו על ידו על הספה אשר ישב עליה,
ובהסתכלו בו קרא גם הח’ליף בהתפעלות ויאמר:

– העודך חי, אבו אל-קאסם אציל הרוח ונדיב הלב,
ואנכי חשבתי כי כבר ירדת אלי קבר בעצת
אויביך ושונאיך וכל מבקשי רעתך הרבים
המקנאים בך?!

אז יספר אבו אל-קאסם לח’ליף את כל-הקורות אותו,
ואת-כל-מעשי האכזריות הנוראה אשר עשה לו אבו
אל-פתאח, ואיככה נצל ממות בדרך נס.

וישמע הח’ליף את-כל-פרשת הספור הנורא ועיניו
זלגו דמעות ויקרא: כן, חביבי אבו אל-קאסם, למעני
אני היית בכל-רע. ואני הסבותי לך את-כל-צרותיך
מבלי משים, כי בשובי בע’דאדה אחרי בקרי אותך
זכרתי את-כל-אשר עשית לי ואת-טוב לבך אלי,
ואמר לשלם לך כגמולך בדרך מן הדרכים, ועל
כן שלחתי ציר מלפני אל אמיר בצרה ואכתב אליו
לאמר: “כבוא מכתבי לידך רד מעל כסא-אמירותך
והושב עליו את-אבו אל-קאסם, ראה צויתיך!” אבל הוא
מקנאתו בך, ומשנאתו אליך, אמר להרגך נפש
לבל תעמד לו לשטן על דרך אמירותו, ואם לא
הושיבך על כנך כבוא אליו הפקדה הלא זה יען
אשר חפץ לדעת את סוד עשרך ואת-מקום אוצרותיך.
אבל היה נא בטוח כי נקם אנקם נקמתך ממנו, הנה
כבר שלחתי את-ג’עפר משני בצרתה בראש חיל
פרשים גדול, הוא ישים ידו עליו, והוא יובילנו אלי
בעוד יום יומים יחד עם מזכירו אבו אל-פתאח
האכזרי, אשר הוא היה הגורם לכל-ענוייך, ואתה
היה תהיה מעתה אורחי, וכל-שרי ועבדי יעמדו
לשרתך ככל-אשר הם משרתים לפני.

ובדברו אחז הח’ליף את-אבו אל-קאסם בידו וירדו
שניהם אל הגן המלא פרחים ושושנים וכל-מיני
צמחי-הדר למיניהם, ובגן ברכות מברכות שונות,
גדולות וקטנות, וכלן עשויות בהט ושיש ואבני
בדלח בני גונים מרהיבי עין, והברכות דגים מזהבים
מלאו אותן, ובגן בתוך שנים-עשר עמודים עשוים
שיש שחור, והם גבוהים מאד וכלם משבצים חוטי
זהב מעשי ידי חרש וחושב, ועליהם כפה עגלה
עשויה עצי אהל מפיצי ריח עדנים, אשר תחתיה עפו
ושרו המון צפרים מפליאות זמר, המרהיבות את-העין
ביפי נוצותיהן.

ותחת הכפה בית-המרחץ אשר לח’ליף, וירד הח’ליף
ואבו אל-קאסם אורחו עמו להתרחץ, ואחר עלו
והסתפגו, וילבש הח’ליף בגדי מלכות, גם אבו
אל-קאסם לבש את-בגדי ההוד וההדר אשר צוה הח’ליף
להכין למענו בעלותו מן הרחצה, וישובו שניהם אל
חדר-האכל אשר בארמון, אשר שם השלחנות ערוכים
ועליהם מאכלי מעדנים ומשקאות משיבי נפש,
ויאכלו וייטיבו את-לבם, ואחר הובילו את-אבו
אל-קאסם אל המעון המיחד הנפלא במראהו והעשיר
ברהיטיו אשר יעד לו הח’ליף, למען ינוח מעמלו
ומרגזו ומהתרגשותו ביום ההוא.

ויהי ביום השני וישב ג’עפר משנה הארון
אל-רשיד מבצרה יחד עם כל-חילו ופרשיו ויבא עמו
את-האמיר ואת-אבו אל-פתאח מזכירו האכזרי,
ושניהם אסורים בכבלי ברזל. ויצו הח’ליף ויורידו
את-האמיר בבור, ועל אבו אל-פתאח צוה, ויכינו לו
עץ גבוה ברחבה אשר ממול ארמונו לתלותו עליו,
ויעבר קול בעיר לאמר: תלה יתלה אבו אל-פתאח
האכזרי על העץ אשר הוכן לו, חלף כל-מעשי
האכזריות אשר עשה לאבו אל-קאסם הבצרתי. ויהי
בהאסף העם ויספר להם הח’ליף את-כל פרשת גדלת
אבו אל-קאסם, את-עשרו ורב טובו, ואת אשר חננו
אללה ביד נדיבה ובנפש אצילה, אשר לא היה כמוהו
לפניו בין בני ערב ומלכיהם, ויחד עם זה ספר להם
את כל-הרעה ודרכי האכזריות אשר בחר בהם אבו
אל-פתאח לענות את-אבו אל-קאסם למען יגלה
אוצרותיו, ותעל חמת העם על אבו אל-פתאח ויצעקו
כלם ויאמרו: אכן בן-מות הוא הבליעל הזה אשר
הרים ידו באציל בני ערב, ותלה יתלה!

ויהי כי נגש התלין למלא תפקידו לתלות את-אבו
אל-פתאח על העץ כפקדת הח’ליף, ויקפץ אבו
אל-קאסם ממקומו וישתחו לפני הח’ליף בענוה,
ובהושיטו ידיו אליו קרא לאמר: אנא אדוני הח’ליף!
תפל נא תחנתי לפניך על אבו אל-פתאח זה, והואל
נא לחננו ולסלח לו עונו, תן לו לחיות למען יראה
בעיניו את-כל-הטוב והחסד אשר אתה עושה עמדי,
והיה זה ענשו.

– האח! אבו אל-קאסם יקירי – קרא הח’ליף – מה-נדיב
רוחך, ומה-גדולה אצילות נפשך, וכמה נאה וגם יאה
לך להיות למושל על עמי, כי היש אשר גדול מזה
לעם אשר בבצרה מאשר תהיה אתה לאמיר עליהם?
ראה עשיתי כדבריך, סלחתי לאבו אל-פתאח
כרצונך, וגם הפקדתיך לעיני בני עמי פה לאמיר
על בצרה.

– אבל, אדוני ומלכי – שב אבו אל-קאסם לאמר,
בהשתחותו שנית לרגלי הח’ליף – עוד בקשה
קטנה לי אליך: תן את-כסא האמירות בבצרה לעלי
בן אבו אל-פתאח מיטיבי ואיש חסדי, ואני די לי
שאתה אדוני "אמיר המאמינים " כבדתני לעיני
בני עמי, וגם ארחתני בביתך ובארמונך ולבך
טוב עלי, ומה-לי כתר ומה-לי אמירות לעמת
כל-אלה? האח! אין מאשר כמוני גם במלכים, ואללה
הטוב יגמלך כל-טוב, סלה.

ויאות הח’ליף גם לבקשת אבו אל-קאסם השניה,
ולבו הוסיף אהבה אליו בהוכחו יותר ויותר בגדל
נפש אבו אל-קאסם, בתכונותיו הנעלות וענותנותו
המיחדת במינה, וימנה את-עלי לאמיר על בצרה,
וגם שלח לו מתנות רבות ויפות, ולאבו אל-קאסם
אמר: אתה תהיה מעתה בין באי ביתי כל-ימי חייך,
ואת אחת מקרובותי היפות אשיאך לאשה, כי מצאת
חן בעיני מאד מאד, ואשרי העם אשר לו בנים כמוך.

וישתחו אבו אל-קאסם לפני הח’ליף וכל-הנצבים
עליו ראו וכן תמהו, ויאמרו: אכן אין כאבו
אל-קאסם איש נדיב רוח בכל-ארץ ערב, וישובו איש
איש לביתו בשלום ובלב מלא שמחה.

ויהי אבו אל-קאסם בארמון הח’ליף חדש ימים,
וישא לו לאשה את-בת אחות זבידה אשת הח’ליף
היפהפיה, ואחר שלחהו הח’ליף בצרתה בכבוד
גדול, בתפים ובמחולות ובתכונה רבה, ויהי מאשר
כל-ימי חייו.

(אל-מסעודי)


יט: אל-מאמון


ויהי אחרי מות הח’ליף הארון אל-רשיד, וימלכו
תחתיו שני בניו, אל-אמין ואל-מאמון, וימלך אל-אמין
על עיראק, היא ארם נהרים, ואל-מאמון מלך על ח’ורסאן
אשר בפרס, ויקרא אל-אמין גם בשם ח’ליף.

ותקם מריבה בין שני האחים על אודות הח’ליפות, כי
עין אל-אמין צרה באחיו אף כי היה הבכור. ויירא
אל-אמין מפני אחיו ויברח מעיר ח’ליפותו מבע’דאד
וישלח אל-מאמון את-שר צבאו את-טאהר וידביקהו,
וישלח אל אל-מאמון לשאל: מה אעשה באחיך?
וישלח אליו אל-מאמון שק כאומר: כרת ראשו ושים
אותו בשק ושלחהו אלי.

ויעש טאהר כדבר אדוניו, ויכרת את-ראש אל-אמין
וישימהו בשק וישלחהו אל אל-מאמון. אך כראות
אל-מאמון את-ראש אחיו, נחם על מעשהו ויבך וגם
שמר עברתו לטאהר שר צבאו, על אשר שלח ידו להרג
את-אחיו, וטאהר לא ידע.

ויהי היום ויסר טאהר אל ארמון הח’ליף לשאול
ממנו דבר וימהר הח’ליף למלא את-בקשתו, אבל
יחד עם זה מלאו עיניו דמעות בראותו את-טאהר עומד
לפניו.

וישאלהו טאהר לאמר: אדוני ומלכי! למה תבכה
ולמה ירע לבבך, ואתה הלא מושל אדיר הנך, חולש
על עם גדול וחזק ואללה ברכך בכל-טוב?!

ויען הח’ליף ויאמר: אמנם כדבריך כן הוא
ובכל-זאת יש דבר המעיק על לבי בראותי פניך וגם
אתה יודע מה הדבר.

ויבן טאהר כי כלתה אליו הרעה מאת פני מלכו, על
הרגו את-אחיו, ולא הוסיף דבר, ורק כאשר יצא
את-הארמון פנה אל חסין שומר הסף ויאמר אליו:
חסין! אם יכול תוכל לגלות בערמה את-מה-שיש בלב
הח’ליף עלי, והכרתי לך טובה רבה, וגם אתן לך
מאה אלף שקל כסף למתנה. ויבטיחהו חסין למלא
את-בקשתו.

ויעברו ימים אחדים, ויהי היום וירא חסין
את-פני מלכו והנה הם שמחים ועליזים, ויגש
אליו ויגד לו לאמר: מה-גדול אשרי, אדוני ומלכי,
בראותי פניך והנה אינם כתמול שלשום, וכי הרוח
הרעה אשר נחה עליך עד כה חלפה ועברה – האמינה לי,
אדוני “אמיר המאמינים” – אללה יאריך ימיך – כי
מאז לא ידעתי נחת וגם שנתי נדדה מעיני לא פעם
ולא שתים, וכחידה סתומה היית בעיני וכן לא
ידעתיך מאז.

ויקרא הח’ליף ויאמר: אנכי אגלה לך סבת יגוני,
אבל אתה השמר-לך ושמר נפשך מאד מלהוציא אף
הגה מפיך, כי מרה תהיה אחריתך.

ויהי כי אמר לו חסין, כי משתומם הוא על אשר
מלכו ואדוניו חושש באמון-רוחו אליו, ויען
הח’ליף ויאמר:

– ראיתי פני טאהר ואזכר את-אחי אל-אמין אשר דמו
נשפך על ידו בתפשו אותי בשעת כעסי, ויחם
לבי בקרבי ואשבע לנקם נקמת אחי בו, ועוד מעט
ואעשה זאת.

אז ימהר חסין ויודע את-הדבר לטאהר בסוד, וידע
טאהר, כי לא יקום אחרי נפלו בעיני מלכו, וכי לא
ינקה אם לא ימהר לעזב את-בע’דאד ולהסתר מעיני
הח’ליף. ויעש בערמה, וילך אל אבו-ח’אלד משנה
המלך ויאמר אליו: הרואה אתה, אדוני וידידי? הנה
הח’ליף מנה את ע’סאן לאמיר על ח’ורסאן אחרי מות
אחיו, ולא זכר את-כל-הטובה אשר עשיתי לו אני אשר
הצלתיו מיד אחיו, ועתה היה נא לי לפה ולמליץ
בפני הח’ליף למען ישלח אותי שמה לאמיר, וטובתך
תהיה תמיד לנגד עיני, ולא אשכחך לעולם, כי לא
איש כמוני ישכח טובה.

ויבטח אבו-ח’אלד לטאהר, כי דבר ידבר עם מלכו
וכי קוה יקוה להצליח במלאכותו. ויאמר, ויעש,
ויהי בבקר וילך אבו-ח’אלד אל הח’ליף וידבר
עמו על אדות טאהר וגם עלה בידו לקבל את-הסכמת
הח’ליף למנות את-טאהר לאמיר על ח’ורסאן תחת ע’סאן,
בקבלו עליו אחריות מעשיו.

ויהי כבוא טאהר להפרד ממלכו, ויסבר לו הח’ליף
פניו וגם נתן לו למתנה אחד מסריסיו הנאמנים
לאות רצונו. ולא ידע טאהר כי בערמה עשה הח’ליף,
וכי מרגל חרש נתן על ידו, כי פקד פקד הח’ליף על
סריסו לאמר: תמיד תהיינה עיניך פקוחות על
כל-מעשי טאהר ועל כל-תנועותיו, וכל דבר קטן או
גדול אשר יצא מלפניו ומהרת להודיעני, כי על כן
אני שולחך עמו, ראה הזהרתיך! ויבטח הסריס
למלכו לעשות כדבריו, וילך עם טאהר ח’ורסאנה.

ויהי כעבור חדשים מספר, וירא טאהר כי האמירות
נכונה בידו, ויתן צו, משנאתו את-הח’ליף, לחדל
מלהזכיר את-שם הח’ליף בכל-יום ששי בהתפלל
העם בבתי תפלותיהם, ככל-אשר היו נוהגים לעשות.

וירא הסריס וימהר להודיע הדבר לח’ליף על-ידי
ציר-חרש אשר שלח אליו, וישלח אליו הח’ליף לאמר:
ברוך תהיה, סריסי, ועתה לא תנום ולא תישן עד אשר
ינום טאהר ויישן שנת המות. ויעש הסריס
כפקדת הח’ליף, וביום המחרת לבוא הפקדה. ישן
טאהר את-שנתו לנצח!…

הסריס שם עץ בלחמו…


כ: אל-מאמון והמורה אבו אל-פארה


ואבו אל-פ’ארה, אחד המדקדקים הגדולים בימי
אל-מאמון, וימסר לו הח’ליף את-שני בניו ללמדם
את-חכמת-דקדוק השפה הערבית, ויכבדוהו
הצעירים מאד.

ויהי היום ויאמר המורה לצאת לדרכו, ותקם
מריבה בין שני האחים מי מהם יביא למורה
את-סנדליו לנעלם, וישלם המורה ביניהם ויאמר:
יביא כל-אחד מכם סנדל אחד. ויעשו הצעירים כן.
וישמע הח’ליף, ויקרא את-המורה אליו, וישאלהו
לאמר: אבו אל-פ’ארה! היכול אתה להגיד לי מי הוא
המכבד ביותר בבני האדם? ויקרא ואבו אל-פ’ארה
ויאמר: היש מכבד יותר מ“אמיר המאמינים”?! יש
ויש, ענה הח’ליף, האיש אשר שני בני הח’ליף
ויורשי העצר רבו ביניהם מי מהם יזכה להוביל
הסנדלים אליו, ולא נחה דעתם עליהם עד שחלקו
ביניהם את-“המצוה” – הוא המכבד ביותר.

ויקרא אבו אל-פ’ארה ויאמר: אל נא, אדוני הח’ליף,
אל ירע הדבר בעיניך, כי גם אבן-עבאש נהג לאחז
ברסן הסוסים אשר לחסן ולחסין, בני עלי הח’ליף –
עליו התפלה והשלום – כבואם אליו לבקרו, ויהי
כי התרעמו מכיריו באזניו לאמר: איככה תעשה זאת
ואתה גדול מהם בשנים וגם אינך נופל מהם בכבוד?
ויען אבו-עבאש ויאמר: על כן אני עושה זאת, כי מי
ידע להעריך איש נכבד אם לא האיש הנכבד?! גם
אנכי – אדוני הח’ליף – חפצתי ללמד את-בניך לדעת
להעריך בני אדם, ולו הייתי יודע כי הדבר לא ימצא
חן בעיניך לא הייתי עושה.

– ומי הגיד לך, כי הדבר לא מצא חן בעיני? – קרא
הח’ליף – הלא על כן קראתיך אלי למען הודות לך על
חנכך את-בני בדרך הרצויה. זאת היא תפארתך
אתה בתור מורה, ותפארת בני בתור תלמידים, ולך
יאתה תהלה, ואללה הטוב יברכך במעשה-ידיך.

– אבי – עליו התפלה והשלום – היה אומר – הוסיף
הח’ליף – שלשה דברים אלה כל אדם חיב בהם: כבוד
מלכים, כבוד הורים וכבוד מורים. ולאות רצוני על
המעשה, הנני נותן לך חמשת אלפים דינרי זהב,
ולכל אחד משני בני חמשת אלפים דינרים.


כא: אל-מאמון ודודו אברהים אל-מהדי


בהיות אל-מאמון בח’ורסאן מרדו בו בני בע’דאד
ואברהים אל-מהדי דודו היה בראש המורדים, וזה
בגלל אשר צוה אל-מאמון להמליך אחרי מותו את-אחד
מבני עלי אבן אבו טאלב, וגם פקד על נתיניו להסיר
מעליהם את-המלבוש השחור, שהיו רגילים ללבש,
בגד הסמל לממלכת בני עבאש וללבש ירקים,
בגדי הסמל של משפחת עלי וכל הנוהים אחריו.

ואברהים אל-מהדי ראש הקושרים היה מיטיב לשיר
ולנגן מאין כמוהו, ויהי גם רחב-כתפים
ושחור-פנים כ“שכלה” אמו, כי אשה כושית היא.

ויהי כאשר כבש אל-מאמון את-בע’דאד ויברח
אברהים אל-מהדי דודו וימלט על נפשו, וישלח
אל-מאמון אחריו וידביקוהו ויובילוהו אל הח’ליף,
וישתחו אברהים לפני הח’ליף ביראת-הכבוד
ויקרא: אדוני אמיר המאמינים! אמנם חטאתי ולך
הצדקה לשים קץ לחיי, אבל הסליחה קרובה היא
ליראה, ואתה – אנכי יודע – ירא אלהים, ולכן נתנך
אללה בחסדיו המרבים עליון על כל בני ערב
אצילי-הרוח, ככל אשר נתתי אני את-עצמי עליון על
כל-פושעי פשע ומפירי-ברית, ועתה אם ענוש
תענשני תצדק במעשיך, ואם סלוח תסלח לעוני,
והיית גדול בנדיבות רוחך. ויאמר הח’ליף: סלחתי
כדבריך! – וספר יספר אברהים אל-מהדי כדברים
האלה לאמר:

ויהי אחרי לכד אל-מאמון את-בע’דאד, ואברח אנכי
משם ואתעה בדרכי באחד הימים, והשמש אז
בערה כתנור, ואצמא מאד למים וכל עוד נפשי בי,
ואפן כה וכה אולי אמצע מקום-מחסה לנוח מעיפותי
ולשבר את-צמאוני, וארא והנה סמטה לפני
והסמטה צרה ומפתלה, ויהי כבואי עד קצה וארא
והנה אהל בדוי לקראתי, ובפתח האהל כושי,
ואמהר אל האהל לבקש עזרה, ולבי רעד בקרבי,
כי אמרתי מי יודע אם לא אפל בידי אויב המבקש
נפשי לספותה, אבל לא היתה דרך אחרת לפני, כי
כחותי עזבוני, וכל-עוד נפשי בי.

ויהי כשאלי את-הכושי: התארחני באהלך וגם
תשקני מים להחיות נפשי מצמא? ויען הכושי:
בוא ברוך-אללה ואל תירא, כי בן ערב אני וחזקה על
כל בן ערב שמקבל אורחים בסבר פנים, ומה
השאלה?

ואבוא אל האהל, ויפרש האיש תחתי את-מחצלת
האורחים הנהוגה וגם כרים נתן מאחורי לסמכני,
וגם מים נתן לי לרויה, ואחר עזבני וילך וינעל
את-הדלת אחריו.

ויהי כראותי את אשר עשה ואמר: אהה כי בא קצי!
כי מי יודע אם לא ממרגלי החרש אשר לח’ליף הוא,
ואם לא יבוא אחרי רגע לאסרני?!

אני חושב כה וכה והנה שב האיש ובידו סרד מלא
מאכלים, פרות ולחם, ויגש לפני ואכל לשבע
נפשי, כי רעב הייתי, והוא עומד עלי לשרתני, ואחר
שאלני לאמר: השותה אתה יין? ואמר: שתה אשתה.
ויבא לפני יין ואשת כוסות אחדות וגם הוא שתה
עמדי לכבדני.

ויהי כי סעדתי את-לבי ותשב נפשי אלי, ויאמר
אלי האיש: היודע אתה נגן או היודע אתה פרק
בשיר? ואען ואמר: ידוע אדע גם שניהם, כי חנני
אללה, וכי יש לי קול, וגם למדתי לפרט על פי נבל.
וישמח האיש מאד, וימהר ויבא לי נבל, ויאמר
אלי: הא לך, ידידי! פרט על הנבל כאות נפשך,
וגם פתח פיך ושירה שיריך ושמחה נפשי גם אני,
כי גם אני אוהב שירה וגם אני להוט אחר נגינה.
ואפתח פי ואשיר ואלוה את-שירתי בפרט על-פי
הנבל.

ויהי ככלותי את-שירי הראשון ויסתכל בי האיש
במבט חודר ויאמר אלי: אמנם רואה אנכי אותך
כראותי את-פני אברהים אל-מהדי המשורר המפרסם
בערב והידוע גם בפרטו על-פי הנבל.

ויהי כשמעי את-דבריו, ויחורו פני, וגם ידי
רעדו מפחד. ויבן האיש כי אני אני הוא אל-מהדי,
ויאמר אלי: אהה! כי הפסדתי היום מאה אלף דרהמי
כסף! – כי הלא כה דברי הח’ליף אל-מאמון: כל אשר
יתפש את-אברהים אל-מהדי המורה ויביאנו אלי,
ונתתי לו מאה אלף דרהמים למתנה.

– אבל – קרא האיש אחרי רגעים מספר – אל תירא,
אברהים! – מזלך הטוב גרם לך להיות אורחי כיום,
ולא נאה ולא יאה לאיש ערבי להסגיר אורחו בידי
אויביו, ואף אחרי אכלו עמו “לחם ומלח”, ואתה הנה
סעדת על שלחני, וגם יין שתינו יחד, ולכן יהי
לבך סמוך ובטוח, כי לא יאנה לך כל רע. שירה,
אפוא, את-שירתך ואשמעה ונגן נגוניך לשמח
את-לבי, ויהי אללה עמך.

ואעש כאשר אמר, ואשיר ואנגן עד שעה מאחרת,
ואחר קראתי ואמר: מארחי הנכבד! הנה רד היום
מאד ועלי ללכת לדרכי, הרשני נא ואלכה, ואללה
הטוב ישלם לך כגמולך הטוב אלי כיום הזה.

ויאמר אלי: עשה כרצונך וגם לוה אלוה אותך עד
הגבול והוריתי לך את-הדרך תלך בה, ויעש
כאשר אמר. ויהי כהושיטי לו כיס מלא דינרי זהב
למתנה, וימאן לקחתו באמרו: לא, אדוני, מצות
הכנסת אורחים אינה נמכרת אצל הערבי, כאשר
ידעת, וכל הון לא ישוה בה.

ובהובילו אותי עד הגבול, הראני הדרך אלך בה
לרוחתי ולהצלתי ויפרד מעלי בשלום, ולא
יספתי לראותו עד עולם.

(אל מסעודי עפ"י ק. פילד)


כב: אל-מאמון, הטפיל ואברהים אל-מהדי


ויהי היום ויביאו אל אל-מאמון את-דבת עשרה
אנשים מבני בצרה, כי כופרים הם באלהי השמים
ובמחמד נביא האשלם וכי הם מאמינים באהרימן
ובאורמיז אלילי האור והחשך. ויצו הח’ליף לתפשם
ולהביא אותם אליו, וכראות אחד הטפילים עשרה
אנשים הולכים יחד, ויאמר בלבו: אין ספק, כי אל
משתה-תענוגים הם הולכים, וידחק בתוכם וילך
עמם, כמנהג הטפילים, למען ההנות מסעדתם.

ויהי כהגיעם עד חוף הנהר, וירא והנה מספר
שוטרים מחכים להם שם, ויורידום אל תוך סירה וגם
קשרו אותם זה עם זה בכבלי ברזל, ויקחו גם
את-הטפיל עמם, ויבן הטפיל, כי נפל בפח, וכי
אין מוצא למען הנצל.

ויהי כאשר החלה הסירה לזוז ממקומה, ויפן
הטפיל אל אחד מההולכים וישאלהו לאמר: הגידה נא
לי, אדוני, מי אתם ולאן מוליכים אתכם? ויען האיש
ויאמר: מה-לך ולנו? ואתה מי אתה ומה לך פה?

ויען הטפיל ויאמר: טפיל הנני ואתה הלא יודע
את-דרך הטפילים מאז, לחיות על חשבון אחרים,
ולהספח לחברה בכל מקרה של שמחה ושל
תענוגים. ויצחק האיש ויאמר: אבל, ידידי, לא אל
משתה תענוגים אנחנו מובאים, כי אל הח’ליף
אל-מאמון אנחנו מובאים, למען התגולל עלינו
ולהתנפל עלינו, ואולי גם להאבידנו מעל פני
האדמה, כי מאמינים אנחנו באורמוז ובאהרימן
אלהי האור והחשך – אלהי פרס. וישתומם הטפיל
למשמע אזניו וישאל: ומה-תענו ביום פקדת
הח’ליף אליכם לאמר: הרחיקו את-אלהי הנכר אשר
בקרבכם והאמינו באללה היחיד ובמחמד
“האחרון בנביאיו”?

ויאמרו האנשים: לא נשמע ולא נאבה! כי טוב טוב לנו
למות לפי חרב מאשר להיות בוגדים באמונתנו. ובין
כה וכה והאנשים הובאו ביתה המלך, ויהי כי לא
אבו להכנע לפקדת הח’ליף, ויצו הח’ליף ויכרתו
ראשם מעליהם אחד אחד, עד תם כל העשרה.

ויהי בהגיע תור הטפיל, וישאלהו הח’ליף לאמר:
ואתה מה-לך פה, כי נספחת אל הכופרים האלה?

ויען הטפיל ויאמר: השתחויתי, אדוני הח’ליף,
חשבתי כי אל משתה תענוגים הם הולכים, ואספח
אליהם להנות עמם יחד, כי טפיל אני בן טפיל,
ועתה הנני מבקשך בכל לשון של בקשה, כי
תואיל לחוס עלי ולסלוח לי עוני ולשלחני חפשי
לביתי.

ויתפלא הח’ליף למשמע אזניו ויאמר: אכן בן-מות
אתה וטפילותך הנבזה הביאתך עד הלם, ומות תמות
והיית למופת לכל בני מינך הארורים כמוך, ושמעו
ויראו ולא יוסיפו לעשות מעשי-טפילות עוד.

ויהי כי צוה הח’ליף לתלין לכרות ראש הטפיל
מעליו ויקפץ אברהים אל-מהדי דוד הח’ליף אשר
היה אז בארמון ויבקש מאת הח’ליף על נפש הטפיל
באמרו: אדוני הח’ליף! חוסה נא הפעם על האיש הזה,
הלקהו נא ארבעים מלקות לבל ישוב לכסלה, אך המת
אל תמיתהו, והרשני נא לספר לך מקרה מוזר אשר
קרני בימי חיי, בנסותי גם אני פעם לעשות מעשה
טפילות מתוך אנס.

ויען הח’ליף: סלחתי כדבריך, לא ימות האיש, אבל
לקה ילקה ונשא עונו, ואתה ספר ספורך.

ויהי אחרי הלקותו את האיש ואחרי שלחו אותו מעל
פניו ויספר אל-מהדי כדברים האלה לאמר: באחד
הימים יצאתי לטיל מחוץ לעיר בע’דאד וגם הרחקתי
לכת, ויהי כי היה היום חם מאד, ואיעף וגם הרעב
וגם הצמא הציקוני, ולא נשאר בי כח ללכת, ואפן
כה וכה למצא עזרה לנפשי, וארא והנה לא רחוק
ממני בית בנוי לתלפיות ומראהו כארמון מלכים.
ואמהר אליו וכל עוד נפשי בי, ואבוא עד שער גדול
ויפה ויעלו באפי ריחות מאכלי מעדנים מתוך
הארמון אשר שכרוני וידהימוני יותר מאשר
הייתי, ויהי כי לא יכלתי עצר ברוחי ולחכות
בסבלנות עד אשר יצא איש מתוך הבית למען אפנה
אליו, ואגש אל אחד מחלונות הארמון ואביט דרכו
ויפל מבטי על יד עדינה, לבנה משלג ורכה
מדנג, ואמר בלבי: יד עלמה צעירה היא היושבת על
יד החלון…

אנכי חושב כה וכה כדת מה-לעשות למען בוא אל
הארמון להשיב נפשי, והנה דלת השער נפתחה
לפני ועלם נחמד נראה לעיני ואמהר אליו, ואחרי
שאלי בשלומו בקשתיהו להגיד לי מה-שם אדוני
הארמון, ויען העלם ויאמר: ארמון אחד מסוחרי
המקום הגדולים הוא ואנכי משרתו.

– ומה ריחות המעדנים אשר אנכי מריח – הוספתי
לשאול.

ויען העלם: יום גדול הוא היום הזה לאדוני, יום
קבלת פני סוחרים נכבדים מידידיו, והתכונה רבה
לקבלתם, ועוד מעט ויבואו האורחים לאכל יחד עם
אדוני ארחת-צהרים.

עודנו מדברים והנה שני אנשים הדורי פנים
ולבושי תפארה נראו בדרך למולנו, ופניהם מועדים
הארמונה, ויקרא העלם ויאמר: הנה אדוני, אלה הם
האורחים הנכבדים המזמנים לסעדה בבית אדוני.

ואמהר לקראתם, ובהשתחוותי לפניהם בענוה,
קראתי ואמר: בואו ברוכי אללה! הכל מוכן לסעדה
ובעל-הבית מחכה לכם.

ויהי כבואם אל הארמון ואבוא גם אני עמם, כטפיל
גמור, כי הרעב והצמא הציקוני מאד, ויראני
בעל-הבית ויחשבני לאחד מרעי-הסוחרים אשר
הביאוני עמהם, ויקבלני גם אני בסבר פנים, ככל
אשר עשה לסוחרים, והסוחרים גם הם חשבוני לאחד
מבני הבית.

ויהי אחרי אכלנו לשבעה ואחרי שתותנו לרויה
ונרחץ ידינו ב“מים אחרונים”, כנהוג, ונעבר אל
אולם גדול ורחב ידים, אשר כלו מרהט הדר ומעשי
חרשי מצרים נפלאים במינם כסו את-פני כל
רצפתו וקירותיו, ויגישו לפנינו לעשון
נרגילות מזהבות מצינות במינן וראשיהן – ראשי
חרסינה – מלאים טבק פרסי מערב מיני בשמים מפיצי
ריח ניחוח. ותסב השיחה בינינו על ענינים שונים
בכלל ועל עניני מסחר בפרט.

אנחנו משוחחים והנה נפתחה דלת מן הצד ועלמה
יפת-תאר ויפת-מראה מאין כמוה באה אל האולם
ובידה כנור, ותרבץ על המרבד כדרך
המנגנות והשרות ותפתח בשיר קולה,
ובאצבעותיה נגנה על הכנור, ויהי קולה ערב
לאזן מאד וגם צלילי כנורה התאימו לקול.

ויהי ככלותה את-שירה הראשון, ואגש אל העלמה
אשר לבבתני מאד בחנה ואמר אליה: אמנם קולך
ערב, וצלילי כנורך נעימים לאזן, אבל עוד רחוקה
דרכך משלמות, גם בשירה וגם בנגינה ועליך
יהיה עוד ללמד ולהתאמן, כי לא דבר קל הוא לשיר
ולנגן באמנות.

וירע הדבר בעיני העלמה ותרעם פניה לי על
הערתי וגם השליכה כנורה מידה בכעס עצור,
ובפנותה אל בעל-הבית קראה לאמר: אדוני
בעל-הבית! אם אמת בפי האורח הזה אשר הבאת היום
לצחק לי ולשירתי ולכנורי, למה זה אנכי?! יקום
הוא ויראה לנו גבורתו בשירה ובנגינה.

וישתומם בעל-הבית למשמע אזניו ויעמד גם הוא
פני ספקן ויקרא כמתרעם: אבל, אדוני! קחה נא
את-הכנור והראה לנו ידיעתך בראשונה ואחר תעיר
הערותיך לנערה!

ואקד ואשתחוה לפני בעל-הבית ולפני העלמה
ואמר: אכן צדקתם שניכם בדבריכם, ובבקשי
סליחתכם הנני נכנע ברצון לפקדתכם.

ואקח את-הכנור מיד הנערה ואנגן עליו וגם
פתחתי פי בשירה ואשיר משירי ערב, אשר אתה,
אדוני הח’ליף, שמעת ממני לא פעם ולא שתים.
ויתמהו האנשים לקול שירתי וצלילי כנורי
הקסימום38 עד אשר עצרו בנשימתם לבל תפריעם
בשמעם ועיניהם כמו עמדו בחוריהן, ותתקענה
בנקדה אחת – בי בעצמי – כי לא יכלו הבין מה אתם,
כי לא האמינו למראה עיניהם ולמשמע אזניהם.

ויהי ככלותי לשיר, ותקם העלמה ותתנפל לרגלי
ותחבקן ותשקן ובעינים מלאות דמעות גיל וגם
חרטה בקשה סליחתי על העליבה אותי ותקרא: אהה,
אדוני! סלח נא לעון אמתך הפזיזה והנבערה מדעת
וחטאתי כבדה מנשוא.

ויהי טרם כלתה הנערה לדבר, ויגש אלי
בעל-הבית וישקני במצחי ויקרא גם הוא
בהתפעלות לאמר: יברכך אללה, אורחי הנכבד,
אכן מי כמוך בשרים ובמנגנים ואין כמוך! רבות
שמעו אזני שרים ושרות, מנגנים ומנגנות עד כה,
אבל עדיך לא באו ולא יבואו, כי מלך השירה אתה
בעיני וגם מלאך הנגינה, גם יתר האורחים הביעו
פליאתם ויגשו גם הם אלי וישקוני גם הם במו
פיהם – בשפתי, וגם את ידי ואת-כנורי חבקו
בהתפעלות ודמעות כמים נזלו מעיניהם מרב
התרגשות-גיל.

ויבקשוני כלם לשוב ולשיר, לשוב ולנגן, ואעתר
להם ותרב התרגשות השומעים לקולי ולכנורי עד
אשר בקשוני לחדל, כי לא יכלו עוד שאת,
ויפרדו מבעל-הבית אחרי הביעם לו תודה עמקה
על הענג הרב אשר הסב להם על ידי ובסבתי.

ויהי כאמרי ללכת גם אני ויקראו בעל-הבית וגם
העלמה לאמר: אל, אדון נכבד! אל תלך מזה בטרם
הגידך לנו מי אתה ומאין באת? כי ערגה נפשנו
להכירך ולדעת מוצאך ומבאך.

נסיתי לסרב ולהעלים שמי ומוצאי מהם – ולא עלה
בידי, כי לא הרפו שניהם ממני עד אשר גליתי
להם כל, שמי ושם משפחתי וגם הודעתי להם, כי
דוד הח’ליף ואמיר המאמינים אני, וכי הגורל הנחני
אליהם ביום ההוא למען החיותני אחרי היותי קרוב
למות מרעב ומצמא ומחם היום הבוער.

ויהי כשמעם את-דברי ויצא לבם מפחד על
הטרדה אשר הטרידוני בהפצרותיהם לשיר ולנגן
לפניהם, וארגיע אותם וגם השקטתי את-סערת רוחם.

ויהי כי שאלני בעל-הבית לאמר: ובכל-זאת במה
אכפרה את-פניך, אדוני, על העלבון אשר העלבתיך
ולא רוחי? ואמר: בהביאך אלי את-בעלת היד העדינה
הלבנה והענגה אשר ראיתי דרך חלון הארמון
בבואי, כי חפץ אנכי להכירה פנים אל פנים. ויבא
לי האיש המון נערות יפות ובתולות נאות, מאמהותיו
ומפלגשיו, ובהביטי בידיהן קראתי ואמר: לא! אלה
לא הן! ויאמר האיש: עוד שתים נשארו לי והן אמי
ואחותי, אביאן אליך וראיתן. ואקרא אל האיש: אל נא,
אדוני! אל נא תטריח את-אמך הכבודה, הבא לפני
ראשונה את-אחותך.

ויעש האיש כאשר אמרתי, ובהעיפי מבטי על ידה
קראתי ואמר: זאת היא! וזאת היד אשר ראיתי דרך
החלון!

ויקרא האיש ויאמר: לך היא, אדוני, אם מצאה חן
בעיניך, כי לכבוד גדול וגם לאשר מיחד במינו
יהיה לשנינו, לי ולאחותי, לחשוב אותך בין
קרובינו. ואען ואמר: לא אקחנה עד אשר תאות
הנערה ללכת אחרי מרצונה הטוב.

ויהי כי שאל אותה האיש לאמר: התלכי עם האיש הזה,
והוא דוד המלך, ומלך השירה והנגינה? – ותען
הנערה ותאמר: אלך!

וימהר האיש ויבא עשרה שיכים מנכבדי המקום
ויכתבו את-ספר ברית הנשואים ביני ובין אחותו,
ויקימוהו השיכים וגם העידו העדים כתורה
וכהלכה.

ויבא האיש כיסי כסף וזהב ויחלקם מרב שמחה בין
הבאים, וגם לי ולאחותו נתן מתנות רבות ונהדרות
וגם עשה משתה גדול, את-משתה חתנתי עם אחותו
ולשמחת כלנו לא היה קץ, – וישמח הח’ליף לדברי
אל-מהדי דודו וישא גם הוא משאות מאת פניו אליו
על הענג אשר הסב לו בספורו.

(אל-אתלידי).


כג: אל-מאמון ואל-עבאש


אמר אל-עבאש ראש השוטרים אשר לח’ליף אל-מאמון:

באחד הימים באתי אל ארמון הח’ליף אל-מאמון, וארא
והנה איש אסור באזקי ברזל בין ידיו, ובראות
הח’ליף אותי קראני ויאמר לי: אל-עבאש! קחה
את-האיש אשר לפניך ושמרת עליו מכל משמר עד
הבקר והשיבותו אלי כאשר אדרשנו, ואתה
השמר לך ושמר נפשך מאד פן ימלט, כי בנפשך
הוא. ואען ואמר: השתחויתי, אדוני הח’ליף, פקדתך
תשמור רוחי.

ואלך ואביא סבלים למען ישאוהו אל ביתי, כי מרב
כבלי הברזל אשר עליו לא יכל האיש להתנועע,
ואביא את-האיש חדר בחדר ואעמד עליו אני בעצמי
למען שמר עליו, כי יראתי להפקידו ביד אחרים, פן
יקרה מקרה לא טהור ומצות המלך חזקה עלי לאמר:
נפשך תחת נפשו.

ויהי כשבתי עמו בחדר ואפן אל האיש ואשאלהו
לאמר: מי אתה ומאין תבוא ולמה אסרוך? ויען
האיש בשפה רפה ויאמר: שמי כמוס עמדי ועיר
מולדתי דמשק.

ואשוב ואשאל: אם אמת הדבר כאשר אתה אומר,
הגידה נא לי המכיר אתה את-פלוני אלמוני
בן-עירך? ויען ויאמר: אנכי אכירהו, ואתה,
אדוני, מה-לך ולו? ואען ואמר: קרה אותי מקרה עמו,
ואספר לו כדברים האלה לאמר:

לפני שנים הייתי בדמשק לרגלי תפקיד חשוב.
אנכי שם והנה התחוללה מלחמת אחים קשה וכבדה,
אשר הבריחה רבים מבני העיר בעירם ובחסר כל למען
הנצל, ואברח גם אנכי בתוכם ובידי אין כל. אנכי
בדרך והנה חצר גדולה לפני ועל-יד השער איש
נכבד ונשוא-פנים, הוא האיש אשר על אדותיו אנכי
שואל אותך אם תכירנו, ואגש אליו ואשאלהו
לאמר: אדוני! נמלטתי מדמשק מתוך המלחמה אשר
התפרצה שם ואנכי מחפש לי מקום מנוחה לנפשי
הנהלאה, התתן לי מחסה בצל קורתך עד יעבור זעם?
ויען האיש בסבר-פנים ויאמר: אתן! בא, ברוך
אללה, ואל תירא רע, אנכי מגן לך.

ויהי כן כאשר אמר, ויקצה לי חדר יפה על-יד
חדר-משכבו ויאכילני וישקני ביד נדיבה וגם
עודד אותי בדברים למען הרגיעני.

לא עברו רגעים אחדים והנה קול דופקים בחזקה על
שער החצר, ויהי כי פתח האיש את-השער ויתפרצו
אל החצר מספר חילים ויקראו לאמר: הוציאה אלינו
את-האיש אשר החבאת, כי בנפשך הוא, ובעינינו
ראינוהו מרחוק כבואו אל תוך חצרך! ויאמר להם
האיש: עיניכם הטעו אתכם, אין איש בביתי, ואתם
פנו ולכו לכם לדרככם.

וימאנו האנשים ללכת טרם יחפשו בכל-חדרי
הבית, ויעשו כן כאשר אמרו, ויהי כי הגיעו אל
חדרי ותמהר אשת האיש ותבוא ותרם קול צעקה
לאמר: אל תהינו לבוא, כי חדרי הוא! וימנעו מבוא.

ויהי כצאתם וינעל האיש את-שער חצרו ואחר בא
אלי ויאמר: נצלת! בדרך נס נצלת, ולא תירא רע
עוד, כי לא ישובו אחרי לכתם.

ואשב בבית האיש ארבעה חדשים רצופים, ויכבדני
האיש כבוד גדול, הוא וכל-בני ביתו עמו, וימלאו
את-כל-מחסורי, אין דבר נעדר, גם על שמי לא שאל
אותי, אבל אני את-שמו הוא ידעתי, כי שמע שמעתיו
יוצא מפי בני ביתו ומרעיו יום יום ושעה שעה.

ויהי כי שקטה העיר מעט ואשאלהו לאמר: אדוני
בעל-הבית, התיעצני ללכת לדרכי? ויאמר האיש:
ולאן פניך מועדים? ואען: בע’דאדה, כי שם ביתי.
ויאמר האיש: בעוד שלשה ימים תלך יחד עם האורחה
היוצאת לדרכה, בע’דאדה. לבדך לא אתן לך
ללכת, כי הדרך בחזקת סכנה.

ויהי ביום השלישי וישכם האיש בבקר ויסר
אל חדרי ויקראני לאמר: קומה אדוני! כי האורחה
מוכנה לדרכה. ואמר בלבי: איככה אצא לדרכי
ובידי אין כל, לא כסף ולא צידה, לא מלבושים ולא
כלי-לבן, כי מרב פחדי בברחי לא לקחתי עמי
דבר וחצי דבר, ומי יודע אם לא נגנבו בשעת חרום
כל-חפצי מהמלון אשר הייתי בו?

ויהי כצאתי את-חדרי וארא והנה האיש וביתו
מחכים לי בחצר, והם כבר הכינו לי את-כל-צרכי
נסיעתי, אכל ומים וחבילות מלאות מלבושים וכלי
לבן לבשרי, נעלים לרגלי, גם חרב פיפיות עם
חגורת משי עדויה נקדות כסף וזהב שמו על מתני,
ובהראות לי בעל-הבית באצבעו על צעיר מלא כח
עלומים קרא ויאמר: העלם הזה לך נתתיו ללותך
בדרך הארכה אשר אתה הולך עליה לשרתך ולדאג
לצרכיך ולצרך סוסתך המחכה לך בשער חצרי, גם
חמשת אלפים דרהמי כסף מסרתי בידו להוצאותיך
הנחוצות עד אשר תבוא אל מחוז חפצך ואל בני
ביתך. ואתה – הוסיף האיש בחיוך קל על שפתיו –
סלח נא לעון כלנו אם אנשים קצרי כח אנו, בני
אדם פשוטים, ורק אללה לבדו כל יכול ואין דומה
לו, והוא הוא היחידי הפותח את ידו להשביע לכל-חי
רצון. ואחר לווני כלם בדרכי עד הגבול ויפרדו
מעלי בשלום

* *


*


זאת היא פרשת המקרה אשר קרני עם האיש הדמשקי
אשר על אדותיו שאלתיך להודיעני – קראתי בסימי
את ספור-המעשה – ואתה הגד נא לי דבר עליו אם
ידעת, כי נכספה וגם כלתה נפשי לדעת מה אתו,
כי מאז בואי בע’דאדה לא יספתי לראותו ולא
יכלתי, לצערי, גם לבוא בקשרים עמו למען השיב
לו כגמולו על כל-החסד והטובה אשר עשה עמדי
להצילני ולארחני, כי עמוס עבודה אנכי תמיד ועסוק
וטרוד הנני כל-הימים בעניני הח’ליפות.

ויהי כשמוע האיש את-דברי ותאורנה עיניו פתאם
כברק ובהסתכלו בי במבט חודר קרא ויאמר: יש
בידך, אדוני, להשיב לאיש כגמולו אם תחפץ וגם
לא יקשה לך לעשותו, כי קרוב אליך הדבר מאד.

ואביט אליו בסקרנות גדולה ואקרא: ואיככה זאת?
הגד ואשמעה.

ויען האיש: אני הוא האיש אשר אתה מבקש, ורק
המצב הנורא אשר אנכי נמצא בו באשמת בוגדים
ומוציאי דבה הוא בעוכרי והוא הגורם לבל תכירני.

ובדברו הוסיף לי ראיות והוכחות, פרטים ומעשים
למען אמת דבריו, ואכן כאשר אמר כן היה, אני
נוכחתי לדעת כי אמת בפיו ולא יכלתי עצור ברוחי
ואזנק ממקומי בהתרגשות גדולה מאד ואגש
אליו ואשקהו בראשו ואשאלהו לאמר: מה הביאך עד
הלום ומה הסבה לאסונך?

ויען האיש ויאמר: מלחמת אחים התחוללה בימים
האלה בדמשק כמלחמה אשר היתה בימיך. ויביאו
אנשים משונאי את-דבתי רעה לפני הח’ליף לאמר:
אנכי האשם, והח’ליף מהר, לצערי, לתת אמון בדברי
האומרים ומבלי העמק חקירה נתן פקדה
ויתפשוני ויאסרוני בכבלי ברזל, כאשר עיניך
רואות, ויובילוני עד הלום ואנכי בכל-רע, כי
ידעתי כי לא אוסיף קום אחרי נפלי, וכי בא קצי עת
פקדתי.

ועתה אם יש את-נפשך, אדוני, להיטיב עמדי
כדבריך עשה זאת, אפוא, ותברכך נפשי ונפש
כל-בני ביתי; הנה בצאתי לדרך לפתע פתאם לא
צויתי לביתי ולא ערכתי כל-צואה לבני אחרי ועל
זה לבי דוי מאד, ולכן הואילה נא וקרא אלי את-פלוני
אלמוני מקרובי אשר ארח לחברה עמי בדרכי למען
דעת כל-אשר יעשה בי להודיע לבני ביתי, ובבואו
אערך את-צואתי ומסרתיה בידו לעת מועד ושקט
רוחי בקרבי. אם כה תעשה, אדוני, לא אשכח חסדך
לעולם וגדל תגמולך זה בעיני שבעתים מכל-אשר
אמרת לעשות עמדי. אנא, אדוני, חושה אל תעמוד,
כי רגעי ספורים, כידוע לך.

ויהי כהתימו לדבר ותמלאנה עיני דמעות מרב
התרגשות ואמהר להרגיעו ואמר: ברוך אדני אשר
הנחך אלי כיום הזה להצילך מחרב רעה, לא תמות
כי תחיה! נשבעתי בימיני! – ואמהר ואשלח
את-נערי ויבא חרש-ברזל ויפתח החרש
את-האזקים אשר על האיש ואקחהו עמי אל
בית-המרחץ וארחצהו בידי ואסיר מעליו בגדי
כלאו ושביו ואלבישהו מחלצות, ואגיש לפניו
לאכל ויאכל וישת לשבע נפשו, כי לא אכל דבר חם
מיום צאתו את-ביתו. ובין כה וכה בא האיש מקרוביו
אשר חכה לו וכראותו אותו הרבה לבכות מרב
התרגשות ויערך לפני צואתו כאשר חפץ, ואנכי
נתתי פקדתי לשוטר אשר על-ידי בביתי לאמר:
מהרה והביאה סוסה אבירה להרכיב את-האיש עליה
וגם עשרה פרדים למשא תביא והעמסת עליהם עשר
תבות מלאות חליפות בגדים וכלי-לבן ועשרת אלפים
דרהמי כסף וחמשת אלפים דינרי זהב שמתי בשני
כיסים לתתם לאיש להוצאות הדרך והבית, ואחר
אמרתי לו: המלט על נפשך והשוטר הזה אשר לפני
הוא ילוך על דרכך עד הגבול, קומה חושה ואל
תאחר!

ויהי כשמוע האיש את-דברי ויקרא לאמר: לא,
אדוני! לא אצא מזה כי לא אציל את-נפשי אני ואסכן
את-נפשך אתה, כי ידעתי, כי לב הח’ליף רע עלי
וכי לא אצא נקי מלפניו ומדוע יקם בך נקמת
מנוסתי ואתה חף מפשע?!

ואפציר באיש מאד לאמר: אל תירא! המלט על נפשך
ואלי אל תשים לבך, כי לא יקרני אסון. אבל הוא
באחת: לא אצא מזה עד אשר אדע גורלי, והיה אם
יסלח הח’ליף יסלח, ואם לא יסלח וקבלתי גזרת
מותי בלב שקט ובוטח, אחרי אשר צויתי לביתי.

ויהי כי ראיתי כי לא ישוב האיש מדעתו ואפן אל
השוטר ואגיד אליו בלחש לאמר: קח את-האיש אל מקום
פלוני אלמוני וישב שם עד הראותי עם הח’ליף, והיה
אם יסלח הח’ליף יסלח, ואם לא יסלח והיתה נפשי תחת
נפשו, ובא האיש על גמולו מעמי חלף הטובה אשר
עשה עמדי בהיותי בדמשק, אשר הצילני בשומו
נפשו בכפו ונפש כל-בני ביתו, והנני משביעך
באללה, אלהי השמים, כי הברח תבריח את-האיש
אחרי מותי ושלחת אותו דמשקה עיר מולדתו
בסתר, שלם בגופו שלם בממונו ובכל אשר נתתי
לו.

ויהי בלכת האיש עם השוטר ואגש אל
שלחן-כתיבתי ואערך את-צואתי לביתי וגם
תכריכים הכינותי למעני בידי, כי אמרתי: מי יודע
אולי צדק האיש בדבריו ותצא גזרה מלפני השליט
להמיתני.

בבקר השכם, בטרם עלה השחר, שלח הח’ליף אלי
רץ מלפניו לאמר: הבא את-האיש אשר הפקדתי בידך
כרגע!

ויהי כי באתי אל הארמון לבדי והאיש אין עמי
ויבט אלי הח’ליף כמשתומם, וישאל בזעם פנים
לאמר: ואיה האיש אשר נתתי בידך ואשר אמרתי
לך: הביאהו לפני? – ואוריד ראשי ארצה ולא עניתי
דבר.

ויגדל חרון אף הח’ליף עלי וישב ויקרא בקול
חרדה לאמר: אל-עבאש, ענה! ענה, אל-עבאש! מה עשית
באיש, כי בן-מות אתה, מות תמות אם לא תענה כרגע!

ואתנפל לרגלי הח’ליף ואספר לו את-כל-הקורות
אותי עם האיש מהחל ועד כלה וגם הוספתי לאמר:
ועתה הנני בידך, אדוני אמיר המאמינים,
לשחררני או להמיתני, כי אחת נשבעתי בימיני:
לא ימות האיש והיתה נפשי תחת נפשו חלף הטובה
אשר עשה עם עבדך בדמשק.

ויהי כי שמע הח’ליף את-דברי ובהוכחו לדעת כי
האיש שמור עמדי וכי לא אבה לצאת את בע’דאד
בכל-מחיר, מיראתו פן יסכן את-נפשי, ויכמרו
נחומיו עליו ויקרא: אכן איש אמונים קדוש הוא האיש
ובוגדים התנקשו בו להמיתו מקנאתם הרעה בו, לא
ימות כי יחיה, ובוא יבוא על שכרו גם מלפני על
כל-הטובה אשר עשה עמך, עבדי הנאמן, ועתה
חושה, אוצה, הביאהו אלי, אל תאחר!

ואמהר אל האיש כדבר הח’ליף וכראותי אותו נפלתי
על צואריו ואשקהו ואבך משמחה ואמר: נצלת,
ידידי, נצלת! יהי שם אללה מברך!

ואספר לו את-כל-הקורות אותי עם הח’ליף, וימהר
וילבש מחלצות ונבוא אל הח’ליף, אשר קבלהו
בסבר-פנים מיחד וגם כבדהו מאד וגם הזמינהו
לאכל עמו את-ארחת-הצהרים.

ויהי בלכתו ויתן לו הח’ליף מתנות רבות ויקרות,
עשר סוסות ערביות אצילות, מקשטות סרגי זהב
וכסף, ועשרה פרדים עמוסים משא לעיפה חבילות
חבילות בגדי הדר ושטיחי תפארת וכל-כלי רקמה
מעשי ידי חרשי בע’דאד ואמניה, וגם מנה אותו
לאמיר על דמשק וסביבותיה וישלחהו לביתו
בשלום.

ולמן היום ההוא כבוא מכתב אל הח’ליף מאת האיש על
הליכות דמשק ועל עניניה וקרא הח’ליף אותי פעם
בפעם ובהושיטו את המכתב אלי לאמר: התבשר
עבאש! כי מכתב ידידך – ידידי הוא!

(אל אתלידי)


כד: ימי אל-מאמון האחרונים


אמר הקאצ’י אבו מחמד עבד אללה בן-אחמד בן זיד
הדמשקי: כאשר יצא אל-מאמון למלחמה על
בדידון39 אשר ליון בא אליו ציר שלוח מאת פני
מלך יון ויאמר לו: כה אמר מלכי ואדוני, הנני
נותן שלשה דרכים לפניך למען תחדל מלהלחם
בי, ואתה בחר לך באשר תבחר. שלם אשלם לך
את-כל-אשר הוצאת למיום אשר עזבת את-עיר בירתך
ועד בואך אל בדידון, או כי אשיב לך את-כל שבויי
עמך המשלמים אשר בארצי בלי כל-פדיון, או כי
בנה אבנה לך על חשבון אוצרי כל-עיר מערי האשלם
אשר ידי בני עמי הנוצרים החריבוה. ויקם
אל-מאמון ויבוא אל תוך אהלו ויכרע על ברכיו
ויתפלל אל אללה ויקרא: אללה אללה! הורני נא
דרך זו אבחר בה ואל אכשל בתשובתי למלך יון.
וככלות תפלתו יצא אל הציר ויאמר אליו: לך הגד
לאדונך, כה אמר לי אללה, אל תאבה ואל תשמע
לכל-אשר יאמר לך מלך יון, כי זכר ואל תשכח
את-הכתוב בספר הקראן הקדוש את אשר ענה
שלימאן עבדי הנאמן אל מלאכי בלקיש מלכת
תימן, בשלחה אליו מתנות יקרות-ערך למען ישוב
ממחשבתו אשר חשב להלחם ב“כופרים” אשר
בארצה, לאמר: יהי לך אשר לך, כי רב אשר אתי –
אמונתי הטהורה באלהי-מרום – מכל-אשר אתך מהבלי
העולם הזה, כי הכסף והזהב וכל-סגלות מלכים
בכף אחת, וסגלת האמונה הטהורה באלהי מרום בכף
שניה והיא המכרעת. – ועל שחרור השבויים מבלי
כל-כפר תאמר: השבויים אשר בידך שנים, מהם
אשר נפשם ולבם אל אללה היושבי בשמים
ועיניהם אל טוב העולם הבא, והם משחררים גם
בעבדותם, ומהם אשר עינם אל בצעם ונפשם אל עולם
התהו הזה, והם עבדים גם בשחרורם ואין כדאי
להצילם. – ועל אדות בנין ערי ארצי אשר ידי
הנוצרים החריבון, תאמר: בנין זרים חרבן, ורק ידי
משלמים תבנינה עריהם, ורק החרב תדון בינינו.

וככלותו לדבר פנה אל שר צבאו ויקרא: הך בתף
ויצאנו לקראת אויבינו והכרענום, כי אללה עמנו.

ויעש השר כאשר פקד אל-מאמון ויאחזו
המשלמים דרכם הלאה לקראת אויביהם, ותהי ידם
על העליונה ויכבשו שתים עשרה ערים בצורות.
ויהי כי הרגיש הח’ליף כי עיף הוא, ויסר אל
המעין אשר בבדידון אשר בשם אל-קשירה יקרא
וינח שם, וגם חכה שם עד שוב כל-מחנות צבאו
ועמם השלל אשר לקחו.

ואל-קשירה מעין מצין במינו. מימיו זכים כבדלח
וקרים משלג, וכל המקום אשר על שפתיו מזה ומזה
ירק ורענן ומרנין-לב ונפש. ויצו הח’ליף ויקימו
גשר-עץ רחב ידים על פני המעין, ועל הגשר
הקימו למענו סכת-עצים גדולה ונהדרה אשר קשטו
אותה יום יום חליפות בענפים רכים וירקרקים
ובפרחי תפארה מרהיבי עינים.

ויהי היום והח’ליף יושב בצל סכתו והוא מסתכל
במימי המעין הצלולים הזורמים מתחתיו, ויפל
דינר זהב אשר בידו אל תוך המעין. ויט הח’ליף
וירא את-הדינר בקרקעית המעין וגם את כתבתו
הטבועה בו יכול לקרא, בהיות המים זכים וצלולים
כאמור – ועוד מעט והנה דג גדול ושמן וכלו נחפה
ברצי כסף קשקשותיו נראה לעיניו על יד הדינר,
ויחמד יפיו בלבו, ויקרא בהתפעלות-רוחו לאמר:
מי אשר יצלל במי המעין ודלה משם את-דינרי,
וגם את-הדג היפה יתפש בחרמו – ונתתי לו חרב
מצפה זהב ומשבצת אבנים יקרות למתנה
ולשומר-ראשי אשימנו! ויקרא אחד מעבדיו
ויאמר: השתחויתי, אדוני הח’ליף, הנני לפקדתך!

ויצלל האיש במימי המעין הקרים, וירם את
הדינר, וגם את-הדג העלה בחרמו בזריזותו, ויהי
כעלותו וינח את-הדג לרגלי הח’ליף בקצה הגשר,
ויהי הוא עושה כה וכה להסיר את-בגדיו הרטבים
מעליו, והנה פרכס הדג פתאם, וגם התחלק וגם
קפץ המימה בכח גדול וחזק כסלע איתן
בהתגלגלו מעל ראש ההר ובקפיצתו נתזו
מי-הנהר על הח’ליף וירטיבו אותו מכף רגלו ועד
קדקדו ועד הכתנת אשר על בשרו, ובין כה וכה קפץ
האיש שנית אל תוך המעין, ובעמל רב עלה בידו
לצוד שנית את-הדג ולהעלותו בחרמו, ויצו הח’ליף
לנתחו כרגע ולצלות אותו לארחתו, אבל אהה! הוא לא
זכה לאכל ממנו, כי המים הקרים אשר הרטיבוהו
קררו את-הח’ליף ויחל לרעוד כקנה, וימהרו לפשט
בגדיו מעליו ולכסות אותו בשמיכות חמות ולא
הועילו, כי צנה חזקה אחזתו ושניו וברכיו
נקשו זו לזו. וכראות אל-מתעצם אחי הח’ליף, אשר
היה עמו על שדה-קטל, את אשר קרה את-אחיו הבהיל את
שני רופאי-הח’ליף המפרסמים אשר לווהו בדרכו –
את בח’תישוע ואת-אבן-מסאויהי – ויבדקוהו
הרופאים ויאמרו: אכן מחלתו אנושה מאד, וחיי
הח’ליף נתונים בסכנה.

ואמנם כן היה כאשר אמרו הרופאים, הסמרמרת לא
רפתה מהח’ליף, ומרגע לרגע הורע לו; זעה קרה, אשר
לא ידעו הרופאים מה היא, כסתה את כל-גופו, ועיניו
בערו כלפידים, ובהרגיש הח’ליף כי בא קצו קרא
ויאמר: הביאו אלי מאנשי המקום כי דבר לי אליהם.
וימהרו ויביאו שני זקנים נכבדים, וישאלם
הח’ליף לאמר: מה שם הנהר אשר אנכי יושב בחופו?
ויענוהו לאמר: קשירה שמו ופרושו: פשוט רגליך
(כלומר: מות). ויקרא הח’ליף שנית לאמר: ומה-שם
המקום, ויאמרו לו: רקה.

אז יבכה הח’ליף ויאמר: אין ארוכה למחלתי,
והמטה אשר עליתי עליה לא ארד ממנה, כי מות
אמות. אמי – עליה התפלה והשלום – ספרה לי פעם,
כי כאשר נולדתי בא אצטגנין אליה ויאמר לה:
גדול יהיה בנך אל-מאמון בח’ליפי בני עבאש ועל
שדה-קטל ימות על יד הנהר אשר בעיר רקה, וזהו
הנהר וזאת היא העיר, ורגלי הובילוני עד הלום, כי
רגלי האיש הן ערבות לו להובילו למקום המיעד
למותו.

ועתה – הוסיף הח’ליף באנחה – הוציאוני נא רגע אל
מחוץ לאהלי וראיתי בפעם האחרונה את-אנשי צבאי
בטרם אלך ואינני.

ויעשו כן כאשר צוה הח’ליף וישאוהו במטתו אל
מחוץ לאהל. ויבט הח’ליף מסביבו וירא את
כל-אנשי חילו הגדול לפניו ויברך אותם וישא
עיניו השמימה ויקרא: אנא אלהי האלהים ואדוני
האדונים, תהיינה עיניך פקוחות על אנשי צבאי אלה
אשר לפניך במקום הזה ואל תסגירם ביד אויב,
כי בך בטחתי.

ובדברו גברה עליו מחלתו וישיבוהו אל אהלו,
וכעבר רגעים מספר שבה רוחו אל אללה והוא קורא:
אין אללה מבלעדי אללה והוא אשר לא ימות מתמלא
רחמים על אשר ימות! ויובילו אותו לקבורה בתרשיש,
ויספדו עליו: הוי אדון והוי הודו!

וימת אל-מאמון בשנת מאתים ושמונה עשרה
להג’רה40 והוא בן תשע וארבעים שנה, והימים
אשר מלך על האשלאם עשרים ושמונה שנה.

ירחמהו אללה, אללה ירחמהו!

(אל-מסעודי)


רשימת הח’ליפים

ממחמד עד סוף בני עבאש

1258 – 622 (לספה"נ)

הצחאבה (ידידי מחמד)


מחמד נביא האשלם 622–632
אבו בכר אל צדיק 632–634
עמר בן אל ח’טאב 634–643
עלי בן אבי טאלב 655–660






בני אמיה (האמיאדים)


מעאויה א 660–679
יזיד א 679–683
מעאויה ב 683–683
מרואן א 683–684
עבד אל מלך 684–705
אל וליד א 705–715
שלימאן 715–717
עמר ב 717–720
יזיד ב 720–724
השאם 724–743
אל וליד ב 743–744
יזיד ג 744–744
אברהים 744–744
מרואן ב 744–750


בני עבאש (העבאשידים)


אבו אל עבאש אל שפאח 750–754
אל מנצור 754–776
אל מהדי 775–785
אל האדי 785–786
הארון אל רשיד 786–809
אל-אמין 809–812
אל-מאמון 812–833
אל-מעתצם באללה 833–842
אל ותיק 842–847
אל מתוכל 847–861
אל מנתצר באללה 861–862
אל משתעין באללה 862–866
אל מעתז באללה 866–869
אל מהתדי באללה 869–870
אל מעתמד באללה 870–892
אל מעתצ’ד באללה 892–902
אל מכתפי באללה 902–908
אל מקתדר באללה 908–932
אל קאהר באללה 932–934
אל ראצ’י באללה 934–940
אל מתכי באללה 940–944
אל משתכפי באללה 944–945
אל מטיע באללה 945–974
אל טאיע באללה 974–991
אל קאדר באללה 991–1031
אל קאים באללה 1031–1075
אל מקתדי באללה 1075–1094
אל משתט’הר באללה 1094–1118
אל משתרשד באללה 1118–1135
אל רשיד באללה 1135–1136
אל מכתפי באללה 1136–1160
אל משתנג’ד באללה 1160–1170
אל משתעצי 1170–1180
אל נאצר באללה 1180–1225
אל טאהר 1225–1226
אל משתנצר באללה 1226–1240
אל משתעצם באללה 1240–1258







הספורים שבספר זה גומרים בשנת 90 לבני עבאש או 218 להג'רה שהן 840
לספה“נ, ועוד יבוא אחריו ספר אשר יכיל עוד ספורים עד סוף תקופת בני
עבאש, היינו עד 1250 לספה”נ.  ↩



בשם זה “אל–צחאבה”, או “אל–רשידיה”, כנו
 הערביים לכתחלה את–ארבעת הח‘ליפים
 שלאחרי מחמד והם: אבו בכר אל–צדיק, עמר בן
 אל–ח’טאב, עתמאן בן עפאן ועלי בן אבי טאלב.
 אבל אחר–כך נשתרבבו הכנוים הנ“ל גם
 לאלה אשר היו ממכירי הנביא באפן אישי,
 ומספרם מגיע עד 7500, ושמותיהם נזכרים בספר
 ”אסד אל–ע‘אבה פי מערפת אל–צחאבה“ של
ההיסטוריון הידוע ”אבן אל–אתיר“ ח”ה, קירו, ש’
1863 (אבן אל–אתיר מת בשנת 1233 לספה"נ). פרוש
 “אל–צחאבה”: ידידים, רעים ומכירים, ופרוש
 “אל–רשידיה” – הצדיקים והישרים.  ↩



עמר בן אל–ח‘טאב היה הח’ליף השני
 ל“רשידים” (ההולכים בדרך הישר) אחרי מחמד,
 והוא נתודע לנביא על–ידי כעב בן לוא, אשר
 ממנו יצא מחמד (דור שמיני), – הוא נולד שלש
 עשרה שנה אחרי מחמד, והיה המשלמי הרביעי
 בשורת המתאשלמים, ועל ידו וכח השפעתו
 נתרחב האשלאם מאד. התאשלמותו – לפי דברי
 המסורה – נחשבת לאחד הנסים שבהם נתברך
 האשלאם, וכך מספרת המסורה: עמר בן אל–ח‘טאב
 ועמר בן ג’הל היו שני האויבים היותר גדולים
 של מחמד, ובהיותם חשובים מאד בעיני
 הערביים, הזיקה התנגדותם למחמד מאד, ולכן
 התפלל הנביא אל אללה שיתן בלב שניהם,
 ולכל–הפחות בלב האחד מהם, להתאשלם. ותפלתו
 נתקבלה. עמר בן אל–ח‘טאב התאשלם ויהי גם
 ל“מאמין” ותיק, אבל עמר בן ג’הל לא התאשלם,
 וימת “כופר”. – עמר השיא את–בתו חאפט‘ה לנביא.
הוא עלה על כסא הח’ליפות בשנה הי"ג להג‘רה (634
לספה"נ) וח’ליפותו נמשכה שלש עשרה שנה, והוא
 הצטין במסירותו, וביחוד באהבתו את–פשטות
 החיים.

בשנת שש עשרה להג‘רה (637) כבש הח’ליף
את–ירושלים (637 לספה"נ), וזה אחרי משא ומתן
 ארך בין התושבים ובין מפקד הצבא של הח‘ליף.
 אחד התנאים העקריים למסירת העיר היה זה,
 שהח’ליף יכתב בעצם כתב ידו את תנאי בטחון
 התושבים, והוא הסכים לכך ויעל עם מחנה
 מלויו הגדול ירושלימה. בדרכו רכב על גמל
 אדם, והביא עמו רק שני שקים, באחד נתן צידה
 לדרכו, חטה ושעורה ואורז, ובשני פרות
 יבשים. לפניו על כר הגמל היה לו נאד–עור למי
 השתיה, ומאחוריו תמחוי–עץ גדול שבו אכל
 הח‘ליף את–ארחותיו יחד עם כל–מלויו, ולבושו
 אדרת שער גמל גסה, בלה ומטלאה. האגדה
 מספרת, שכשנכנס הח’ליף לירושלים היו
 בגדיו כל–כך בלים, קרועים ומלכלכים, עד
 שראשי העיר שלחו לו בגדים משלהם עד
 שיכבסו את–שלו ויתקנום, כי אחרים לא היו לו.
 – התושבים שראו את–פשטות חייו של הח‘ליף
 שאלו את–מלויו מתוך סקרנות הרבה שאלות
 ביחס לדרכי חייו וקבלו תשובות. הם שאלו:
 למה לובש הח’ליף בגדים פשוטים וגסים ואינו
 נוהג כבוד במלבושיו כיתר המלכים? – ענו:
 מפני שכך דרכו של הח'ליף להגיד, שהעקר
 אצל האדם הוא יפי יראת אללה על פניו ולא יפי
 הבגדים. – ומה הארמון אשר הוא יושב בו, הדומה
 הוא לארמונות יתר המלכים? ענו: ארמונו עשוי
 אבני גויל טוחות טיח גס. – ומי הם באי–כחו ורואי
 פניו? – העניים והאביונים. – האם יש לו שטיחים
 יפים לשבתו? – הצדק והישר הם השטיחים
 שלו. – וממה עשוי כסא מלכותו? הוא עשוי דעת
 אלהים והסתפקות במועט. – ומה אוצרו? – האמונה
 באללה ובנביאו. – ומי הם שומרי ראשו? –
 הצדיקים והחסידים.

עמר מלך עשר שנים ובשנת 23 להג‘רה (644 לספה"נ)
 נרצח על–ידי אבו ללוה אל פירוז האמגושי
 עבדו של אל–מע’ירה בן שעבה.  ↩



ערך הדינר היה בין 9–14 וחצי שילינגים לפי
 המקום.  ↩



עלי בן אבי טאלב היה הח‘ליף הרביעי אחרי
 מחמד, והוא מהרשידים, כלומר מארבעת הח’ליפים
 הצדיקים והישרים שמלכו אחרי הנביא. ואביו
 – אבו טאלב – היה דודו של מחמד אחי אביו. – עלי
 היה צעיר ממחמד שלשים שנה והוא נשא לו
 לאשה את–פאטמה בתו של הנביא ונתאשלם שני
 ימים אחרי אשר הכר מחמד לנביא ולמחוקק דת
 האשלאם, והוא נחשב בין המשלמים הותיקים
 הראשונים אחרי ח‘דיג’ה אשת הנביא. לו היו שני
 בנים, אל חסן ואל חסין, ועלה על כסא ח‘ליפותו
בשנת 656 לספה"נ. הוא נרצח בשנת 661 על ידי עבד
 אל–רחמאן בן מלע’ם אל–מראדי אחרי מלכו ארבע
 שנים ותשעה חדשים. בן 63 שנה היה במותו
 ונקבר בעיר כופא אשר בעיראק (ארם נהרים)
 ורבים נוהרים עד היום להשתטח על קברו. – הוא
 היה מגדולי משוררי ערב.  ↩



גם עבד אללה בן מסעוד היה מראשוני
 האשלאם, והוא ברח מצרימה מפני הקרישים. הוא
 היה מלמד, והיה ידוע בשם “צאחב אל–שואד
 ואל–שואק”, כלומר, בעל המקום השחור
 וקסמי–השנים, וזה בשביל שהוא היה בעל
 אחזות גדולות בכופא, עיר מולדתו, וגם היו לו
 עצי–ערק, שמהם לוקחים הערביים קיסמים לנקוי
 השנים ונקראים שואק או משואק. ולמה קוראים
 את–האחזות “שואד” – שחורות? משום שאנשי
 המדבר כשבאו אל הישוב וראו את–השדות
 הזרועים והפוריים, שלא היו רגילים בהם,
 שאלו: מה הם אלה המקומות השחורים? על כן
 יקרא שם המקום שואד עד היום הזה. – עבד
 אללה מת בן ששים שנה, ושם קבורתו,
 ב“אל–באיקה”.  ↩



היא שנת המספר האשלאמי, המתחיל מיום
 ברוח מחמד נביאם ממכה למדינה, כידוע (=622
לספה"נ).  ↩



שפיכת דמים במזיד, בכל היותה נחשבת לעון
 פלילי, יש לה כפרה על–ידי תשלום קנס מצד
 הרוצח לצד הנרצח או על–ידי פדיון שבוי
 משבויי הערבים, אם ישנם כאלה. והזכות
 נתונה ביד גואל–הדם להסכים לקנס או לסרב
 ולדרש נפש תחת נפש. כשאין אפשרות של
 פדיון שבויים – מסתפקים בצום של שני חדשים
 רצופים בתור פצויים. כמות הקנס המשתלמת
 לגואלי הדם נקבעה על פי ה“סנה”, לאמר מסרת
 הנביא מחמד, למאה גמלים, שמחלקים אותם בין
 קרובי המת, – אם הנרצח שיך לאיזו מפלגה
 האויבת את–מפלגת הרוצח. הקנס על–פי רב הוא
 פדיון אחד השבויים.

 ועין פרק “גואל הדם” בספר הפלחים.  ↩



לפי דברי ההיסטוריונים קמה מלחמה גדולה
 בין הערביים ובין הפרסים בשנה החמש–עשרה
למספר המשלמים (הג'רה – 636 לספה"נ) ונגמרה
 בנצחון גמור לצד הערביים, והם קוראים
 לנצחונם זה בשם “יום אל קדישיה”, כדרכם, על
 שם העיר “קדיסה” שעל גבול מדבר סוריה, ששם
 נערכה המלחמה. – הרמזאן הפרסי, שהיה מושל
 על פלך חוזסתאן אשר בין “ואזית” שעל החדקל
 ובין אספהן, מסר את הפלך הנ"ל לערביים וגם
 קבל את–דת האשלאם, כפי המספר בספור הזה.  ↩



ג‘בלה היה הראש האחרון של שבט נוצרי
 הנקרא בשם "בנו–ע’סאן“ ואשר מושבו היה על
 חוף ”ים כנרת“ צפונה מזרחה. – הע'סאנים יצאו
 את–תימן לרגלי שטף ”נחל אל ערים“ –
 שיל–אל–ערים” – שעל–יד מערב, ונתישבו כאמור
 על חוף הכנרת, על יד נחל ע‘סאן שעל שמו הם
 נקראים. – ג’בלה קבל את–דת האשלאם וילך
 לבקר את–הערים הקדושות: מכה ומדינה, – ובשעת
 סבובו מסביב ל“כעבה”, כנהוג, ועל כתפיו
 ה“רדא” (הוא ה“אדר” העברי בשנוי
 סדור–האותיות), דש איש אחד משבט פ‘זארה על
 הרדא ויפילהו מעל כתפיו, ותחשב זאת לעלבון
 לג’בלה, אשר למרות זה שהפ'זארי נשבע לו
 שעשה מה שעשה שלא במתכון דחפהו
 בכל–כחו ויפילהו ארצה, וישבר לו חטמו,
 וגם עקר לו ארבע שנים.

 אגב, מדרך הערביים המבקרים את–הערים
 הקדושות הנ“ל, להתעטף בשתי אדרות בעברם
 בגבולות ידועים בערים הנ”ל. באחת הם עוטפים
 את–החלק העליון של הגוף, ובשניה החלק
 התחתון, והם נוהגים לקרא לראשונה בשם “חראם”,
 ולשניה, הלבנה, בשם אזאר=אדרת.  ↩



בשנה העשירית להג‘רה (632) נכנעו רבים
 משבטי–ערב עובדי האלילים למחמד וישלחו
 אליו משלחות להביע לו הכנעתם, ובאחת
 המשלחות היה עמר בן מעדי כרב ראש שבטי אל
 זבידי, אבל בהרגיש עמר כי מחמד לא נהג בו
 הכבוד הדרוש, כעס ויספח אל אל–אשוד, אחד
 משלשת נביאי–השקר שקמו זה אחר זה בימי
 מחמד כנגדו. ויצלח עמר בהתנגדותו למחמד
 עד אשר עלה אבו בכר על כסא הח’ליפות, שאז
 נתפש ויובא לפני הח‘ליף ויכנע וגם נשבע
 שבועת–אמונים לאשלאם. – הוא קים את–הבטחתו
 ויהי גם לאחד הגבורים המפרסמים במלחמותיו
 לטובת האשלאם. עמר בן אל ח’טאב הח‘ליף השני
 שלח את עמר אל–סעד בן וקאש ארצה עיראק לעזור
 לו במלחמותיו וגם כתב לו לאמר: הנני שולח
 לעזרתך שנים מגדולי לוחמינו, טליחה בן
 ח’וילד ועמר בן מעדי כרב, ולהם שם
 בגבורים, וערך כחו של כל אחד מהם כאלף
איש. – הוא מת במחלת הפלגת (השתוק)
 בח'ליפותו של עמר, והוא בן מאה שנה ויותר.  ↩



שלש רגלים של ברזל שעליהן שופתת האשה
 הערבית את קדרתה לבשול.  ↩



האוצר נקרא בערבית בשם “בית אל מאל” –
 בית–הרכוש. ואלה היו הכנסותיו והוצאותיו
 בזמן הח'ליפות:

ההכנסות: א) החמש של שלל האויב. ב) ירשתו
 של אדם שמת בלי יורשים, וזה אחרי תשלום
 חובותיו של המת, אם היו לו חובות. ג) מסי הארצות
הנכבשות. ד) מסים על סוחרי חוץ. ה) מסים של
 מתישבים זרים בארצות הח'ליפות.

ההוצאות: א) הוצאות הצבא וצרכי המלחמה. ב)
 תמיכות לתלמידי חכמים שלומדים את–הקוראן
בעל–פה. ג) תמיכות לבני הקדושים. ד) תקוני
 המבצרים והגשרים. ה) תמיכות לעניים,
 לנצרכים וליתומים עזובים. ו) הוצאות קבורה
 לעניים.  ↩



הערביים נוהגים לקרא את–המלחמות בשם
 ימים: יום–בצרה, יום–מדינה וכו'.  ↩



הנביא מחמד יצא משבט קריש.  ↩



הערביים נוהגים לכנות את–מלחמותיהם בשם:
 יום פלוני ויום אלמוני, לפי הערים והמקומות
 שבהם קרו המלחמות.  ↩



כר הגמל: עביטא דגמלא, וקוראים אותו
 בערבית “חו‘דג’ ” שפרושו אהל שעושים אותו
 לנסיעות ארכות במדבר על דבשת הגמל.  ↩



לאמר: היית אשתי, וחדלת מהיות אשתי כי
 גרשתיך.  ↩



לאמר: הייתי אשת אלחג‘אג’ ולא שמחתי, ועתה
 כי חדלתי מהיות אשתו לא התחרטתי.  ↩



מעשרה ועד חמשה ועשרים דרהמים הם דינר
 אחד – וכל דינר שוה 9–14 וחצי שיללינגים לפי
 המקום, כי המחירים לא היו שוים בכל מקום.  ↩



פ‘יאץ’ בערבית פרושו: נתן, הרבה לתת. –
 והפעל פאץ' פרושו: שפך, זרם.  ↩



במקור המדפס חסרה ו' החבור אך מתבקשת – הערת פב"י.  ↩



אסור לערבי להפגש עם אשת רעהו פנים אל
 פנים  ↩



עיר בעיראק, והיא היתה ימים רבים עיר הבירה,
 ואחר כן ירשה כופה את–מקומה, ושתי הערים
 קרובות זו לזו.  ↩



סמן למלחמה אצל הערביים.  ↩



את–בע'דאד קוראים הערביים בשם “משכן
 השלום” או “דירת השלום”.  ↩



אל שפאח פרושו בערבית שופך דם.  ↩



שקים או שני שקים עשוים צמר, שמדרך
 בני הארץ לתלות אותם על החמור מזה ומזה
 ולשים בתוכם את–כל–צרכיהם בלכתם מן העיר אל
 הכפר ומן הכפר אל העיר.  ↩



ההולכים להשתטח על קבר הנביא – להליכה זו
 הערביים קוראים חג', וזוהי המלה חג בעברית,
 עליה לחג או לרגל.  ↩



שני ראשים משני צדיו. ודומה לו חרב פיפיות
 – בעל שני פיות.  ↩



אל–מהדי בערבית פרושו: ישר הולך.  ↩



משפחת העלויין בני עלי הח‘ליף הג’ היו
 ממתנגדי משפחת העבשיים.  ↩



כן דרך מלכי ערב להעמיד מסך בינם ובין
 הקהל, ומדי בוא אורח לבקרם הרים השוער
 את–המסך והכניס את–האורח אל המלך ובצאתו
 הוריד את–המסך, ושם השוער הממנה על המסך
 “חג'אב” כלומר: מוסך או שומר המסך. חאג'ב
 בערבית פרושו מסך.  ↩



הערביים, וביחוד הפלחים, נוהגים לעשות
 את–שרולי כתנתם ארכים מאד, ורחבים מאד
 ומחדדים בסופם, והם משמשים להם כיסים
 בשעת הצרך לשים בהם צרכי האכל ויתר
 התשמישים, ואין הפלחים נוהגים להרבות
 בכיסים בבגדיהם.  ↩



השבועה היותר חמורה אצל הערביים היא: עלי
 אל טלאק באל תלאתה, כלומר: עלי לגרש את–אשתי
 באמרי שלש פעמים “עלי אל טלאק”, לאמר
 גרשתיה.  ↩



בני משפחת הברמכים היו מרואי פני המלך
 הארון אל רשיד ומשניו, והראשון בהם היה יחיא.  ↩



הצפה היא שורת מטבעות הכסף שהאשה
 הערבית הפלחית מקשטת בה את–ראשה ממעל
 למצחה.  ↩



אברהים אל–מהדי היה ממשוררי ערב
 המפרסמים אשר קולו הערב וצלילי כנורו הפליאו
 את–שומעיהם. ויש אומרים, שבהמות הבית וחיות
 השדה אף הן הטו אזנן לשמע שירתו ונגינתו.  ↩



שם מקום.  ↩



840 לספירת הנוצרים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11353