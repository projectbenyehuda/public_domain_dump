


	
	מחברות עמנואל
	



המחברת הראשונה




אמר עמנואל המחבר:



אחרי אשר יצא דבר מלכות מלפני הזמן ונכתב בדתו



להחריד לבבי ולבלע עצתו



וכהקיר ביר מימיה כן הקר רעתו



ושלח ידיו בשלומיו חלל בריתו



והשאירני ערם ושולל



בדמי העני מגולל



והיתה לי נפשי לשלל



הייתי בדמי היגונים מתבוסס



עתים חלום עתים גוסס



ולא היה לי נס להתנוסס



פשטתי מעילי הגאוה והחדוה



ולפני מלכים נתנני הזמן לראוה



תחת היותי בשכבר הימים נחמד להשכיל ולעינים תאוה



ותהי הדאגה אמנותי



והתלאה סחורתי



פעם בוכה ופעם מקונן



ופעם לרואי מתחנן



חשך משחור תארי



וצפד על עצמי עורי



ומנעתי את לבי מכל שמחה



והאנחה היתה לי לארוחה



ושמתי מגמת פני לגלות בראש גולים



ולשקוד על דלתות האצילים



אולי אמצא נבון ירוה במענהו צמאוני



ונדיב אחשף לפניו צעיף פני



או חכם יניס במראהו יגוני



אנכי בדרך ואלהי אבי



נחני בית אדוני השר איש כלבבי



וכראותו אותי לא הייתי רע בעיניו



ונשאתי חן וחסד לפניו



ויאר אלי פניו



יביאני אל ביתו



ויראני את כל בית נכותו



ויהי כראותו אותי בכלי גולה עולה



כאיש ממקומו גולה



וכסלי מלאו נקלה



ויאמר הדוד הנעלה



מדוע הארץ ובכל הגוים



אי רד עם אל ועם קדושים



החדלת את תירושך המשמח אלהים ואנשים



ואען ואמר ידע אדוני הנאמן



והדוד החומל והרחמן



כי טרם נתקו מיתרי ושדד אהלי



שלו הייתי בביתי ורענן בהיכלי



אמנה בימי חרפי



בהלו נר כוכבי נשפי



ערבתי לרעי ותקעתי לזר כפי



ונוקשתי ונלכדתי באמרי פי



ואחרי כל זאת הסבות התגלגלו



והגבעות התקלקלו



וההצלחות התדלדלו



והעני והזקנה רוכבים צמדים



והנושה בא לקחת ילדי לו לעבדים



ולו היו אודותי וקורותי בספר נצמדים



לא ישאהו צמד פרדים



והנוגשים אצים לאמר



כי את יי עזבנו לשמור



נרפים אתם נרפים



עד מתי אתם פוסחים על שתי הסעפים



כלו מעשיכים לב האבן



דבר יום ביומו כאשר בהיות התבן



וימי קלו מני רץ



אחבל וחבל נמרץ



וכל כלב לשונו עלי יחרץ



ולכן אין חזון שירי נפרץ



ושעפי ורעיוני



לא מצאו חזון מאדני



שנאתי את אשר אהבתי



ונקעו ממני נפשות עליהם ערבתי



ואני זקנתי ושבתי



ואיך יעמד לבי ותחזק ידי



והנה בשמים עדי



ובמרומים שהדי



כי מיום נשבר כד הוני על המבוע



לא לבשתי בגד צבוע



ולא עמד לבי רגע אחד קבוע



אף כי יום או שבוע



ואהיה שארי עוכר



ולא נמנעתי מהשתכר לכל שוכר



ולו הועלתי הייתי בשרי מוכר,



חשבוני רעי כמתנכר ולא התנכרתי



ולעוקר ברית אחים ולא עקרתי



אי נאמנות היה לי מעיר לעזר



וכל שר ונגיד הון ורכוש אלי יבזר



והנני היום אחור נזור



ואין דן דיני למזור



לקחתי על מנת להחזיר ותוחלתי נכזבה



ותהי אמונתי עיר לא נעזבה



מה אוחיל עוד אחר אשר המסכנות



הביאני לזנח הנאמנות



והתחלתי בשבח וסימתי בגנות



מה אדבר ומה אצטדק ולא יתנני הזמן לשלם נשיי



ורואי יאמרו כי לא מחסר כל רק מפאת קשיי



שחקתי על הזמן והיום בי שוחק



אני כותב והוא מוחק



וחמה עזה בחק



ובראותי נדיבי עמים אשב מנגד כמטחוי קשת הרחק.







ואשא משלי ואמר:





אראה זמני יום ליום נסע



אראה הדר שמשי והוא שקע



אראה אני נכאב ויומי רד מאד



אראה יתד אהלי ויתרעע



אראה אני תבל וידה תחזיק



בכנף מעיל הודי ויקרע



מן־גו יגרשוני כהיום גאלי



עלי כעל גנב יריעון רע



יד הזמן אתם ועמם אחרי



עם שופרות היובלים תקע



יאמר זמן עלי אשר הם יאמרו



הם יאמרו קדש והוא ברנע



אי ים תבונתי רחב היד ואי



שכלי אשר היה תמול שפע



מי האמין כי מי תהומך יעבר



עור ופסח וקב קטע



מה אמרה נכאב ואין לי אם ואב



אין אח ואין חמל ואין לי רע



אזעק בלב נשבר ואכה כף לכף



אבכה לקרתי ואין שמע



אם אקראה בשלום אנשים יאמרו



מה־לך ולשלומי חדל פשע



רצע זמן אזני לעולם לעבד



צר לי ומי יתן אהי גוע



ארור זמן בגד ארורה האד-



מה בעבורו וארור מרצע



מה לי ולבני הזמן כי יקבו



אתי כאיש מדון ובר מנע



אזכר ימי חרפי ואזכר יום אהי



חרבי בבטן הזמן תקע



ואהיה אמון אני אצל אמון



אינק שדי נעמו ואשתעשע



מי האמין על בערים כי יאמרו



בעדי אלהים ואנוש קבע



מי האמין כי ממשלי יקרו



לב הנדיבים יהיה נקע



מי האמין יום בי חמדות ספרו



כי יקראו כיום שמי בצע



לא האמינו ידעי כי הזמן



ישפיל גאון לבי ויכנע



יעד זמן לשפך עלי בניו חרון



אפו ואמרו בי לבד בצע



טמן לנפשי פח וקצץ לאויל



וכסיל פתיל זהב ופח רקע



אויה זמן אל מי כבודך תחלק



כיום לכל־סכל ומשתגע



תשים לך נזם זהבך באף



חזיר אשר בבץ וטיט טבע



תשכח בני אל חי קדשיו יודעיו



ותעשיר זד לאליל כרע



המעלה עשן וארץ יחניף



פוטר למי הריב ויתגלע



יאמרו עלי אישים עשירי גאוה



זה תם וזה ישר וזה ידע



ובעד חכם לבב שללו הזמן



יאמרו אשר מוסר וחק פורע



יתמלאו יתלחשו עלי בני



נבל והנרבע והרבע



בזו ללבי לעגו שכלי אשר



אתמול עצת הרזנים בלע



לא זכרו מטה תעודתי אשר



היה למטות רזנים בלע



לא זכרו שכלי ואדרתי אשר



ירדן תעודות רום וים בוקע



יתפארו המה בשלחם



זכרו פרת שכלי אשר נבע



יתפארו עלי אוילים עקרים



מטע אלהים ואני נטע



ובעת אשר נטעו נטע חשק ושוא



זרע צדקה אהיה זרע



ובעת נבוניהם להרים שובבום



מבין ספרי למדו הצנע



יתפארו עלי אשר לא ידעו



מה בין למניע למתנעע



ההרסים קיר האמון עד היסוד



המה לקרקר ואני קבע



לא ידעו בין יד ימינם אל שמאל



האמרים אלי חדל הרע



עד כל עויל וכסיל וכל זר ואויל



יורה חצציו בי וכמתעתע



שכחו אשר שכלי תמול לא יחטא



חציו ולשערה יהי קלע



אם כל נבוניהם עשירים לאמון



אהיה בשכלי לאמון רבע



לא האמין עמי וידע שמי



עד אערץ המון ואשתרע



כי ישחקו עלי צעירים בערים



או צר ומצוק אהיה פגע



אתמול לבבי עד שחקים יעלה,



שיאו וראשו הזבל נגע



היום עלי נפשי יגונות צבאו



היום לבבי ממרור שבע



כי זנתה מאחרי ארצי האם



גמר זמני ואני הושע



יואל ויקח הזמן הוני ואך



נשיי לבדו יהיה פרע



לו מותתני הזמן טרם אהי



ערב ערבה או לזר תקע



כי אחזה כי על ערבתי אני



חשב להוסיף ואני גרע



שכל זמן ידיו ללבי ראש ירו



כי הוא אשרות הזמן גדע



צרו יגונותיו עלי לבי ולא



לגור בלבי רק להשתקע



יד לחמי כיום ילמד לקרב



זה רב וזה ערב וזה תבע



זה יחרץ לשון וזה אחז כנף



בגדי וזה לשפטים קבע



לא ייעפו כיום מבקשי לחמי



המה בחדשם ואני יגע



אם אעלים עניי זמן אתו יגל



אדמה לשב השערה צבע



חושה אלהים חי וקבץ נדחך



ובעזך צו לאסף צלע



יהמה לך כיום וישטח נגדך



כפיו ועינו בבכי דמע



השקט שאון לבי ותחיש לו פדות



צור מחריב הרים וים רגע



כי אחזה ימים ינדהו באף



אראה זמני יום ליום נסע







ויהי כשמוע השר את אודותי



ואת אשר התעלל בי הזמן ואת אותותי



התעצב למפקד מחמדי



ויאמר בלב נשבר שמעתי מאודותיך די



ואחרי אשר התנכר לך הזמן



השקט ובטח באל הנאמן



ובו תהיה נעזר



כי המגור לא ידחה מה שנגזר


  


וישא משלו ויאמר:


  


אם האופן לך התנכר



וזמן בגד לך התאכזר



השקט ובטח כי המגור



הוא לא ידחה מה שנגזר.







ואען ואמר ומי הוא זה אשר מרעת הזמן ישתוק



וכבר עשה בעד נדיבי עמים הרתוק



אשר חלף רוח מאתו ויעבר ואשם



ויעלה מעלה מעלה בני נבל גם בני בלי שם



והנדיבים אשר מעולם אנשי השם



מביתו יגרשם



חוח באהליהם קימוש יירשם



ואשא משלי ואמר:


  


זמן שר יחנק ועבד מפנק



ובו צר ואויב כאריה יזנק



יחיה ברשעו מחיב בפשעו



סקילה שרפה והרג וחנק.



  

ויאמר השר נפלאתי בידעי חריצותך



ושמעתי שמע חכמתך



וכי אתה מן היושבים ראשונה במלכות הדעת והתבונה



והיית מראשי העדה לתורה ולתעודה



ושמעתי אומרים כי יד חרוצים תמשול



ושלום רב לאוהבי התורה ואין למו מכשול.







וישא משלו ויאמר:


  


אם הגזרה ירדה ממעל



אם־כן חריצות האנשים הבל



ירהיב זמן רעים ועשי תבל



כי כל בליעל עד רום יעל





אכן אשר לא כרעו לבעל



ישבר זמן אתם כשבר נבל



המה בעיניו כהני איזבל



להם מקרא בית חלוץ הנעל





אחר אשר עין הזמן עורת



כי לא יחלק טוב לאישים טבו



ולבערים לא יגערה מגערת


  


אשוב אני עור ולא יחשבו



עוד רעיוני על דבר תפארת



אולי לטובה את שמי יכתבו.


  


ואיך לבי על דבר
תפארת יטריד רעיוניו



והזמן מן הנדיבים יעלים עיניו



חי אני כי אחרי היות הזמן עור



גם אני אהיה מכה בסנור



כי הוא כאב ואנחנו לו נתונים



ומעשה אבות יעשו בנים



ואקוץ בנדיבות בעל כרחי



אחרי אשר עמה כהתה עיני ונס לחי



ואזנח המליצה אשר היתה ראש שמחתי



אחרי אשר לא השביתה אנחתי.







ואשא משלי ואמר:


  


אם הזמן עור ובניו נחנו



אל הזמן נדמה בכל כחנו



כי כהתה עין ונס לחנו



על חן ועל חסד אשר משחנו


  


שלו פריצי עם ותפל טחנו



נתפרצה כיום בעל כרחנו



אולי כקדם יערף לקחנו



כי על נדיבות לב לעפר שחנו


  


אויה נדיבות אתך שויתי



נגדי ועמתי, ולא עברתי



מצות שפתיך ולא שכחתי


  


בא יום ולא היום אשר קויתי



בו ממך חמדת לבבי זרתי



ואעגבה בבוז תמול הפחתי.


  


ועתה אבי ראה גם ראה



מדוע לא אעמד משתאה



וחלק הזמן לכל המון ישראל למאיש ועד אשה



אשפר ואשישה



ובית מדות ועליות מרוחים לדירה



ומטה ושלחן וכסא ומנורה,



ישבו איש על שדה מקנתו



תחת גפנו ותחת תאנתו



במדבר בערבה בהר ובשפלה



ואני אשכן למול עקרב בשחר ולערב נכח העגלה



ואם באתי לחבר קורותי חברתי בהם מגלה



ועתה הברכה אחת היא לזמן אבי



מדוע לא יעשה מרעה לבלתי עצבי



הלא אצלו לי ברכה השחקים



כי נגליתי היום לעיני אמהות עבדי כהגלות נגלות אחד הרקים.



ואשא משלי ואמר:



הברכת הזמן אחת ואם היא



לחונן את יציריה עצלה



העיני הזמן קמו וכהו



ואם אזן זמני היא ערלה



הלא אצלו שחקים לי ברכה



אשר כל תאוה מני אצולה



הנגלו שערי מות לנפשי



ודרך תוצאות חיים נעולה



הקצור קצרה יד הזמן מ-



פדות או אם להציל לא יכולה



בשומו את ענן אידו ופידו



לבושי וערפל לי חתלה



לכל־פשע ואל כל ריב ומצה



זמני יעלני בתחלה



ברית כרתו עלי נפשי תלאות



וכמבוא עיר פרוצה יעלו לה



יגון לבי פרי יתן בעתו



ואנחתי הכי תתן יבולה



אסירי הזמן טבעו בתוך בץ



ורגלי הטבעו ביון מצולה



אני אדן והצרות קרשים



אני אפוד וחשני כוס רעולה



ומדי דברי אזעק וחמס



ושד אקרא וארים קול כחולה



ותבחר מחנק נפשי ומות



לנפשי יערב מיום גאלה



וקדרים שגבו ישע ונדמו



אריות שאגים ואני נבלה



ונשמתי הכי תבל כאלה



התצלח ועלי יגון שתולה



וקדרות שודדי אראה כאור יום



ואורי אחזהו כאפלה



ונבלות בערים חשבו נדבה



ונדבתי חשבוה נבלה



נשיקתי חשבוה נשיכה



וקול שירי יכנו קול יללה



ומתבל ינדני בני יום



כאלו בזמן אין לי נחלה



הסיתוני ויכלו לי כאלו



אני שמשון והמה לי דלילה



יניסני עלה נדף בקולו



והייתי תמול מניס קהלה



ונחשבתי חדל אישים ונבזה



לעם נחשב אני שלשום סגולה



ואין לי בזמן הרע מתיקה



אשר לא תהיה בראש בלולה



שטמוני בני ימים כשטמת



זאבי הערבות לרחלה



שנת הבלי שנת חבלי וחילי



מעברת וצרתה כפולה



ואררי יום שנת הבלם פשוטה



ומחלתם יהי לה קץ ותכלה



תלאתי ארכה עד שמטות



ושמחתי כמו־רגע שקולה



ודמעותי יבישון העננים



כיום מבול מלמדות נזילה



משנאי הם כהר ציון ואני



כהר עיבל מעתד לקללה



וחית כל יציר עפר נתונה,



במתנה וחיתי שאולה



בבין עמל ובינות היגונים



אני נמשל כקטר העגלה



ולו אריב אני עם עם נמלים



נשאתני בפיה הנמלה



וארצי חנפה תחתי כאלו



תמול לא היתה מני בעולה



כאלו לא ארשתיה כאלו



תמול לא העטתני את מעילה



כאלו בחלה בי או כאלו



תמול לא העניקתני שללה



כאלו לא ילדתני בעצב



שכחתני והקשיחה עמלה



ונפשה נקעה מני ודרכה



משרכת כזונה וחללה



הדפתני דחפתני בימין



ולו אתי תחבק יד שמאלה



שכחתני ולא פשעי ואני



פרי כפה ובן בטנה ועולה



ואביט בזמן קדם ואחור



וימין גם שמאל מטה ומעלה



ואראה בערים בעם שלוים



ודורי אחזה נסע ונגלה



אבוי עולם רחב היד ותכיל



לרבבות עם ונפשי לא תכילה



נתתני במפתן החצרים



והייתי לעמודים לגלה



וחלקת להמון עם חליפות



ולי תכין כלי מסע וגולה



ואשכנה למול עקרב בשחר



ולערב לנכח העגלה



וצרת הזמן היתה בכח



עדי כי יצאה בי לפעלה



ואלו קרבה אליו אזי אש



לבבי לחכה גם מי תעלה



וישן הזמן לבי בחיקו



להסגירו ביד זרים לאכלה



כזיז שדי אשר יתחכמו לו



להרדימו בחיק עלמה בתולה



זמן ישחק למכאבי וילעג



ואת שברי ירפא על נקלה,



ונחשב לי לאכזר כיענים



ולא חס עין אנוש עלי לחמלה



ויסר בגדי בגד בשוטים



ולי יסר בעקרב וחרלה



ופנה מעסקיו הזמן רע



לשלם אל פני נפשי גמולה



ואהבתו מסתרת לנגדי



ותוכחתו לעמתי מגלה



ולו טעם זמן טעם זמני



אזי אם הזמן היתה שכולה



ונמשלת תלאתי לעלה



קדומה ואני לה כעלולה



ודמיתי זמני אש ומקריו



לעצים ואני השה לעלה



ולו אבכה לקרתי יבישון



דמעי כל יאור מצור וצולה



ולו באתי לספר דאבוני



וקרתי אחבר בם מגלה



ולכן אשמרה מחסום למו פי



ודמיה אלי נפשי תהלה







ויהי כשמוע השר הנאמן



את אשר התעלל בי הזמן



והחליד הסכין בין סמן לסמן



שם מגמת פניו לנחמני מכאבי



ולהשקיט במאמריו שאון עצבי



ויאמר חי יי וברוך צורי



כי למחלתך אכין צרי



ויאמר אלי אמר נא הנכאה



אשר עמדת לצרת הזמן משתאה



הנסה דבר אליך תלאה



ואיה איפוא מוסריך הערבים



ושמיך אשר יתנו רביבים



הנה יסרת רבים



וידים רפות תחזק ולבב יתחמץ



כושל יקימון מליך וברכים כורעות תאמץ



ועתה כלה שד ואפס המץ



ומי לא יפלא עליך הפלא ופלא



והוצאת בשכבר אסירי הזמן מבית כלא



כי אתה תבוא אליך ותלא



מי יחזיק ביד הכושלים אם לא תחזיק



ומי ייניקנו שדי אהבה אם לא תיניק



ומי ימלא את כלינו שמן ששון אם לא תוציק



ומי יריק לנו ברכה עד בלי די אם לא תריק



פתח פיך ויאירו דבריך



והסר כעס מלבך והעבר רעה מבשרך



ושא משליך ושיריך



והמה ינחמוך



וגער בזמן וקורותיו אשר הממוך



כי משוררי הזמן ונבוניהם לא עממוך



ועתה הדוד הערב לגדל מעלתך,



גלעד לתת צרי אל מחלתך



ואם לא ינחמוך דבריך ומליצותיך



לא ינחמו דברי זולתך



עורה כבודי עורה הנבל וכנור



הכה בזמן וגע בצנור



ושוטט בחוצות שכלך



קרא בגרון אל תחשך כשופר הרם קולך



ושא על אנשי הזמן משליך



ובמיתריך תכונן על פניהם



והגד מעלתך עליהם



ומה חלק האל לך ומה חלק הזמן אליהם



ובזה תמצא לך נחמה



ותעשה מאנשי הזמן אשר לא הגיעו אל מעלתך נקמה



ולכן הסר כעס מלבך ומבשרך תוגה



כי כה אמר יי אלהי רעה את צאן ההרגה



כי מי ירעה את עמי אם לא תרעם



הגד לבני ישראל את תועבות הזמן ותודיעם



כי כוכבי השמים וכסיליהם כסילים



ואת רחום בעל טעם.



וישא משלו ויאמר:


  


צבי פאר זמן חבוש



צרי לעם וקום רעם



ראה כסיל זבל כסיל



ואת רחום בעל טעם





ויהי כשמעי את דברי השר איש שלומי



היתה רוח אחרת עמי



ועוררתי רעיוני ושנסתי מתני



ושמתי אל המדבר פני



ואצא עם כלי זעמי



על הזמן הגוזל את מחמדיו מעמי



ולבוא במשפט עם עם חרמי



ולדבר עליהם תועה



ולמחות מעל פני דמעה



ולנחם לבבי מכאבו



בהזכירי חרפת הזמן וטובו



ובעופפי חרבי על פני אשר כסו פניהם בחלבם



ובטמאי את צפוי כספם ואת אפדת מסכת זהבם



ובהראותי בראיות לא מרמות



כי טובות הזמן ורעותיו מדמות



והבוטחים בו נמשלו כבהמות



קראו בשמותם עלי אדמות



והשמחים במתנת ידו שמחים ללא דבר



להיותו קנה רצוץ ונשבר



והשותים במזרקי יין



נחשבו לאפס ולאין



והפורטים על פי הנבל



הבל הבלים הכל הבל



בשכבר הימים הכל נשכח



ויי במשפט יבוא ועם אנשי הזמן יתוכח



וההצלחות הנעימות



והמעלות הרמות



הם למלאכי אלהים העולים בסלם החכמות



המטהרים והמתקדשים



ואל האל נגשים



והיורדים חשים



לעשות נפשים



להיות חיים אחרי מות וקדושים



יראו נתיבות הזמן תחתיהם



יושבים ועטרותיהם בראשיהם



אור נגה עליהם



ואשא את מליצתי



לנחם לבבי ולבב אנשי עצתי ואמר:



אני הגבר ראה עני בשבט עברת הזמן



ונלכדתי ברשתו אשר טמן



החדלתי את תירושי וישבת המן



ויכתב ככל אשר צוה המן



לא יתן שנה לעיני ולעפעפי תנומה



פן אראה אהובי ונאמני ויהיו אלי לנחמה



ראה הזמן נדבת ידי בכל אשר אפנה



ועבר עליו רוח קנאה וקנא



ולא מנע ממני כל ערבות



רק פן אבוא לידי נדיבות



ולא הטריד רעיוני



רק פן אדבר בו גנאי



ולא הפיל עלי חרדתו



רק פן בחרב אצא לקראתו



לא אתמה אם שנאני כי שנאתיו



ולא אגער בו אם הלאני כי הלאתיו



ואם היום הביא בכליותי בני אשפתו



ושבעתי חרפתו



תמול לקח מידי כפלים בכל חטאתו



ראה הזמן כי שמתי פני להלחם בו



וכי אשיב צור חרבו



וכי העליתי אסיריו מתהומותיו



הגיש עצמותיו



וערך למול פני מלחמותיו.



ויאמר נראה מה יהיו חלומותיו



והנני כגר בארץ וכאורח



מר צורח



מלפני הזמן בורח



יתקלסו בי לאמר עלה קרח



הייתי שחוק לכל עמי



ותהם כל העיר עלי ותאמרנה הזה נעמי



אי נדיבות הנחתיך שלא ברצוני



והנני מאלהי כסף ואלהי זהב חיצוני



ואשר מאסתי אבותם לשית עם כלבי צאני



אשר אמרו לא יראה יה



ודמן טעון הזיה



איש צרור כספו בשקו



והרבה ספרי מינות נושרים מחיקו



ולא ידע במלאת שפקו



בי יי מה אמר אחרי אשר שחקו עלי צעירים



יזבחו את זבחיהם לשעירים



לא ידעו מי שם כספם באמתחתם



וצרעת הכסילות פורחת בקרחתם או בגבחתם



ידברו קשות ויענו עזות



יאמרו ידנו רמה ולא יי פעל כל זאת



ואשר בשכבר הימים הפילו אלי תחנתם



שבתם וקימתם הייתי אני מנגינתם



ועל גבי חרשו חורשים האריכו למעניתם



ויהי לבבי בי גוער



וכמץ מגרן יסער



זעקת שבר יעער



ולמפקד מחמדי יתעצב



ולראות מה אשיב על תוכחתו יתיצב



ואשיב אל לבי דברים נעימים



אולי אשלם לו ולאבליו נחמים



ואמרה הבט נא לבי בעין שכלך



וראה המתחכמים עליך



אם רב גבולם מגבולך



שא נא עיניך וראה מה חלק להם הזמן



ומה חלק לך האל הרחמן



להם חלק ברכות תהום רובצת תחת



פח ופחד ופחת



ולך חלק ברכות שמים מעל



ונפש בזמן תגעל



ואשר יבזו לי לצרותי



ויתמהו לקורותי



היוליכו אחריהם אוצרותם כאשר אוליך אוצרותי



אמר נא לבי לכל הולך אחרי בצעו



בזאת תבחנו חי פרעה



נהיה שנינו ערומים



ונראה מי הם הפקחים והערומים



ונסגר הספרים



ונראה בלב מי החכמות והמוסרים



ומי כתר החכמה על ראשו



ומי השותה וישכח רישו



הם בהפרדם מן העולם יטה לארץ מנלם



ועזבו לאחרים חילם



ואני נתתי החכמה סלם



וראיתיה לזכר ברית עולם



אם אמות לא ימותו ספרי



ומשם יתנו ריח נרדי עם כפרי



הם ישכבו למחראות



בשמלות בלות ומטלאות



ובגדי יהיו בפז השכל מסלאות



יפות המראה והבריאות



ובשכבי במנוחי



יקראוני אחי, מת ואני חי



ומהם תדע באמת



כי החי מהם הוא המת



בבקר ייטיב גהה



לעת ערב והנה בלהה



ואם היום ימשלו עשירים ברשים



וישתו יין ענושים



עוד מעט ותמות בנער נפשם וחיתם בקדשים



וטעונה הפשט ונתוח וכליל לאשים



וכבר בארו אנשי הסגלה כי הפרוטה איננה תהלה



וגרה איננה מעלה



לא אחוש לאש הזמן אחר אשר יצילני מהאש הגדולה



ולא אירא מחסרונו אחרי אשר יביאני אל המעלה המהללה



ולא אירא מחרפתי בעולם הזה ובזיוני



אחרי אשר יביאני



אל הכבוד הרוחני



ואל תפארת העולם הרבני



לא אחוש אל מחמדי אם הפסדתים



אחרי אשר קניתי מרבדי השכל ועל גרגרותי ענדתים



סחרתי סחרי החכמה ולא יניחוני



ואורם ואמתם המה ינחוני



בשכבי ישמרו עלי והקיצותי המה ישיחוני



ובעת יספרו על איש ויאמרו פלוני קנה דג נפלא



ושתה יין בכתם אופיר לא יסלה



יאמרו עלי פלוני חבר פרוש משלי



על דרך הסוד הנעלה



וכל רז לא אנס לה



ובעת יאמרו פלוני קנה רביע פרה



וסחר סחורה



יאמרו עלי פלוני חבר פרוש חמשה חמשי תורה



ולא השאיר רמז וסוד



מקירות הספון ועד היסוד



ובעת יאמרו לפלוני הנמהר



דגן תירוש ויצהר



וארז ודחן



יאמרו פלוני חבר בדקדוק הלשון ספר אבן בחן



ובעת יאמרו לפלוני בית מדות ועליות



עברו משכיות



ומגדל בנוי לתלפיות



ועופות וחיות



ואבנים טובות ומרגליות



יאמרו פלוני חבר ספר בבאור צורת האותיות



ונתן האחדים והעשרות והמאות



רמז אל האלהיות והשמימיות והטבעיות



ובעת יאמרו פלוני הלך בארץ ישמעאל



וסבב הגלגל ובית אל



יאמרו פלוני פרש ספר ישעיה וירמיה ויחזקאל



ובעת יאמרו לפלוני סחורת האיים



והשירים הנכרים וההגריים



יאמרו לפלוני השירים העבריים



אשר לא נבראו בכל הארץ ובכל הגוים



ובעת יאמרו פלוני רשע ערום



יאמרו לפלוני המליצות הנשאות עד שמים לרום



חכמי ספרד ישחרום



ובפרובנצ"א יפארום



וכל רואיהם יכירום



ובעת יאמרו לפלוני עטרות ודיבון



וצמר צחר ויין חלבון



יאמרו פלוני בקי בכל נתיבות החשבון



ובעת יאמרו לפלוני ארון וכפרת



וכתנת בד ומעפרת



יאמרו פלוני בקי בחכמת התשברת



ובעת יאמרו פלוני רבו כספיו וזהביו



יאמרו פלוני בקי בחכמת הגלגל ובכוכביו



ובעת יאמרו פלוני כפר בעקר



יאמרו פלוני חכם בחכמת המחקר



ובעת יאמרו פלוני נשתכר בפורים



יאמרו פלוני דרש ביום הכפורים



ובעת יאמרו פלוני ופלוני עשירים



יאמרו פלוני אכל לחם אבירים



ולו יד ושם בכל ארבעה ועשרים



ובעת יאמרו על איש מחר ימות



יאמרו פלוני חבר פרוש איוב ושיר השירים וקהלת על השלמות



והוא ינהגנו על־מות



ובעת יאמרו פלוני דבר נבלות



יאמרו פלוני פרש חמש מגלות



וספר תהלות



ובעת יאמרו פלוני לץ יהיר



יאמרו פלוני למד ספר הבהיר



ולשונו עט סופר מהיר



ובעת יאמרו פלוני בתוך עלמות תופפות



וצאניו מאליפות



ולו מן הסלת אפות



ומבגדים חליפות



ושפחות חרופות



והשרות והנטפות



יאמרו פלוני בקי במולדות ובתקופות



ודבריו כמשמרות נטועים בעלי אספות



ובעת יאמרו פלוני לבוש שנים



יאמרו פלוני שפתותיו שושנים



ובעת יאמרו פלוני בכלנו ולבו בכרכמיש



כתמר מקשה ממקומו לא ימיש



יאמרו פלוני מוציא לך מים מצור החלמיש



ובעת יאמרו על איש מילדי העברים זה



וניבו נבזה ורזה



יאמרו פלוני מזה בן מזה



ובעת יאמרו פלוני שפך דם נקי



ואכל והקיא



יאמרו פלוני בכל החכמות בקי



ובעת יאמרו לפלוני היד המרבה לבדק בנשים



יאמרו פלוני יועץ וחכם חרשים



רד עם אל ועם קדושים



המשמח אלהים ואנשים



ובעת יאמרו פלוני קנוא ונוקם



יאמרו פלוני חרש וחושב ורוקם



ומשבית אויב ומתנקם



ובעת יאמרו פלוני כזב ושד ירבה



ולו סוס ירעישנו כארבה



יאמרו פלוני אזן וחקר תקן משלים הרבה



ובעת יאמרו פלוני קנה הברבור



יאמרו פלוני בקי בסוד העבור



ועסק בצרכי צבור



ובעת יאמרו פלוני אכל פרי כחש



ישך כנחש בלוא לחש



יאמרו פלוני חכם חרשים ונבון לחש



ובעת יאמרו על אנשים כי דממו ונאלמו



או הליכות שוא קוו למו



יאמרו לפלוני החידות אשר נעלמו



וחשבון ראש כוכבים כי רמו



ובעת יאמרו פלוני בקי בחרישה ובקצירה,



ופלוני הדלת תסב על צירה



יאמרו פלוני בקי בספר יצירה



ובעת יאמרו פלוני יכין לערב צידו,



ועשו אחיו בא מצידו



יאמרו ברוך שחלק לפלוני מכבודו



ובעת יאמרו על איש כי אשתו תטחן לאחר



יאמרו על אשתי היתה כאניות סוחר



ומלאתה ודמעתה לא תאחר



ובעת יאמרו אשת פלוני עתליהו המולכת



בכרה קלה דרכיה משרכת



ובפיה להט החרב המתהפכת



ולבה אסורים ובית המהפכת



יאמרו כי לאשתי אהבת חסד והצנע לכת



ובעת יאמרו אשת פלוני עברתי על טוב צוארה



יאמרו פלונית לא יכבה בלילה נרה



ובעת יאמרו פלונית גרגרנית



ובניה פניהם אחורנית



יאמרו פלונית אהרונית סהרונית ערנית



ובעת יאמרו אין חפץ לפלונית כי אם במאה ערלות פלשתים



יאמרו פלונית דרשה צמר ופשתים



ובעת יאמרו פלונית באימים תתהולל



יאמרו פלונית אשה יראת יי היא תתהלל



ובעת יאמרו פלונית בין שדיה נאפופיה



צר ואור חשך בעריפיה



מוכרת גוים בזנוניה וממלכות בכשפיה



ורשפי אש רשפיה



יאמרו פלונית שמש צדקה ומרפא בכנפיה



ובעת יאמרו פלונית כיונה פותה אין לב



תבשל גדי בחלב



יאמרו פלונית אשה חכמת לב



ואחרי אשר חבלים נפלו לי בנעימים



ותהי נחלתי נחלת שדי ממרומים



איך אקנא לאנשי דמים



האומרים הב הב



יעשו להם אלהי כסף ואלהי זהב



לי כתר התורה העליוני



וכתר המלכות הרוחני



ותפארת העולם הרבני



וכתר שם טוב אשר על גבי



הוא כספי וזהבי



אשר בו יתהלל המתהלל.



לא ישללנו ממני שולל



זאת נחמתי בעניי ואכתבנה לזכרון בספר



נותן אמרי שפר



למען ידעו עיפה ועפר



כי אמאס הזמן ונחמתי על עפר ואפר



ויהי כשמוע השר המליצות הנעימות



ואת שמע הספרים והחכמות



והמעלות הרמות



אשר נקבו בשמות



ויאמר חי אני עשית מהזמן ומבניו נקמות



ועתה הנני מעמך שואל



להודיעני במה היית אל החכמה גואל



ומדוע השכל כל שר ונגיד יגאל



והיה מטות כנפיו מלא רחב ארצך עמנואל



ואען ואמר שכלי עלה וגבר



כי שעבדתי כל הדברים לנפשי ולא נפשי לדבר



וצויתי לכל יצורי נשקו בר



ושנאתי הזמן ותענוגיו ומנחתם ונסכיהם כמדבר



ובכן עליתי במעלות השכל אבי



ולקחתי החכמות בקשתי ובחרבי



ונכבדות מדבר בי.



ואשא משלי ואמר:


  


מידעי שאלוני עלי מה



ובמה שכלך עלה וגבר



השבתים בשעבד הדברים



אלי נפשי ולא נפשי לדבר



ואקץ בהדר תבל ויום יום



אצוה אל־יצרי נשקו בר



בכן עלה לבבי מעלותיו



ובי חן טוב ונכבדות מדבר.


  


ואשר הועילני ללמד התעודות



והתורה והעדות ולהתענג בסודות



ועשותי עמודי מכסף התבונה ומזהב השכל רפידות



הוא בחרי להם השעות הנכבדות



ואמרתי אל נפשי



נפשי תני היום אל הסחורות



ואחר סור הזהמא ההמונית והתמונות הכעורות



ותתפשטנה המחשבות הטהורות



כזהר הרקיע מזהירות



למדי התורות



וקומי רני בלילה לראש אשמרות



ואשא משלי ואמר:


  


לקול זעקי בקנין התבונות



חצות ליל יריבן בי שכני



השיבתים ימותי הם לאכלה



ולסחרה והליל לאדני


  


ומן התמה מאיש יתן בכוס עינו



ומשמוע החכמות כמו פתן חרש יאטם אזנו



וישתה וישכח רישו



ונתן שש וארגמן לבושו



ויטריד השעות הנכבדות



בתענגות בני האדם שדה ושדות



וימשך אחר התאוה אשר לא ישובון כל באיה



ולא ידע כי רפאים שם בעמקי שאול קראיה



ויקרא בחכמה ובפרושה



בעתים מעתות הפנאי קריאה חלושה



ובחשבו כי הגיע אל תכליתה



הוא ערם מידיעתה



ואבי ראה גם ראה איך יתחרה איש אין



והוצאתי אני יותר בשמן מאשר יוציא הוא ביין.



ואשא משלי ואמר:


  


יתמה אנוש לטוב שכלי ועל



שכלו אשר קצר ואין לו שחר



אוציא אני יותר בשמן מאשר



יוציא ביין חלבון וצמר צחר.


  


ומן הדברים אשר לחשק בחכמה הביאוני



ועל כנפי נשרי התבונה נשאוני



ותענגות הזמן לא השיאוני



הוא כי זמן לי האל אשה חכמה



יפה כלבנה ברה כחמה



נשואה על כתף התהלות



ועל דבשת המעלות המהללות



ואחרי אשר זבדני זבד טוב ונכבד



הייתי על מעלתה נעבד



וחמלתי על כבודה כן יאבד



ואמרה על לבי איך יצרי אעבד



ולי אשת חן תתמך כבוד



אין טוב לי מאשר אישיר מפעלי



ואפלס מעגל רגלי



עד יאמרו רואיה כי היא ראויה אלי



ואתנה פני אל מול פני המזמה



ואהי שבר בחומת החכמה



עד יאמרו הרואים מה טובה זאת החברה ומה נעימה



כי התחבר השמש לכימה.



ואשא משלי ואמר:


  


דודי שאלוני במה יספתי



חכמה וכבוד על עשירי גאוה



ואמרה בזכות אימה נאוה



כל רז וכל סתום אני חשפתי


  


גם כי בעד שכלי אני נשקפתי



כי לא כבת נעוה אסירת תאוה



אשתי ראיה אל גביר בן עלוה



על כן לכל חכמה אני אספתי


  


פן־יאמרו ראי ראו יברוח



פניו פני איש אך בשכלו תיש



נשא צביה אין ליפיה חקר



אך יאמרו ראי וכל איש רוח



שמש ביפיו קם ונשא עיש



לו יאתה משמרים לבקר.

  

ויאמר השר באמת שמעתי על אשת חיקך מנעם מוסרה



ויצא לה שם בגוים לצניעות ולטהרה



אמנם לא שמעתי מיפיה והדרה



ואען ואמר לא אכחד מאדוני



הנני נשבע בגאוני



כי לו היתה בימי המלך אחשורוש אשתי



תיטב בעיני המלך ותמלך תחת ושתי



ועת צעיפה תגלה מעל פני הדרה



לילה כיום יאיר כחשכה כאורה



ועת תתכס בצעיף ותתעלף אורות אחזו שער



תשת חשך ויהי לילה בו תרמש כל חיתו יער.



ואשא משלי ואמר:


  


מה יעשו אלי צבא מרום



מה יעשה שמש ואם מרד



אתי צבית חן לאור יומם



מה תערץ לבי ומה תחרד



תתגל בתוך אהלי והנה אור



תתכס ותתעלף והיום רד.



ויען השר ויאמר תמה אני אם בעל אשה כזאת ירעב ויצמא



ואם יחרידוהו היגונים ואם יוסיף עצב עמה



ואען ואמר מעלותיה והדוריה לנגד כל התלאות דים



ועת יהמיון היגונים עלי כהמות ים



שמשה תזרח ונודדו ולא נודע מקומם אים.



ואשא משלי ואמר:


  


אני אשיש ואקרא גיל והידד



בעת עם־יעלה אשכן לבדד



והעת חיל תלאות יחרפני



שמש יעלה יזרח ונדד



ולו במחנה אלדד ומידד



הכי יתנבאו אל דד ומי דד.



ויען השר ויאמר שמעתי אומרים עליה כי היא באם היא חכמה



היא ערמה מערמה



ונוטה אל הכילות ואל מרך לבב דבר מה



ואען ואמר חייך השר כן דברת



אמנם יפי ומעלה ממנה ספרת



כי כבר אמרו חכמים אשר שבחו החכמה וגנו הסכלות



כי מעט פתיות ומרך לבב וכילות



הם מעלה באשה ובאנשים הוללות



כי בהיות לה לב אמיץ כבודה ימעט



ואין טוב שתאבד הון ותבעט



ויקר מחכמה ומכבוד סכלות מעט.



ואשא משלי ואמר:


  


מעט קט פתיות ומרך וכילות



לאשה למעלה ולאיש לשפלות



יבאון בערמה ואמץ גבורה



אנשים למעלה ונשים לנבלות



ורוח נדיבה באישים פאר הוד



ונחשב נדיבות באשה לסכלות



ויען השר ויאמר אחרי אשר נתן האל חכמה ושכל בלבה



ולא תחסר כל בה



תמה אני אם בהצר אותך זמנך



לא יכבד עליך חסרונה מחסרונך



ואען ואמר חי נפשך אדוני



כי עת אראה חסרונה יקל בעיני חסרוני



ובראותי צרת נפשה אשכח צרת זמני



ובראותי עיניה יבישון הנחלים



נצבו כמו נד נזלים



ואזכר כל תגמוליה עלי ומעלותיה



לו יכלתי קניתי כל דמעה מדמעותיה



ארבע מאות שקל כסף עבר לסחר



ולולא ידעתיה כי היא לא תנשא הייתי פני המות משחר



כדי שתנשא לאחר.



ואשא משלי ואמר:


  


בשורי נר אוילי עם בהלו



ואראה מועדי בשש ויוחר



וצלעתי משוש לבי מבכה



בחסר־כל ודמעה לא תאחר



ואזכר מגמוליה רבבות



וצאתם את פני פני לשחר



אני אתאו היותי מת כהיום



ותנשא למחר היא לאחר.



ויען השר ויאמר כבר זכרת מעלת אשתך והדרה



ורואה אני כי היא יחידה בדורה



אמנם ירא אני פן לא באה חרפת הנשים אל אזניך



ודעת כללותם נסתרה מנגד עיניך



ותחשב היות כלם טבע אחד



בסודם אל תבוא נפשי ובקהלם אל תחד



ואען ואמר חי נפשך השר ידעתי מרמת הנשים



וכי הנה מצודדות את הנפשים



ובני אדם בהם יוקשים



והפלגת מרמותיהם



ורבוי ערמותיהם



מלספר נפלאות



לא יוכל איש לדבר ולא תשבע עין לראות



והנני אשלף חרב מליצתי עליהם



ולצאת בעקבותיהם



ולכן לבי בעבותות אהבתה נקשר



כי עץ חיים היא ותמכיה מאשר



ואשא משלי ואמר:


  


מצא אשה מצא



לו בשת הפנים



חרפתו לא תמח



ימצא בוז וקלונים



היא תשך כנחש



תפריש כצפענים



תשקיף מן האשנב



תציץ מחלונים



תתראה כבתולה



היא הרה לזנונים



גם בכנפיה דם



נפשות האביונים



לא תאבה לא תשמע



כי תרבה תחנונים



לא תקשיב קול מוסר



תקשיב לנרגנים



תשחק אל יום אחרון



גם תבז לזמנים



תשלח אמהותיה



לסרנים ותזנים



לא יחסר אביה



מכאובים ויגונים



ידאג פן תתפתה



עת היא רכת שנים



הגדילה תאנס



מפחות וסגנים



ובעת היא בגרת



או תביא סמנים



פן תזנה ברצונה



תתערב עם שונים



נשאת פן־לא תהר



תתאכזר כיענים



ותנחש ותכשף



את באה לזקנים



למלכת שמים



היא תעש כונים



ובעת כי תנשא



תרצה הגלינים



אף־בתי הנפש



ושביסים וסדינים



השרות ורעלות



נזמי אף ופנינים



וצמידים על היד



גם רביד בגרונים



וצניפות ורדידים



גם מרקחות וזנים



על כן יאמרו ספרי



משלי הקדמנים



כי האשה סבת



העדר הקנינים



היא מרכב סמאל



מלך השטנים



היא חצבת רהב



חוללת תנינים



ומקרקרת קירות



הרסת בנינים



בה נפחתו פחות



בה נרזו הרוזנים



בה ירשו למצער



אבירי חשמנים



בה נחפשו סודות



נגלו המטמונים



נתצו מגדלים



נהרסו ארמונים



כמה בה נשרפו



נסקלו באבנים



כמה נתלו כמה



בה מכים ומענים



חוה הראשונה



היא תעיד למבינים



בה גרש האדם



מגן העדונים



בה צמחו השדות



קוצים גם סלונים



בה ירדו הדרות



נצח באשמנים



זכרו כזבי בת צור



ראש אמות מדינים



נהרגו בה כמה



ונשיא השמענים



זכרו אשת שמשון



בשדה העקרנים



פלגש בגבעה



עם הבנימינים



ולזקנת קהלת



היו לו כשלונים



בנה במות אל מל-



כם שקץ עמנים



לכמוש שקץ מואב



עשתרת צדונים



דרשו מעל ספרי



חזים הראשנים



ספרו כל הנשים



קדמנינו מונים



בין שרות ונביאות



לא עלו לשמנים



קרבו רומי קשת



משמאלים מימינים



עושו ובאו כל



נשאי המגנים



מרקו את הרמח



לבשו הסרינים אל תחמלו אל חץ



גזרו הסמנים



שמטום מן הסלע



הרגום אם על בנים



אין לנו בם עזר



אך הם ריב ומדנים



ולפח ולצור מכשול



ולשכים וצננים



חמה למו כדמות



צפענים ופתנים



ולכפן תלעגנה



ולפחים ולצנים



תבזינה בעליהן



תקראנה לזנים



ויגיע כפינו



תתנה לנדנים



תפרחנה תגלנה



אף גילות ורננים



נטהרות מבחוץ



וטמאות מבפנים



לא תטבלנה עם כל



מים העליונים



תשכבנה על מטות



קרנות שן עם הבנים



תקוצנה בבעלים



תעגבנה לנתינים



לא תשאלנה נדה



תתנה אתננים



תרבינה רקחים



תמשחנה בשמנים



תנעלנה עור תחש



תתכסנה בלבנים



תאכלנה פטומות



תזבחנה המשנים



תשתינה ממתקים



תאכלנה משמנים



תשכבנה על צדן



תצלינה ערמנים



ולמלא את בטנן



תאכלנה הבטנים



הפגול או נותר



תתנה לשכנים



תקראנה למנגן



לשמע נגונים



שמעו־נא המרים



סרבים סלונים



נקח לנו עצה



משרים וזקנים



נתחכם נא להם



נקרא נא לסרנים



פן תרבינה עצמה



פן תרבינה אונים



נכביד נא את־עלם



בחמר ולבנים



לחטב עצים לשאב



מים כגבענים



שמעו פרות בשן



ובנות האתנים



ריב לי עמכם לא



אשא מכם פנים



אל תחשבנה כי גם



לי אשת מדינים



כי לי יפעה ברה



בת שרים וקצינים



היא גן נעול מעין



חתום מעין גנים



צוארה מגדל ה-



שן עיניה יונים



שניה כבדלח



מתאימים ולבנים



פיה נפת צוף שפ-



תותיה שושנים



אם־תשחק תראה על



פיה הנצנים



אם תשיח תשמע



קול עגב או מנים



גם רקתה כדמות



פלח הרמונים



לא תירא משלג



ביתה לבש שנים



ולספר כל הודה



ילאו הרעיונים



לה חן לה הוד לה נוי



בה החנים חנים



לה כל ההדורים



מתנה נתנים



ולכל צד שתפנה



שם רעיוני פנים



ובחיקה שרעפי



נרדמים וישנים



ושמי עם מולדתי



אגידה למבינים



שם עירי היא כתים



עמי הם רומנים



ושמי עמנואל



תלמיד החרזנים



מתאבק בעפר



רגלי הרבנים



גם סר אל משמעתם



לגדלים וקטנים



אף מטעמם אחתם



סוף כל־הענינים



אין שמר לנשים



כי אם כעור פנים.



ויהי כשמוע השר את מעני



וכראותו שירי רנני



ויקד האיש וישתחו לאדני



ויאמר ברוך יי אלהי ישראל



אשר לא השבית למליצה גואל



היטבת לראות השכלת עשו בשכלך



ועתה בואה אתי הביתה ותנוח ותעמד לגורלך



כי חמודות אתה ובינה לך



ואשב עם השר חדש ימים



ויהיו ימינו ימים נעימים



עשינו לנו שירים ומליצות



אשר לא נעשו כן בכל הארצות



ושדות ושדה



ותהי לנו דיצה וחדוה חמדה



אשר לא היתה כמוה למיום סור אפרים מעל יהודה.




המחברת השניה




אמר עמנואל המחבר.





הנה נא הואלתי לדבר.

כאשר התעו אותי אלהים מבית אבי.

ונחני הזמן בית השר נר המערבי.

הנודע ביהודה ובישראל גדול שמו.

להושיבי עם נדיבים עם נדיבי עמו.

היינו מתעלסים באהבים.

ומדברים מאדות השירים הערבים.

והמליצות הנמרצות.

אשר הם צבי לכל הארצות.

וכל רואינו.

ירצון ויכוננו.

כי אשר לא ספר להם ראו ואשר לא שמעו התבוננו.

היו משוררי הזמן לטובה יזכרונו.

ישאונו על כתף יסבלונו.

העלו בפיהם לשמים שיאנו.

וממעל לכוכבי אל ישימו כסאנו.

ונדיבי עמים נאספו.

ולשאת מדברותינו נכספו.

ויהי כנוח עליהם רוחנו ויתנבאו ולא יספו.

העלו על שפתם תהלתנו.

אמרו כי ראו בנו אשר לא ראו בזולתנו.

ויהי היום עלינו השערה אל הזקנים.

והנה שם עדת שרים וקצינים.

וחברת חכמי לבב ונבונים.

וכראותם אותנו מרחוק.

בטרם נקרב אליהם נמלא פיהם שחוק.

ופערו פיהם לבלי חק.

ויאמרו בוא יבואו ברננה.

נושאי אלמות התבונה.

מה נכבד היום זה המושב וחין ערכו.

אחרי אשר המזל הביא ראשי המשוררים עד כה.

וכשמענו דבריהם צמחה בלבנו גאוה.

כי נתנם הזמן לפנינו לראוה.

והשתחוינו אליהם במוסר ובענוה.

ונאמר איש אל אחיו נעשה לנו שם.

בשירים ובמליצות נחדשם.

ובחידות נכבדות היו לנו למורשה וירשנום.

למען ידעו כי קדשנום.

ויהי בשבתנו בראש החבורות.

והנה חברת נשים עוברות.

ובראשם שתים גבירות.

בלבוש מלכות תכלת וחור ועטרת זהב גדולה בראשם.

ועדי זהב על לבושם.

האחת מלאה העולם ביפיה זהר.

ולו היתה בימי נח עשאה לתבה צהר.

והיא כמעשה לבנת הספיר וכעצם השמים לטהר.

נשאה חן בעיני הרואים.

והיינו לה משתאים.

ולו היו במחנה אלדד ומידד היו ברוחה מתנבאים.

והשנית עברה וזעם וצרה.

חשך משחור תארה.

בזעם תצעד ארץ וטמא טמא יקרא.

וכראותי אותה מרחוק חשבתי לכרע.

וכאשר קרבתי אליה אמרתי עת לקרע.

והזקנים וכל העם אמרו שבר זרוע.

לא ראיתי כמוה בכל ארץ מצרים לרע.

ויתמהו האנשים איש אל רעהו.

ואיש ימתיק בפיו שחוק בתוך חכו ימנעהו.

כי גדל הכאב מאד בעיני הזקנים.

בראותם הארורה במרקחות וזנים.

וכלים מכלים שונים.

ויאמרו כל העדה לרגם אותה באבנים.

כי אמרו אם תחיה זאת תחזיר העולם לתהו.

הנהיה כדבר הגדול הזה או הנשמע כמוהו.

ויאמרו הזקנים וכל העם זאת נולדה על חטאת ירבעם.

לא נשוב אל בתינו עד חילים נגבר.

ועל אודות הגבירות נדבר.

ושירים ומליצות עליהם נחבר.

ואמרה אל השר הנכבד והאים.

בשתים תתחתן בי היום.

אחד ממנו ישבח ההדורה.

והשני יגנה הכעורה.

ונפליג בשבח ובגנות.

עד יבקעו כל מעינות השיר וארבות המליצה תפתחנה.

עד אשר לנגדנו כל בנות השיר תשחנה.

ויאמר השר: אחרי אשר חננך הזמן אשת חן.

לשבח היפה תבחן.

ואני אפקד הארורה.

ואשים פני לגנות הכעורה.

ואקריב לפניה אש זרה.

וייטבו בעיני השומעים דברינו.

ויטו אזניהם לשמע מאמרינו.

ואחל להלל היפה.

והשר החל לגנות הכעורה ולהשביעה חרפה וגדופה.



ואען ואמר: תמר תשא עיניה השמימה ותוציא צבאם במספר.

ואל ארץ תביט ותקיץ ישני אדמת עפר.



ויאמר השר: בריעה תהרג האפעה בעיניה.

ולו ראה אותה השטן ברח מפניה.



ואען ואמר: תמר לספר הודה נלאינו.

ולו פגעה בבני אלים יאמרו לה: הננו ועלינו.



ויאמר השר: בריעה טובה בימי בכורי ענבים.

לתלותה על האילן להבריח הזאבים.



ואען ואמר: תמר אלו ידעוה המלאכים.

העמידוה על נס להחיות הנשוכים.



ויאמר השר: בריעה תמה אני איך לא יקשרוה השרים על המשקוף.

לשחק בה לדמיון הקוף.



ואען ואמר: תמר תאמר לשמש הזורח.

עלה קרח עלה קרח.





ויאמר השר: בריעה אלו זכרתיה במיתת אבי.

שויתיה לנגדי לעורר כאבי.





ואען ואמר: תמר פרצה בגבול היפי פרץ.

אלו ידעוה בני אלים לא הניחוה בארץ.





ויאמר השר: בריעה כבר המיתה הזמן בחץ ברק וקול רעם.

לולי השאירה לעורר האבל בעת הזעם.





ואען ואמר: תמר תשקיף מן החלון.

ותאמר: שמש בגבעון דום וירח בעמק אילון.





ויאמר השר: בריעה אלו ראיתיה בראשית השנה נבעתי.

פן תדבקני הרעה ומתי.





ואען ואמר: תמר ביפיה תחזק כל בדק.

ותחפיר בעיניה נגה וצדק.





ויאמר השר: בריעה אלו זכרתיה בהיותי עם יעלה על ערש רעננה.

לא תהיה לי כל הלילה עדנה.

ואען ואמר: תמר לקחה מן ההדורים צבי תפארתם.

ומהמעלות הרמות צמרתם.

ויאמר השר: בריעה לו היו כמוה כל הצביות.

לא הצרך להצטוות על העריות.

ואען ואמר: תמר יפיה נאדר.

יקדרו המאורות והיא לא תקדר.

ויאמר השר: בריעה לו תהיה נתונה בגלגלים.

משתה יגורו אלים.

ואען ואמר: תמר גברה ביפי ובמעלה ובמוסר.

תחסר הירח והיא לא תחסר.

ויאמר השר: בריעה תמהתי איך לא יחזיקוה היהודים לפניהם בקראם איכה.

ואיך לא הסכימו השדים להמליכה.

ואען ואמר: תמר על אבני חן הטבעו אדניה.

בחרתי היות פרעש ולמות בין צפרניה.

ויאמר השר: בריעה לא נבראת רק להעציב הרואים.

ולהפיל בעצומיה חלכאים.

ואען ואמר: תמר מי יתנני עפר ותדרכני.

או חמור ובעבותות אהבה תמשכני.

ויאמר השר: בריעה תמהתי אם יצפו היהודים למשיחם בחייה.

ואם לא תשכל הארץ בימיה גויה.

ואען ואמר: תמר אין טוב בזמן כראות הודה.

ולא נמצא ענש כפרודה.

ויאמר השר: בריעה תפחיד הרואים ותוביש מבטן.

ותאמר ואם תחריש הנה אנכי יצאתי לשטן.

ואען ואמר: תמר יצאתי בחצות לילה פעם ופעמים.

לראות אם יש לנו תמורת עיניה בכוכבי השמים.

ויאמר השר: בריעה חרפת כל אמתה.

ותמיה לי אם יזכרו השם לעמתה.

ואען ואמר: נפלאתי בראותי השמש קודר ללא סבה מחיבת.

עד ראיתי תמר בית נתיבות נצבת.

ויאמר השר: כלמת בריעה על כל כלמה עודפה.

ולא תספיק בעדה חרפה וגדופה.

ואען ואמר: אלו לא ראינו תמר רק פעם אחד בחדש.

השתחוינו ליי בהדרת קדש.

ויאמר השר בריעה כל דפי וכל חרפה אוגרת.

ופיה כפי חזיר וכצואה עוברת.

ואען ואמר: נפלאתי בהביטי השמים ונגה איננה.

עד ראיתי תמר בפניה תשאנה.

ויאמר השר: אלו היתה בריעה בימי יהושע תובל.

לעמד על הקללה בהר עיבל.

ואען ואמר: אלו היתה תמר בשמים נתונה.

לא עבדו האמות השמש והלבנה.

ויאמר השר: אלו הייתי כהן גדול בישראל שלחתי.

בריעה המדברה לעזאזל ביד איש עתי.

ואען ואמר: לו קויתי למצוא בתמר אחר מותי מאויי.

אמרתי טוב מותי מחיי.

ויאמר השר: בריעה לא צירה מלאך ולא שכל נפרד.

כי כל רואיה ישם ויחרד.

ואען ואמר: תמר היתה עם היפי באמנה.

אלו ידעה השמש לא התחבר ללבנה.

ויאמר השר: בריעה עשו אותה בני אלים.

ביום הרג רב בנפל מגדלים.

ואען ואמר: תמר אלו היה משה בזמנה.

למשה היתה למנה.

ויאמר השר: בריעה נתעברה אמה ביום אפל.

חשך ענן וערפל.

ואען ואמר: תמר אלו ידעה אהרן לה התנדב.

ולא לקח את אלישבע בת עמינדב.

ויאמר השר: ראיתי בריעה והביאה בכליותי בני אשפתה.

לא אספר בגנותה פן אקל מחרפתה.

ואען ואמר: תמר כלילת יפי ומשוש כל קריה.

לו היתה בימי שלמה לא המליך בתיה.

ויאמר השר: המת עם בריעה ביום אחד אשריו.

כי מטרדת השטנים עליה ישובון מדלק אחריו.

ואען ואמר: תמר עדן הזמן ואין זולתה.

לו ידעה בצלאל עשה הכרובים כתבניתה.

ויאמר השר: בבריעה מומים תלאה כל לשון לספרם.

חי אני אם יראוה המתים יברחו מקברם.

ואען ואמר: תמר תעלים השמש מדי צאתה.

כאשר תעלים השמש אור הכוכבים ביפעתה.

ויאמר השר: אמר אלי המת בריעה והחייני.

או החייה והמיתני.

ואען ואמר: תמר עטרת זמנה.

וגנבה ממנורת בצלאל ירכה וקנה.

ויאמר השר: גאלני אל מבריעה לימיני הצבת.

ואם אין מחני נא מספרך אשר כתבת.

ואען ואמר: תמר מפרי מגדי ומבחר נרדי.

אחבקנה ולו לוחות הברית על שתי ידי.

ויאמר השר: חי אני לא נולדה בריעה מאיש ואשה.

רק מעפוש וצחנה ובאשה.

ואען ואמר: תמר יפיה ולא יפי בת שבע אשת אוריה.

וצחות אמריה ולא דברי ישעיה.

ויאמר השר: יאמר הזמן בחיי בריעה נולדה לתוגתי.

ובמותה יאמר: אסף אלהים את חרפתי.

ואען ואמר: לו היתה תמר בין מלאכי רום נפשם אותה תשאף.

ולא קבלו עליהם מצות לא תנאף.

ויאמר השר: בריעה תמה אני אם העולם יסבלנה.

ואם הארץ אחרי מותה תקברנה.

ואען ואמר: תמר אלו בראה בששת ימי בראשית אלהינו.

מאת יי היתה זאת היא נפלאת בעינינו.

ויאמר השר: תמה אני אם ימצא בזמן בריעה שחוק.

ואם יש שלום לקרוב ולרחוק.

ואען ואמר: אלו נמצאו כל הנמצאות על יד התלמיד בעתת הזמן.

תהיה בריאת תמר בשתי עתות על יד האמן.

ויאמר השר: לא נבראת בריעה רק לטרף טרף.

ולהיות לבני עמה לשם חרף.

ואען ואמר: תמר ילכו החושקים לאורה ויכונו דרך אליה.

כאלו אז מסיני נצטוו עליה.

ויאמר השר: בריעה תעורר בפניה האבל.

כאשר יעוררו הששון הכנור והנבל.

ואען ואמר: תמר תאבד תקות החושקים לו אבדוה.

ולולא יראת יהוה על פניהם עבדוה.

ויאמר השר: בריעה תאמר מדי צאתה ברחו אחי.

כי לא יראני האדם וחי.

ואען ואמר: תמר לולי קוו מלאכי רום לראות צלמה.

ירדו בארץ לשכן באדמה.

ויאמר השר: בריעה לולי במעיליה תתחלף.

לא הכרתיה מן העטלף.

ואען ואמר: תמר לו ראה אותה אמנון בחלום.

לא התחל על תמר אחות אבשלום.

ויאמר השר: תמה אני איך בריעה בין הגבירות תתיצב,

ולא תשכן עם החלד והעכבר והצב.

ואען ואמר: תמר אלו היתה במצרים אשה ביפיה ובמוסרה.

לא הללו השרים לפרעה שרה.

ויאמר השר: השומע מפי בריעה שחוק יתאבל ויבכה.

כי הוא מעתד למות ואם יתמהמה לו יחכה.

ואען ואמר: תמר אתמה אם ימות גבר בעוד בחיים חיתה.

או אם יחיה אדם אחרי מותה.

ויאמר השר: אם לזמן ערוה בריעה ערותו.

ואם בזמן באשה היא באשו וצחנתו.

ואען ואמר: אלו ראה יוסף תמר אמר אחריך ארוצה.

ולא עזב בגדו בידה וינס ויצא החוצה.

ויאמר השר: בריעה ככלב לשונה תחרץ.

בעבור טמאה תחבל וחבל נמרץ.

ואען ואמר: תמר לפני יפעתה בושה כימה.

וחפרה הלבנה ובושה החמה.

ויאמר השר: אלו תשכן בריעה בחורי עפר וכפים.

אחזה רעדה עטלפים.

ואען ואמר: תמר לו היתה כתבניתה בתולה אשר בשמים.

לא נסע השמש לעולם מבתולה למאזנים.

ויאמר השר: בריעה לו הפשיטוה בגדי רקמתה.

תלביש שמים קדרות ותשים הארץ שק כסותה.

ואען ואמר: תמר לו עשאה בשמים אל עילום.

יריבו עליה ולא היה במרומיו שלום.

ויאמר השר: לא נשאת בריעה לולי היות אישה עור.

ואם אין זה נאמין כי הכה בסנור.

ואען ואמר: תמר הנפש אשר תהיה בחיים בעודה אשריה.

והענש הרב לנפש תשאר בחיים אחריה.

ויאמר השר: בריעה גנותה כל גנות פרץ.

ואין לתמה אם אין בחייה חזון נפרץ.

ואען ואמר: תמר היינו בעת בואה בעדן גן אלהים.

ושבנו להיות אחר פרידתה תמהים.

ויאמר השר: שמעתי כי משיח מפחד בריעה נחבא.

ועירו סוגרת ומסגרת מפניה אין יוצא ואין בא.

ואען ואמר: בכל דור פליאה ותמר פליאת זמננו.

אשר לא ראו אבותינו ואבות אבותינו.

ויאמר השר: עד מתי נהיה מחרפים ומקללים.

ננוס פן בשוב בריעה תשימנו חללים.

ואען ואמר: כבד עלי להחריש מהדרת היפה.

כי היא צרי לנשיכת בריעה ותרופה.

ויאמר השר: טוב דברת כי לולא היתה תמר צרי לנשיכתנו.

לא יעברו לעולם ימי בכיתנו.

ויהי כשמוע העם את מליצתנו.

הללו יפעתנו.

ויאמרו מי האמין לשמועתנו.

כי תהיה היום ברכה סביבות גבעותינו.

ויברכו אותנו ויאמרו: פרצתם.

בגבול המליצות פרץ.

ברוכים אתם ליי עושה שמים וארץ.

לשמע אזן שמענו יפי מליצתכם.

והנה לא הגד לנו החצי ממרבית חכמתכם.

לכם לבדכם נתנה המליצה.

ובאתם יער כרמלה ומלון קצה.

ותהי מליצת כל מליץ עיר פרוצה.

ולא הגיע זולתכם אל המחצה.

ויאמרו לנו הזקנים והחורים.

הלא תחברו על הגבירות שירים.

ויפן השר אלי ויאמר: חבר שיר בדברי אהבות.

ובמלות ערבות.

ושים היפה בגלגל ערבות.

ואני אפקד הארורה.

ואחבר שיר לגנות הכעורה.

ארורה האדמה בעבורה.

ויהי כשמעי דברי השר כוננתי מיתרי שירי על יתר.

ואשים על ראש היפה כתר.

ואשא משלי ואמר:

ראו יעלה אשר שמש וסהר

שחוח הלכות נגדה וקדרות

ולכן לא לאור חמה לבד אף

לאורה אמרה יוצר מארות.

ויהי כהשלימי השירה המהללה.

ויאמר השר מאד יצאת בנקלה.

קום חבר שיר לפי מהללה.

כי דעתי לעשות עם הכעורה כלה.

וכשמעי דברי השר חשתי ולא התמהמהתי.

ולחבר שיר לפאר היפה כמהתי.

ואשא משלי ואמר:

כל־יעלות מן־הרקק נבראו

בין השמשות על־ידי הדחק

על־כן כמו־מר מדלי וכשחק

המה במחתרת זמן נמצאו



אך מעשי עפרה אמת יצאו

עם כל־צבא מרום ואילי שחק

מכתב אלהים היא ולא על־מחק

על־כן פליאות יעלה נפלאו

לא אקראה עצמות צביה חמר

כי־לא כחמר יעלות הארץ

הוא אך שמו נושא לצורה רמה



אשיר בשיר חדש ואגזר־אמר

כי־בגבולים פרצה היא פרץ

כי מעלתה מאנוש נעלמה.



ויהי אחרי אמרי השירה עד תמה.

ויאמר השר נתת בלבי נחמה.

חי אני כי שירך בא לידי והנאני.

אחוה דעי אף אני.



וישא משלו ויאמר:

ראו שפחה שרפת אש כסוחה,

בתכריך בוץ ועל ראשה עטרה

אשר יצאה כהיום לי לשטן

ארורה האדמה בעבורה.



ויהי הוא טרם כלה לדבר השירה.

זכר חרפת הארורה.

ואת אשר שדי לה המר.

ועורה אשר כתנור נכמר.

ויקם מתוך העדה ובחמת רוח התמרמר.

וישא את קולו ויאמר:



שכל מציר יום אשר צירת

בת־גרשם כל היקום הכלמת

יען בגשמה כל גנות השלמת

כי בא חלום הבוז ואת פתרת



אולי לקבץ כל גנות נדרת

או לעשות ינשוף וקוף יזמת

מה החלום הזה אשר חלמת

אם רוחך סרה ואם שכרת



הגד כרוב ממשח האם השרד

או המחוגה ממך גנבו

ותעשה בת־גרשם ברחת



או פעלו בה כוכבי רום מרד

סרטן ועקרב אם אזי נצבו

בזנב תלי במעלה צמחת?



ויהי כשמוע השרים השירים ואודותיהם.

נמלא שחוק פיהם.

ויתר העם אשר ברגליהם.

כרעו על ברכיהם.

וירנו ויפלו על פניהם.

ואחרי כן נפרדו הקהלות.

וכל העם מספרים ממנו תהלות.

ומדברים רק מאודותינו.

ועונדים על גרגרותם טורי לשמינו ופטדותינו.

ויהללו האלהים אשר כל חכמה ובינה מאתו.

וכל העם שב לביתו.






המחברת השלישית




אמר עמנואל המחבר: בשובנו מהמערכה עם השר המאשר • הייתי בעבותות אהבת הגבירה נקשר • ולדבר רק מאודותיה בעיני יכשר • היה חשקי בה אמיץ ואיום • אך בה ישב יהפך ידו כל היום • וכראות השר כי נלכדתי במצודתה • ונפשי נקשרה באהבתה • אמר אלי: היום הזה אחל חשקך • שמע ממני דבר ושאהו בחיקך • דע כי דבר הגבירה אשר ראית מך מערכך • אמנם לה אחות יפה כפי מה שנאמר • עמד טעמה בה וריחה לא נמר • טובת שכל וצנועה • והנערה טובת מראה מאד בתולה ואיש לא ידעה • נחמדת להשכיל ולעינים תאוה • וגברה על כל הגבירות במוסר ובענוה • יפה כלבנה וכשמש בהירה • ובמלאכת השיר והמליצה זריזה ומהירה • לא יתן סגור תחתיה ולא ישקל כסף מחירה • היא מתענוגי החשק והידידת אחור נסוגה • ובשושני הנזירות והבדידות סוגה • קצה בחושקים ובבני־בליעל • ולה הברכים אשר לא כרעו לבעל • והפה אשר לא נשק לו • ותשכן באהלה מבלי לו • לה ברכות שדים מעל • ולא לקחה מן הזמן מחוט ועד שרוך נעל • רק לחם לאכל ובגד ללבש • ותשם בלבה את רסן תאותה לכבש • ועלתה בחכמתה לתהלה ולשם ולתפארת • היא על עמודי השיר והמליצה גלה וכתרת • ובפיה לשון הזהב והאדרת • ולצאת מים התאות אל יבשת הנזירות חותרת • וכל שר ומליץ בערכה כגנב נמצא במחתרת • תחשב צחות לשונם לעגי שפה ולשון אחרת • היא צנצנת המן • אין ערך אליה בזמן • נלחמו בה הזלים זהב מכיס וכסף בקנה ישקלו • אבו נשיאי הארץ לקחתה לאשה ולא יכלו • ולו הטתה אזנה, כל יוצאי שער עירה ימלו • ולולי תשכן בסתר אהלה נגלו • כספר השמים וכל צבאם יבלו • ולו ראית הודה עמדת משתאה • והיית משגע ממראה עיניך אשר תראה • ויהי כשמעי נבהלו רעיוני • ותדד שנתי מעיני • ונבהלתי מחשקה למשמע אזני • ויהי חשקה כאש בוערת עצור בעצמותי • ויתכו כמים שאגותי • לא תערב לי כל שמחה • ונהפך ששוני לאנחה • ונלאיתי כלכל ולא אוכל • עד הייתי בעיני השר סכל • ויאמר אלי השר: ההגיע מסכלותך לחשק במלכת השמים אשר שמעה הבהילנו • מי יעלה לנו השמימה ויקחה לנו • חדל לך אחי פן נתבזה • ואל תוסף דבר אלי עוד בדבר הזה • ואמר אל השר בנפש חרדה • ועיני עיני מים יורדה • אנא השר אביר התעודה • הראני נא את כבודה • כי הנני נשבע בגאוני • וחי החשק אשר בינך וביני • כי אם יעלה לשמים שיאה • וממעל לכוכבי אל תשים כסאה • שם אצוה דמעותי • ומשם יורידוה תחנונותי • כי לי שירים כברקים ירוצצו • וכעין נחשת קלל ינוצצו • ומליצות נמרצות תעשינה בלב היעלות פרצות • ותקרענה סגור לבם יקרבו כתנור לבם בארבם •


  


ואשא משלי ואמר:



לי יקדו שרים ולי יכרעו



על פי מליצים יחנו יסעו



אתי בסוד שירים חדשות נפלאו



לא נבראו מאז ולא־נשמעו



לי שיר ינובב הבתלות לי זמיר



חשק דבריו כל לבב יקרעו



אלו שמעוהו בנות חן גועו



או שכבו עם כל אשר פגעו



לו המלכות שמעו מפי זמיר



אז נפלו תחתי ולא יבצעו



אלו בצר רוחי אמרר בבכי



אז בבכי כל היקום גועו,



יבקעו כל־מעינות דמעה עדי



ארץ ושמים הכי ידמעו



לו לנבלים אשאלה מתן אזי



לא קפצו ידם ולא מנעו



על־פי תנועות מאמרי נסעים



כל־שמעי שירי ולא יפשעו



כן ישמחו כן ידאגו כן ישחקו



כן יקצרו חסד וכן יזרעו



יתענגו מזיו אמרי שחרי



משד זמירי יינקו ישבעו



אדלה פניני מאמרים יקרו



לו עמקו או בתהום טבעו



אלו בני־קרח כשירי שררו



לא נבלעו אז כאשר נבלעו



אסף והימן אם־בדורי יהיו



לא נודעו בשיר כמו נודעו



לא נכרו בשיר ואף בל־נטעו



בל שרשו כיום ובל זרעו



מה לך ידותון שיר והימן מה לך



כנור פנו אלי והושעו



היו מליצי הזמנים עלגי



שפה בדרך שיר כעורים נעו



אדרך אני על במתי השיר ובי



יתהללו שרים ובי נשבעו



הדרכים מפתן חסדי לעלות



עד מעלותי יעפו ייגעו



על כן לכל הרס ומעפיל לעלות



אמר: רדו דודים והכנעו



אל־תקרבו סורו ואל תגעו



שירי ראו ראו ואל תדעו •


  


כשמוע השר השירה נפלא על נעימותה • ויאמר לא ראיתי כתבניתה • אם תחפץ לראות היעלה ותפארתה • הנה היא יוצאת יום יום ועולה אל בית תפלתה • השכם בבקר ושם תראה זהר יפעתה • כשמעי זאת התנחמתי • ואשמרות קדמתי • וישבתי פתח השער • ורעיוני אחזו שער • ולבי כאש תבער יער • עד אשר תעבר היפה ואראנה • אם היא כלילת יפי כאשר יאמרו ממנה • עוד מעט והנה • קול המלה כקול מחנה • כל החושקים עת בואה יקוו • וקם כל העם והשתחוו • ואשא עיני ואראה את המראה היקרה • והנה חברת גבירות ובתוכם נערה • יפה כלבנה וכחמה ברה • ויפגעו בנו מלאכי אורה • ויבואונו חשמלי זהרה • ואש אהבתה בלבבות בערה • ואקרא שם המקום ההוא תבערה • כי בערה בנו אש חשקה ולאור יפעתה קראתיה שמש צדקה • ואמר בקול נשמע • ולבי בוער ועיני ידמע • ברוך בוראך אשר יסד בספירים אדניך • והרביץ בפוך אבניך • והחפיר המאורות בעיניך • לא הגד לי החצי מעדניך • אמותה הפעם אחרי ראותי את פניך • ותאמר הנערה: ארור הבא • זה הבל ורעה רבה • ותבז לי בלבה • ואמר אל לבי הט שמיך • ורוח יסע מעמך וירד בגנך • ויזלו בשמיך • ואחריך השירים והמליצות בעממיך • כי פגעת אשר קוית כל ימיך • ואקום קל חיש ואחבר מליצה נמרצה • תגיד בה נפשי אל הצביה את כל חפצה • וכי דם לבי אל אהבתה על קיר מזבחה נמצה • ואארג עוד שירה חדשה נותנת אמרי שפר • ואכתבם על מגלת ספר • ואשלח את המגלה ביד נער צעיר לימים • מזרע המלוכה ומן הפרתמים • ואשים דבר בפיו לאמר לך אל הגבירה וכה תדבר • ראש משוררי הזמן על אהבתך זאת המגלה חבר • ואם לא תדעי לך היפה בנשים שמו • הוא שר צבא החשק עמנואל בן שלמה • ואלה דברי המליצה והשירה • אשר שלחתי אל הגבירה •



באשר השתיקה תוליד המות הדבור חכמה • ובאשר הסתרת הסוד סבת יגון הגלוי ערמה • ובאשר הנדיבות • ימנע הערבות • הנבלות לא יחשב לאשמה • ובאשר השלום • הגוף יהלם • טובה ממנו המלחמה • ובאשר הצניעות • ימנע הרעות • העזות נחמה • אין להוחיל עד בוש ולהנחם • אחזיק שלחי מליצותי ואלחם • הראני הזמן הודך הצביה ונצמתי • פגעתי ביפיך ונבעתי • אם תחייני ואחיה ואם תמיתיני ומתי • יושבת בלבות החושקים • מקננת בארץ ודורכת על במתי השחקים • היושבת על חוג המועצה • הרוכבת בשמי שמי המליצה • הנשואה על כתף התהלות • ועל דבשת המעלות המהללות • ברוך בוראך וברוך יוצרך • אשר שמך לנס ללכת גוים לאורך • עשאך הזמן יחידה בעולמך • ברוכה את וברוך טעמך • הנגלו לך תלאות החושקים ילכו לנגה זרחך • ועל דרך ארחך בברחך • אם לא נגלו לך אודותם מה זה סכלת • ואם נגלו לך מדוע לא חמלת • והצל לא הצלת • איך נכזבה תוחלתם • איה אפו תקותם • הגידי לי מה משכרתם • למדנו הצביה לפי דרכך • כי לא תחפצי חושק מך מערכך • ותבקשי כרוב ממשח הסוכך • בת נדיב הנה השמש יחיד בזהרו • וילכו גוים לאורו • ומאוריו מהם על פני רקיע השמים פרושות וחרותות • ומהם חבקו אשפתות • לא יכלה אורו למגדול ועד קטן • ולא יוביש מבטן • כעבד כאדוניו כמלאך כשטן • אי זמן מסור בסוד חכמים לא עמדת • לחלק שלל ממי למדת • שללת יפי עש כסיל וכימה • וזהר הלבנה והחמה • ונצלת עדי כוכבי השמים וכסיליהם • ויפעת מזרות וחיליהם • וקבעתם באור פני הצביה • וקבצת כל ההדורים בה לחיה • לא השארת מחיה • ארור עושה מלאכת השם רמיה • והנה אם לאשמת העם וחטאתם • תמנע הצביה מן החושקים תאותם • ולא תסור אל משמעתם • תתהפך כחמר חותם • ולו הואלת לחלק היפי בין הצביות • ולא תהיינה עיני החושקים במקום אחד תלויות • או לעשות אחרת במתכנתה • כתבניתה ותמונתה • ואם יגזר המות לכרת את מפלצתה • או לעבט עבוטה • או להוביש מבטה • והיה המחנה הנשאר לפליטה • בת נדיב חפץ הטבע להראות בך חמודותיו • ואת יקר תפארת גדלותיו • להראות העמים והשרים אותותיו ונפלאותיו • ויבחר מכל ההדורים ציץ תפארתם • ומכל החמודות צבי עדים וגאון הדרתם • ויהיו לאחדים בידו • ויחבר מכלם תבניתך ואת שהדו ועדו • לקח זהר החמה ויפי הלבנה • לבן השלג ואדם השושנה • ופלח הרמונים • וקומת התמר ועיני היונים • ותאר הארגמן • וצוף הדבש ומתק המן • ויתן עיניך כיוני הגאיות • וצוארך כמגדל דוד בנוי לתלפיות • ורקתך כפלח הרמונים • ושפתותיך שושנים • וזהרך כזהר השמש הזרח • ויפיך כיפי הירח • וטעמך כטעם המן • ודלת ראשך כארגמן • וחכך כיין חמר • בענביו משמר • וקומתך דמתה לתמר • ודודאי חשקך נתנו ריח • ומאוריך יתקלסו בשמש הזרח לאמר: עלה קרח עלה קרח • ועתה רעיה מה בצע בראשך עליך ככרמל • ולב חושקיך אמל • ולא תתני חיים למרי נפש ואור לעמל • ומה בצע בידיך גלילי זהב • אם לא תחבקי חושקך אותך יאהב • ומה בצע בעיניך יונים וכברקים יהלכו • אם לבות הצבאים לא ימשכו • ומה בצע בדלת ראשך כארגמן ואין מלך אסור ברהטיו • ולזהר יפעתך ואין מביטיו • ולשושן לחייך אם אין לקיטיו • ומה בצע באדם השפתים • והחושקים ישכבון בין שפתים • ומה לצוף החך ונפת המלקחים • ובכור החשק בשבי אחר הרחים • ומה לנפת תטפנה שפתותיך • ואין נושק • ומה חפץ בחיים אם אין חושק • ומה בצע בשני שדיך • אם לא ילינו בינהם דודיך • ומה בצע בריח אפך כתפוחים • והחושקים תחת אחד השיחים • ומה לחמוקי ירכיך כמו חלאים • אם לא תתני שם מרבץ לצבאים • ומה בצע בבטנך ערמת חטים • ואת בגלגל וחושקיך בשטים • לקוחים למות ולהרג מטים • הירוין דודיך מלאכי רום • או צבאות שחקים ישחרום • אין חפץ בדודיך לבני אלים • ולא אל מי ידידותיך מיחלים • מלאכי שמים • לנו המים • רעיה מה אוסיף לדבר וחשקך לחצני • העיק תחתי ועדיך הריצני • ולגלות אליך אודותי ואת אשר התעלל בי חשקך אלצני • כלו ביגון חיי וימי • כי החרשתי בלו עצמי • רויתי הארצות בדמעותי • ולא שאלו מטר אחרי גבעותי • פניתי אל הימים • למצוא לי מנחמים • יגעתי ולא מצאתי • ולכן עדיך בלב בוטח ונאמן באתי • ברוח נכאה ונפש שפלה • אחר בקשת המחילה • לבקש מדודאי חשקך • ומרמוני חיקך • וחיתה נפשי בגללך • יהי שלום בחילך • כנפש החולה באהבתו • האגרת הזאת שלוחה מאתו • לא יסור שבט החשק מקרבו • ולא יניח רגזו ועצבו • עד עשותו ועד הקימו מזמות לבו •


  


ואשא משלי ואמר:


  


יאמרו שחקים לך אימה נאוה



רב לך, צביה, רב שלום בניך



בנו צבא מרום ובך עיניך



כי־נהיה נגדם כהיום ראוה

ולכוכבי שחק כהיום תאוה



היעלה למשול במכמניך



לא־יאמרו שוא עמלו בניך



כל שמעי שמעך אמנת גאוה


  


אשמע כסיל ועש וכימה יאמרו



מי יתנה כיום ונהיה שקדים



בפני צבית־חן אזי טוב לנו


  


מה אל שחקים כי בעז יתפארו



בו יעלו יומם ולילה ירדים



עז השחקים יום ליום הגלנו •





וילך הנער אל ארמון הגבירה • וימצאה סגרת ומסגרת בתוך הבירה • ובגדי נזירים לובשת • והיא מטמאת הזמן מתקדשת, ויתן האגרת בידה • ותקראנה לדעת סודה • ויהי כקראה את המגלה עלה עשן באפה • ותאמר השולח זאת האגרת ישבע בחרפה • ותתמהמה כרגע • ותאמר עוד נגע • אביא על השלח את המגלה הזאת • ולא יועילוהו המליצה והחרוזות • ותקח גליון גדול • ותכתב עליו תשובת אגרתי • ותאמר אל הנער הולך האגרת הזאת אל הנבל מאתי • ואלה דברי אגרת הגבירה • אשר היו במליצה ושירה:



אני בצללי היכלי מסתופפת • בחלון ביתי בעד אשנבי נשקפת • ורוח אלהים על פני מרחפת • ולבי קטרת תבונה ירקח • שתם עין התאוה ועין השכל יפקח • מעצר החשק וממשפטו לקח • וכוס פרוד האהבים רויתי • ותמונת השכל מימיני ולנגדי שויתי • קצתי במחמדי הזמן ולישועת הנפש קויתי • ולא עלה בלבי חשק ולא צויתי • והנה יד שלוחה אלי מאתך השר תלחצני • ושירים ארגו אצבעותיה יסערו להפיצני • יסיתוני ללכת אחרי הצבאים • וללבש בגדים צואים • כורעים ומתנפלים • ולעלות ההרה מעפילים • יאמרו הננו שלוחי אבי החושקים • ושלוחי מצוה אינם נזוקים • קראתים וימתקו כלענה בפי • וקדחו אש עברה באפי • ועתה הגד נא לי שר צבא החושקים • הריסות החשק מקים • מה יעשו לי שיריך יצורו עלי בחילם • יתנו עלי בקולם • ולבי כהר ציון לא ימוט לעולם • נשענת על אילן יעשה פרי כחש • ופגעת בלחשך נחש בלי לחש • כי רגלי על מרמה לא תחש • פנה לך על ימין או על שמאל • ומה יתרון לך לרוח תעמל • כי לבי למסת חשקים ילעג ולא יחמל • נתתיו כשמיר חזק מצר • לבוא מפניך במצור • ורוח נגידים לבצר • לא גדל על אהבים • ולא פנה אל רהבים • הנה בשמים עדי ושהדי • כי לא תאכל פרי מגדי • ולא אתן לך את דודי • אל תוסיף עוד התל ביעלה • אשר הקשיחה תאות העולם ללא לה • והזניחה תבל ועמלה • וקשרה על הזמן קשר • ולבשה סות הענוה והישר • מה לך פה ומי לך פה • כי תלך הלך וצפה • נגף ורפוא • ואני טהרתי רעיוני ואצרפם • לא יבריחם בן קשת וקשת נחושה לא יחלפם • רחצתי את רגלי מטמאת הזמן איככה אטנפם • חי אני לקול החשקים תצלנה אזני • וטמאתי החשק בעיני • כטמאת הנדה היתה דרכם לפני • ואמר בעד לבי זה סיני • מפני אשר ירד עליו אדני • ועתה מה זה רוחך סרה • ומחשבתך לזנונים הרה • לחשק בעפרה ולדבר על לבה • אשר לא עבד בה • ולעמד במשעול צר ולחטוא ולמעל • באשר לא משכה בעל • ואם רעיוניך ויצוריך יוקדים • בוערים כמראה הלפידים • לך קח לך אשת זנונים לזנוניך • ושם תטע נטעי נעמניך • ושמה מרכבות כבודך קלון בית אדוניך • מה בערו מזמותי אשר לא מנעוני לקרוא אגרותיך • מה מאד סכל לבי לשאת מדברותיך • ולו הואלתי לבערם בחותמיהם • בטרם נגלו לי אשמיהם • אוי לי כי נדמיתי • כי שפתי היום טמאתי • בקראי ספרתך • ולשוני בהגיגה דברתך • לדבר זה יסלח יי לאמתו • ולא יעיר כל חמתו • ועתה אל תאמן בשוא נתעה ומרק פגולים • כי מאשר יקרת בעיני אשיבך מלים • רק פן תתפאר עלי לאמר חזקתיה • פתיתיה גם יכלתיה • ובעבור תדע כי לי חץ תבונה כבד החושקים יפלח • וחרון אפי עליהם אשלח • ולכן מבינתך חדל כי היא לא תצלח •


  


ותשא משלה ותאמר:


  


ספר חקקתו הצבי בינותי



לו לבך טוב הדברים טבו



יכנעו אך לחשק יסבו



לא ידעו כי חשקים שלותי


  


מן הכלל הפושעים ברותי



כי הם להשחית האמת יחשבו



אכין כלי מות אשר יקטבו



לחשקים ובחשקות ריבותי


  


איסיר בנות החן ואישיר ארחות



יעלות ואשקה חשקות סף־רעל



אבין אליהם את־אשר לא־בנו


  


אמר ליעלות חן רגזה בטחות



אם נחטא לאל ונמעל מעל



מה־נעשה יום שידבר בנו •


  


ויהי בראותי אגרת הגבירה • וקראתי המליצה והשירה • וראיתי הפלגת צחות לשונה • ברכתי אותה בשם יי ראשונה • וחשבתי לאין משלי ושירי • וכמעט נטיו רגלי כאין שפכו אשרי • ואעמד משמים בין שכני • ושעפי ורעיוני • לא מצאו חזון מאדני • ויהי כראות השר כי המר רוחי • וכהתה עין שכלי ונס לחי • הגדיל פיהו עלי • ויפן בחמה אלי • ויאמר הובשת היום פני החשקים והכלמת • מה החלום הזה אשר חלמת • אמר אמרת כי יכול תוכל לה • ועתה אין בפיך מלה • אוי לה לאותה בושה אוי לה לאותה כלמה • מי יתן והחרש תחריש ותהי לך לחכמה • כשמעי כסתה כלמה פני • ופלגי מים ירדו עיני • ואתנה את לבי למצא דרך לכבש הגבירה • ולציב אותה כמטרה • לחצי משלי ורנני • יען התרגזה אלי ושאננה עלה באזני • ואכתב מגלת ספר ואשלחנה אל הגבירה שנית • אולי אסב את לבה אחורנית • ואלה דברי אגרתי • השלוחה אל הגבירה מאתי:


  


לבי סחרחר בי עפרה צבית‑ חן



מים ושבלת חשקך שטפתהו



נס מפני קצפך אז יום חרון אפך



עד־גערת חצך כיום חלפתהו



חוסי עלי נפשי בי יעלת החן



פן­־יאמרו עלי אשה הרגתהו •


  


בהיותי ירא וזחל • אקוץ בחיים ובזמן בחל • כלו עיני מיחל • ותבוא נפשי במצור ותעמד בחל • וסבותי אני את לבי ליאש • וחשקי בוער באש • ושבתי לחצי הדאגות למאכל • ונלאיתי כלכל ולא אוכל • ועיני יבישון הנחלים • נצבו כמו נד נזלים • ותבאנה ותדלנה ותמלאנה את הרהטים • והזמן ידבר אתי משפטים • והנה על ההרים מבשרת • אגרתך הצביה לכל נעם אגרת • לשון הזהב והאדרת • במר בינה מקטרת • עלז לבי לקול פעמוניה • ונכספתי לריח שמניה • אני בחומת האגרת שבר • ידי נטפו מר ואצבעותי מר עבר • ואבוא מלון קצה יער כרמלה • והנה שם תוכחת מגלה • שפתיה מלאו זעם ולשונה כאש בוערה • שרתי בצביות למה זה את מתנכרה • להכות עמים בעברה מכת בלתי סרה • מי יחזיק ביד החשקים אם לא תחזיקי • ומי יריק אליהם ברכה אם לא תריקי • ומי ימלא את כליהם שמן ששון אם לא תוציקי • איך תחרישי בעת הזאת ברה כחמה • וקול דמי החשקים צועקים מן האדמה • הנה הם אומרים נכזבה התוחלת • ונהי בחשקנו כאלה נבלת • צוי על רוחך הנדיבה היפה בתענוגים • לשמח כהיום נפש נוגים • ממך היו • ופחי בהרוגים האלה וחיו • בת נדיב מה תסתרי במסתרים • ותבואי בחדרי חדרים • שוטטי נא בחוצות ובכל עברים • מה לך פה ומי לך פה כי חצבת לך פה קבר • שאי סביב עיניך וראי החשקים בכל עבר • בך יחליפו כח יעלו אבר • יחנו עליך כדור • ואם לא תביטי אליהם בעין ההדור • מי יחוס עליהם • ומי ירפא מחציהם • הנה עיניהם כמטר יערפו • יזובו מים ונחלים ישטפו • אל מי ידידותך צמאים • יהגו אך נכאים • מי ימחה דמעה מעל פניהם • היעמד לבם אם תחזקנה ידיהם • מי ינחמם מכאבם • ומי יניח אליהם מרגזם ומעצבם • היפה בנשים צאי לך בעקבי הצביות היו לפניך מן העולם • אשר חס עיניהם לחמלה על החשקים ושמעו לקולם • ויהיו השירים ביניהם ובין החשקים סלם • לא היתה יעלה אשר לא עמדה בסודם • ואשר שגבה מהם ולא נפלה בידם • למן היום אשר ברא אלהים אדם • שאלי נא וראי צביות פרס ומדי • אשר התקדשו למדי • ובנות מואב ועמון • ויעלות דמשק ונא אמון • הנם ככל ההמון • ועתה איה בנות החן • באלתולד ושרוחן • ובנות הבשן והעשתרות • המתקדשות והמטהרות • אשר נתנו לבם כשמיר ולא הועילו • והצל לא הצילו • כי הם בשחתם נתפשו וברגלי החשקים נרמסו • גם אם גבהו בנות ציון וירושלים • ובנות לעיר ספרוים • הלכו נטויות גרון ומשקרות עינים • לא חשכו דודיהם מדודיהם • ולא ייעפו מבקשיהם • ולכן אם יעלה לשמים שיאך • וממעל לכוכבי אל תשימי כסאך • ותקשרי מעדנות כימה ותוציאי בעתם מזרות • אצור עליך מצב והקימותי עליך מצרות • ושם אצוה דמעותי • ומשם יורידוך תחנונותי • הלוא ידעת • אם לא שמעת • כי יבואו האנשים במעונות אריות • ויצודו משם הלביות • ויורידו יוני הגאיות • ממגדל דוד בנוי לתלפיות • ויצודו הדגים ממצולות ים • ויניפו ידיהם על הנהר בעים • ויורידו החסידה מן השמים בשכלם • וכל אשר ימאנו לשמוע בקולם • ברשת זו טמנו נלכדה רגלם • חבצלת השרון שושנת העמקים • אל תהיי כבנות הריקים • תמאננה להפקיד חשקם במבחר המקומות • וביפי הנעימות • המתקדשות והמטהרות אל המקומות המפרסמות • ואחר אחת בתוך תבחרנה העורים והפסחים לסתיר עצתם • תכבינה בהם אש תאותם • לא כן אחותי בחרי לך מן הצבאים עפר • ומן הכפרים אשכול הכפר • וקחי דודיו לך לצידה והתעלסי באהביו •יכבה להב חשקך וכבי אש להביו • ויסבו עליך רביו • והנה באתי ראשון לכל סבל בית החשקים • הריסות החשק להקים • ופן תאמרי שמתי לבי מגדל • וגערתי בחשק ויחדל • הנני נשבע באהבתך היקרה בעיני • כי בזית מכתבי ולא נבהלו רעיוני • ומאנת חשקי ולא נפלו פני • אך אמרתי יש לי תקוה • כי כן חק כל יעלה ויעלה • בפיהן תוכחת מגלה • ותוכן רצוף אהבה וחמלה • מה מאד נעם אלי זה המאון ומתכנתו • ומה מאד היה דבר בעתו • לא יפול לב חשק על זה באמונה • כי זה מחק המוסר למאן בראשונה • חי הברית לו נתת לי חשקך בפעם ראשונה לא עלז לבי כאשר יעלז • והייתי במעגל אהבתך נלז • ובזאת ידעתי כי רוח נדיבה זרקה בך האהבות • ונדיבה את ותקומי על נדיבות • ובלב בטח ונאמן אעמוד באהבתך את מחץ חשקי לחבש • ואדע כי לא אבוש • ולכן לקחתי מפניני המאמרים אמרות טהורות ועשיתי אותם על ראש תהלתך עטרות • הואילי נא הצביה בהודך • והושיטי אליהם את שרביט חסדך • ואם אינם לפי כבודך • כי אין נבלה שלא תכלכלה נדיבותך • ואין עזות שלא תקדמנו ענותך • ואין עון שלא תכפרהו מחילתך • והנני מיחל למענה ברכתך • או לשתיקת הודאתך • ולך הצביה רב שלום עד בלי ירח • מאת הצבי דודאי חשקו נתנו ריח • ואל מקום אהבתך שאף וזרח • יחזיק בכנפי חשקך באהבתו • לא ישלחך כי אם ברכתו •


  


ואשא משלי ואמר:


  


הגד כרוב ממשח ברב חסדך



מכל־עשקיך האם פנית



עד לתעודה בית זבל בנית



מקדש אדני כוננו ידיך


  


היא הצביה בעלת סודך



קנינך השר אשר קנית



בימינך צרתה ולא שנית



עת נחזה יום ליום נודך


  


מה חכמו צבאות גדודי מעל



אם עוררוך הם עשות תפארת



תבנית כבודם לעמד בינינו


  


כי־בה לבד נשיג פארם נעל



לראות פאר עליון והכתרת



יום הצביה תחזה עיננו •


  


ויהי כראות הגבירה את קשי מצחי • ותאמר גם היום מרי שיחי • עד מתי לא יתנני זה הנבל השב רוחי • חי אני כי בפעם הזאת אשימנו נכלם • ולא יוסיף לראותי עוד עד עולם • ותכתב מגלת ספר ותשפך בה את כל נפשה • ותשלחנה אלי ותענני קשה • ואלה דברי אגרתה • השלוחה אלי מאתה:

לבזה נפש למתעב גוי לעבד משלים • אשר הוצאת מפיך מלים • לחוד חידות ולשאת משלים • ברב חלומות והבלים • ותלעג ואין מכלים • למה הרגזתני לענות אל מאמריך • וחשקי סר מעליך ויהי ערך • מה לי ולך כי באת אלי בי להלחם • ולבי נשבע ולא ינחם • אכזרי הוא ולא ירחם • נתתיו כעמוד ברזל ממקומו לא ימיש • עד תוציא לך מים מצור החלמיש • למען תדע כי לא כלנו ככרכמיש • ומאשר חנני הזמן לא אעניקך • וייני עם חלבי לא אשקך • ואם תהיה חותם על יד ימיני משם אנתקך • וכל אשר תוסיף להכנע אקשה ערפי • כאשר הייתי בימי חרפי • ובצדקתי החזקתי ולא ארפה • וחרבי הקשה על החשקים אניפיה • ומשוקקי ינידוך רעיוני מעכשו • לא תוסיף הביא מנחת שוא • כי לבי צור מעז וקשה מצח • להרים קול בתרועה ולפתח פה ברצח • בל יסע יתדותיו לנצח • לא ימסו אסוריו העת עם החושקים יאבקו • וכל חבליו בל ינתקו • ואולם הר נופל יבול וצור יעתק ממקומו • ולבי לא יתן לך את שלומו • עד תעלה בסערה השמים • ועד תנהיג האניות במדבר והעגלות במים • ואיך מסך הזמן בקרבך רוח עועים • להרבות עלי רעים • מכתבי תעתועים • משלחת מלאכי רעים • יצאו יצוא ושב • ואני לא כן אדמה ולבבי לא כן יחשב • אשר פריו יתן בעתו ולא יבלו עליו • ברזל ונחשת מנעליו • לא אכזר כי יעורנו • לא יבריחנו בן קשת ובן עולה לא יעננו • בל תלך בו אני שיט וצי אדיר לא יעברנו • מה לי ולכם החשקים אנשי חרמי • שועלים קטנים מחבלים כרמי • תסיתוני להמיר הקים בכלה • והנכבד בנקלה • והבריא בחולה • והחכמה בסכלות • והבינה בהוללות • והאמת בשקר • והתושב בעקר • והטוב ברע • והטהור במצרע • והשרף בחפרע • והמלאך בחנף ומרע • והנקי בטמא • והברי בשמא • והאוהב בשונא • והנאה במגנה • והתהלה בדפי • כי תחת יפי • והעמד בחלף • ודברי צדיקים יסלף • סורו מני דרך הטו מני ארח • חזקו עלי דבריכם היו עלי לטרח • מה לכם סגור לבבי תקרעו • וחק המוסר תפרעו • סורו סורו אל תגעו • אמרתי אחרי דברי לא תשנו והנה שניתם • הרעותם אשר עשיתם • אף אני אלך עמכם בקרי • זרעכם ארץ מלחה לא תעשה פרי • אל תהיו מרי כבית המרי • לא אחלל בריתי ומוצא שפתי לא אשנה • כי לבי יהרס חשקכם ולא יבנה • ולהמון שירכם לא יפנה • מקולם לא יחת ומהמונם לא יענה • זדון לבך השיאך בן הנעוה • שכני בחגוי סלע מרום הגאוה • הנותן כל הצביות לבוז ולראוה • ותאמר ברב רכבי אני עליתי מרום הצביות • ובירכתי משכן הלביות • אשור מראש אמנה מרבץ דיות • ומראש שניר וחרמון ממעונות אריות • וסוד הצביות חשפתי • וחכמה וכבוד יספתי • וכאסף ביצים עזובות כל הצביות אני אספתי • כלם בחכה העליתים • ובמכמרת שירי אספתים • ואשחית מהם שרש וענף עד לאין מרפא • ולא היה נודד כנף ופוצה פה • ונשאך לבך בגאונו • ותאמר: הלא ככרכמיש כלנו • ולד כאונו • וההדס כסרפד • וחמת כארפד • ודמשק כשמרון • ועית כמגרון • ואלתולד כחצרון • וצען כחברון • ולוד כירושלים • ובאר אלים כאגלים • ודנת כל הצביות בגזרה שוה • הצמאה כרוה • והצולעה והנהלאה • לרחל וללאה • והנדחה • לאשר תאמץ רוחה • ולכן הנני נשבעתי באשר שמתי בו בטחוני • ובטלתי מפני רצונו רצוני • לעבד אליו כל זמני • כי פגעת ביעלה לא תאספה במכמרתך • ופגשת בצביה לא תהיה בה תפארתך • למען תדע כי הבדל יש בין הצביות • מהם גלות עליות • ומהם גלות תחתיות • ולא כנשים המצריות העבריות • כי לנו לב טהור ולא טמא • לילה ויומם לא נדמה • עזבנו הזמן ובאמת דבקנו • מאסנו החשק וצור מחסנו חבקנו • שכחנו בשת עלומינו ואחרי הודענו על ירך ספקנו • אין לנו חלק בחשק ולא נחלה • לא יכבו תאותנו עורים ופסחים ואנשי עולה • כאשר ראיתי בהורתך השכולה • או באחותך הסכלה • ועתה הסכל והנבזה • הסר מעלי המון שיריך והמית נבליך לא אחזה • ואל תוסף דבר אלי עוד בדבר הזה •



ותשא משלה ותאמר:


  


על מאסי חשק בני פרחח



יאמרו אשר חשקי מאד כילי


  


מי האמין כי־הזמן צוה



הצאן והבקר עלות עלי •


  


ויהי כראותי תפוחי זהב במשכיות כספה • וכי הקשתה ערפה • ותענני גדופה וחרפה • ואמר חי אני לא אוכל ברחה • כי בפעם הזאת אפר יראה ואגרע שיחה • ואשלח את כל מגפותי אל לבה • ואבעיר אש החשק בקרבה • ואכתב מגלת ספר ואשפך בה את כל נפשי ואשלחנה • ואמר לכי מליצתי ואם דאגה בלב הצביה תשחנה • ואם דבר טוב תשמחנה • ואלה דברי האגרת • אשר שלחתי אל הגברת:



עורה כבודי עורה הנבל וכנור • הכה יבוסי וגע בצנור • היית מברושי החשק מבחור • מה לך הים כי תנוס הירדן תסב לאחור • הך הכפתור וירעשו הספים • רעיוני נרפים אתם נרפים • כי תהפכו כקשת רמיה • עלו אתי בגורלי ונלחמה בצביה • הקשתה ערפה ותמאן חשקי • ויהי הבוז מאתה מנת חלקי • עליה בגורל ואל תתנו דמי לה • עד תכונן ועד תשים חשקי בארץ תהלה • בת נדיב חלק לך הזמן מכבודו • ויתן עליך מהודו • כמתנת ידו • לא בעבור ישמן לבבך ויבעט • להכרית גוים לא מעט • ולו ידע הזמן כי תאמצי לבבך ותקפצי ידך • לא חלק ההדורים לך לבדך • ולא נשאך על כל כבודה ולא חלק לך חן בלי מדה • מה מאד חטא הזמן ומה מאד יחשב אליו לגנות • אם חלק לך ביפי לא במסכנת • ולא חלק לך ברחמנות • כי תבזי כהיום ותשקצי ענות • חשקיך ההולכים בחשקך בנאמנות • היפה בנשים נלאינו כלכל חשק אהבתך • וקצרו רעיונינו מנשוא כבד נעימותך • כי יפעתך הטהורה והחשובה • תמשכני בעבותות אהבה • חי אני כי אשר קטרו למלכת השמים לא ידעוך • ולא יכחיש מעלתך כי אם מעוך • ואשר לא חמדוך • אלו ידעוך עבדוך • אי לב ערל ולא נמל • אי לב אכזר ולא תחמל • כי תגזר על ימין ותאכל על שמאל • הרגת החשקים ותכרתי את מפלצתם • רוית הארץ מדמעתם • והשקית הארץ את צפתם • אי אכזרית הלא תרחמי • הרגת נפשות נקיים ולא תנחמי • ועוד ידך נטויה ולא תכלמי • בת נדיב הזה מדרך המוסר • לעמד במריך ויגוע כל בשר • חי אני לו ידעת החשק עבדתו ועל גרגרותיך ענק ענדתו • מכבד וכבדתו • ולו הראך הזמן חשק עם חשוקתו • אז ראית לבך נופל ארצה והיתד ברקתו • ואחרי הצבאים כאיל תרדפי • בצד ובכתף תהדפי • ותאנחי על מה שעבר מן הזמן וילך בלא חמדה • ותאורי ימי הפרידה • ותבקשי החשק לך לצידה • והנני נשבע בחי החשק וגאונו • אשר נטע בלבי אהלי אפדנו • ומשחני מחברי שמן ששונו • ויתן בימיני דגלו ובשמאלי מגנו • כי אם שמוע תשמעי לקולי ותסכיתי ניבי • אז תאמרי נשני אלהים את כל עמלי ואת כל בית אבי • ואם תראי מראות החשק לו תשתאי • והיית משגעת ממראה עיניך אשר תראי • ולו הגעת להיות עם החשקים ובמדרגתם • וראית חמודותם • אז תשימי החשקים על לבך חותם • ואם תראי איך ידבקו באהבתם וישתעשעו בחברתם • תפלאי איך לא תמת בנער נפשם וחיתם • ויהיו החשקים חמדת לבך ושעשועיו • מעשה צעצועיו • ותאכלי מן החשק לבו תוך צלעיו • צלי אש חשקך ראשו על קרבו ועל כרעיו • ואמרת בלבבך איך רעיוני שקר נחלו • כי ימי בעשן כלו • והימים הראשונים יפלו • ותקחי מידנו כפלים בכל חשקנו • ותשיבי פעלתנו שבעתים אל חיקנו • ויהי דודיך ודודי הצביות לחם חקנו • ואמרתם לדודים כסונו ולחשקים נפלו עלינו • ואל תחשבי הצביה כי במאנך לי חשקך אחריש ואגוע • רק אחזיק מעמד ובעינים דומעות אשוע • ואחזיק בכנף מעיל אהבתך • ואוחיל יום יום ברכתך • ועתה הצביה הנה לבי נס מקול משבריך וגליך • ומרעש לרכבך המון גלגליך • ויברח ממך אליך • ויבחר קירות לבך לעיר מקלט • להיות אליו למשגב ומפלט • ויחזק בקרנות המזבח • בת נדיב התכיני לו בתוך לבך מטבח • ואם מעל מזבחך תקחנו למות • היחשב לך לשלמות • ועתה הנני נשבע לך בחי החשקים כלם • למקטנם ועד גדולם • כי לא תשקט מלחמתי בך עד עולם • ולו תסחבי אותי מהלאה לשערי ירושלים סחב והשלך • באשר תלכי אלך • ולא אעזבך עד בך אתחבר • וחילים אגבר • ודלתות נחושה אשבר • ובאשר תמותי אמות ושם אקבר • כי פי יי דבר •



ואשא משלי ואמר:


  


צביה תדמה בלבה כאלו



עלי כל שמי אל מעונה מעונה



ולה לב נבונים ובוחן ובו חן



ולב חשקים טחנה בטחנה



ותמריא בשחק ותשחק לבכיי



ותרחק וביני לבינה לבנה



אני מכבודה אבקש לנפשי



תחנה תחי־נא אמונה אמונה



ולי לב כלבה ונפש חשובה



תבלע תפלג לשונה לשונה



ואם־היא לפרוד תאוה אשוה



נדדי תמורת עונה עונה



ואם־תט לחשק תהי־לה תהלה



ונפשה תהי אל־נכונה נכונה



לכו־נא זמירי לבית הצביה



ועל־כל־שפים תלו־נא תלונה



ואמרו צביה אימה תמימה



נעימה אשר כלבנה לבנה



עדי־מה נדדך ומאין חנינה



חני־נא בלבי פני־נא פנינה



ולך אהיה ממצודה מצודה



בצל אהבתי חסי־נא חסינה



ולבשי גאונך לחדש ששונך



ומעטה תהלה עדי־נא עדינה •





ויהי כקרא הגבירה • המליצה ההדורה • והשירה הערבה • לא קמה עוד רוח בה • ותבער אש החשק בקרבה • ונשמת החשקים כנחל גפרית בערה בה • ואין מציל את נפשה מיד להבה • עד אשר נצוצי החשק אפפוה • וכמעט חשמליו שרפוה • מים רבים לא יוכלו לכבות את האהבה ונהרות לא ישטפוה • ועיניה יבישון הנחלים • נצבו כמו נד נזלים • ותבאנה ותדלנה ותמלאנה את הרהטים • כי החשק עשה בה שפטים • ותאמר חטאתי כאשר שמתי לבות החשקים נוגים • ואני יפיתי ונעמתי והייתי אהבה בתענוגים • אוי נא לי כי עיפה נפשי להורגים • ותתחנן אל הנער ותאמר הגד אל השר את אשר תחזה • כי בשלו אלי הסער הגדול הזה • ותקח מגלת ספר ותכתב בה מליצה צחה • ותגד לי בה את כל רוחה • וכי לבה מאהבת החשקים יחם • ועל ימי בכיתה אשר עברו תתנחם • אשר נתנה את מצחה חזק לעמת מצחם • ואלה דברי מליצתה • ושירי עליצותה:



אני רעיה בינתי בספרים • שלוחים אלי מאת בני העפרים • שמעתי את שועתם • ראיתי את דמעתם • אם אחריש יחשב אלי לאשמה • אשחר אהבתם ותהי להם לנחמה • ולו הואלתי ודברים כאלה ערכתי • בטרם דמים רבים שפכתי • עושו ובואו כל החשקים מסביב • וכבו מלבי אש ושביב • כי הסערה אביב • חנוני חנוני כי מנשא נלאיתי • ותני לי צרי אהבתכם כי החליתי • מהרו והראוני נפלאות החשק אשר אמרתם • והחמודות אשר בעדו ספרתם • כי לבי בוער באור אשכם ובזיקות בערתם • ואם לא חי פרעה כי מרגלים אתם • מי נתן ימי לבוזזים וזמני למשסה • עצם עיני מראות חשק וראשי החוזה כסה • ויאל ללכת כי לא נסה • פנו ימי בעברת הזמן • ולא טעמתי טעם מן • מי ישובב גזלת הימים • מי ישלם לי נחומים • מאין אבקש לי מנחמים • בעד ימי עלומים • הישובו הימים אחרי פנותם • היש תקוה לאחריתם • איה אפוא תקותם • ואצא בעקבותיהם ואשחר אהבתם • על מי תלנתי • ואני לנפשי עוללתי • ראה החשק לא פללתי • השבתי מטהרו ונזרו לארץ חללתי • קראו החשקים ולא האזנתי • ספרו נפלאות ימי עלומים ולא האמנתי • דרכתי קשת הגאוה וחץ על יתר כוננתי • חל החשק וחומה האבלתי • הרגתי ולא חמלתי • איך יוסר עוני וחטאתי תכפר • לא אאמין כי יספר • מי יחמל עלי ואני התאכזרתי • מי יכפר בעד חטאתי ולא כפרתי • הישלם לי טובה תחת רעתי • הכבדתי אזני משמוע מי ישמע שועתי • ומי ימחה מעל פני דמעתי • ואם לא יקימוני ידי הצבאים הנעימים • ואם לא יקדמוני החשקים ברחמים • מה אוחיל עוד ומה אצפה • ועוני גדול עד לאין מרפא • ואיך לא אבוש ופני לא יחורו • ועל החשקים רחמי התאכזרו • ונחומי לא נכמרו • ופני הצבאים לא נהדרו • והנה עפר הצבאים יערג כאיל על אפיקי אהבתי • הומה וצמא אל מי ידידותי • והכזבתי תוחלתו בגאותי • קרא ולא שמעתיו • דבר ולא עניתיו • והנה עתה שלח ידו מן החור • ופרש רשת לרגלי השיבני אחור • ארורה תהיה הגאוה • אשר השיאה נפשי הנאוה • לחלל ברית החשק ותפארתו • ולהקל נכבדי הידידת והדרתו • הקשתה רוחי ומנעתני משמוע • עד תמו כל החשקים לגוע • שובו שובו החשקים, לא אפיל פני בכם • בשם יי ברכנוכם • לא אשוב לשחת אתכם • בוא ברוך יי נזר הזמן • נטע נעמן • מעשה ידי אמן • צנצנת המן • רד עם אל ועם קדושים נאמן • למה תעמד בחוץ • ולבי במשעול אהבתך לחוץ • ובמחץ חשקך מחוץ • לקחת מידי כפלים בכל חשקך • הוציא הזמן כאור צדקך • איך אבקש מחילתך ואיני כדי • או אוחיל ממך גמול ולא כגמול ידי • איך אבקש חשקך והודך ואחפשו • או אשחר אהבתך וגדול עוני מנשא • מה אוסיף לדבר חותם תכנית • ומפני חשקך הלכתי קדרנית • בשכבר הימים על גב החשק חרשתי הארכתי מענית • והריקותי אחריו להב חרב וברק חנית • ואתה הסבות את לבי אחורנית • לא ידעתי חשק ואותו הודעתני • באוני ניצוציו וממרורים השבעתני • הכרע הכרעתני • כל ימי צבאי בשמך אתברך • ורעיוני יקראו לפניך אברך • אי ימים אשר הלכתם בלא חמדה • ותסעו מהר שפר ותחנו בחרדה • מי נחני במעגל החשק בדרך נלוז • ויאמר לא תוסיפו עוד לעלז • מי הוריד יצורי החשק בריחים • ויחזה לי משאות שוא ומדוחים • מי עצם עיני מראות • מראות החשק הנשאות • ויקף ראש ותלאות • מי הורני גאה וגאון • לתת החשק לדראון • מי יובילני בבית העפרים • מי נחני בין בני הנזירים • לא ידעו דרך אהבה • ולא יצילו את נפשי מיד להבה • ישכבון למעצבה • זה לי בביתם עשרים שנה • לא לקטו מלחיי שושנה • ולא היתה לי עדנה • קדמנו בנשף ונשוע • בעין דומע • ולב הומה וגוע • היה החשק בעינינו לאין ובשיר לא נשתה יין • תכבד עלינו העבודה • ואין שואל דודי לצידה • פרחו גפני ואין לוקט • הבשילו אשכלות עדני ואין שחט • הנצו רמוני • ואין אחז בסנסני • יחשבוני ביניהם למוקש • אין דורש ואין מבקש • ואשיב אל לבי ואחשב • כי אל עקרבים אני יושב • אסתירה פני מהם • לא מהם ולא מהמונם ולא מהמיהם • חושו החשקים הנעימים • כי אתם נזר הימים • צבי עדים וגאון תפארתם • נזמם וחליתם • אוכלי המן • יתדות התקועות במקום נאמן • שמעו אלי ואכלו טוב ותתענג בדשן נפשכם • כי מי יאכל ומי יחוש חוץ מכם • חי הברית לו ידעתם סודותינו • ואת אשר להבת החשקים תלהט לבותינו • ולו תהיו בחשקכם נמהרים • אזי נדעה ונרדפה אחרי העפרים • במעונות אריות ובהררי נמרים • כאשר ירדף הקרא בהרים • דודי צפנתי לך חשק נאמן • ולב חמל ורחמן • טמן חשקך בחבו • ולהבת אהבתך בקרבו • ואליך תשוקתו ואתה תמשל בו • יבוא דודי לגנו ויאכל פרי מגדי • שם אתן לך את דודי • לא אשאל ולא אנסה • כטוב וכישר בעיניך לעשות בי עשה • וחיתה נפשי בגללך • ותגזר אמר ויקם לך • ועל דרכיך יגה אור כנפש חולת אהבתך • צמאה אל מי ידידותך • תקד ותשאף ותהמה ותסער • עד יצא כנגה צדקה וישועתה כלפיד יבער •


  


ותשא את קולה ותאמר:


  


הסב עיני חשקך דודי



עד אן בי תיר חצים דוד צח



אם־לא תדע כי אם־חצי



חשקך לא תיר צח לא תרצח •


  


ויהי כאשר דברי הנער שמעו אזני • ומליצת הגברת ראו עיני • ותצלח עלי רוח אדני • ואלך קל חיש אל השר שמח בכל מאדי • ואגרת הגבירה פתוחה בידי • ואמר הגדתי היום אליך השר כי לא סכלתי • כי נפתולי אלהים נפתלתי • עם גברת המהללים גם יכלתי • ואחרי אשר מרתה בי רפיתי • מזיח אפיקיה וקשיה • ושבה להיות באהבתי לויה • וגם זבת חלב ודבש היא וזה פריה •


  


ואשא משלי ואמר:

מה רב טובי כי עפרת־חן



קראה אתי אל יום נועד



הבטיחתני מצוף יערה



איכה לבי כיום ירעד



אם־רגלי על־רצפת חשקה



יעמד איכה רגלי ימעד



אם לי נעם צוף אהבתה



מה לי ולך זעם תצעד



היא גורלי ומנת חבלי



וזמני לי אתה יעד



היא חמדתי ראש שמחתי



ולכל שעשועי בית ועד



אשחק אל שד עד אינך שד



תנחמיה לבי יסעד



אשחק אל שד עד אינק שד



יקחו רעי מצפה גלעד



לי מעפרה מיץ־פה גיל־עד •


  


כשמע השר עלה עשן באפו • יהמה עלי ויסער כאשר יהגה האריה והכפיר על טרפו • ואש מפיו תאכל • נלאה כלכל • ויאמר ארור יהיה לבי הנוכל • אשר עד כה החרשתי • ועצם מעצמי הובשתי • ולהכלים בשר מבשרי נדרשתי • הצביה אשר נפלה ברשתך • ונלכדה במצודתך • היא מבנות עמי • אחותי בת אבי היא אך לא בת אמי • וחשבתי בלבי כי לא תלכד ברשתך • ואתה תשוב על עקב בשתך • אחרי אשר חשבת לעלות באשר לא תגיע • ואמרתי בלבי זה הסכל אשר לא ירגיע • חטא רבים ישא ולפשעים יפגיע • אמנם אחרי אשר הגיע מסכלותה • לחלל הדרת יפעתה • מהרה חושה אל תעמד • באשר כבודי תחמד • ושא משליך ושיריך • ואמר לגבירה כי לבעבור נסותה באו זמיריך • וחזק את לבה בדבר הנזירות אשר באה בבריתו • כאשר היתה באמנה אתו • ואם את הדבר הזה תעשה אשריך • ואם אין דע כי חשקי סר מעליך ויהי ערך • כשמעי דברי השר על אדות הגברת • בשתי וגם נכלמתי כגנב נמצא במחתרת • ואמרה אנא השר שא נא חטאתי אך הפעם • והעבר מעלי עברה וזעם • כי הנני נשבע בנורא ואיום • כי אנכי לא ידעתי בלתי היום • והנני למלאת מצותך אהיה נחפז • כי יקרה מצותך בעיני מזהב ומפז • ואקום קל חיש ואחבר מליצה נמרצת • מתוכחות מוסר מקבצת • להגיד לגבירה כי לשטן לה יצאתי • ולבעבור נסות אותה באתי • ולהוכיחה בדברים • בעבור התנדבה לעזב תורת הנזירים • ללכת אחרי הבחורים • ואלה דברי אגרתי • השלוחה אל הגבירה מאתי:



זה היום עשה השם מה רב טובו • נגילה ונשמחה בו • זה כמה לחשף סוד הצביות לאינו • זה היום שקוינוהו מצאנו ראינו • היום הבדלנו בין קדש לחול • היום נגלו שפני טמוני חול • היום קול הנסיון יחולל אילות ויחשף יערות • היום נגלו סודות המתקדשות והמטהרות • היום גלותי את חרפת הצביות • היום חשפתי סודות הלביות • נפתולי אלהים נפתלתי • ובעמקי המזמות צללתי • והראה אותי הזמן אשר ראה לא פללתי • עד אשר בין הבהמה הטהורה לטמאה הבדלתי • וקרן הצביות בעפר עוללתי • השבתי מטהרם ונזרם לארץ חללתי • מי האמין כי המטהרת והמתקדשת • ובגדי הנזירות בגאוה לובשת • ימצאוה המורים בקשת • ויערב לבה לגשת • וכצפרים האחזות בפח • תפל אל תוך רשת • חי מושל בגבורתו עולם ועיניו בגוים תצפינה • כי כמה צביות אשר אל חשק תפנינה • ולקול החשקים לא תשמענה ולא תאבינה • לבות אנשי קדש תשבינה • ובמסתרים בהיכלי החשקים תסבינה • ויבואו אל קרבנה • ולא נודע כי באו אל קרבנה • מי האמין כי היעלה המהללה • ברשת זו טמנתי נלכדה רגלה • איה המון חכמתה ואיך לא נעזרה • ותמול על בכי החשקים התאכזרה • ועתה איך רוחה סרה וזרה • ועל פרי הדרה עלתה חזזית • אמרי נא הצביה מה המחזה הזה אשר חזית • כאשר קדשי הנזירות בזית • וללכת אחרי החשקים התבזית • אהבת משכבם יד חזית • מי האמין כי משמי השכל תפלי • כי מאתו גלית ותעלי • אי עמוד ברזל וחומת נחשת • איך לא היית לעזר ולהועיל כי אם לבשת • אי ים התבונה איך חסרו מימיך עד יבשת • איך לא עמדת בנסיונך העת לשטן יצאתי • איך לא העלית על לבבך כי לבעבור נסות אותך באתי • אמרי נא הצביה ממי נעמת • מה החלום הזה אשר חלמת • כאשר הובשת פני הצביות ויפעת הלביות הכלמת • השמעתיך לשמע אזן תעתועי הזמה • ותמכרי בהם סחרי המזמה • טמאת השם רבת המהומה • אוי לה לאותה כלמה • אמר אמרתי מליך יקימון כושל • והנה עליך ימשל כל מושל • ועל גבך כל שר יחרש • יפטירו בשפה יניעו ראש • תמול יצא לך שם בגויים • והיום תהיי לעג וקלס באיים • בזכרם כי עם אלהים ועם אנשים שרית • ובחשקים להלחם התגרית • ותסתרי בנחל כרית • והיום בזית אלה להפר ברית • היה בשכבר אמונת עתיך חסן ישועות • ואת אלית וגם אמרת באזני שבועי שבועות • להדבק בדרכי הנזירים • ולבלתי לכת אחרי הבחורים • איה המון שבועותיך אשר נשבעת • וקלון מכבוד שבעת • כאשר ביון מצולת החשק טבעת • ותזנים וגם לא שבעת • תמול קראו למחנות שכלך מחנים • והיום גמר בת דבלים • יאמרו איה הקדשה היא בעינים • היית פאר העדינות • רבתי בגוים שרתי במדינות • יקשתי לך הצביה ונלכדת • השכל אין בך אם יועצך אבדת • איך פשטת מעיל הרוחנית ולבשת בגדי חשק • ולהלחם בנזירות ידך אחת מחזקת בשלח והשנית בנשק • איה עטרת הפרישות הרבני • איה זמרת הישות העליוני • איך מכרת הקים והנעלה בכלה • ופרי עץ החיים בעלה • הנה אנכי יצאתי לשטן • לגנות הצביות ולהוביש מבטן • כי מי יחוס עליהן ומי יחמל • מקרבות בימין ודוחות בשמאל • בלב ערל ולא נמול • ואשר תראה קדושה וטהורה • היא לזנונים הרה • ואשר תראה לב משכיל ומזהיר • הוא לץ יהיר • בשחקי השכל בהיר • ובין שורות החשק יצהיר • אמרי נא, הצביה, על מי נבטח • אחרי אשר לבך מהשכיל טח • ולמצודים ולחרמים משטח • ואת עלית למרום השכל ושבית שבי • ותגדלי יתר אל הנגב ואל הצבי • ואיך הנחת כבוד הצביות על קרן הצבי • ונתת אותם פליטות ובנותיהם בשבי • ולך אמרו הצביות לעינינו • זאת אדר היקר והדר מחמדינו • זאת תנחמנו ממעשנו ומעצבון ידינו • זאת יתד תקועה במקום נאמן תלינו עליה כל כבודנו • והשלכנו עליה את יהבנו • היא פרח הזמן וציץ נזרו • צביו ועדיו וגאון הדרו • עז והדר לבושה ומורה החשקים לא יעלה על ראשה • לא תשמע לקול מלחשים • ולחשקים הנגשים • יספרו לטמן מוקשים • ולא תלך לקראת נחשים • עשתה לה אפריון בנפשה החשובה • רפידתה זהב סודות המרכבה • תוכה רצוף אהבת כל שלמות • היא יחס וצורה לנעימות • והיא תנהגנו על־מות • מה יפיה ומה טובה • השכל מסבב והיא סבה • היא לענוה ולנזירות צורה • צאינה וראינה בנות ציון בעטרה • שעטרה לה הנוה והמענגה • בשושני הנזירות סוגה • כזאת וכזאת אמרו עליך הצביות פעם ופעמים • לא יום אחד ולא יומים • ועתה מה תאמרי העת ישמע קלונך • וזמת זנונך • ומה תעשה נפשך העצובה • ביום שידבר בה • הלא יעשו בך הנשים שפטים • הלא ידברו אתך משפטים • כאשר הכזבת תוחלתם • ומשארות אשמיך צרורות בשמלותם • שובי שובי הצביה ותחת ידי הנזירות התעני • ולאלילי החשק אל תפני • ולא תהיי לאיש ולא תזני • וכי תמצאי איש לא תברכנו • ואם יקראך חשק לשלום אל תעננו • ותשבי בסתר עליון ובצל שדי תתלונני • ובצדקה תכונני • רחקי מעשק כי לא תיראי • אמרי לענוה תני ולנזירות אל תכלאי • כי רם יי ושפל יראה • ועליך יזרח יי וכבודו עליך יראה •



ויהי כהתמי לחבר האגרת • אשר מתוכחות מוסר מחברת • שלחתיה ביד הנער אל ארמון הבירה • אשר שם הגבירה • ויהי כראות הגבירה את האגרת • ובה תוכחת מגלה מאהבה מסתרת • ותאמר זאת חרב חלל הגדול החודרת • ולא קמה עוד רוח בה • ותתעצב אל לבה • ותבך ותספד בקול מר • ותשא את קולה ותאמר • אי עצובת רוח והשדודה • הסכלה והבוגדה • היית על כל הבתולות נכבדה • עשאך הזמן בעולמך יחידה • בתתו אותך ראשונה לחסידות ולקדשה • ועתה ישאלו בעדך איה הקדשה • אוי לה לאותה בושה • לא האמנתי כי החשק האכזר ביצורי ילחם • ומעבד אל חי ידיחם • וללכת אחרי תאות הזמן ינחם • ויקומו כל אחיה וכל אחיותיה לנחמה ותמאן להתנחם • ותאמר כי עוד מעט ולא יעבר • אל שאול תורד אל ירכתי בור • ויהי כאשר דמתה הגבירה כן היתה • לחם לא אכלה ומים לא שתתה • עד אשר רוחה ספתה • ארור אפה כי עז ועברתה כי קשתה • ותמת הגברת • אשר היתה בראש הזמן לעטרת • ועלתה על כל הגבירות לתהלה ולשם ולתפארת • וכראותי כי מותה סבבתי • אל בית השר עוד לא שבתי • ואלבש כלי גולה • ואקום ואלך אל המקום אשר היה שם אהלי בתחלה • ואקונן על הגבירה • בלב נשבר ורוח מצרה:


  


נפלה עטרת הזמן כי נפלה



עש מעלי כסא יקרה מזבול



יבשו פרחינו ואמלל כל־יבול



ציצת אדמה אבלה אף נבלה


  


קדרו פני שחק ותבל אמללה



אויה לירח זו אשר נהפך לבול



רבתה אנחה בו ועברה הגבול



על־עש ומעלתה אשר בו שפלה


  


עש בעבורך אהבה המותה



מה מתקה מיום אשר בך דבקה



מה נפלאה מות בעש התחברה


  


לא התמותה מעלתך מתתה



אך התמותה היא במתקך מתקה



על־צוף ויערת הדבש התגברה •






המחברת הרביעית




אמר עמנואל המחבר:

אחרי אשר יצאתי מבית השר בוש ונכלם

על אשר סבבתי מות הגבירה אשר לא אתנחם אחריה לעולם

ישבתי בארץ־נוד כעשר שנים

ועברו עלי גלי יגונים

עד אשר החלו לצמח ימי הזקנים

ובשבתי מרעיד ומשמים

אחוז בחבלי בוז ואימים

מפני תולדות הימים

והנה על ההרים רגלי מבשר משמיע שלום

בא עד הלום

ויאמר אלי השר שלחני אליך כי לראותך יחמד

ולכן מהרה חושה אל תעמד

אני דברי המבשר האזנתי

ויפג לבי כי לא האמנתי

ואמר השלום אל השר החמל והרחמן

נזר הזמן

ויאמר שלום תהלה לאל הנאמן

הנה הוא שולח לך זאת השירה הנכבדה

בעבור תהיה לך לעדה

ויוציאה מחיקו והארץ האירה מכבודה

והנה זאת שירת השר ירום הודו ותפארתו

השלוחה אלי מאתו:




אי זה הדרך ישכן־אור

ישיש יזרח לרוץ ארח

הוא דוד נסע נגלה מני

מידי ברוח יברח

פנת יקרת הוא למנורת

השכל כפתר ופרח

יום מבחן מטות בין לפני

העדות מטהו פרח

נפשי אויתיהו לילה

אף רוחי בי מרה יצרח

הייתי יום אכל אתי

חרב ובלילה קרח

שנאתי חגי עם חדשי

היו על נפשי לטרח

כי־הכאיב לבי יום נדו

יום שובו לשחיני ימרח

אם־כפר יושת על שובו

נתתי כפרו הון קרח

לו ירצה מנחה מידי

הא מנחתי אותה ירח

ראיו אליו ישגיחו כי

אור שכלו על לבם יזרח

המה ראו כן תמהו

מי העיר צדק ממזרח.




ויהי כראותי השירה ההדורה אלהי אבי ברכתי

ואשים לדרך פעמי והרים וגבעות דרכתי

ונדדים שבעתי

עד אשר אל בית השר הגעתי

וכראות השר אותי מרחוק

אז נמלא פיו שחוק

ויאמר שלום שלום לרחוק

בא יבא ברנה נושא אלמות הזקנה

אשר בנדודו לבי ענה

ואען ואמר אדוני השר אשר גברת בשכלך

גם היום משנה שלום אגיד לך

ואם זקן אני איך תשב עד בואי

ואם אדונים אני איה מוראי.





ואשא משלי ואמר:





עלם זכר יום מפני זקן

תנוד כנוד צפור דרור מקן

על כן בחירי מפני שיבה

תקום והדרת פני זקן.





ויתמה השר על מעני ושיחי

ויאמר אמותה הפעם אחרי ראותי את פניך כי עודך חי

חי הברית כי על שלומך התפללתי

וראה פניך לא פללתי

ומאז רתמת פרדי הפרידה בעמקי הדאגות צללתי

וקרני בעפר עללתי

ועתה בראותי פניך אלהים הללתי כי נפלו לי בנעימים חבלים

ברוך המחזיר אבדה לבעלים.




וישא משלו ויאמר:





ראה יפעתך לא פללו עוד

יברך מחזירך אל בעלים

יסוד לבך מגלה על־לשונך

כהגלות יסוד שרש בעלים

ועיני הנפשות לך נשאות

כעיני הגבירות אל־בעלים

וכל לשון לך תכסף כמואב

אלי מלכם ועמון אל־בעלים.





ועתה אמר־נא נזר הזמן

למה נחבאת לברח ממודעך הנאמן

ותגנב את־לבבי בפרודך

והכאבתני בנודך

האמנם לא אוכל כבדך

ואען ואמר חי אהבתך השר היקרה

אשר היא אלי לעטרת צבי ולצפירת תפארה

כי רוח אחר עלי לא עבר

אם לא מדאגה מדבר

פן תפקד עלי עון הגברת הטהורה

אשר עוונותי כרתו מפלצתה והסירוה מגבירה

ועליה לבי כלב אשה מצרה

ויען השר ויאמר חי אני כי למות הגבירה התאבלתי

ומאז לחם הפחה לא אכלתי

כי היתה ידידות נפשי

וצניף הטהור על ראשי

ובאו כמה מוציאי דבה

לאמר כי היית למיתת הצביה סבה

ויאמרו הבה נתחכמה לו פן ירבה

ועם כל זה בערה בי אש חשקך ואין מכבה

ומוציאי הדבה החשיתי

ואת לבי למולם הקשיתי

על אחת כמה וכמה

אשר לו רצחת כל קרובי צפונה ונגבה וקדמה וימה

לבי נתון לך ושמתי לך מקום אשר תנוס שמה.





וישא משלו ויאמר:





לבי לחשקך הצבי יכסף

ויהי בלבי חשקך כנוס

אתמה ללבי יט לחשקך

כי תאנס אתו והוא אנוס

לבי הכי תרצח ותוך לבי

שמתי לך מקום אשר תנוס.





ואען ואמר מה גדלו מעשיך השר אשריך

ומה נפלאו מאד מוסריך

אשרי תבחר ותקרב ישכן חצריך

כי הכאבתיך ורחמתני

והרחקתי נדד ושחרתני

ותקטן זאת בעיניך ותהס מוציאים עלי דבה

ותסערם בסערה להכיל מרבה

כמץ יסער מגרן וכעשן מארבה.





ואשא משלי ואמר:





לבי מצוף דבשך רצוף

עד מחשקך הוא קלי בי

הגד עפר אם לא תדע

כי בנדדי הוכה לבי

לו יולדתך היא יולדתי

כי לבך הוא כלבי

כי תהס כל מוציא דבה

הגד אם את הוא כלבי.





ויאמר השר בחסדך הגד־נא לי אם על הרוב

מצאת בנדודך גואל או קרוב

ואען ואמר חייך השר כי יום הנדיבות פנה לערוב

אראנו ולא עתה אשורנו ולא קרוב

והקופצים ידם הם ככוכבי השמים לרוב

וראיתי מן הנקראים נדיבים הם כמו ששים רבוא

ולא מצאתי אל ביתם מבוא

כי סגר כל־בית מבוא

ובעת אל בית אחד מהם אבוא

דמיתי אל יעקב העת אמרה לו לאה אלי תבוא.





ואשא משלי ואמר:




יום גנבתי דוד מחיקך

צירי חשו עלי לצבא

בחרתי הסתופף עמך

מדור עם מלך במסבו

עמך לא עם צבאות שחק

עמך לא עם ששים רבוא

לא מלבי שמחת גילי

לו לב עבדך חוץ מקרבו

כי מיום ממך נדדתי

סגר לי כל בית מבוא

ובעת נודי דוד ומרודי

אם בית שר או טפסר אבוא

דמיתי אל יעקב העת

אמרה לאה אלי תבוא.





אמנם נדיבותך השר גברה על כל נדיבות

וערבותך על כל ערבות

כי שחוק פיך יאסף הדלים והשקקים

והשחקים בוכים לעת טלם מריקים.





ואשא משלי ואמר:





לקול תתך המון גשמי נדבות

שחוק פיך יאסף המחכים

וינוסו מחכי השחקים

ונדבתם בשורם כי מבכים.





ויאמר השר צר לי כי הפסדתי משנותיך עשרה

ולא תהיה לי מהם לעולם תמורה

ואען ואמר חייך אדני אני המפסיד

כי קוצותי תלתלים שחורות שד אותם הזמן בשיד

והנני אחרנית פסע

ומיטבתה אל אדרעי נוסע.





ואשא משלי ואמר:





החלי הוא זקן מקרי

אך הזקן חלי טבעי

מי שיזקין הוא נסע

מיטבתה אל־אדרעי.





וישחק השר ויאמר אשביעך באהבתנו הנאמנה

להודיעני אם קוננת על הזקנה

ואען ואמר חייך קוננתי בעל כרחי

כי כהתה עיני ונס לחי

וצרעת הזקן זרחה על מצחי

ונלאה הזמן לשאת טרחי

ולא יתנני השב רוחי.





ואשא משלי ואמר:





הה כי שער שיבה בראש צמח

ציר מימי זקן כבר הגיע

צר לי בחורותי ואיך ארגיע

וידי תמותה כוננו מטבח.

גם הזמן יקום כמו רוצח

מי זה ישועה לי וטוב ישמיע

מה אומרה אין איש ואין מפגיע

הה כי זמני יהיה נצח.

צר לי זמני ואני נקראתי

רץ אחרי רץ יום ליום יבהלו

אתי ומה לי עוד בחיי חפץ

אוי לי עלומים כי אני נדמיתי

אראה לבנים לעלות יעפלו

ברד באמתחתם ואבן נפץ.





ויען השר ויאמר אמר־נא נטע נעמן

הנה היית ראש חשקי הזמן

ובנית לצביות בית נאמן

ושמתם על לבך חותם

אמר־נא איך אתה עתה באהבתם

הקצור קצרה ידך מפדות

וחללת נזר החשק והעדות

ואען ואמר הסיר הזקן את אופן מרכבתי וינהגם בכבדות

ומן החשק הלכתי קדרנית

והזקן על גבי חרש האריך מענית

והריק אחרי להב חרב וברק חנית





ואשא משלי ואמר:





יד הזקן עלי הויה

מה לי דודים עוד לצביה

רשפי זקן אל תוך לבי

הם רשפי אש שלהבתיה

צל השחרות עשר מעלות

הלך מי יתן וישעיה

ישיב הצל אחור כאשר

השיב אז בימי חזקיה

עיני חשקי משיב קמו

נדו אל ארץ מאפליה

אם יראו עוד עיני חשקי

אז יראו עיני צדקיה

צרעת זקן זרחה על

מצחי איך אחשק עוד רעיה

אם אעל על מזבח חשק

לקטר יקטיר עוד עזיה

גם לי ערם עם חסר כל

בדד נאלמתי דומיה

נפלתי מחוג שמים

צללתי בשאול תחתיה

אין איש ימחה מעל פני

דמעת עיני הבוכיה

נפש צרה היך מבכירה

איכה תשחק בימי עניה

נחם יסתר מעיני

כי אין לי עזרא ונחמיה

וליראני ולבהלני

לי סנבלט עם נועדיה

מה לי ולחשק יעלות־חן

ולחבק עוד חק נכריה

ופני יעלות אחשב כיום

כפני פרס או עזניה

לו תוקענה כל הנשים

ותהי נבלתם לחיה

לא אטה השק אל הצור

לא אהיה רצפה בת איה

איך אחשק עוד בבנות החן

ותהי עפרת חן בי לויה

כי טבעתי ביון זקן

שחרותי יכת בשאיה

בנות נעמו אלי אתמול

ראיתי בם שערוריה

עד לו תמר אל תוך חדרי

ולעיני תעש הבריה

או בת־שבע מעל הגג

אראנה רחצת עריה

לא אתחל על חשק תמר

לא אחשב רע על אוריה.





ויאמר השר היכלת על הצביות בימי בחורותיך

ואם נלכדו במצודותיך

ואען ואמר חייך השר לא נמלטה מידי עפרה ראיתיה

אם עלתה השמימה משם הורדתיה

ואם נחבאתה בקרקע הים משם העליתיה





ואשא משלי ואמר:





הה לזמני כתב שטנה

עלי לא השאיר לי עדנה

בימי חרפי השיר על פי

רתם רכבו על פי חנה

כל השירות מבור שירו–

תי תקחנה ותמלאנה

מרמס רגלי הם תרעינה

מרפש רגלי הם תשתינה

לו המליכו מלך שירי

חשק שירותי תמלכנה

הייתי שעשועי לבות

וצביות־חן בי תגלנה

בי תשכחנה אידן אתי

על ראש שמחתן תעלינה

ובחצריהם ובטירתם

הייתי קרוא ראשנה

דדי ערבו לצביות חן

ויבאו אל קרבנה

לא שגבה עפרה ממני

לא תבצר עיר ציונה

אם תסתר במסתרים

האנכי לא אראנה

לו תחבא אל תוך הים

משם ידי תקחנה

אם תגביה כנשר או

בין כוכבים תשים קנה

או כעת במרום תמריא

משם ידי תורידנה

אשפילנה עד הארץ

עד העפר אגיענה

אנכי בדרך וזמ-

ני נחני אל תוך גנה

לראות הדודאים לרעות

בגנים ללקט שושנה

שם ראיתי עפרה ברה

ומקטרת מר ולבונה

יום ציר חונן הצורות

אתה מכל עשק פנה

לא הוליד על תבל כדמו-

תה וכצלמה עוד לא־שנה

יום הלדת הנכבדת

כל ההרים פצחו רנה

ראשה עליה ככרמל

ושפתיה מור תטפנה

ומאורי אור בשמים

קדרים מול זהר יפעתה

שררה אגן סהר לא יח-

סר וערמת חטים בטנה

ולחייה כל האורים

בם תזרחנה בם תערבנה

ובנרדם לב נרדם יעור

ובניר־דם כאור תארנה

עיניה להט החרב

תתהפכנה אל כל פנה

עשתנתי ומזמותי

גם עיני נכחן תבטנה

משתאות מחשות לדעת

אם תגרשנה או תקראנה

לא הבחנתי אך האמנתי

כי הן אמרות לכנה שבנה

חמותי ראיתי אור כל-

יותי כאש כן תבערנה

לא ידעתי אם אש חשקה

הוא את נפשי ילהיבנה

או ממרום שלח בי אש

על עצמותי וירדנה

אמרתי מה־יפית עפרה

יפעת הודך מי זה מנה

אם עיניך לי תמחצנה

ידיך אתי תרפינה

חוסי עלי ותני־נא לי

מדודאי חשקך יונה

כשמע עפרה שש לבה

גם עיניה בי תצפינה

אמרה בשתים תתחתן

בי היום נזר הבינה

אחלק גופי לשתי מנות

ובחר־לך אחת מהנה

האזור הוא יגבול אתם

בין עליונה לתחתונה

העמק שאלה או הגבה

כי מנתך לך אתנה

עת שמעתי לא ידעתי

אם אשמילה אם אימנה

עיני יזקו מטרות עז

ותבאנה ותדלנה

אז אמרתי נגזרתי כי

נפשי כיום לקחה בשנה

לא ידעתי בלתי היום

נפשי עד כה לא הבינה

כי עפרה יד חשקה תקפץ

ובאיש חשקה תרע עינה

ונקלתי עוד מזאת כי

כאלה אתי תקראנה

אך לכבודך עפרה אקח

לי המנה העליונה

כשמע זאת עפרת החן

אז כליותיה תעלזנה

ותשבע חי החשק

חי חשקך לבי ענה

יען היתה־זאת עם־לבך

כי לנדיבות לבך פנה

חי אני האזור תחת

כפות רגלי שם אכינה

ומשלת בכל ושתי

הממלכות לך תהיינה

אז הלכתי עם עפרת־חן

עד באתי אל אפריונה

אכלתי יערה אריתי

מורה גם שתיתי יינה

וזמני עתה הלאני

וצביות חן לי תבזינה

לא תחשקנה בי ובקולי

לא תשמענה לא תאבינה

אם אמרתי לחשק עפרה

חשק אחר ישכבנה

לא תחפצנה מידי ז-

בח עולתי לא תרצינה

אצעק חמס לצביות כי

כגמול ידי לא תגמלנה

לא נשיתי לא נשו בי

כי רעה עלי תחרשנה

אתמה על כי תקצנה בי

כי טמא וכסיל תשכרנה

לא נחלו על שברי כיום

אלו מתי לא תבכינה

לו נמכרתי בקשיטה אל–

עקר אתי לא תפדינה

לו אהיה פטר לחמורם

לא תפדני לי תערפנה

כי הלבין שערי וזקני

מזהב אל כסף שנה

כי יצא קצף השיבה

גם החל נגף הזקנה.





כשמע השר תמה על יפי השירה

ויאמר חי אני לא ישקל כסף מחירה

ולו שמע אותה אסף

אל מעלתך נכסף

ולדבר שיר לא יסף

ברוכה תהיה הזקנה

אשר סבבה לחבר זאת השירה העדינה





וישא משלו ויאמר:





מה לידותון ולדוד שיר

לבך על כל שר שיר יסף

לו התערב אסף עמך

אז יהיה הממעיט אסף





ואען ואמר אל השר הדבר בי

מדוע ברכת הזקן והוא איבי

ואם בעבור השיר אשר עלה בלבי

אם אדברה לא יחשך כאבי

כי קול השיר לי קול ענות

כי סגרו דלתים בשיר ובטלו הטחנות

ואין חור פי כאשר היה בימי חרפי

ועם הזקן יומי הוא נשפי

וריש פי רשפי

ועל כי לא הקיץ פי קצפי





ואשא משלי ואמר:





צר לי זקן מי יתן־לי

כאשר בימי חרפי חר־פי

אקרא אל פי לא יענני

על כי לא הקיץ פי קצפי

אמרי שיבה מה לי ולך

כי תחריבי הר־פי הרפי

מה אצטדק מה אוחיל איך

אמצא אם ישתק־פי תקפי

היה טובי רב אך לבי

מיום שב לאנק־פי נקפי

היה יומי יום אל עמי

אך מעת העניש־פי נשפי

היו רשפי תבל הבל

וריק אכן ריש־פי רשפי

קלו שברי תבל עלי

לא יכבדו אך־פי אכפי

הה שכחתי אכל לחמי

עד כי ישאל אן־פי אנפי

ישנא לבי אסף שדי

מיום שב למאס־פי אספי

לא הבחנתי לא האמנתי

יום היה אל כוס־פי כספי

כי יד זקן תכאיבני

או אפנה אל עור־פי ערפי

היה אתמול לבי עלז

ולמרחוק תר־פי טרפי

שלו הייתי בשלומו

אכן מיום זע־פי זעפי

צר לי נכאב בבחורותי

מדוע לא כס־פי כספי

איך השארתי קנין כסף

איך לא בא אז על־פי אלפי

יאמר זקן מה תרדף לי

על כי אץ למרד־פי רדפי

זקן ארדף ובצד אהדף

על כי לקח הוד־פי הדפי

נפשי עורי לקראת ערי

זקן המחריד־פי רדפי

זקן איבך על כן חרבך

עליו כי הכשיל־פי שלפי

לא תאסף אל תערך אך

ערף המבעיר־פי ערפי

רוח קדים קומי ופחי

זקן לא ישקיט־פי קטפי

אש אכלת ומלהטת

זקן כי החסיר־פי שרפי

שבלת מים ומצולה

זקן כי הפשיט־פי שטפי

חיה רעה ומשכלת

זקן כי יחיט־פי חטפי

חשכת יום צרה ומבוכה

זקן כי המעיט־פי עטפי

אם יאמרו רעי תחת מה

לזקן יושיט־פי שטפי

זה לזקן תחת כי לא–

יתן כימי חרפי חר־פי.





ויאמר השר:

צדקת בכל אשר אמרת מן הזקנה

אחרי אשר בה יסתבל החגב ותפר האביונה

ואין אחרי בלות האיש עדנה

וסגרו דלתים בשוק בשפל קול הטחנה

והזקנים בצרות הזמן ילבטו

ובטלו הטחנות כי מעטו

ואען ואמר לא זה הדרך ולא זה העיר

כי הזקן אש בלבי יבעיר

בעבור המות הבא אחריו

והצר לאיש בכל שעריו

ואין שריד במגוריו

ואני הגבר

הדבר אשר מעודי החרידני הוא הקבר

אשר הוא שד על שד ושבר על שבר

ובראותי נבלות הרוזנים

הקופאים על שמריהם והשאננים

היו לפנים

דשנים ורעננים

ויבשו עצמותיהם

ועבשו פרדות תחת מגרפתיהם

והתנצלו עדים ומעיליהם

ונתונים ביד גזלי עורם מעליהם

ושארם מעל עצמותיהם

ותהי נבלתם כסוחה

לא תערב לי כל שמחה

ואיך נעלז ובית מועד לכל חי לעשיר ולהלך

והתמותה אל הכל תלך

וגם למחר אני קרוא לה עם המלך





ואשא משלי ואמר:





מי בזמן הבהילך ישאלו

ואמרה דודים אני הגבר

לא החרידני לבד הקבר

עת אזכרהו כל ששוני גלו.

כי אזכרה רבים אשר צללו

תוך מי תהמותיו ואיש אל עבר

פניו יהלכון ושד אל שבר

ירוו בכסות לענה הרעלו.

אראה נבלות רוזנים עבשו

הקדרים ולפי שאול נפזרו

יאמרו עצמינו אשר יבשו

גאוה תמול לבשו והיום זרו

התעתדו חיים והתקדשו

להיות אשר נהיו והתאזרו.





ויאמר השר מאשר רעיוניך מן המות פחדים ורוהים

עמדנו תמהים

באשר הצדיקים והחסידים אחרי יי ננהים

ואל מי ישועתו צמאים וכמהים

יאמרו מתי אבוא ואראה פני אלהים

ואען ואמר צדקת מן החסידים

אשר לדבר יי חרדים

ביען לקצר פרי מעלליהם עתידים

אמנם אני איך לא אחרד

ואראה יומי מאד רד

והנני ממאויי נפרד

מעתד אל הנסיעה הגדולה

ואין צידה לנפשי האמלה

ומה אדבר ומה אצטדק והנה אלו אנשים ילכו דרך יום או יומים

ימס לבבם ויהי למים

ילכו ויצטידו

ולמלאת אמתחתיהם אכל כאשר יוכלון שאת יתעתדו

ולי דרך למאד רחוק

ויצורי עברו תורות חלפו חק

ואין לחם ואין צידה

לשאת לנפשי השדודה





ואשא משלי ואמר:





אלו אנשים ילכו אל־עבר

לים יכינון הון ויצטידו

ישאו לפי אכלם ויתעתדו

ולחוף אניות יחליפו אבר.

צר לי ומחר אלכה אל קבר

תנוד יחידתי למקום נדו

נפשות אוילים פשעים בגדו

אין הון ואין צידה ואין לי שבר.

אי הון ואי צידה אשר הכנתי

אל־מעברות מות אשר אעברה

אי עדות אלי אשר האמנתי

איה ברית האל אשר אצרה

איה חסדים בעדם נשענתי

מי זה זרעם ואני אקצרה.





ואיך לא אבוש ולא אכלם

ולא יפלו פני אני המתעלם

והנה אם רץ לקראת רץ ומגיד לקראת מגיד

יבואני מפאת שר או נגיד

ואותי במשפט יביא

ינתקו מורשי לבבי

ויניעני על־ברכי וכפות רגלי

תסמר שערת בשרי ואימות מות יפלו עלי

ואיך לא אחרד ואנכי איש תככים

ונקראתי לפני מלך מלכי המלכים

ויזכרני ונשפטה יחד

הלא יאחזני פחד





ואשא משלי ואמר:





אויה לנפשי מה מאד יראתי

אלו אני קרוא למשפט־מלך

יזל כטל דמעי ורוחי תלך

נפשי אזי למותה העריתי.

צר לי עמיתי ואני נקראתי

לפני אדון עולם ראו איך הלך

מאין חסדים קדמם הוא ילך

טוב לי אני עוד שם ולא נבראתי.

אויה יחידתי ואיך לא־תחשבי

מחר אשר תסעי ראי אן תחני

יום שידבר בך ראי מה־תעני.

מכס רדי נפשי ועל עפר שבי

ערש רבדתו לך תמול שם תשכני

מצרף וכור לאל ובו תבחני.





ויאמר השר אחרי אשר כל מעשה אנשי העולם

האלהים יבוא במשפט על כל נעלם

ועל טוב ועל רע גמול ישלם

וידע זה האדם הנכלם

תמה אני איך יחטא איש לעולם

ואען ואמר חייך השר אין זה רק הנחש ישיאם

ולאכל מעץ הדעת טוב ורע יביאם

וכאשר סערת יי תזרם ורוח תשאם

יתפלאו על רעה תבואם

ויעמדו בעד תגמול מעשיהם תמהים

ויאמרו מה זאת עשה לנו אלהים





ואשא משלי ואמר:





יצר לבבנו ברשעו אחרי

עיניו יהלך הוא אשר כלנו

נפל במכמריו ואחר נאמרה

מה זאת אשר עשה אלהים לנו.





ותקטן זאת בעיני היצר איבנו

והעלים עינינו מראות דברי נביאינו

ואיך יעמד לבנו ותחזקנה ידינו

ואלו מפאת מלך אגרת תבואנו

נחרד למולה ונעיז חכמינו ונבונינו לפתר לנו האגרת

לדעת הדברים אשר היא אגרת

ולא נשקט עד תהיה לנו פתורה

ונדע מספר האגרת ואת שברה

ואחרי זאת ישימו כל בני אדם

כל לבבם וכל נפשם וכל מאדם

למלאת מצות מלכם ואם הוא בשר ודם

ואיך לא נכלם אנחנו המתעלמים

כלבים אלמים

אשר מלך מלכי המלכים קראנו ביד עבדיו הנביאים

ובידם מצות וחקים נפלאים

ומשפטים צדיקים ונוראים

יעד טוב לצדיקים

וארור לאשר לא יקים

ואין קורא בשמם לדעת ניבם

ומתעורר להחזיק בם





ואשא משלי ואמר:





אלהינו קראונו לעבדו

נביאי יה והבט אל בריתו

בידם מכתבי חקים ותורות

אשר צוה בסיני לעדתו

ואז חרדו למלם הלבבות

ואין נעור כהיום משנתו

ולא נבוש וצירים יאחזונו

בהשמע דבר מלך ודתו.





ומן התמה מכל אשר קדם

הוא שהטביע האל יתעלה טבעים וכחות באדם

קצתם ידענום וקצתם נעלם ממנו סודם

וצוה הטבעים והכחות הנזכרים

להיות אל משמעת האדם סרים

וצוה את האדם לעבד אותו

ולחקר כפי היכלת מציאותו

והיו יצרותנו וכחותנו

שומרים מצות אלהינו

ימצאם כל איש בצאתו ובבואו

נכונים איש איש על עבודתו ועל משאו

ואנחנו נהיה מצות אלהינו ממרים

ומראות מצותיו וחקותיו עורים

והנה אם ימרו כחותינו ויצרינו במה שצוו לעבד אותנו

כאשר מרדנו במה שצוינו לעבד אנו

וימרדו בנו כאשר מרדנו

הן גוענו אבדנו כלנו אבדנו





ואשא משלי ואמר:





צוו יצירותי עבד אתי וצ-

ויתי עבד אל חי ולא עבדתי

אם כה יצרי ימעלו אבדתי

אנאץ אני מוסר והם לא נאצו.

איך אפרצה גדר והם לא פרצו

לא בגדו בי ואני בגדתי

אויה לנפשי ואני רבדתי

ערשה שאול ומזעזעיה יקצו.

נפשי קשת רוח הלא תכלמי

כי כל יצרי שמרו משמרת

מצות אלהיך ואת מאנת.

השאפה רוח הלא תתנחמי

מה־תעשי רשעה כאש בערת

יום בא חבלים לך ומה־נחנת.





ואיך לא יפלו פנינו

והנה אם אנוש כערכנו

ישמר תנועתנו

וימשש אהלנו

ויתחקה על שרשי רגלינו

נעצר ברוחנו

ונישיר פעלותינו

בכל כחנו

ואם און בידנו נרחיקהו

ואם ימתיק בפינו דבר רע בתוך חכנו נמנעהו

ולא יבושו הבוגדים מאלהיהם

היצר יחד לבם המבין אל כל מעשיהם

ואיך לא נפקח עינינו לחזות

כי האלהים עשה לנו את הנפש הזאת

ונתן בנו חכמה ותבונה ודעת

ועין רואה ואזן שמעת

ואיך כל לב לא יחרד וכל עין לא ידמע

היצר עין הלא יביט ואם הנטע אזן הלא ישמע

אם נסתר במסתרים ולא יראנו

ואיך לא נבוש מבוראנו

והנה נעלים רע מעללינו

מאנשים אשר כגילנו

ולא נבוש מן המשקיף סתרינו ונגלינו

הבוחן לבותינו וכליותינו





ואשא משלי ואמר:





תרתי בלבי אם ילוד אשה קצר

ימים שבע רגז ימשש אהלי

ישמר תנועותי וישקיף פעלי

אוסרה אתן לרוחי מעצר.

אישיר פעלותי ואהיה נעצר

אם בי יהי און ונגע או חלי

אכתוש גאון לבי בריפות בעלי

אאיר פני נפשי כמו אור וצר.

מה אומרה נכאב ויצר עין

בחן לכליותי וידו רקמה

גלמי וכל רעי בספרו נכתבו.

הוציא יסוד עולם ליש מאין

משקיף סתרינו ואיך נתחכמה

לסתר עצתנו ודיניו נצבו.





ויען השר ויאמר חידותיך ונפלאותיך הקשבתי

ואין הזקנה דבר רע כאשר חשבתי

ואשר הגיע אליה אשריו

כי היא תביאנו לראות במה־שיהיה אחריו

ואמר אל השר חייך כן דברת

כאשר הזקנה פארת

כי המגיע אליה תגדל מעלתו

ויהיה חפשי ממשא הזמן ועבודתו

ויכבש את רסן תאותו

ואל יאמר הזקן לא אהיה חבש

הן אני עץ יבש

כי בהיותו רסן תאותו כבש

הוא עדי השכל לבש





ואשא משלי ואמר:





יום נערתי מן הילדות

אז לבשתי בגדי חפש

כי ראיתי את יד שכלי

כבשת רסן הנפש.





ויאמר השר השמעתני מדבר הזקן נוראות

ומן הקבר והמשפט נפלאות

עד אשר אל מעלת החרדים אל דבר האל יתעלה הגעתני

אמנם הענש אשר תהיה לנפש המקצרת לא הודעתני

והנני לדעת דבר המשפט נכסף

אם סודו לאיש נחשף

ואען ואמר ידע אדני הנעלה

כי סוד המשפט לאיש לא נגלה

פן ממוראו כל איש מראות טוב יתיאש

אמנם יאמרו החכמים בעדו כי הוא אש אוכלה אש

ונמנעו מלתארהו

פן עת נספרהו

לדבר מך מערכו נעריכהו

וכאשר נחשב להגדיל ענינו נפחיתהו

ולכן יש לגער בתאוות הזמן

אשר יפריעו העם ממעשה עבודת האל הנאמן

ונצטידה יראה ונרגיע

ונרכב מרכבות המעשים טובים ואל מחוז חפצנו נגיע





ואשא משלי ואמר:





דבר שמעתיו יום ליום יביע

יאמרו אשר תפת בתוכו להבות

אש אכלה רשעה ונפשות שובבות

אין שר ומליץ בעדם יפגיע.

מה־לי ולך יצרי אשר תפריע

ממעשי אתי בהבלי ערבות

אצטידה יראה וארכב מרכבות

המעשים טובים ואז ארגיע.

מי בזמן אתי יהא מבטיח

קטן וגדול עם־כסיל ובער

בא יום חליפתם וספו תמו

איכה תהמות הזמן אגיח

אל פי ולא אשכיל כבהמות יער

ליסוד נאות שכל אשר נשמו.





ויאמר השר הנה חברת שירים

בענין החשק בימי הנעורים

ושירי חסידים וקינים

בעת החלו לצמח ימי הזקנים

ועתה אמר נא האם חברת שירים בדברי חכמה

ובמצות התורה התמימה

ואען ואמר חברתי

ועל שלש עשרה עקרי האמונה שיר אמרתי

והוא בעניניו מאד נפלא

אשר בכתם אופיר לא יסלא

ויתמה השר ויאמר ואיך יכלת לחבר ענינים נפרדים

ולתתם בשיר אחד נצמדים

ואען ואמר יכלתי ויהיו בידי לאחדים

ובמערכת השיר רוכבים צמדים

והנה לך השיר קום השר ושמע עניניו

וענד על גרגרותיך פניניו





ואשא משלי ואמר:





אפתח בכנור על עלמות שיר

אשים יסוד הדת רפידתו

בנוי לתלפיות בטורי בין

על הררי קדש יסודתו

גלגל תבונות רום ברב דעה

הולך וסובב על נקדתו

בו כוכבי חכמה יאירון על

תשבץ תבונתו וחידתו

אחבש לראשו מגבעת שכל

סוד האמון חשב אפדתו

אשים סביבו תוכחות מוסר

אף זר זהב סביב למסגרתו

בו האמונה תהיה שרה

החן והצדק גבלתו

על אפניו דבר ותפוחי

זהב סגורים הם במשכיתו

יחיו לריחו שכני עפר

עת יזלו בשמי ערוגתו

טוריו שנים הם עלי שבעים

על רצפת כבוד מנחתו

בו מוסדות הדת שלש עשרה

הנם יצקים עם יצקתו

אחלי ותחנוני יהי עמ-

נו אל ורוחו באריגתו

קרבו פתאים לחמו לחמי

התבוננו שירי ותוכחתו

השיר יהי לכם כליל התק-

דש חג ושמחת לב כשמחתו

כי מצאו הוא ימצאה חיים

אך חטאו חמס יחידתו

עמו הלא עצה ותושיה

בו תוכחות חיים להורתו

תרתי בלבי לחקר סוד אל

אתבוננה רעם גבורתו

עד כי אשר באתי למקדשו

אשכיל ואבינה לאחריתו

ואחשבה ואדעה כי הוא

עלת מציאות כל וסבתו

נמצא אבל לא מזמן מגבל

רכב שמי קדם בגאותו

מי בשחקים יערך אליו

ידמה לשם קדשו ותפארתו

נקרא שמו שדי ומסתפק

כי לא יהי נצרך לזולתו

יבטל מציאות כל אשר נמצא

אם נחשב בטול מציאותו

אם יעלה על לב אנוש בטול

זה המציאות מתכונתו

לא נאמין עם זה ולא ישכל

חסרון בצד מה משלמותו

אחד ויחודו מאד נעלם

מי יעמד על סוד אמתתו

אחד ולא כמין אשר יכלל

תחתיו פרטים באגדתו

אחד ולא כגוף אשר נחלק

הוא לחלקים בחלקתו

לא גוף ולא כח בתוך הגוף

אכן מיחד הוא באחדותו

כל תארים תמצא יתאר בם

הם תארים מורים פעלתו

קדמון ואין נמצא כקדמותו

ראשון ואין ראשית לראשיתו

לא נמצאה מצוי בשם קדמון

אם נעריכהו לקדמותו

אדון לכל נמצא אשר המציא

שפט יצוריו באדונותו

כל המצוים מלבדו הם

מתפעלים סרים למשמעתו

חשים ומגבלים ומכרחים

הם לעבד איש איש עבודתו

רשיון וחפץ לא יהי בהם

אכן רצונו עם גזרתו

כל מי אשר יפנה לזולתו

ימרה רצון קונו ומצותו

צפה וידע סתרינו

סעד יצוריו באלהותו

ארץ ושמים וצבאותם

לא יעזב אתם לגבהותו

גמל לאיש צדיק כצדקתו

ישיב לאיש רשע כרשעתו

הכין ופעל זהרי חכמה

שפע נבואת עם סגלתו

השקיף באור שכל וזרח על

משה נביאו נאמן ביתו

נביא כמשה לא קדמהו

גם אחריו לא קם כמעלתו

אם יהיה נביא תהי על יד

מלאך ואמצעי נבואתו

אכן נבואת המחוקק פה

אל פה ומביט את תמונתו

נביא נבואה לא תבואהו

רק בחלום ליל לחלשתו

או בהקיצו אם יהי נבא

יתבטלו חושיו כשמעתו

אכן נבואת נאמן בית

יומם והוא עמד בעמדתו

כל איש יהי נבא אזי ימס

לבו ויתרופף לחרדתו

אכן נבואת נאמן בית

עליו והוא נצב בחזקתו

כל הנביאים נבאים המה

ברצון אלהים חי ודברתו

אכן נבואת המחקק היא

תמיד בכל עתים וברצותו

תורת אמת היתה במו פיהו

וברית אלהים היתה אתו

תורה אשר היא תעמד נצח

וברית לעד עולם עמידתו

ובבא לקץ ימין משיחנו

לא יחליף דת אל ואמרתו

שפה ברורה יהפך אל עם

לא ידעו אל חי וסוד דתו

ישתחוו אף יקדו עמים

אז להדם רגלי שכינתו

ישיב נוה צדק והר קדש

ציון כליל יפי לקדמותו

יציץ ופרח יעקב עבדו

יחיו ויקמו נבלתו

אל תיראו הלכי קדרנית

השמרים חקיו ומשמרתו

שובו לבצרון אסירי ה-

תקוה מחכי קץ גאלתו

ולכו חזו בין עבדי אל־חי

ובין אשר לא יעבד אתו

יום יהיו זדים וכל עשה

רשעה הדופים אז בעברתו

יהיו כקש וכמץ ליום הבא

ותלהטם אשו ולבתו

יזרח עליכם אז יראי אל

שמש צדקה אור ישועתו

יגדל וישתבח אדון עולם

ברוך עדי עד שם קדשתו

הצור נצחנו נעימותו

הנעלם סודו ועצמותו

יום נכספו לבות להגדילו

ולרוממו איש איש כברכתו

תשוב תהלת הלשונות אז

לאות וקצור מגדלתו

ובעת אשר ישתדלו לבות

לחקר יסוד הודו ומהותו

תשוב ידיעתם אזי סכלות

תקצר ידיהם מידיעתו

לכן בשירי אשמרה אל פי

מחסום ודמיה תהלתו.





ויאמר השר ראיתי קול רעמך בגלגל החרזים

שבר ארזים

וכל איש בלתך מידידות יתיאש

כי קול אהבתך חצב להבות אש

והנני נשבע באשר עשה לנו את הנפש הזאת

כי אין ערוך אליך במליצה ובחרוזות

ברוך אשר הביאך עד הלום

כי בלעדיך נפשי תזנח משלום

ועתה השבעה לי ראש שמחתי

אם תשקר באהבתי

ואם תענה עוד בנדודך לבבי

ואען ואמר ידע אדני נר המערבי

כי אהבתך מקדם חמדתיה

ועל גרגרותי ענק ענדתיה

ואחרי אשר מצאתיה

פה אשב כי אויתיה

ואשב עם השר ואארה מורו ועדניו אאכל

בשמחה ובטוב לבב מרב כל.



  


המחברת החמישית

 


אמר עמנואל המחבר:

הייתי עם השר ביום פורים

עם עדת נכבדים ושרים

ועמהם היו חברת משוררים

באו מארץ מרחק

ולבם לכל מבצר ישחק

ונהי בעיניהם כחגבים

חשבו שירינו שירי עגבים

ויאמר אלי השר נעשה לנו שם כיום הזה למען ידעו כל המשוררים כי ניבם נבזה ורזה

ושכלם שוכב והוזה

ואין ערך אלינו בכל הארץ

ופרצנו בגבול המליצות פרץ

וזה הדבר אשר נעשה נדבר בענינים שונים

אני אדבר בתחלה ודבריך יהיו לדברי עונים

וכל אחד ממנו חידתו יזכר

פעם נדבר בענין העצל ופעם בענין השכור

ופעם נדבר בענין בעל הקרנים

ופעם בענין הקדשה היא בעינים

ופעם נדבר בענין הכילי ופעם בענין הארך

ופעם בענין היראה ופעם בענין הצרך

ופעם בענין האהבה והשנאה

ופעם בענין הקנאה

למען ידעו בני אסנה ובני סנאה

והעם ומשורריהם

כי עירמים הם

ולנו החידות הנעלמות

והמליצות הרמות

קראו בשמותם עלי אדמות

ואען ואמר אמן הנני אשנס מתני

ולצאת אל המערכה אעורר רעיוני

ואענד על גרגרות אמריך פניני

לרגל המלאכה אשר לפני

ויאמר השר לעיני הזקנים והחורים[

שמעו נא המרים

יש לי בן עצל

כעבד ישאף צל

ובכל אשר יחטא יתנצל

וחפצתי לגנות פעלותיו

היש פה איש יתנדב לענות על מה שאזכיר מאדותיו

ואען ואמר הנני אני לענות אל מאמריך נכסף

דבר ולו אתה אסף

ויאמר השר: בני יקראוהו בקול המלה כקול מחנה

ואען ואמר: מקולם לא יחת ומהמונם לא יענה.

ויאמר השר: בני בכל אשר יחטא יתנצל

ואען ואמר: ואם כל עצו ופרי אדמתו יירש הצלצל.

ויאמר השר: אם השנה היא למיתה אחד משלשים

ואען ואמר: המיתה לשנת בנך אחד מששים.

ויאמר השר: בני יפל אל הפחת ומעלות ממנו יתיאש

ואען ואמר: לדמיון החמור שישרף ולא יברח מן האש.

ויאמר השר: בני יותר עצל מגלגל שבתי

ואען ואמר: ועל ימי החל יאמר אלה הם שבתותי.

ויאמר השר: אמר לשנת בני על כל דבר עלית

ואען ואמר: כי היא מהדברים שאין להם תכלית.

ויאמר השר: אלו הדברים שאין להם שעור הפאה והבכורים והראיון

ואען ואמר: ושנת בנך על כל דבר עליון.

ויאמר השר: שנת בני מיתה מקרית

ואען ואמר: כי יש־לה ראשית ואין לה אחרית.

ויאמר השר: אלו היה קץ המשיח תלוי בקץ שנת בני ותרדמתו

ואען ואמר: התיאשו היהודים כבר מביאתו.

ויאמר השר: בני יאכל ושבע ודשן

ואען ואמר: והוא ער ולבו ישן.

ויאמר השר: בני ישן עד שעה רביעית בתוך התכריכים

ואען ואמר: ויאמר כל ישראל בני מלכים.

ויאמר השר: בני יראה הסחורות ויפים

ואען ואמר: ויאמר מי יעבר לנו אל עבר הים.

ויאמר השר: בני יחסר בגד ללבש ולחם לאכל

ואען ואמר: ויאמר חנני אלהים ויש־לי־כל.

ויאמר השר: בני שמחתו בחגים ובמועדים

ואען ואמר: להיות השמחה והמנוחה רכבים צמדים.

ויאמר השר: בני יראה אשתו נתונה ביד חשק

ואען ואמר: ולא יציל עשוק מיד עשק.

ויאמר השר: שנת בני ארכה מיום הזכרון

ואען ואמר: ויחריש לקוראיו ואם יקראו בגרון.

ויאמר השר: יאמר בני ישנתי אז ינוח לי

ואען ואמר: וזה היה חלקי מכל עמלי.

ויאמר השר: יאמר בני אם אין בעדן גן אלהים שנה

ואען ואמר: לא תהיה נפשי בו דשנה.

ויאמר השר: בני יראה הסחורה ושבחיה

ואען ואמר: יאמר מי יעלה לנו השמימה ויקחה.

ויאמר השר: בני יראה שפתי חשוקתו יאדימו כתולע

ואען ואמר: ולא יבוא לראות את־הקדש כבלע.

ויאמר השר: כבר נסו חכמי האמת

ואען ואמר: כי לו יניחו העצל בשנתו ימצאוהו מת.

ויהי כהתימנו לתאר ענין העצלות

וזכרנו ממנו הוללות וסכלות

ושמעו השרים והמשוררים דברי השר ואשר אענהו

ויתמהו האנשים איש אל רעהו

ויאמר השר אלי הנה נא הואלתי לדבר

עזרתני אתה החבר

לגנות העצלות

ויש־לי את בעל הוללות

והוא שתה שכור

התעזרני עוד גנותו לזכור

ואען ואמר חייך השר לא ידעתי אכנה

תקרא ואנכי אענה

ומטרא לחצי דבריך תציבני

או אדבר והשיבני

ויאמר השר דבר אתה ואני אקשיב

ולמאמריך אהיה משיב

ואמרה: אחיך השר ישתה לצמאו גלי ים

ויאמר השר: והניף ידו על הנהר בעים.

ואמרה: חי אני אם אדבר על אחיך כזבים

ויאמר השר: אם לא ראיתיו מתפלל בעת הברד אל תשכח ענבים.

ואמרה: אין שמחה כראות אחיך פיו מנבל

ויאמר השר: הוא כשכב בלב־ים וכשכב בראש חבל.

ואמרה: אין טוב בזמן כראות אחיך שכור

ויאמר השר: ישתה וישכח רישו ועמלו לא יזכור.

ואמרה: אחיך כאשר ייקץ מיינו

ויאמר השר: יאמר כי נפלה דלקה בגרונו.

ואמרה: אחיך כל עמלו ובית אביו ישה

ויאמר השר: ולו היה ים־סוף יין לא הצרכנו למטה משה.

ואמרה: יאמר אחיך ישר באדם אין

ויאמר השר: כי אם השתים במזרקי יין.

ואמרה: החכם יצמא והוא יוצא המימה

ויאמר השר: ואחי שכור מצב ארצה וראשו מגיע השמימה.

ואמרה: יאמר אחיך היין תענוג העולם והפכו

ויאמר השר: ולארץ לא יכפר ליין אשר שפך בה כי אם בדם שפכו.

ואמרה: יאמר אחיך מי יתן בחיי אשתה ואשבע

ויאמר השר: ובמותי בתוך היין אטבע.

כשמע השרים חידותינו תמהו

והמשררים פחדו ורהו

ולשונם לחכם דבקה העוה נלאו

כי אשר לא ספר להם ראו

ויאמר השר חי אני כי נדבר מן הסריס

אשר הוא מקרין מפריס

ומאשתו אשר תטחן לאחר

ואני אהיה במליצותי פניהם משחר

ואמרה אל השר החל

כי הנני לענות אל מאמריך מיחל

ויאמר השר: פלונית ישאלו בעדה איה הקדשה היא בעינים

ואען ואמר: ובעלה הוא האיל אשר ראית בעל הקרנים.

ויאמר השר: נדיבות פלונית על כל נדיבות עודפה

ואען ואמר: כי תתנדב לכל בנפשה ובגופה.

ויאמר השר: פלונית אספה כל מדה מגנה

ואען ואמר: ואחריה לא זונה.

ויאמר השר: איך פלונית מחשק תתיאש

ואען ואמר: ותחתיה נהפך כמו אש.

ויאמר השר: פלוני לו היה מנגח בקרניו

ואען ואמר: כל חיות לא יעמדו לפניו.

ויאמר השר: פלוני ידענוהו מתמול שלשם שור נגח

ואען ואמר: וקרני ראם קרניו בהם עמים ינגח.

ויאמר השר:פלוני לו ראה קרניו התאבל

ואען ואמר: כי לא ישאום ארבעים אלף נושא סבל.

ויאמר השר: פלוני בן חמשים שנה ולא יעבד

ואען ואמר: ואשתו דרשה קרנו תרום בכבוד.

ויאמר השר: פלוני יושב באהל הלמוד ובמשכנותיו

ואען ואמר: ואשתו לומדת ועשית קרנתיו על ארבע פנותיו.

ויאמר השר: פלנית מדשתי ובן גרני

ואען ואמר: ובעלה גנב משירת חנה רמה קרני.

ויאמר השר: כמה היה פלוני שמן ודשן

ואען ואמר: אילו היו קרנותיו קרנות שן.

ויאמר השר: לפלוני שכן ישכן בסתר אהלו

ואען ואמר: וקרנים מידו לו.

ויאמר השר: קרני פלוני לו ראה צדקיה בן כנענה אותם

ואען ואמר: אמר לאחאב באלה תנגח את ארם עד־כלותם.

ויאמר השר: פלוני היה אדם בצורת פניו

ואען ואמר: לולי אשר קרן חזות בין עיניו.

ויאמר השר: בעד קרני פלוני יאמרו העדה

ואען ואמר: אלה הקרנות אשר זרו את־יהודה.

ויאמר השר: פלוני אלו בא ביער ועבר בין אילניו

ואען ואמר: נאחז בסבך בקרניו.

ויאמר השר: פלונית במעשיה בעלה תצדיק

ואען ואמר: לקים תרוממנה קרנות צדיק.

ויאמר השר: דרך השורים לנגח העמים

ואען ואמר: ופלוני ינגח לבנון ושריון כמו בן־ראמים.

ויאמר השר: פלוני לו ראו קרניו העתודים ברכוהו

ואען ואמר: ולו פגעו בו האילים המליכוהו.

ויהי כאשר השלמנו לגנות בעל הקרנים

ואשתו גמר בת דבלים

במליצות נחמדות להשכיל ותאוה הם לעינים

נמלא פי השרים והעם שחוק

ופערו פיהם לנגד המשררים לבלי חק

ויראו המשררים וינעו ויעמדו מרחוק

ויאמר אלי השר עוד הלא נדבר מאדות הכילי

ואען ואמר מי ליי אלי.

ואמרה: הכילי כל אשר בתוכו יטמא

ויען השר: כי הוא ירא להסך את־רגליו פן יצמא.

ואמרה: כמה הכילי נתעב

ויען השר: כי הוא יפחד לבדק נקביו פן ירעב.

ויהי כהשלימנו דבר הכילי

ויאמר השר אלי

יש־לי שכן ארך שוטה וכמדקרות חרב בוטה

והנני לגנותו מליצותי אליו נוטה

עד כמעיל בשת יעטה

ואען ואמר אנא השר החל כי הנני מכה במטה

ומהשלים דבריך ימין ושמאל לא אטה.

ויאמר השר: ארך פלוני ארך עוג מלך הבשן

ואען ואמר: ארך החכמות ופרושן.

ויאמר השר: ארך פלוני ארך וו ויזתא

ואען ואמר: ארך עץ המן בן המדתא.

ויאמר השר: ארך פלוני ארך קץ היהודים

ואען ואמר: ארך ימי החרדים.

ויאמר השר: ארך פלוני ארך ספורי הנשים

ואען ואמר: ארך עצי הברושים.

ויאמר השר: ארך פלוני ארך ימי האסורים

ואען ואמר: ארך יום הכפורים.

ויאמר השר: ארך פלוני ארך קומת הענקים

ואען ואמר: ארך אנחת החשקים

ויאמר השר: ארך פלוני ארך ימי הפרידה

ואען ואמר: ארך כנפי החסידה.

ויאמר השר: ארך פלוני ארך חבורי שמואל אבן תבון

ואען ואמר: ארך ימי הרעבון.

ויאמר השר: ארך פלוני ארך ספרי רבנו סעדיה

ואען ואמר: ארך קללות שבירמיה.

ויאמר השר: ארך פלוני ארך חיי העולם הבא

ואען ואמר: ארך ידיעת לכל הנמצאות סבה.

ויאמר השר: ארך פלוני ארך הצללים לפנות היום

ואען ואמר: ארך קץ האסורים מקוים לפדיום.

ויאמר השר: ארך פלוני ארך מגדל דור הפלגה

ואען ואמר: ארך ימי הדאגה.

ויאמר השר: ארך פלוני ארך ימי מתושלח

ואען ואמר: ארך ים המלח.

ויאמר השר: ארך פלוני ארך צום הרביעי

ואען ואמר: ארך הגלגל התשיעי.

ויאמר השר: יש־לי אשה מאד יראה

וחפצתי לתאר בעבורה היראה

ואען ואמר חייך עיני מעשות חפצך לא אעלים

אני אתחיל ואתה תשלים.

ואמרה: פלונית יראה יראת הישבת על המשבר

ויען השר: יראת האניה חשבה להשבר.

ואמרה: יראת איש לפני מלך ידבר

ויען השר: יראת המנאפת פן תתעבר.

ואמרה: יראת העברי מן הנצרי

ויען השר: יראת הנחש מן הצרי.

ואמרה: יראת הנץ על היונה

ויען השר: יראת הרוח על אנשי הספינה.

ואמרה: יראת הכבש מן הזאבים

ויען השר: יראת הארנבת מן הכלבים.

ואמרה: יראת יצחק בעת העקדה

ויען השר: יראת הנפש החוטאת העולה על מוקדה.

ויאמר השר: יש־לי רע והוא צריך אלי

וארצה לתאר הצרך בעבורו במשלי

ואען ואמר שא־נא השר משליך ושיריך

ואני אבוא אחריך ומלאתי את דבריך.

ויאמר השר: פלוני צריך אלי צרך האשה אל הבעל

ואען ואמר: צרך הרגל היחף אל הנעל.

ויאמר השר: צרך הסוס אל השוט

ואען ואמר: צרך האניה למשוט

ויאמר השר: צרך החולה אל המטה

ואען ואמר: צרך הלוה לשנת השמטה.

ויאמר השר: צרך הספינה לרב החובל

ואען ואמר: צרך העבד הנרצע אל היובל.

ויאמר השר: צרך החלום אל הפתרון

ואען ואמר: צרך אברהם אל עפרון.

ויאמר השר: צרך המת אל הקבר

ואען ואמר: צרך הרעב אל השבר.

ויאמר השר: צרך

ויאמר השר: יש־לי עבד ואני שנאתיו

ולולי יראת אלהי על פני המיתיו

אתה תתאר השנאה

והנה תשובתי אחריך באה.

ואמרה: פלוני שנאתיו שנאת החלש אל הסבוב

ויאמר השר: שנאת העכביש אל הזבוב.

ואמרה: שנאת החשקים אל הירח

ויאמר השר: שנאת העצל לשמש הזורח.

ואמרה: שנאת האסטמכא אל החלב

ויאמר השר: שנאת הזאב אל הכלב.

ואמרה: שנאת העשיר אל העני

ויאמר השר: שנאת המזנה אל איש־מלשני.

ואמרה: שנאת השכור לנזיר

ויאמר השר: שנאת הישמעאלי אל החזיר.

ואמרה: שנאת בעל הגרב לזבובים

ויאמר השר: שנאת הכילי לנדיבים.

ואמרה: שנאת המים אל האש

ויאמר השר: שנאת החרוץ אל המתיאש.

ואמרה: שנאת האשה למעוך וכתות

ויאמר השר: שנאת המגרשת לגט כריתות.

ואמרה: שנאת החמור אל הבציר

ויאמר השר: שנאת העצל אל עת הקציר.

ואמרה: שנאת האסיר אל הכבל

ויאמר השר: שנאת הגנב אל החבל.

ואמרה: שנאת העכבר אל העקרבים

ויאמר השר: שנאת היין אל העצבים.

ואמרה: שנאת האף אל הזבל

ויאמר השר: שנאת המתאבלים לפרטים על פי הנבל.

ואמרה: שנאת הערם אל הסתיו

ויאמר השר: שנאת המהלך בשרב לרב כסותיו.

ואמרה: שנאת הכעורה אל המראה

ויאמר השר: שנאת השבב לדברי הנבואה.

ואמרה: שנאת האשה לסריס

ויאמר השר: שנאת השור לאריס והראש לגריס.

ואמרה: שנאת החשק למתאמצת

ויאמר השר: שנאת חג המצות למחמצת.

ואמרה: שנאת השור לדרבן

ויאמר השר: שנאת עם הארץ לרבן.

ואמרה: שנאת הזולל וסובא אל הצומות

ויאמר השר: שנאת בעל מרה שחורה אל החלומות.

ואמרה: שנאת העני אל הבת

ויאמר השר: שנאת הכנים לשמש ושבת.

ואמרה: שנאת הנכבד לבני פרחח

ויאמר השר: שנאת הדג אל החח.

ואמרה: שנאת הנדיב אל הנבל

ויאמר השר: שנאת הרשעים אל הר עיבל.

ואמרה: שנאת בעל הגרב אל הטרית

ויאמר השר: שנאת אברהם למפר ברית.

ואמרה: שנאת החתול אל העכברים

ויאמר השר: שנאת בנות החן לבני הנזירים.

ואמרה: שנאת החכמים לאיש נבוב ורק

ויאמר השר: שנאת הנערים לרחיצת הראש והמסרק.

ואמרה: שנאת העלמות לאנשי השיבה

ויאמר השר: שנאת אנשי סוד למוציאי דבה.

ואמרה: שנאת התרנגולים ליום התרועה

ויאמר השר: שנאת העבד והתלמיד למקל ורצועה.

ויאמר השר אלי: חי אני בזאת תבחן

אם בעיני המשררים תמצא חן

אני אתאר האהבה במשלי

ואתה לתאר השנאה תשיב אלי

ואען ואמר כל מחסורך עלי

ויאמר השר: אהבת האב אל הבן

ואען ואמר: שנאת התופר אל הגבן.

ויאמר השר: אהבת העצל אל השנה

ואען ואמר: שנאת הבחור לזקנה.

ויאמר השר: אהבת הישמעלים אל היצהר

ואען ואמר: שנאת הזקנים עלות בהר.

ויאמר השר: אהבת האדם לראות פלא

ואען ואמר: שנאת האסיר לבית כלא.

ויאמר השר: אהבת האיש אל העשר

ואען ואמר: שנאת הרמאי אל הישר.

ויאמר השר: אהבת הסובא אל היין

ואען ואמר: שנאת החסידים לכלי זין.

ויאמר השר: אהבת החשוקה לדודה

ואען ואמר: שנאת הכסילים לתורה ולתעודה.

ויאמר השר: אהבת הקרח אל הכבע

ואען ואמר: שנאת בעל הבר אל השבע.

ויאמר השר: אהבת השכור לפורים

ואען ואמר: שנאת הזולל וסובא ליום הכפורים.

ויאמר השר: אהבת האשה לבתה

ואען ואמר: שנאת הכלה לחמותה.

ויאמר השר: אהבת השעל לעלות בפרצות

ואען ואמר: שנאת היחף לטיט חוצות.

ויאמר השר: יש־לי שכנה תחפיר השמש בהלה

ובעלה מעוף צוקה ואפלה

נדבר על שניהם מעין המארע

ונדבר על הטוב טוב ועל הרע רע.

ואמר אל השר הנני

ולכל אשר תחפץ תטני

ויאמר השר: פלונית תחפיר הירח ובעלה כתוא מכמר

ואען ואמר: ובשניהם מראה הערב והבקר אשר נאמר.

ויאמר השר: פלונית מעשה ידי אמן

ואען ואמר: ובעלה לא יעשה בו הפחם סמן.

ויאמר השר: פלונית לא תכר בין המלאכים אם בהם תתערב

ואען ואמר: ובעלה אלו היו לו כנפים חשבנוהו לערב.

ויאמר השר: פלונית לא יבוזו לנותן באהבתה הנפש והרכוש

ואען ואמר: ובעלה יאמרו בעדו יגיע מצרים וסחר כוש.

ויאמר השר: כמעט שלא עשיתי שתי וערב

ואען ואמר: בראותי הגבירה יום ובעלה ערב

ויאמר השר: כמעט שלא עשיתי ערב ושתי

ואען ואמר: בראותי הגבירה חכמה ובעלה פתי

ויאמר השר: יש־לי חבר תנעם אלי חברתו ולבי בוער באהבתו

ועתה נמשיל מתק החברה אשר לא יתן סגור תחתיה ולא ישקל כסף מחירה

ואמר אל השר: חודה חידתך ואשמענה

ואני אערך תשובותי ואעננה

ויאמר השר: מתק הצוף והחמאה

ואען ואמר: מתק שפתי הנאה

ויאמר השר: מתק חשוק עם חשוקתו

ואען ואמר: מתק ראות סיסרא והיתד ברקתו.

ויאמר השר: מתק מים קרים על נפש עיפה

ואען ואמר: מתק חברת היפה.

ויאמר השר: ידעתי כי כל האנשים אשר מעלותינו רואים

בנו מקנאים

ואתה נתאר הקנאה

ואען ואמר: חודה חידתך והנה מליצתי אחריה באה.

ויאמר השר: קנאת הבתולה אל הנשואה

ואען ואמר: קנאת הכעורה אל הנאה.

ויאמר השר: קנאת החולה אל הבריא

ואען ואמר: קנאת הרעב לזובח שור ומריא

ויאמר השר: קנאת עם הארץ אל הרבנים

ואען ואמר: קנאת העקרה לרבת בנים.

ויאמר השר: קנאת אשת הפתי לאשת רב פעלים

ואען ואמר: קנאת אשת החלש לאשת מגבר חילים.

ויהי כשמע השרים נעם משלינו

נסו לקולנו

וכמעט שרפום חשמלינו

ויתר העם והשרים

והסגנים והחורים

אמרו היום הזה ראינו נוראות

ושמענו נפלאות

אין אלו אלא דברי נבואות

ויברכונו בשם יי צבאות

ואחרי כן נפרדו הקהלות

מדברים רק מחידותינו המהללות

ואלך עם השר אל מקום תחנתו

וכל העם הלכו איש לביתו.

  


המחברת השישית

  


אמר עמנואל המחבר:



הייתי עם השר בימי חרפי במושב אנשים נבונים



בחורים וזקנים



מדברים מאדות המדות החמודות



והמליצות הנכבדות



ומפארים השיר וחין ערכו



זה אומר בכה וזה אומר בכה



מי יהלל שירי חכמי ספרד



ומי יאמר כי ספרד עלה שמים וירד



ומי יאמר כי מליצי רומי הם במורד



ומי יאמר כי בפרובינצ"ה תחנות



השירים החמודים והמליצות העדינות



ומשירי חכמי רומי כלם קוראים בגרון



מעות לא יוכל לתקן וחסרון



לא יהיה להם זכרון



ואני הייתי בכל זה מחריש



ולבי כנחש ישך וכצפעני יפריש



ושם נקרה אויל משריש



מבני פרובינצ"ה בהמה על צורת איש



יביע שמן רקחנו בהבליו ויבאיש



ואבני אלגביש יקלע



פלג יי לשונו ובלע



יעתיר עלינו מלים



ילעג ואין מכלים



יאמר מה תתהללי רומי בעמקים



הנה בפרובינצ"ה צנתרות השכל החן מריקים



רפאים יחשבו אף הם כענקים



שמה ישבו כסאות



ללבות הנשאות



ובכל מערכות המשררים והמליצים



נחנו נעבר חלוצים



נחנו חגורי אפוד המועצה



נחנו ראשי אלפי השיר והמליצה



בכל הארץ יצא קו הודנו



מי זה אשר יעמד בסודנו



ומי כמונו ומי יועידנו



לנו משפט הגאלה.



אין לכם חלק בלשון ולא נחלה



ואם תבוזו לשכל מלי



ברו לכם איש וירד אלי



אז ראיתי אנשי גאלתי כי דממו



בושו ונכלמו



ישימו יד על פה



ולב כל העם עליו עלפה



כי גדלה צעקת האיש עד לאין מרפא



והאויל בכל זאת אותנו יגנה



ואין קול ואין עונה



יאמר עמדו עמדו ואין מפנה



אז לבשה אותי רוח קנאות



ונשבעתי ביי צבאות



לעשות להם אות



ולראות ולהראות



אם לנו לבב כמוהם במליצות ושירים



ואמרה אל הסגנים ואל החורים



מי הוא זה ואי זה הוא אשר הוכיח בדברים



ויבאיש את ריחנו בהבליו



אל יפל לב אדם עליו



עבדכם יצא להלחם־בו



ואם אני לא אשיב צור חרבו



ולא אשים שיריו נכלמים



וחטאתי אליכם כל הימים



אז אמרו אלי אנשי עצתי ברוך אתה וברוך טעמך



אלהים יענה את שלומך



ויי יהיה עמך



ואקום ממקומי ואלך אל האיש עד מקומו



ואקרא את האיש בשמו



ואמרה העצב הנבזה הנפוץ הקטן המתהלל בשירים ובמליצות ובמשפטן



ותאמר על שירותינו כי הוביש מבטן



הנה אנכי יצאתי לך לשטן



ואם אתה איוב אני אליהוא



מה־ידעת ולא נדע תבין ולא עמנו הוא



חי הברית אם אתה ים החכמות אני בריחו



יי צבאות שלחני ורוחו



אחבר בפלס שירים ומליצות במאזנים אשקל



את מי חרפת וגדפת ועל מי הרימות קול



הנני הקטן מעבדי רבותי



ולא השגתי במרצת שכלי אבק מעלת אבותי



ואתה בעיניך הימן וכלכל



רב מחולל כל



יחדו למערכת הנסיון נקרבה



הנה קמה אלמתי וגם נצבה



אענה אם תשאלני



או אדבר והשיבני



ויען האיש ויאמר כל ישעי וחפצי



לנסותך כאשר ראיתי בארצי



יעמד השואל וישאל



ויאמר לרעהו אם תגאל גאל



והוא יענה השואל על שאלתו



ועל פי הפסוק תהיה תשובתו



ותהיה הפקת שאלת השואל ומעניניו



דבר דבר על אפניו



ואתה הנני אערך מערכת שאלותי ומחנותם כאשר מלבי אני בודא אותם



ואם על פי הפסוק תהיה תשובתם



ידעתי כי אתם אנשי השם



ובבתי החכמה ובחומותיה לכם יד ושם



אז אמרתי לעיני הקהלות



כמהתל בו וכמוצא עלילות



אדני כמה יהיה מספר השאלות



ויען האיש בקול רם



השאלות חמשים מספרם



ואען ואמרה



אל יחר לאדני ואדברה



אולי יחסרון חמשים השאלות חמשה



התענני בעבור זה קשה



ויאמר לא אשחית אם אמצא שם ארבעים וחמשה



ואסף עוד לדבר אליו תעתעים



ואמרה אולי ימצאון שם ארבעים



התתנני בעבור זה לגדופים



ויאמר האיש נרפים אתם נרפים



על כן אתם הולכים מדחי אל דחי



מי נשא ידו אלינו ויחי



לנו מי החכמות נוזלים ולכם המכתש אשר בלחי



ואען ואמר הכון והכן לך אתה המתלהלה



העמק שאלה או הגבה



ורבה צבא שאלותיך ומחנותם



ככוכבי השמים ואערך תשובותם



אז נקבצו עלינו קהלה גדולה



לראות למי תפארת המליצה ומהללה



והאיש שואל שאלותיו



ואני עונה על פי מדותיו



ויצוו עלינו הנכבדים והחשובים



להיות השאלות והתשובות בספר נכתבים



למען יעמדו ימים רבים

 



ואלה הם שאלות האיש אלי: / ואלה הם תשובותי:



מה אומר שבתי / איש אמו ואביו תיראו ואת שבתותי



וגלגלו מה אומר באזני / אתנהלה לאטי לרגל המלאכה אשר לפני



ומה עשה העת רשתו פרש / שם תבל כמדבר ועריו הרס



מה ענין צדק / שופט ודורש משפט ומהיר צדק



מה אומר מאדים כי יתאדם / ארור מנע חרבו מדם



הידעת הדברים אשר השמש תאמרם / כל מאורי אור בשמים אקדירם



איך יקראו נגה היודעים עניניה / המכרת גוים בזנוניה



וכוכב מה עניניו /  קסת הסופר במתניו



והירח מה דרכו / חלק משמן חכו



תשרי מה ימיו מימים / כי בם ידין עמים



ובאחד בו מה טיבו / יי במשפט יבוא



וימיו מה ישיחו / דינא יתב וספרין פתיחו



ובעשרה בו מה טיבו / תושב ושכיר לא יאכל בו



ובארבעה עשר בו מה מעשהו / ערבה לפני רעהו



ובחמשה עשר בערב / ישבו בסכה למו ארב



וביום האחד ועשרים / ערבה לו לחם לנערים



ומרחשון המחבל / האירו ברקיו תבל



וכסלו מה עניניו / נשא הצנה הולך לפניו



ושבט המתאכזר / נתן שלג כצמר כפור כאפר יפזר



מה יאמרו באדר / פתח הסמדר



וניסן מה ישמיע / הנצנים נראו בארץ עת הזמיר הגיע



בסיון מה יאמר הציר / יבש חציר



ובששה לחדש / הופיע מהר פארן ואתה מרבבות קדש



ובתמוז מה יאמר הציר / שלחו מגל כי בשל קציר



וחדש אב מה טיבו / במספר ירחים אל יבא



ומה אומר אב / בן חכם ישמח אב



ומה אומר המתענה בו והמסתכן / יש לנו אב זקן



ובאלול מה יעשו הזקנים / בבכי יבאו ובתחנונים



מה תאמר בראש טלה / יבוא קדים רוח יי ממדבר עלה



וכללו מה ענינו / ירעם בקול גאונו



ראש שור וכוכביו / ענן וערפל סביביו



תאומים מה בידו / יזקו מטר לאדו



מה אומרת בתולה / ופרשו השמלה



וכוכביה אשר בשמים / יוצאות לשאוב מים



ובמאזנים / ישב רוחו יזלו מים



ובעקרב / יזלו שחקים ירעפו עלי אדם רב



קשת אשר בשמים / יגרע נטפי מים



וסוף גדי וכוכביו / צרר מים בעביו



ודלי מה משטרו / רוח סערה עשה דברו



ודגים בממשלותיו / משקה הרים מעליותיו



מה אומר שמשון / מות וחיים ביד לשון



ובעת נקר עיניו הפלשתי / עזבני כחי ואור עיני גם הם אין אתי



מה אומר המן / לכל זמן



וזרש / לא תקלל חרש



מתי השכיל דוד המלך /בשנותו את טעמו לפני אבימלך



את מי תברך בראותך החשוקה / היא ומביאיה והילדה ומחזיקה



הידעת מה בלבי / ידעתי כי חפצת בי



ומה אמרת בעת זרתי / אמרתי נגזרתי



מה ילבש אדם ויתרושש / את תולעת השני ואת השש



מה אמר עמלק / ארדף אשיג אחלק



וסיחון ועוג / בחנפי לעגי מעוג



וירבעם / תשימני קצין עם



מה אומר אליה / לא אמות כי אחיה ואספר מעשי יה



למי יחלק האל מכבודו / למיחלים לחסדו



ומי זכר ברחמים / זכר תמים



מה אומר העטלף / השחד יעור עיני חכמים ויסלף



והעזניה / תאכל בשר מדם חלל ושביה



מה אחרית הנבל / כל הלילה ישן



ואשר יעמד על מרדו / יפלח חץ כבדו



מתי העולם נושע / במות אדם רשע



מה עושה יוצרך / רכב שמים בעזרך



מדוע תהימנה הצאן בעדריהן / ידי נשים רחמניות בשלו ילדיהן



מה עושה הבית בלא כבשן / ימלא עשן



מה תשאל האשה מבעל בריתה / שארה כסותה וענתה



מה ענין השמנה / ארך ימים בימינה



ומה בחיק הרזה / בחק חמה עזה



מה נראה לך מן השחורה / ברה וזעם וצרה



ומה יעשה בעל הכעורה / יכבה בלילה נרה



ומה היא ההגונה / אדמדמת או לבנה



איך אתה עומד מנתקך / שאהו בחיקך



מה אחרית המפר ברית / יהי אחריתו להכרית



מה הדבר העבר / מה שהיה כבר



מה יאמרו השונים / עת להשליך אבנים



איך הוא ענין הדוה / חסר לנפשו מכל אשר יתאוה



התרצה זרם ברד ואבן נפץ / אין לי בהם חפץ



מה אמרת העת דרכך שחת / לשחת קראתי אבי אתה



מה ענין המתחבר לרעים / יקרא לעולם זרע מרעים



מה דרך המריבה / לכבות את האהבה



מה אומרת שרה / רני עקרה



ורבקה בעת נפקדה / רני עקרה לא ילדה



וחנה / רני עקרה לא ילדה פצחי רנה



ורחל / כלו עיני מיחל



על מי ימלא הזאב עברה/ על הרועים חרה



מה תאמר בדם ענבים / שפך בוז על נדיבים



מדוע בית פלונית סגור / יבילוה רגליה מרחוק לגור



מה הוא השטח וחלקיו / קו לקו קו לקו



מה בפי פלונית הגברת / לשון הזהב והאדרת



ובשפתי הנאה / נהרי נחלי דבש וחמאה



ומי הם שבחיה / כפתוריה ופרחיה



ומה תאמר מן האיש הכבד / כגללו לנצח יאבד



מה החכמה וחין ערכה / אלהים הבין דרכה



מה אומר הברוש / מעולם נסכתי מראש



והנעצוץ / רק עשוק ורצוץ



והסרפד / תחתיו חדודי חרש ירפד



מה תשאף נפש אנשי עולות / תשאף הלילה לעלות



מה יעשה הדלף הטרד / על הראש ירד



במה נכיר האיש וחמודותיו / על פי מדותיו



אנה פנה לב היעלות / אל גבעת הערלות



למי תחפץ היעלה / לאיש אשר לו ערלה



ואין הזמן משליך קרחו כפתים / במאה ערלות פלשתים



ומדוע תחפץ בערלותיהם / אשר ישרתו לה בהם



ומה תאמר העת תחזמו / תביאמו ותטעמו



אן תמצא נפש אביונים נקיים / תמצא בארץ החיים



ואשר יראת יי על פניו / למראה עיניו ישפט ולא למשמע אזניו



מה אמר דניאל בחכמתו / חלום חלמתי ופתר אין אותו



מה מפלוני ומזהבו / תפוש זהב וכסף וכל רוח אין בקרבו



מה יעשה היין לאנשי תועה / יוסף את דבתם רעה



היש פרות כתאנים החשובים / אל תשכח ענבים



מה יעשה אדם לעת זקנתו / יצוה את בניו ואת ביתו



מי עת האהבות / לעת ערב לעת צאת השאבות



מה תאמר בראותך אנשים נצים / הנה האש והעצים



התכיר חמור פלוני רעך / כה יהיה זרעך



מה תרצה מן האלמנה / שוק הימין למנה



ומן היפה / חזה התנופה



ומן השמנה / ירכה וקנה



מה רצית לדעת העת נגעת בעליזה / השמנה היא אם רזה



מה אעשה לשואל לי חובו / פרעהו אל תעבר־בו



ואם אין לי לשלם / תוכל להתעלם



ואם לא אוכל / ידעתי כי כל תוכל



מי הפיל עשו במוקשים / לחם ונזיד עדשים



מה אומרת הטוחנת לרעותה / ולקחת סלת ואפית אותה



והתופר האכזר / לקח בגדו כי ערב זר



ובן מנבל אב / לשלל מואב



מה ענין הרופא / אריה על מצפה



הירפא החולה ממחלתו / רשע מאריך ברעתו



ומה אמרת לרופא אשר פגשת / הרצחת וגם ירשת



ולרופאים שכני / אתם המתם את עם אדני



ונפש הקצב מה שאפה / חריו ומענתיו טרפה



ומה יגנב מן הבהמה אשר ימכרנה / אחת מצלעתיו ויסגר בשר תחתנה



ומה דרך הקצב הנשחת / נוכל ויש בעדרו זכר ונודר וזבח משחת



איך תקרא הצורף / אריה טורף



ומה יאמר בעת ירהב / בזו כסף בזו זהב



והרבן ובעל התושיה / שה מלאכת יי רמיה



עם מי הכתה אותך אשת היועץ / היא נתנה לי מן העץ



מה דרך הבנות השובבות / פעם בחוץ פעם ברחבות



מה אומרת חכמת הנגון אל הנוצרים / גנב גנבתי מארץ העברים



מה תאמר לסולח ומוחל בתפלתך / אעבדך שבע שנים ברחל בתך



ורחל מה דרכה / תמשך לויתן בחכה



איך דרך האיש השובב / בגאוה ובגדל לבב



מה יאמרו אנשי אין / כל נבל ימלא יין



מה אומר הנלוז / ישבתי בסוד משחקים ואעלז



מה לעשיר כי ירהב / עמודיו עשה כסף רפידתו זהב



מה אומר האוילי / שמתי זהב כסלי



מה חטאתי לך כי אתה איש חרמי / תגזל את בנותיך מעמי



למי היתה הנבואה הנאמנה / למשה היתה למנה



מדוע שנה הזמן דתיו / מכעס בניו ובנותיו



מתי יתר לב איש מחרדתו / בהשמע דבר המלך ודתו



מי החשק עשק / הפה אשר לא נשק



מי הם בנות הבליעל / אשר לא כרעו לבעל



ואשר מדרך האמת נטת / יונה או תר לחטאת



מדוע הצביות בהיכלי החשקים תסבינה / נודע כי באו אל קרבנה



מה עשה הספר בבית הגבירה / ראה ויספרה הכינה וגם חקרה



מה תתן לחשקים הנקבה / הזרע והלחיים והקבה



מה תאמר מן העפרה / סגור תחתיה ולא ישקל כסף מחירה



מה אומרים הציקנים / בכל עת יהיו בגדיך לבנים



מה תאמר לאשר זרחה השמש עליהם / סר צלם מעליהם



ואשר נסו צלליו / זרחה השמש עליו



מה יתאוו העצלים / שיפוח היום ונסו הצללים



מה אומר החולה / כסלי מלאו נקלה



מדוע תיטיב ראשה הצביה / להראות העמים והשרים את יפיה



מדוע נברא בור שאון וטיט היון / להסתר שם פעלי און



מה חשבה היושבת על משבר / חשבה להשבר



מה אומר ישראל לעשיו / הצילני נא מיד אחי מיד עשו



במה יודעו הנסתרים / במשפט האורים



אן לבות החשקים ומי לקחתם / רחל גנבתם



מה יאמרו עשירי אדמתנו / לא ידענו מי שם כספנו באמתחתינו



מה דרך העצל / כעבד ישאף צל



ואשר על גופו יחמל / יתרון לו שיעמל



מה דרך המאזנים לגרום /לשום שפלים למרום



התאמר על החובלים מזמור / שבו לכם פה עם החמור



ואיך תקרא בעלי הזקן הנבזים / שעירי עזים



הימצא בור בעל מעשים / הירצון בסלע סוסים



במה נכיר חרבות צרים / בשבר אשר הם שברים



ואשר בין טוב לרע לא יבקר / עיני האנשים ההם תנקר



וראש מי יקרע ערב ושתי / מאיש שגה ומפתי



התכיר גרשם / שור נגח הוא מתמל שלשם



ומה מבנו / הפך הנגע את עינו



מי בחייו נקבר / החלד והעכבר



מי שמר לנפשי הערמה / שבתך בתוך מרמה



מה סוף כל בוצע בצע / פצע תחת פצע



מפני מה עלה משה בהר סיני / מפני אשר ירד עליו אדני



אל מי תודה בראותך העפרה / אל עשיה ויצרה



מה תאמר מן הדור של עכשו / זה דור דור שוא



מתי נשחת עכו / במלאת שפקו



ומדוע נשחת עכו / כי השחית כל בשר את דרכו



ומה אומר עכו / ראה יי והביטה למי עוללת כה



מה תאמר מבעל העגומה / יוסיף עצב עמה



מה תאמר מן היתום / מכף רגל ועד ראש אין בו מתום



מה אומרת הגפן אל הנדיבים / נשא ידך אל תשכח ענבים



מה אומר הכוס באמר השכור מי ליי אלי / לא אירא מרבבות עם אשר סביב שתו עלי



  



ויהי ככלות האיש לשאל שאלותיו



וירא כי עניתיו על פי מדותיו



ופתחתי מוסרות חידותיו



בדברים דבורים על אפניהם



אין עיף ואין כושל בהם



ולא יכל אותי לכבש



הודה ולא בוש



ויאמר אלי חי אני כי אתה פלא הזמן



ויתד תקועה למליצות במקום נאמן



ראינו בך אשר לא ראינו באיש בלעדיך



האמנם נוכל כבדך



והשרים והעם כרעו על ברכיהם



ויפלו על פניהם



ויאמרו מי האמין לשמעתנו וזרוע יי על מי נגלתה



היום הזה ראינו בך אשר עין לא ראתה



אתה תשא הוד המליצה ועטרת השיר כי לך יאתה



ויהיו אנשי עדתי בי מתפארים



ומשוררי הזמן בורחים מפני ומסתתרים



ויחדו הלכו בכלמה חרשי שירים

  



ואשר משלי ואמר:


  


איש ריב לבבי עם בני השיר



נוכחה יאמר ואין ענה



עמדו עמדו תפשי כנור



אקרא ביום מבחן ואין מפנה.



 


המחברת השביעית

 


אמר עמנואל המחבר:



יצאתי עם השר בחדש אדר



לראות הפרחה הגפן פתח הסמדר



והנה גבירה לקראתנו מלאה הוד והדר



והטבע כלל בגשמה כל יפי איש לא נעדר



ובראותי יפעת הודה



נפלאתי מזיו כבודה



ואמר אל השר מה היוצאת הזאת העליזה



ומי הוא המחזיק במעזה



ויען השר ויאמר דע הדוד הנאמן



כי האשה אשר ראית היא צנצנת המן



ועטרת צבי וצפירת תפארה לזמן



וליפיה ומעלותיה על כל הגבירות מולכת



ולה אהבת חסד והצנע לכת



ובעלה הוא עגל ירבעם



חרפת אדם ובזוי עם



יעמד בין האנשים כנפעם



בא שמשו וירחו קדר



לא תאר לו ולא הדר



השהו אל דבר נכונה



ולא חלק לו בבינה



לא ידעתי מה היה לו



לעלות זאת הצביה בגורלו



אם מיי היתה לו ירח מנחה



ואם מבני אדם ארורים הם כי לא ידעו עשות נכוחה



כי גרשוה היום מהסתפח בנחלת אדני



ועליה יבכיון עיני



וכראותי אשר הזמן התאכזרו נחומיו



ועל הנדיבים יהלך אימיו



ואשר לא טוב יעשה בתוך עמיו



ולא יבחין באשר יעשה



שנאתי את החיים כי רע עלי המעשה



כי מדוע לא יחלק הזמן בצדק את כבודו



ויחבר הטוב עם הטוב והרע יראו עיניו כידו



איך סכל הזמן וכהתה עינו



בשום לנשר עם הערב קנו



ומדוע לא השכין הנשר עם



הנשר ואת כל ערב למינו



ולא אחד עשה ושאר רוח לו



כי הנני נשבע בחי החשק ובנר הלו



כי נתתי את לבי לדעת ולבור את כל זה



ולא מצאתי אשת יפת תאר רק לנבזה.



וינהג הזמן את בנותיו כשבויות



בתתו מבחר הצביות ויוני הגאיות



למזי רעב ולחמי רשף ופריצי חיות



ובהיכלי ענג ובמעונות אריות



שם נקבצו דיות



ועתה השכח חנות הזמן אם קפץ באף רחמיו



כי מדוע לא נכמרו נחומיו



בתתו יפות המראה והבריאות



אל הסכלים אשר לא יאות



ונתן לחכמים ולחסידים



צנמות דקות ושדפות קדים



והשרים והסגנים בגורלם נפל



שקערורות ירקרקת או אדמדמת ומראיהן שפל



על זאת תאבל הארץ ואמלל כל יושב בה



כי זה הבל ורעה רבה



ואען ואמר אל השר אדני



אל יאמר כן נזר זמני



כי הנני נשבע בגאוני



כי שכל הזמן ידיו



כאשר נתן נזמיו וצמידיו



ויפזו זרעי ידיו



בתתו שביסיו ושהרניו



לסכליו ונרגניו



והמלאכה נמבזה ונמס לחכמיו ונבוניו



והרקות והרעות



לשרים וקציניו



כי רצה האל שהחכם לא יבעט



ושהסכלים בהכשלם יעזרו עזר מעט



כי החכמים בחכמתם יקדימו למחלת החסרון והאבל



צרי גיל־עד ורפאות הסבל



יבוזו לכל חסרון



וישחקו ליום אחרון



ותהיה להם בחכמתם על הכסילים יתרון



והסכלים והפחותים



בחייהם קרואים מתים



ולו התחברה להם צרת הזמן עם סכלותם



תתהפך בחמר חותם



ולא קפץ הזמן באף רחמיו ולא שכח חנות



אמנם רצה האל שלא יזכה אדם לשתי שלחנות



ולכך סבבה החכמה העליונה



לתת אל גדולי המעלה החכמה והתבונה



ומנע מהם ערבות קטנה



ואם נתן לסכל יפי אשתו



פרש עליו רשתו



וחסרו מעלת החכמה וישם על עקב בשתו



עת השפך נחשתו



ונתן לחכם יפי החכמה ולא יירא בגשתו



ותשב באיתן קשתו



ואם יפי האשה והון עתק חסרו



הן פרש עליו אורו



כי לו התחבר יפי החכמה הקדושה



ויפי הממון והאשה



בחכמים



תהיה מלחמה בין התאוה והשכל כל הימים



ופן תהיה נפש הסכלים בסכלותם נוגה



רצה האל לרעות את צאן ההרגה



וזמן להם מיפי הזמן ערגה



בשושני החן סוגה



כאשר זמן הטבע לעכביש האריגה



לצוד ציד להביא הזבוב אשר יפל שם בשגגה



וכאשר זמן החריצות לנמלה



ובטבע לא בחכמה והשכלה



תכין בקיץ לחמה אגרה בקציר מאכלה



וכאשר ציר רעבון הדברים חבש



בהטביעו אותם על בנין חדרי משכית ועשות דבש



והנה כאשר חנן הטבע הבריות הנזכרות הסכלות



והטביעם על מלאכות מהללות



כן חמל האל על הסכלים



ונחם אותם מהבל הבלים



כי בלא זאת החמלה ימותו לשעתם



ותהיה רעה לעולם ברעתם



להיותם חטבי עצים ושאבי מים לחכמים ולנדיבים



ולכרמים וליגבים



מצרף אל זה היות יצר לב האדם רע מנעריו



ולא יביאנו לראות במה שיהיה אחריו



והחשק דבר טבעי באדם



ימירו בו האנשים את כבודם



והחשקים במצודת היעלות ילכדו



כי הם עם הזונות יפרדו



ולו חלק הזמן היפות אל החכמים והנכבדים



היו החשקים בגדולי המעלה בוגדים



ולכן בחרה החכמה העליונה



להיות היפות אל הסכלים למנה



יהיה הסכל נותן שארה וכסותה



והחשקים יתנו את ענתה

  



ואשא משלי ואמר:


  


שכל הזמן ידיו בתתו יעלות



החן לכל סכל ומשתגע



לילה ויומם להיות יגע



לתת שאר וכסות וחזק נחלות.


  


להיות בחדרי חשקים מתהללות



חשק ביעלה להיות פגע



ישק שפתיה וכמתעתע



ישאף כעבד צל ולילה לעלות


  


לו הצביות לצבאים נתנו



אז הצבאים בצבאים יבגדו



או מעלת חשק תהי נעדרת


  


נקח צביות מאוילים שמנו



נתעלסה נחנו והמה יאבדו



רעה תבואמו והמגערת


  


ואיך יפלא בעיניך השר ותתמה



אם כסיל ישא כימה



ואם השנואות אשר יעלה באש מחניהם נתנו לכוכבי השמים וכסיליהם



ויגיעו בעדם אל שערי מות



כי כן האל עשה כימה וכסיל והפך לבקר צלמות

  



ואשא משלי ואמר:


  


יום נשאת עפרה לחסיל



אמרו מה אל כימה לכסיל



אמרתי כן האל עשה



פלא עשה כימה וכסיל.

  

ויאמר השר תמה אני אם תמלט אשה מן היפות



אשר שפתותיה שושנים מור נוטפות



שלא תהיינה רוח החשקים שואפות



אחרי אשר הזמן יצודם למדחפות



ונתן לשרים השפחות החרופות



והיו הכסילים לחיי עולם והשרים והסגנים לחרפות



ואען ואמר דע אדני כי על הרב אמת הדבר



אמנם בקצתם נכבדות מדבר



והיו הצביות הבוגדות בבעליהם



חלוקות למיניהם



קצתם מתקדשות ומטהרות



בעיני הסגנים ואנשי השררות



לא תחפצנה מבני אדם



רק שעירי חטאת לכפר בעדם



תקצנה באיש מראהו כלבנון בחור כארזים



ותעגבנה באנשים ריקים ופוחזים



ושעירי עזים



כאשר האתונות תבזינה לאשכל הכפר וצרור המר



ולא תכספנה רק לפטר חמור



ולו פגעו בעיר בן אתונות



אמרו עליו אגג מעדנות



כאשר קרה לי עם אחת מבנות העדינות



אשר מימי קדם אהבתיה



ועל גרגרותי ענק ענדתיה



והיתה ידידות נפשי ושעשועי וחשבתי כי גם היא תאהבני



ולחשק נאמן תחשבני



ויהי היום ויקר מקרה חלקת השדה אשר לי ופגעתיה



וכראותי אותה לשלום קראתיה



וברכתי אותה בשם אדני



ולא ענתה ולא שתה לבה ותברח מפני



לא ידעתי אם חשבתני לשטן



או אם הייתי בערכה קטן



או אם חשבתני למלאך ושרף



או לארי נהם ודב שוקק וזאב יטרף



ולו הייתי עיר בן אתונות אז



ימלא פיה שחוק



ותשלח לי ציריה עד למרחק



ותאמר כי אין זולתי לגאול



ותשפיל עד שאול

  

ואשא משלי ואמר:


  


צביה תאוה היתה לעיני



פגשתיה תמול ותט לפני



כמו עשת בעת כי ראתה אז



אתון בלעם פני מלאך אדני



חשבתני כמלאך האלהים



ועל כן יראה לרכב ענני



ואולי כי חשבתני לשטן



ועל כן זחלה מראש פתני



ולו אהיה כעיר בן אתנות



אזי מלאה כרשה מעדני


  


ולקצתם גאוה וגדל לבב וערף קשה



לא תעגב רק לבני חובב חתן משה



תשוטט אחר בכור פטר רחם



ולא במסכנת תאכל בה לחם



תבז לחשק מך מערכה



ותמשוך לויתן בחכה



לא תחפץ מתבל כי אם מלכה



כאשר קרה לי עם אחת מבנות הנדיבים



אשר היו דדיה בעיני ערבים



וכאשר חשבתי להתענג בדדיה



ולאכל פרי מגדיה



אמרה עם אחד מאנשי סודיה



אמר לפלוני כה אמרה פלונית דום כי



אתה חשק מך מערכי

  

ואשא משלי ואמר:


  


לב עפרה בשמי שמים



אל חשק מסכן לא פנה



עיניה מלבות חשקים



אכלות בשר ותרעינה



בא הלך ותבז לו תוך



לבה בא שר ותיר עינה.


  


ולקצתם בקרבה רוח עועים



הבל היא מעשה תעתעים



לא תדע דרך שעשועים



יהיו לה אחזת מרעים



והם באהבתה נדים ונעים



לא בחשק תחפץ



ולא יד חשקה ממנו תקפץ



פעם תרחק פעם תקרב



פעם למזרח ופעם למערב



כבכרה קלה דרכיה משרכת



וכלהט החרב המתהפכת



פעם תחשק בדודה ותקרבהו



ופעם על דבר נקל תרחיקהו



כאשר קרה לי עם אחת העלמות חשקתיה



ואהבת עולם אהבתיה



פעם היתה לי מעיר לעזור



והדביקתני אליה כאשר ידבק האזור



וכסף וזהב ורכוש אלי תבזור



ופעם הייתי מחשקה אחור נזור



אין דן דיני למזור



ולהבל וריק למעצבה תשכיבני



ועל מעל מה מטרה לחציה תציבני



ואמרה אל לבי מדוע זאת העלמה פעם תקרבני ופעם תרחיקני



או לנדוד תמהרני



או “לין דוד” תבשרני

  

ואשא משלי ואמר:


  


על מה עלמה מעל מה



עלמה עת ישקט עת ידוד



או בו תחפץ או יד תקפץ



ותצו לו לין דוד או לנדוד


  


וקצתם יביאם הדלות



להניח החכמה ולאחז בסכלות



ועיניהן אל ההון תשעינה



ובהיכלי החשקים תסבינה



ויבאו אל קרבנה



ולא נודע כי באו אל קרבנה



שם תרבצנה



בנוה טוב ובמרעה שמן תרעינה



ולולי ענים ומרודם



וכי יבש היה נקדים לחם צידם



לא המירו בקלון את כבודם



ועמדו הרחק מאד מאדם



יפתום החשקים בעזותם



ובשקריהם ובפחזותם



ומהלחם עליהם לא ימישו



ובאהבתם יחרישו



כנחש ישכו וכצפעני יפרישו



יאכילום וישקום וכל



מערמיהם הלבישו



ובזה עצת הצביות הדלות יבישו



ובתתם ספם את ספם



וצמידים על ידיהם ונזמים על אפם



ובתורי זהבם ובנקדות כספם



ובהמציאם בביתם טרפם



יהיו החשקים ממציאים שבר רעבונם



והם תרצינה את עונם



ולכן בימי חרפנו אני ורעי החשקים



העברנו קול ברחובות ובשוקים



לבשר הצביות הדלות והיפות



כי צאננו מאליפות



וחכנו ממתקים



ומזוינו מלאים מזן אל זן מפיקים



וזה נוסח שיר עליצותנו



אשר שלחנו בכל ארצנו


  


צבית חן הלכי



ועז יעלות דרכי



וכמים שפכי



דמי יעלה תרהב



וסבבי סבות



והשקיטי ריבות



וכבי מלבות



צבאים הלהב



ואמרי לצביות



ויוני גאיות



ידי רחמניות



התחצבנה רהב



והגידי כזאת



בחידות ורמיזות



לבנות עליזות



אשר אמרות הב הב



בבתי החשקים



מזוים נחשקים



מלאים ומפיקים



בלב יעלות אהב



ואם תראי עגלה



יפה פיה דלה



צביה חוי לה



אשר שם הזהב


  


וקצת מן היפות



תהיינה בטבע נואפות



לא תסור מעליהם אולתם אם תכתשם בתוך הריפות



והכסילים במצודתם ילכדו



כי הם עם הזונות יפרדו



וחטאתם כסדם הגידו ולא כחדו



כאשר קרה לשרית אחת אלמנה



ושמה בת־שבע מעילם המדינה



אשר על כל גבעה גבהה ותחת כל עץ רענן היתה צעה זונה



ואחר הדלת והמזוזה שמה זכרונה



ואחריה לא זונה



לא היה על עפר משלה בתתה אתנן ואתנן לא נתן לה



וכאשר שאלו אותה על תזנותיה



ענתה כי כן היו עשים אבותיה ואבות אבותיה

  

ותשא משלה ותאמר:


  


לי יאמרו איך תהיי בת־שבע



צעה עלי כל הר ועל כל גבע



לא כי זאב ערב בנו לא יחליף



טבעו בעת כי יחליף הצבע



שכחו אשר אמי לכל עבר תהי



טבעה הכי שב להיות בי טבע



אחזיק בכנפות חשקים ולשאלי



מי את ובת מי אומרה בת־שבע

  

ויאמר השר נפלאתי על עזות השרית



ותהי אחריתה להכרית



באשר חק המוסר פרעה



ובוש לא בושה והכלם לא ידעה



ואען ואמר וכי זאת בלבד העזה פניה



לגלות ערות זנוניה



חייך לו ראית שירת רחל ומעניה



תברח מפניה



ויאמר השר אדני



הגד־נא איך היה הדבר בני



ואען ואמר ידע אדני כי רחל היתה בת בליעל



ושמו געל



ונקרא שמו בישראל בית חלוץ הנעל



והנערה היתה ממגד שמים ממעל



וכאשר בגרה כלו עיניה מיחלות לבעל



ולרע מזלה הקשה



נשאת לבחור אחד ושמו מנשה



הוסיף בעלה עצב עמה



ולא ידע בשכבה ובקומה



וכראותה כי הזמן השיב צור חרבה



ותתעצב אל לבה



ויגדל העצב בלבה למענו



ולא יכלה עוד הצפינו



ותשת עצות בנפשה



להנצל מפח יוקשה



ותשלח אל החשקים צירים



להעלות אבר כנשרים



ולהיות אל דברה חרדים וסרים



ותאמר ישמעו העברים



וכשמעי הדבר חרדתי עם החרדים



והיינו אני והחשקים רוכבים צמדים



וכאשר הגענו אל המלון



והנה רחל נשקפה בעד החלון



תאמר שמש בגבעון דום וירח בעמק אילון



ואקדמנה לשלום



ותאמר אלי מי הביאך הלום



ואמר לה את ידעת בתי



למה הרגזתני להעלות אותי



ותאמר חייך שר החשקים



כי בעלי אינו נוטה אהלי ויריעותי מקים



וידע אדני וידע כל היקום



כי ישען על ביתו ולא יעמד יחזיק בו ולא יקום

  

ותשא משלה ותאמר:


  


אל תתמה דוד אל איש חיקי



אם לא קראתי בשלמו



שנה טעמו נגלה מומו



יען מלך אלקום עמו.


  


ותאמר עוד אלי איך אעצר כח אדני



ומדוע לא יגדל יגוני



והרבה הזמן עצבוני



בתתו לי סמל הקנאה המקנה



נגוע מכה אלהים ומענה



אשר לבבו מעמי פנה



ואלי מתאנה



יהרוס החשק ולא יבנה



יכרת יי לאיש אשר יעשנה ער וענה



הייתי עמו זה שנה



ולא לחקתי רק בשנה



ולא היתה לי עדנה



אמרתי אך דבר שפתים



לא תקום צרה פעמים



אך עתה בראותי אותו חמר גרם רבץ בין המשפתים



ואראה רכב אלהים רבותים



שנים איש ואשתו



מתעלסים באהבים אחד באחד בגשתו



ואני הצביה נלכדתי ברשתו



אמרתי זה הנבל ישום על עקב בשתו.

  

ותשא משלה ותאמר:


  


איך אעצר־כח וגדל עצבון



לבי ואין דבר לנפשי יערב



מי יתנה אלין ביער בערב


  


אם אשכנה מזרח אני הוא מערב



ישכן ועלי לא יחשב חשבון


  


אאר זמן חבר שנינו ואני



עגלה מלמדה ולדוש אהבה



ולחשקים נפשי תסער כאני


  


עד כי פרת אין די לכבות להבה



כי אזכרה בהיות בקרבם מחני



ובחיק צבאים אז שנתי ערבה

  

ויהי כשמע השר את שמע רחל ואת שירה



חמתו בו בערה



ויאמר זה השיר בא בעברה



ארורה האדמה בעבורה



וישאלני לדעת מאודותיה



אחרי אשר שמע חידותיה



ויאמר אלי האם רחל תהתל בחשקיה



ואם בה אמונה באיש אשר שדי אהבה יניקה



ואען ואמר דע אדני כי בעלי גויים הלמו שרוקיה



וכל רגל תזורה



וחית השדה תדושה



וכל יד נבל תמשה



וכטיט חוצות יריקנה



וכל פי חזיר ישקנה



ויאמר השר אלהים נקה לא ינקנה



ואל הכבוד ירעים



וישלח בה משלחת מלאכי רעים

  

וישא משלו ויאמר:


  


אלהים ברחל ברא חיל מהומות



ומשאת כלימות תמורת יקרה



ביען בחשק תהתל והיא בת



אשר לא אמון בה ומעלה יקרה



ואיך תהרה עוד ותלד אמונים



והיא מאמונים ומחן עקרה



היש בזמן עוד אמונה ושב כל



אשר בזמן רע ורחל עקרה

  

ויאמר השר אלי האם חשקת לעולם ברחל



ואען ואמר לאהבתה כלו עיני מיחל



וזה כמה אמרתי לסולח ומוחל



אעבדך שבע שנים ברחל



עד אשר ראיתי בה ערות דבר



ונחמתי על אשר אהבתיה בשכבר



ויאמר השר ומה היתה הסבה



אשר הביאה אותך לקוץ בה



ואען ואמר ראיתיה יום אחד על שפם עטיה



ומקללת לאשר נשך לחיה



ואשאל אותה ואמר מי יעץ זאת עליך הצביה



ותאמר על אלה אני בוכיה



כי זבובי מות נשכוני בצדיה



ואני הפתי המפתה האמנתי



עד אשר שני רשעים בלחיה הבחנתי



ומאז קצתי באהבתה



ואמרתי אראה מה אחריתה

  

ואשא משלי ואמר:


  


יום אררה עפרה לנשך לחיה



נמס לבבי אז והיה מים



ואמרה הבת ירושלים



מי זה אשר חשב עשות כן רעיה


  


אז קפצה עפרה ונשבעה ביה



עליון אשר נטה כדק שמים



לזבוב אשר בקצה יאור מצרים



אאר נשכני ושבתי עטיה.


  


אז האמנתי עד אשר ראיתי



שני רשעים שקדים על הלחי



אז אמרה נפשי אני עניתי


  


קצתי ביפיה אז ושמתיה סחי



היא שנתה גם כן אני שניתי



לו קוממיות הלכה אמר שחי

  

ויאמר אלי השר אמר־נא בחסדך



איך היה המעשה אשר קרה לך עם אויל מרדך



המדקדק הגדול מארץ חדרך



כאשר רקק בשירך



ואם יכלת על אשתו בחכמתך



ואם נלכדה במצודתך



כי שמעתי אומרים



כי היתה מלאה הדורים



ואען ואמר דע אדני כי נפתולי אלהים נפתלתי



וקרן הצביות בעפר עללתי



וכל עץ גבה השפלתי



וחל וחומה האבלתי



ועם אשת אויל מרודך תירושי החדלתי



וסבותי אני ליאש את לבי בעמל שעמלתי



כי בעלה היה הולך עמה יד ליד



ועל כן נמלטה מיד הציד



ובבואו אלינו נודד ממקומו



הוא ואשת חיקו עמו



הלכתי אליו ושאלתי בשלומו



ונפלאתי על יפי אשתו ויפעתה



בראותי את יקר תפארת גדולתה



ושאלני האיש ויאמר מי הוא בעיר הזה הראשון



בחכמת השיר והמליצה ובדקדוק הלשון



כי לי שאלות נפלאות



וחדשות נוראות



לא תשבע עין לראות



ובידי המופת ותראה האות



ואמרה אל לבי אין לי טוב כי אם להתערב עמו במלאכתו



ובין כך אצטיד מיפי אשתו



ואמר אל האיש דע אדני כי אני ראשון למדקדקים



ולשירים החזקים ירוצון כברקים



חודה חידתך ואשמענה



או אחוד חידתי ואודיענה



והנה קמה אלמתי וגם נצבה



יחדו למשפט נקרבה



אם תוכל השיבני ערכה לפני התיצבה

  

ואשא משלי ואמר:


  


רגלי ברצפת שיר במישור עמדה



קמה אלמתי וגם נצבה



רבה צבא שירים ושירות הצבי



ערכה למול פני והתיצבה


  


ויען האיש ויאמר חייך גם לי לבב כמוך אמיץ וחזק



רצוא ושוב במערכת השיר כמראה הבזק



ואם דודאי משררי הזמן נתנו ריח



ועלו במעלתם עד גלגל הירח



עליתי אני עד גלגל ערבות



ובעת נתנו בנות השיר למשררים האלפים לי נתנו הרבבות

  

וישא משלו ויאמר:


  


לקול שירי הכי ישמעו לי



בני השיר וכל יעץ נדיבות



לשרים נתנו את האלפים



בנות השיר ולי נתנו רבבות


  


ויאות האיש עמי להתוכח



ואני נתתי לו מקום להיות נצח



כי יפי אשתו עמד עלי כרצח



והוא להרבות שאלותיו רעיוניו יחושו



ועיני מנגד עיני אשתו לא ימושו



ונעתקנו ממאמר אל מאמר



ואויל מרודך לא נשמר עד אשר נפל כתוא מכמר



באמרו כי לא נמצא שדרך רק בדניאל בלבד



וכשמעי אמרתי בלבי אך עשרתי מצאתי און נכבד



ואמרה אליו חייך המדקדק לא כן דברת



ולא יקם לך אמר גזרת



כי דע אל נכון כי דברים בגו



וחי החשק המצרף לבי ומברר סיגו



וגלגלי אמרי סובבים על חוגו



כי לו דקדקת מצאת בחיק רעיתך שדרך מישך ועבד נגו



אלה היו דברי עם אויל מרודך



והנני אשא עליו שיר זה למען כבודך

  

ואשא משלי ואמר:


  


שמעני נשיא דורך



כסיל מיעקב דרך



בחירי רצתה נפשי



שמע מלי ותתברך



תמול חנה בעירנו



מדקדק מבני חדרך



ולו עפרה מהללה



יפת תאר וגוף נערך



ושדיה כרמונים



לריבי הזמן ערך



ואמרתי ללבי זאת



בצרתך תהי עזרך



שער ראשה בחרתיהו



לתתו ציץ עלי נזרך



ואור לחיה לאור יומך



ולילה תהיה נרך



אני מביט בחיק עפרה



פליאה מעשה יצרך



והוא ירבה בבלבוליו



והוא הקשה והוא פרך



והרחיב פה בתוך עדה



ונשא קול ופה ארך



ואמר כי בדניאל



לבדו נמצאה שדרך



אזי מסערת חשקה



אשר לבי מאד הרך



עניתיו דוק ותשכח כי



בחיק עפרתך שד־רך.

  

ויאמר אלי השר הודעתני המעשה שהיה



ולא הודעתני תשובת אויל מרדך בעל הצביה



כאשר הכית אותו בצדיה



פצע וחבורה ומכה טריה



ואיך היה כאשר שניו חרק



ובשירתך ירק ירק



ואען ואמר דע אדני המברך



כי כאשר הגדתי אל המדקדק מחדרך



כי בחיק עפרתו שד־רך



התקצף וקללני קללה נמרצת



תהיה בראשו מקננת ורובצת



ויאמר ארור יהיה זה האיש אשר לנגדי ריב ערך



וכשמעי אמרתי ללבי חלמא לשנאך ופשרה לערך



והקללות אשר קלל נגדך



יחולו על ראש אויל מרדך



ויהי כאשר עלה עשן באפו



ולא עמד ים חרונו מזעפו



ואין חזון שיריו מאז נפרץ



נפרדתי מאתו ואהיה אל ביתי רץ



ואמר אל לבי זה הכלב אשר עלי לשון חרץ



אחרי אשר רוח עועים מבעתו



אוסיף תוגה על תוגתו



ואדבר רק מאדות אשתו ובכן ישם על עקב בשתו



ואקום ואחבר שיר נמרץ מלוח לבי חקקתיו



ועל יד נער אחד אל המדקדק שלחתיו



ואלה דברי שירי



אשר שלחתי אל המדקדק ערי


  


לקט שושן לחי עפרה צבי חן



ושור שמש בפניה מצחק



ואם תתאו מצא שד־רך ומישך



ועמם בלטשאצר קום מצא חק


  


ויהי כראות המדקדק את השיר ומעניו



ירק ירק בפניו



ויאמר אל הנער כה תאמר לאדניך הנבל



אשר לקברות יובל



כי לו היה במעמד שלחתי רזון במשמניו



וכאשר ירקתי בשירתו ירקתי בפניו



ויבא הנער אלי בוש ונכלם



וישב דומם ונאלם



והיתה לו חרפת עולם



ואמר אליו מה לך נרדם בן מחפיר ומבאיש



ויאמר אלי הנער כה דבר אלי האיש



ואיך לא אעמד משמים



ירק ירק בפניה הלא אכלם שבעת ימים



ואקום בחרון אפי ואחבר שירה



לא ישקל כסף מחירה



ואשלח אל המדקדק שנית



להסב את לבו אחורנית



ואלה דברי שירתי השלוחה אל המדקדק מאתי

  

עורה כבודי מה לך נרדם



מול בערים בעם ברק ברק



ופגע במשתולל אשר חלל



יפעת מליצתי ברק בה רק



לו סיסרא נגדי אני יעל



יבין ועמו אך ברק ברק


  


ויהי כראות אויל מרדך



כי הייתי בענין השיר לו רע



והייתי בעיניו כמתעתע



ועל יפי אשתו משתגע



כסתה פניו כלמה



ויפן וילך בחמה



ולבי אחרי אשתו נמשך



ואש אהבתה בקרבי כנחש ישך



ויאמר השר ומה היה ענין אשתו



כאשר שמעה חרפת בעלה ובשתו



ואמר חייך השר כי כאשר קצף עלי בעלה



אז הצביה המהללה



אשר אין על עפר משלה



נתנה עלי בקולה



וקראה אחרי הידד



וכשמעי אותה אמרתי אהלי שדד



אחרי אשר לב הצביה מדי דברה בי התנודד



ואשא עיני לראות החשוקה



וארא והנה ידה אל תוך חיקה



תתנדב לי בשד־רך אשר שבחתי



ונפש בעליה הפחתי



ואקד ואשתחוה אל הצביה



בנפש כורעת ומדברת ולשון דמיה

  

ואשא משלי ואמר:


  


נסוג אחור לבי בראות



עפרה תקרא אחרי הידד



עד ראיתי ידה אל תוך



חיקה תאמר לי דוד הא דד

 

ויתמה השר אל השירה האימה



ויאמר חי אני כי הגדלת והוספת חכמה



על כל המשררים אשר קדמוך



ומליצי הזמן לא עממוך



ברוך אשר חלק לך מכבודו



ואצל עליך מהודו



ואשב עם השר בחדרי משכיתו



וארחתי ארחת תמיד נתנה לי מאתו.

  


המחברת השמינית

  


אמר עמנואל המחבר: הייתי עם השר המאשר

בעבותות אהבה נקשר

נתעלסה באהבים

ונדבר רק מהשירים הערבים

ויהי היום ויאמר אלי שמעתי אומרים

כי רבי שלמה בן־גבירול חבר שיר ממאתים טורים

ספיר גזרתם

השמעת עליהם או ראית אותם

ואען ואמר חייך השר ראיתי ועשיתי כתבניתם וכמתכנתם

לא יתן סגור תחתם

ויפג לב השר כי לא האמין

ואמר חי אני אם אש להשמיל ולהמין

ויאמר אלי השר אדני: הגד־נא לי איך היה הדבר בני

ואען ואמר ידע אדני

כי היה לי רע נאמן

חומל עלי ורחמן

ענק על גרגרותי ענדתיו

ועל לוח לבי חקקתיו

ואהבת עולם אהבתיו

לא אקבנו בשם פן עליו יכבד

ולא אזכיר שם עירו פן אהבתו ממני תאבד

גבר בשכלו ובצחות הגיוניו

על כל אשר עברו לפניו

היינו בימי חרפנו בדמי החשק מתבוססים

ואבני נזרי האהבה על אדמתנו מתנוססים

גברנו בשירותינו על כל אשר קדמונו

ארזים בגן אלהים לא עממונו

ובעבור היותו אז בימי עלומים

ואני כביר מאביו ימים

ויומי פנה לערוב

והוא היה אל זמן העדנה קרוב

התחיל ללכת אחרי הבחורים

ולרדף אחר הבלי הנעורים

פעם ישיר ופעם ינגן

ופעם יחזיק צנה ומגן

ופעם יעמד עם שרים זהב להם

ופעם חרבו יעופף על פניהם

עשה בחכמתו מפה הדורה

לא ישקל כסף מחירה

הרבה בה אתותיו

להראות העמים והשרים את אדותיו

וחקק בה שירי רנניו

הפליא לעשות מכל אשר היו לפניו

ובהכירי מעלתו

ואת יקר תפארת גדלתו

וחפצתי להמציא צרי גיל־עד אל מחלתו

הוכחתי לנפשי בתחלה

והעמדתיו על מעלתו המהללה

ועוררתי את נפשותינו ממעלה

עד אשר אחרי שובו נחם והתאפק

ואחרי הודעו על ירך ספק

והנו היום ראש לנזירים

ועזר לכל הנעזרים

ובלעדיו בחסידות איש את ידו ואת רגלו לא ירים

וזאת היא שירתי

השלוחה אליו מאתי:


  


אבי חכמה ומועצה ונזרה

נזיר אחים פאר תורה וכתרה

נזיר אחים לך אקד ואכרע

ברב אימה בנפש בך קשורה

ואת חלקי בעולמי וחבלי

ואין לי בזמן ממך תמורה

והא לבי כקטב הצפוני

לך קים ונפשי לך מכורה

ידעתיך אבי חכמה ומוסר

ולנדיבות הלא ראש ועטרה

ילדתך תעודת אל וטרם

ילדתך אמת היתה עקרה

וחכמתך בדרך אות ומופת

וחכמת בלתך דרך סברה

ומהללך אמתיי ומהלל

נדיבי עם בדרך העברה

ואת קולך כקול מלאך אלהים

וקול זולתך לי קול הברה

ונטעת נטע אהבה בתבל

וכל־איש בלתך עקר עקרה

ואיש זולתך בשדי תבונות

כעני המהפך בחררה

לאור חצך יהלך כל משורר

ורשת בלתך חנם מזרה

לך ישתחוו הם ממקומם

וישימו באפך קטורה

יחיבו נבוני עם ותמצא

בחכמתך בחיובם סתירה

ומי יעמד פני אימתך דוד

ביום צאת אש ועשן מנחירה

ולו אתה בעת־בא אז עמלק

זעום האל לצנן הקדרה

לך אמרו בחר לנו אנשים

היה רעה עדת אל חי ושרה

ולו אתה במלחמת מדנים

יצוה אל לך רד את ופרה

חדל גדעון חדל יפתח ובן נון

וחדלו כל אנוש חגר חגרה

כבר קם מבני אל שר ונגיד

צבי עדה וגחלתה ונרה

גאון הדור סגלת כל סגלה

משוש ארץ המונה והדרה

ומי אני ומי ביתי צבי חן

לחבר שיר ויד שכלי קצרה

ואמנה דוד במתק וענוה

בלב נשבר במו תודה וזמרה

זמרותי יבאוך ואך לא

להוכיח אבל דרך זכירה

יבאון לך כפופי ראש כאגמן

במתק פה ולא דרך שררה

יבקשו את מחילתך בראשית

ואחר יפתחו שפה ברורה

ויוכיחו לנפשי בתחלה

ושכלי באשר שגג והמרה

בחייך צבי חן אין לנפשי

חסידות כחצי גרגר שערה

והחשק תמול היה כעלמה

והייתי אני בעל נעורה

ודמיתי היות חשק לחמר

ואני אהיה אליו לצורה

וערך חשקך היה בעיני

למול חשקי כאחד לעשרה

והיתה לי עטרת הענוה

וחשק מעלי ראשי הסירה

ולולי כי אני בוש מאלהי

ופן אהיה לעם קדש לזרא

אזי אבנה ליעלות מזבחות חטא

ונטעתי לכל יעלה אשרה

וכל יעלה עפר רגלה אלחך

ובמות אחונן את עפרה

אבל אתחסדה בפני אנשים

שלמים בעלי מוסר ותורה

ואתנכר ולא אהיה כחשק

ואתחסד ולא אשגה בזרה

ואתמרמר בלב נשבר ביען

מגלת חשקים שמתי לשירה

ומי יתן ויכלתי לכבות

אני נרה וגחלתה וזכרה

ונחרטתי חרטת הבתולה

אשר הערה במקרה איש מקרה

אבל מה אומרה ובני עדתי

אמת לא ישקלו כסף מחירה

ושגגתך צבי החן שגגה

בעיני החכמים לא זעירה

אבל יאמרו בני מוסר והשכל

שגגה בעצבים היא חבורה

כמפה מעשה רקמה עשוים

אבידע וחנך ובני קטורה

בגן עדנם דשנים רעננים

בצל הדס גברת עם גבירה

ושמה נהרות משכות גבירות

וכל עפרה נעימה והדורה

וסביב ליאור כל שר ונגיד

ברשתם ימשכו איש איש נערה.


  


וגם את שם צבי החן כמוהם

ברשתך תעלה לך הגבירה

ראיתיה ושחקתי במו־פי

ובכיתי בתוך לבי במרה

ומי יתן ועשית כיפיה

מעיל ספר בתוך בית הבחירה

ואם אין זה לתתה דוד למהר

לאשה אלמנות חיות צרורה

באשרך צבי החן באשרך

באשרך וחטאתך כפורה

אבל מה אעשה דוד וחטאי

כהיום עצמו מאין ספירה

לכה אחי ומפת ההתלים

מחה זכרה וטמנה בקברה

ולמה ירדפו אתך כמו אל

אנשים בעלי נפש יקרה

ועת תחשב לבשר הצבאים

בלבם יאמרו לא יום בשרה

נזיר אחים נקנא באנשים

קדשים בעלי נפש בהירה

אנשים לא טרדם מאוים

אשר אין לזמן עמם קשירה

ידיהם יזלו גשמי נדבות

ורגליהם הלא רגל ישרה

והתנכר אליהם הזמן רע

והכירו פעלתו חסרה

ולבש את חמדותיו ושולל

חשבוהו ושמחתו מגורה

נשיא הדור ומה בצע בשכל

והנפש ביין ילדות שכרה

לכה דוד מחלפות ילדות ושחרות

נגלח בתער השכירה

ונפשנו אשר היתה לאמה

הרי כמה הלא נקרא דרורה

כבר חלפו ימי ילדות ושחרות

ונפשנו עדן אחור נזרה

וחדלה מחלת חשק כהיום

ואין מזור לרפאת את מזורה

ושבה לעבד את האדמה

ומעצר וממשפט גזורה

וחשבנו השיבה לאלהים

כלילת הוד והיום היא עכורה

ומי יתן ולא תחטא בזדון

אזי לא תהיה מדין יגורה

ואיך נמכר משוש עולם ונצחי

בעד הבל ותבל הארורה

ומאסנו בעדן גן אלהים

בעד מבוי באין לחי וקורה

ושגינו בהבלי הנעורים

ודבקנו בחן יעלה ועפרה

ולא נשגה באהבת אל ותורת

אמת לשתות בצמא את דברה

ראה כי נחרש רשע ועולה

הכי נקצר ונאכל מעבורה

ומה נאמר אבי מוסר ועל זה

לשמצה יזכרונו החבורה

ראינום דרכי קשת לשונם

וירונו בחצי הגערה

ויאמרו הם בענין רע וגפן

סדם גפנם ומשדמת עמרה

שניהם עברו על דת יהודית

שניהם הם באין מאור ואורה

שניהם למדו חכמת יונית

ומשם כרתו להם זמורה

זמיריהם שחוק אל הכסילים

ועל דרך אמת המה כפירה

שניהם בעלי שכל ותורה

ראו כמה פעלתם כעורה

ברוכים הם ואשריהם בני איש

אשר לא למדו תורה וספרה

חדל אחי ונחדל ממליצות

ושיר חשק יבאון בעברה

ביען ישחקו אישים עליהם

ואחר ישלחו לנו מארה

הבנדיבות ודבר בערבות

תהי נפש ככוכבים מאירה

הנגיע למעלת החסידות

ברב־אכל ויין מלכות לשכרה

הנמצא חן בשירות נערכות

ובחנית כי נניעה מהרה

הבחרב נעופף על פני איש

הכי תופע עלי נפש נהרה

האם בחשק צביות ועלמות

תקבל את פני יצרה וצורה

הבחשק נרצה האלהים

הבחשק נכבה המדורה

ומה נענה אבי חכמה ומוסר

ומה נאמר אבי עצה ומשרה

ביום אהיה אני עם כל חשוקי

ואתה עם חשוקיך בצרה

ומה נצדק ביום נראה לחרב

גזרת אל בצאתה מתערה

ראה מלכי ומה נאמר בעת כי

יבאון מלאכי זעם ועברה

ביום נהיה נשאים על כתפות

משלחים אלי ארץ גזרה

ונמיר היכלי ענג ובתים

ספונים בארזים בחפירה

וחלף צפרים לנו עשויים

אזי נהיה לתולעת לברה

זכר אחי לקהל מאנשים

נדיבי עם ידעים בגבורה

אשר חלפו לעולמם בפתע

ותקותם הכי אבדה ועברה

ולא נכיר בנפשנו נסבה

אשר נחיה עליהם בעבורה

והננו כיחיד שאבותיו

עזבוהו ברב פחד ותגרה

וכתוך אשר אבדו קצותיו

ולא יצלח להועיל או לעזרה

ואיה דוד נעימות החסידות

ומעלת הנשמה הטהורה

וקבולה למדות החשובות

וקיומה בחיק אברם ושרה

ראה גלגל וכוכביו צבי חן

השנו את גבול חקם כשערה

הנחו כוכבי שחק וארץ

המאמצע הכי נטתה וסרה

ואיככה נשנה הגבולים

והמצות כקלה וחמורה

האם ציר מפאת מלך ונגיד

באגרת פתוחה או סגורה

יבאנו הלא נחרד למולה

הנשקט עד תהי לנו פתורה

וזה כמה אשר מלך מלכים

ביד חזיו הכי קדם והתרה

ולא נחרד לדעה סוד נביאיו

וחקותיו ותורתו ושברה

והלילות והימים נצפה

אלי עתות אצר בם הסחרה

ולא נחשב לרע או לאהב

לבד איש יהיה כזה לחברה

ונחקרה ליקר הסחרות

וזלתם ועתות המכירה

ונצטיד ונרכב האניות

ואף אם יהיה בים סערה

וישליך הזמן קרחו כפתים

ולא נחוש לקרח או לקרה

ונצפן הון לאישים יבעלו את

נשותינו יהו להם לסתרה

ולא נצטידה חכמה ויראה

לצרך הנסיעה הגמורה

ויום נבוא ונראה פני אל

ומה נביא בידנו תשורה

נשיא הדור למי תאות קדשה

ומי יסכן וישכן בית דבירה

ומי יעט מעילי הענוה

ומי זה יארה בשמה ומורה

ומי יצפר בהר גיל־עד ויחפר

באר חכמה וישתה מי בארה

ומי יעל מרום בינה ויבוא

מלון קצה וכרמלה ויערה

ומי יינק שדי חכמה לבד את

וימץ בלתך צופה ויערה

ומי זה בלתך ראה יקרה

ואיש בלתך הכינה גם חקרה

ומי יהגה בתורת אל לבד את

ומי איש בלתך יטל שכרה

ולו היו מתי בין כחלוקה

תהי עצמה ובשר מבשרה

ולו היו כבשר מבשרה

תהי נפשה אשר תשכן בחדרה

ולו נדרה להוליד בן בצלמה

וכדמותה בך שלם לנדרה

והיו כוכבי נשפה אפלים

ואתה דוד לבד אורה ושחרה

והיו כל בני תבל שכרים

ביין תועה ואת קדקד נזירה

קרב אתה נשיא הדור משיח

אלהי יעקב ושכן חצרה

והתענג בצוף עדנה ודשנה

סחר סחרה ותקצר את קצירה

יפוצון חוץ עינות שכלך דוד

ראה עם אל אשר ישכן במרה

לך יאות היותך אות לרבות

ולהיות את פדות חכמה וכפרה

ואתה ואשר המה כגילך

בעולם זה כנרות המנורה

נשיא הדור ראה כל היצורים

למול ערכך כצאן קדר ובצרה

ולו ישתתפו עמך בשכל

כמו השתתפו לך ביצירה

ראה אנשי זמנך לך נתנים

וכל נפש למשמעתך זהירה

ראה כי שחחו תחתך יצורים

והיית לעדת אל כפירה

ואתה לזמן נר מערבי

ולעדה הלא שמשה וסהרה

רעה עדה פאר הודה ושים את

כסיליה במו מעלת בקרה

שלף חרב גבורה באוילות

ובכסילות והחרם כל זכורה

ושלח חץ באיש לחץ ותורה

למטרה בלב נפש יהירה

ברוק ברק וכונן חץ גערה

ושלח חץ וברק ממררה

וכל נפש במעלתה תכונן

ותבדיל השחורה מצחורה

ושור יפעתך וזכר בארה

וצור בוראה ומטריפה וברה

בטרם יחשך שמשה ואורה

ולדת חק וביאת הצפירה

ראה עולם כמו אולם ותבל

דמות בקעה ונחנו כחצירה

בבקרנו הכי נציץ ונחלף

ולערב הכי נשכן חררה

נזיר אחים ומי ראוי לעדן

ועדן גן למי ראוי לדירה

ומי יבנה בעולם הנשמות

לשבתו בית זבל ארמון וטירה

ותורת אל למי תכון ומי זה

אשר יאות לעבדה או לשמרה

ומי יחקר פעלת אל בשכלו

ומי האיש אשר יאות לחקרה

לבד אתה אבי חכמה ונזרה

צבי עדיה ומבחור ראש אמירה

הנניח לעולם הנשמות

לכל גבן ואיש בעל חטרה

וירויחו בסכלותם לעדן

ונרויח בשכלנו מערה

הטוב כי תעדפנה על שנינו

בטוב המעשים פועה ושפרה

הבסגלות וכחות בהמיות

לנפש איש תהי מעלה ויתרה

ראה התרנגול ושכח נדיבות

נדיבי עם ראה קלות לבכרה

ראה גמל אשר יולד לעמל

ראה חמור לכל משא ותגרה

ועכביש ראה קלות פעליו

ורשתו לזבוב פרש ודקרה

ועת ארגו עגלה תוך עגלה

כאלו במחוגה הוא תארה

ולבנות היכלי ענג ובתים

מלאים טוב ראה בנין דברה

ולחריצות ראה דוד הנמלה

חרוצת יד ואף אם היא צעירה

ולשחל גבורת לב ואמץ

וידו היא כיד עשו שעירה

ולמשגל ואל מאכל ומשתה

ראה חזיר ראה עגל ופרה

והתיחד אנוש בלבד בנפש

מדברת מטהרה וברה

לפאר לאלהיה בכל לב

ולבחן סוד פעלת אל יצרה

ונפש זאת מזונה החסידות

ביען היא לבד רפאות לשדה

לפי שכלה תהלל או תחלל

ומעלתה לפי צדקה וישרה

ולא תוחיל לבד אל האלהים

לרפאת מחצה מנה ושברה

ואם היא בזמן תגעל ותתעל

עלי ארץ התירא בהמירה

ואיך תרעב אשר על עב רכובה

ותשליך יהבה על אל ושברה

ונפש המקצרת וחטאת

בהגיע זמן קצה ותרה

בני אל יענו הם יאמרו לה

הזאת היא נעמי אל האמירה

הזאת היא נעמי יצאה ללקט

בכרמי בין ואיך שבה נעורה

ללקט יצאה זאת מה בידה

ומלדת תעודה היא עצרה

תנו לה מפרי יד מעשיה

במשקלם במדה במשורה

ראו מה בין היותה בערבות

ובין להיות בגוש עפר מדורה

ואיכה דוד בדבר נעלינו

תהי נפש דבר יצרה ממירה

ונסב על דבר חשק כעצל

במטתו והדלת בצירה

והחשק והשכל הפכים

ומי יוכל לאון ועצרה

ולשכל נעימות וחשיבות

והוד מלכות ומשפט הבכורה

ואין תקוה ואחרית רק להכרית

לנפש תעביד שכלה ליצרה

הימצא חן אנוש אנוש בנפש

אשר ילדות ויין חשק עברה

והנפש והחשק כצרות

ואין בינם לעולמים פשרה

ואין טענה למתעלם ורוח

למתרשל ועצל בחקירה

אבל חיב אנוש לחקר תבונה

ולבא עד תכונתה וחקרה

ונתבע איש כפי כחו ושכלו

והכירו למעלתה ויקרה

ואת שקול לפי שכלך כרבוא

ולך חכמה ואיך תגרע שארה

קחה שירי אסיר חשקך ונפשו

נתונה לך ובה תמשל למכרה

ובאה בברית אתך ואכן

בכל דוד בלתך בגדה וקשרה

ומיום הנדד הפריד שנינו

לחשקך הצבי גלה וסורה

וחשך לנדד אורה וזהרה

ומיום הנדד אור לא זכרה

מחכה אל ראות יפעתך דוד

ולבה בה כלב אשה מצרה

ראה שירי וזכרני לטובה

נזיר אחים פאר תורה וכתרה.

  

ויתמה השר על יפי השירה המהללה

וישבע כי אין על עפר משלה

ויאמר מה נכבד ומאשר האיש השלוחים אליו אלו החרוזות

ותמה אני אם יש איש בדור ראוי אל שירה כזאת

וירא אני פן בהיותך אהובו

רחקת מן האמת ונטית מנתיבו

לקים מאמר החכם מיטב השיר כזבו

ואשר חיבנו אנחנו קהל המשררים

להפליג בשבח ובגנות בשירים

אין להרחיק לגמרי האמת

עד שנאמר מן המת חי ומן החי מת

אמנם חיב המשורר לשים כל איש במעלתו

ולהפליג קצת על האמת במליצתו.

  

וישא משלו ויאמר:


  


צבי חן שים מליצתך בנויה

לפי חכמה ולא על פי רגילות

ושים כל איש במעלתו בשירך

כרוב ביקר ולשטן בזלות

תנה ציץ הוד אלי נדיב ושוע

ותאר זד ואיש נבל בנבלות

והשחל תתאר בגבורה

והעורב והכלב בכילות

ודע כי איש יתאר הגבורה

ברפיון יד והחכמה בסכלות

לדמיון איש יתאר רום שחקים

במו שפלות וסבובם בעצלות.

  

ואען ואמר ידע השר הנכבד

כי האיש אשר פארתי בשירי מלך למעלתו נעבד

ולא עברתי הגבול

ולו העליתיו בשירי על זבול

ולו ראית שירותי אשר שלחתי לו בימי חרפי

אנכי הדל באלפי

נפלאת על עצם חשקנו

וידעת כי לא שקר נסכנו

ובפרט השירה ההדורה

אשר לא ישקל כסף מחירה

יתנוה מליצי הזמן על ראשם עטרה

אשר שלחתי לו העת הרחיק נדודו

והגיעני עד שערי מות בפרודו

ובחבלי השירה ההיא משכתיו

עד אשר אל בית אמי ואל חדר הורתי הבאתיו

ויאמר השר בחסדך

הראני נא את כבודך.

  

ואשא משלי ואמר:


  


ראיתי השמש יזרח

בתקופתו ובטהרתו

על חוג שמים יתהלך

ירוץ ארח במסבתו

ותקופתו עד לקצות א–

רץ אין נסתר מחמתו

ומאורי אור בשמים

קדרים מול זהר יפעתו

יפרש כנפי אור יקחם

ישאמו על אברתו

ראיתי עמדתי מרעיד

לבי יתר מחרדתו

כי נעכרתי עד זכרתי

חמדת לבי וסגלתו

נטע נעמן צנצנת מן

לקח ממני עמדתו

כי הוא שמש החכמה הוא

הזורח בגברתו

המסיר שפה למליצים

שכל שירו מדי צאתו

כל לשון תקום למשפט

אתו תרשיע צדקתו

הוא אור לבי הוא שמחתו

הוא חגו חדשו שבתו

הוא ירדן השכל כי בו

יטהר כל לב מצרעתו

הוא עצמות השכל עליון

הוא איכותו הוא מהותו

הוא חמר לו הוא פועל לו

הוא צורתו הוא תכליתו

מי זה יחשף סוד הגיונו

מי זה ימצא את חידתו

אלו נודע בבני אלים

אז יחפצון את קרבתו

אלו הטה יד שכלו על

ים הבין נס מגערתו

אלו פגע בסנה משה

אכל חבל מלבתו

אלו פגעו בו נשרפו

שדרך מישך מגחלתו

הה לברקיו כי האירו

עד כי גלו לי חמדתו

כי השאירו אתי אחרי

נסעו כואב לנסיעתו

ראיתי החשק כלי

כליו רעים מן נדבתו

ראיתי עת פתח שמיו

מראות שכל ותמונתו

ראיתי כל שר בו נקשר

שרים סרים אל משמעתו

ראיתי כי כל שרים יק–

חו בכליהם מזמרתו

ראיתי הימן עם כלכל

נלאו כלכל סוד דברתו

ראיתי אסף לא יסף

דבר עת שמע אמרתו

ראיתי כל לשון דבק

אל חך לחך צוף יערתו

ראיתי דוד ושלמה

כי יתמהו על חכמתו

ראית חירם ובצלאל

עירמם הם מערמתו

ראיתי כי אלמדנבי

לא השיג אבקת שירתו

לו חבר מכל הלבות

כי כלם באים בבריתו

חשקו האש ומשליו ה–

עצים לבי שה עלתו

חפץ השכל העליון

הראות לנו את עצמותו

ירד מכסאו בא אל בית

אמו אל חדר הורתו

ויבא אליה ות–

הר לו ויולד בדמותו

עד כי השכל הפעל

על ידו נתן טבעתו

לתת תבנית לחתם תכנית

לתת אל כל חי צורתו

קומי שירתי יפתי

יונתי ולכי ומצאתו

הלכי זמרתי סבי עיר

אולי תקרי לקראתו

סבי צפון בואי תימן

בואי סוכו ומעונתו

גלי שוק ונהרות עברי

עד בואך חדרי משכיתו

דרשי שירתי במקום ה–

חשק וסביבות גבעתו

אולי נחבא אל הכלים

ובלב חשקים שם תחנתו

אם שם בין כוכבים קנו

תצורי עליו עד רדתו

היטיבי נגן הרבי שיר

אולי יען עת שמעתו

הרימי בכוח קולך

אולי יעור משכחתו

אל תדמי אולי ישן

הוא יקץ מתרדמתו

שירתי מה תגידי לו

שחליתי על אהבתו

למה לקח לבי מתוך

קרבי אם נכסף אל ביתו

אחלי יזכר־לו עת היה

קיר לבי ראשית ממלכתו

ישים דמעתי על נדו

אל תוך נאדו ובספרתו

אם ימצא אהבתי חומה

יבנה עליה טירתו

אם דלת היא יצור עלי–

ה לוח ארז בחנתו

אם יחפץ לעלות שמימה

ישליך עלי את אדרתו

אם לנוח תוך לב חשק

קיר לבי הנה מטתו

אם יתמהמה מה לי עוד אם

לא ישלח לי את ברכתו

כזאת אמרי אליו עד אן

דודך יזעק מאנחתו

עבד נמכר לך לצמתת

הגידה לי מה משכרתו

עד מתי תתאכזר עליו

עד אן תבזה את ענותו

עד מתי הרוג חשקך

על העץ תלין נבלתו

למה הכית עבדך

עם אבני פרוד וסקלתו

למה שלחת אש חשקך

על לב מדעתך ושרפתו

למה הבאת איש סודך

תוך ים החשק וטבעתו

כזאת אמרי אליו דודך

תמיד נצב על משמרתו

נשא על כתף מהללך

ונדיבותך על דבשתו

מתיצב ומצפה לראות

מה זה תשיב על תוכחתו

אם חטא לך לקח מיד–

ך כפלים מחטאתו

אם לא ישוב אליו חנך

אנה יוליך את חרפתו

במה יתרצה לשוב אל

חנך השר לפני מותו

אם בבכי ודמעות הנה

כי הוביש עיש בבכיתו

גם שכר עליך גיחון

ופרת להיות עם דמעתו

כל מרעיו לא־יכלו

הקים אותו ולהברותו

וימאן התנחם עד כי

תפן השר אל מנחתו

שירתי אם יפגשך איש

מה תשיבי לשאלתו

הנה מנחת עמנואל

לשלמה השר מדעתו.

  

כשמע השר יפי השירה

נפלא על חשמלי זהרה

ויאמר שירתך זאת גברה

על כל השירות ביפיה

וחשקכם זה כמוהו מן העולם לא נהיה

ועתה הגד־נא לי אם חשוקך זה חטא לך מעודו

ואם הוא האיש אשר שמעתי בעדו

כי עליך ינופף ידו

ופרע חק המוסר

בקראו אותך בכתבו ארי נוהם מתוך קפה של בשר

ואען ואמר אדני לא זה הדרך ולא זה העיר

כי האיש אשר הרים יד בי ממני לימים צעיר

ושמו יואב שר הצבא אשר להלחם עמי בא

ובעת יצאתי לקראתו עם חיל מליצותי נחבא

ועמד בראותו אותם משתאה

ובעת אמרתי לו לכה פנים נתראה

וראה ועשה בתבניתם אשר אתה מראה

נסתר או נחבא אין רואה

ויאמר השר איך היה הדבר

ואען ואמר ידע אדני הנבר

כי יואב שר הצבא אשר שמעת מעניניו

היה איש חכם בעיניו

גאוה אפיקי מגניו

וכל חיות לא יעמדו לפניו

והוא לכל מבצר ישחק

ומכל חכם לב ירחק

וגער בו ונס ממרחק

ויהי היום ומיי היתה נסבה

ושמע כי הוצאתי עליו דבה

וספרתי ממנו הבל ורעה רבה

בפי ובמכתבי

אשר לא צויתי ולא דברתי ולא עלתה על לבי

ויתנדב לנופף עלי צור חרבו

ויכתב אלי אגרת כאשר עם לבבו

כתב בה התלים וחידות

ופניהם וכנפיהם פרדות

פעם יתנשא ופעם יכנע

פעם יחרף ופעם ימנע

הלך בשירו נד ונע

הזכיר בו שיר היחוד אשר לו

להראות העמים והשרים שכלו

וכאשר קראתי אגרתו לבי התאנף

כי לא היה לדבריו שרש וענף

ואכונן מיתרי מכתבי

ואשיב לו דבר כאשר עם לבבי

ואלה דברי אגרתי

השלוחה אליו מאתי:

מי זה מחשיך עצה במלים

לחוד חידות ולשאת משלים

ברב חלומות והבלים

ילעג ואין מכלים

הקולך זה בני יואב שר העשרות

יחולל אילות ויחשף יערות

תקח מחלם ומטוביה עטרות

כי תכתב עלי מררות

לא ידעתי ספרות

חייך אם חלום חלמת אני אפתר

וירעשו הספים אם אך הכפתר

ובמקום שאגת אריה וקול שחל מה לקול התור

זה כמה שמעתי כי תור

אך לא האמנתי כי תעשה ותסתור

ולכן קבל־לך אבני קלע תקלע מליצתי כי הגיע התור

ותקצור קצירך אשר זרעת

ותשמע מאשר הגדת והודעת והשמעת

חייך אדני עדין לא הגעת לרועי צאן

ודבריך לא לרצון

כי תכתב עלינו לצון

ואם עסקת בפרוש ובגמרא

לא זכית להיות תנא או אמורא

וידעתי כי רעיוניך עברו על דברי סדום ועמורה

ויכרתו משם זמורה

ולכן שולחים לאפם את הזמורה

ושמעתי כי בין אחים תפריא

ולכן כעת במרום תמריא

שלחת אגרת התלים

ואקרב אליה ולא מצאתי לה בתולים

ועתה הכר־נא למי החותמת והפתילים

הראיתנו תפלת היחוד אשר לך

אשר היא לעדה על שכלך

אחי יהי לך את אשר לך

הגד־נא השר ממי נעמת

מה החלום הזה אשר חלמת

להתפאר בחכמות נעלמות

ותאמר עשר ידות לי בכל חכמות

השמעת מימיך על ההגיון

הראית לעולם ספר החזיון

ואיך לא תחרד ולא תלפת

ולא ראית לעולם ספר המופת

הנגלו לך תעלמות ההקש

כי לדרש בכל חכמה תבקש

הלמדת ספר הנצוח והשירות

וספר המליצה והמאמרות

ואם לבך דבר טוב רחש

הידעת ספר החוש והמחש

ואם אתה האמר לצולה חרבי

הלמדת הזהראבי

ואם למדת הפרשה עברי

הראית ספר האוירי

הגד־נא מה אמור

בספר הטוב הגמור

ומה דרכיו ומה משפטו

ומה בספר הנפש לאריסטו

מה תתהלל בעמקים ועמקך זב

ובתי חכמותיך לאכזב

ואיך שיר יחודך לא פארת

ובמחוגת השכל אותו לא תארת

ואגרת טובתך לא עטרת

ועל כמה שגגות עברת

ולו ידעת כמה שגית במלות אמריך

אז שמרת מחסום לפיך וגבול לדבריך

בשומך במלת ובן אדם השורק במקום מלך

לא ידעת הדרך אשר בה תלך

ובעשותך צמיד ותמיד על משקל עולמית

לא מצאתי לך רע ועמית

אחת דתך להמית

והוא מה שיורה על תגברת הנפש הבהמית

ובאמרך ומה לתבן את הבר

ושמת השורק במקום מלך אי זה דרך עבר

רוח השירים אתך לוא לזרות ולוא להבר

ובאמרך שוד שוטף במקום שוט

יורה על היותך בים הפסוק באין משוט

ובאמרך לא תבזה במקום יבזה

ענות השיר תבזה

לא ידעתי מה זה ועל מה זה

ובאמרך חכם בינה שבה בינתך לחכמה

אוי לה לאותה כלמה

ובאמרך תלמידך אני ומימיך אני שותה

לא כן אחי כי גחלים על הראש אתה חותה

פן יאמרו הרב כתלמיד

והכלי כצמיד

הכל הולך אחר המעמיד

ובאמרך העלה נדף תערץ ואת קש יבש תרדף

לא כן אתה בעיניך כי בצד ובכתף תהדף

ועל הודאתך בגדלתי תשמע חלום לפתר

בנית אי אתה יכול לסתר

והשתוקקך להתאבק בעפר רגלי

נודע כי זה לשלמות פעלי

ולשמע נעם משלי

ומי למדך לומר מן זבד זבדות

ומן ענפי והם זכרים פרודות

ואיך תאמר הריני כבן עזאי בשוקי טבריה

ובאמרך גוינו מן גויה

הכית השיר בצדיה

פצע וחבורה ומכה טריה

ולא היית מבני עליה

ובאמרך אם תוכל השיבני ערכה לפני התיצבה

הנה קמה אלמתי וגם נצבה

ובאמרך שיהיה לי סבה

איך לא אמרת שתהיה בלשון נקבה

ובאמרך ויתאמת כונתי אמר־נא האמת

מדוע לא אמרת ותתאמת

ועתה אחרי אשר מעלתך בעיניך גדלה

ותתן את נפשך בכל עמי הארץ לשם ולתהלה

מה חטא לך הדקדוק והפעלה

כי הבאת עליהם ועל ממלכתם חטאה גדלה

לתתם לדראון לכל בשר

ולא נהגת בהם דרך מוסר

ואיך לא למדת ממליצותי

ומשיר עליצותי

שכלם מתאימות ושכלה אין בהם

אחד באחד יגשו ורוח לא יבא ביניהם

בכל הארץ יצא קום ובקצה תבל מליהם

משתם יגורו אלים

ושם ראינו את הנפילים

צדק לבשו וילבשם

המה הגבורים אשר מעולם אנשי השם

ואשר כתבת כי אני ארי הנוהם מתוך קפה של בשר

ידע אדני ויבשר

כי צדיק אכל לשבע נפשו ובטן רשעים תחסר

ולכן השר והטפסר

שמע עצה וקבל מוסר

ושמרה לפיך מחסום

כי לילה לך מחזון וחשכה לך מקסם

מענין אבק לשון הרע

הלא ידעת כי מדרכי האמת לאמר על הטוב טוב ועל הרע רע

ואיך אדני לא ישמר

לדבר תועה פן תאמר

או להתחיל פן יגמר

והמביא עצמו לידי חשד לא יאשים

כי אם עצמו אם יחשדוהו האנשים

חי נפשך השר כי האומרים אלי פלוני רבץ בין המשפתים

ולא שמר לפיו מחסום ובריח ודלתים

אמרתי אך דבר שפתים

והנה באתי ותראינה עיני

כפל מאשר שמעו אזני

הראיתני חרוזותיך החמדות

חשבתם שירי ידידות

ופניהם וכנפיהם פרדות

כל רואיהם עליהם משל ישאו ומליצות וחידות

ואם הם בעיניך בפז החן מסלאות

ובתרשיש היפי ממלאות

בעינינו בלות ומטלאות

ולולי כבוד המכתב נתנום למחראות

עוד שמעתי עליך לאמר

יואב בקי בכל שיר מזמור

וקל בחכמות כחמור

ותאמר כי אין כמוך בקי בטבע המציאות

ובהנהגת הבריאות

ותדע מעותי הזמן לתקן ומחברותיו לקרע

ובאויבים פרעות לפרע

וזרע צדקה בארץ לזרע

אם יפלו השחקים תחזיקם בזרע

לא ראיתי כהנה בכל ארץ מצרים לרע

עוד שמעתי עליך דברים שונים

תאמר כי נגלו לך תעלמות הזמנים

ותאמר אני עליתי מרום החכמות ברב רכבי

להקרא בפי עוללים ויונקים רבי

ואחריב בכף פעמי

כל השטרות אשר ראיתי בימי

ובעיני הזמן יקרתי

הנה רבים יסרתי

את אשר אסרו התרתי

ואשר התירו אסרתי

ואשחית לקמי שרש וענף

ולא היה נדד כנף

ועתה הכית את הילדים אשר כגילך ונשאך לבך

ואיך למול שירי המעלה תנופף צור חרבך

ותמשך בקשת הגאוה לתמך

ואחריך השגגות בעממיך

פעם חרמש הגאוה תניף

ופעם החנף תחניף

פעם רכה ופעם קשה

קול ענות גבורה וקול ענות חלושה

ועתה הנני שלוח אליך קשה

אם נשאת ונתת בהויי דאביי ורבא

ובאסור בשר בחלב ובכל היד המרבה

מי נתן לך יד לעלות אל המרכבה

וגאון גליך עד פה להשית

ולדבר במעשה בראשית

ואשר תתפאר כי לך בכל חכמה עשר ידות

הלמדת אותם במסכת מדות

הידעת ממשקין ותעניות

הלמודיות הטבעיות והאלהיות

ואי זה רוח אותך יעורר

כי תשתרר עלינו גם השתרר

הנגלו לך סוד ארבע נהרות

והאור שנברא ביום ראשון ותלית המארות

הידעת ארץ לעמק ושמים לרום

וסוד הנחש הערום

וידעתי כי למדת מסכת יבמות וביצה

הידעת סוד היבום והחליצה

השמעת לעולם משמי

סוד ילד בן לנעמי

הראית בספרי חכמותי חרות

סוד אלימלך ונעמי וערפה ורות

הידעת מראות הקשת אל מי ירמזו

והסתרים אשר בתוכם יגנזו

הנגלה לך סוד מים העליונים ומה הם

והנפילים אשר היו בארץ בימים ההם

הידעת הכרובים ולהט החרב המתהפכת וסודם

ובני האלהים אשר יבאו אל בנות האדם

הידעת סוד תבת נח וחכמתה

ולמה שלשים אמה קומתה

ומה הסוד אשר טמנה בקרבה

בהיות חמשים אמה רחבה

ומה היה הצרך

להיות שלש מאות אמה ארך

הידעת עוד היום

מדוע גברו המים חמשים ומאת יום

הידעת סוד הקטרת

וחכמת הכרבים והכפרת

ואם אתה מריח מי התבונה תפריח

והעמקים מכל צד תבריח

ובאור השכל תזריח

ומרחוק מלחמת התורה תריח

ותריע אף תצריח

הידעת סוד הבריח

מן הקצה אל הקצה מבריח

הידעת סוד עשר היריעות

והיות בארון ארבע טבעות

ואם אתה בחכמות מרגל חרש

הגד למה היו שתי ידות לקרש

ומה הסוד להיות

הכרבים כמער איש לויות

הידעת משה העניו

למה קרן אור פניו

הלא תגיד לנו הלא תחוה

למה יתן על פניו מסוה

אל בני לא טובה השמועה יאמרו בחוצות ובשוקים

כי הריסות הטבעיות תקים

ובמעבה שכלך יצוקים

העדות והחקים

ואין כמוך בכל הארץ טבעי

ובירדן התעודות רחצת למשעי

ואני לא כטבעך טבעי

ואף על פי שיצא בכל הארץ טבעי

לא התפארתי במה שאין בי

ולא הניפותי על אדם חרבי

לא ידעתי פרקי המורה על פה

וכאשר יחקרוני בעד סודם אעמד עלפה

אכן אדע הדבר על שרשו

ולא בקשתי מן הפרק כי אם פרושו

ושרפתי מחוץ למחנה ערו ופרשו

אמר־נא השר מה בצע באשר יאמרו השפתים

והלבבות תשכבנה בין שפתים

ומה בצע באשר תראינה הראות בארבות

וחשכו עיני הלבבות

לא כן אחי הגבה הגבה והשפלה השפל

הלב עקר והפה טפל

ואם אברהם מה צרך לאמרפל

ובאור שבעתים מה בצע בערפל

ועתה היעמד לבך אם תחזקנה ידיך

אם יאמרו לך רבי פרש סודך

מה לך להתפאר ולהתהדר במקהלות

כלך מדברותיך אצל נגעים ואהלות

ושם אם תרצה לחוד חוד

ואל תשמע קולך עמנו עוד על דבר יחוד

הנח המורה למורה והמדע

ליודעי דעת ומביני מדע

והשכל לכלכל ודרדע

והמן לאסף ולהימן

ובמקום מרדכי מה צרך להמן

הנח הסתרים למביניהם

והכתרים לבעליהם

והסודות לבני עליה

והעטרות תהיינה לחלם ולטוביה

והעלים והקלפות לאשר אין מח בקדקדם

שכני בתי חמר אשר בעפר יסודם

כעוף יתעופף כבודם

אל תבא נפשי בסדם

ועתה למה פניך תסתיר

וצדיק תמים תכתיר

ובבלי דעת מלין תעתיר

וחציך שנונים תיר

נים ולא נים תיר ולא תיר

ואיך לא תירא אתה הישן השכב באמבטי

מחצי משלי ומן החרב אשר בפי עטי

אשר אורה אל השערה ולא אחטיא

ולא יראת פן יפגעו בך אנשים מורים בקשת

משתם יגורו אלים וחיל אחז ישבי פלשת

והיו לדם ביבשת

ולו ראית חמודותי

אפריוני שכלי ורפידותי

ומר ואהלות קציעות כל בגדותי

ושמן הענוה על הראש שירד על פי מדותי

לא תאמין כי יספר

להן מלכא מלכי עלך ישפר

ותיטב לך משור פר

חדל לך מהתפאר במה שאין בך מדברי חכמה

ובמקום שיש אנשים השתדל להיות בהמה

אך לקטני אמנה

ולנשים הנושאות ונותנות ומוזרות בלבנה

זה יתכן

תפתה וגם תוכל צא ועשה כן

והנני נשבע בחי השיר ובגאונו

אשר נטע בלבי אהלי אפדנו

ונתן בימיני דגלו ובשמאלי מגנו

ומשחני מחברי שמן ששונו

כי אם מהיום הזה ומעלה תתפאר

לדבר בחידות וסודות לבאר

לא תשתה מי באר

ואם לעולם תתהלל

לשאל אסור מוסיף ואסור כולל

ואם לא תניח לחלם ולטוביה העטרות

ואם ישיאך זדון לבך לפסל לעולם שטרות

ואם לא תלך שחוח לפני גדולי המעלה

ואם תפרש עוד סודות התהלה

ואם תבזה עוד השירים אשר אהבתי

אמחה אותך מספר החברותה אשר כתבתי

ותחת אשר הראיתני פעליך

וחבורך על הקמים והטוענים עליך

קצר פרי התליך

וראה נעם פעלי

וחמדת משלי

אשר חברתי למתוכחים והטוענים עלי:


  


את בין עצי יער לבנון חוח

בין רזני ארץ ושרים תעלול

בין לשכות קדש כמו רפת ולול

בין הנביאים נבאי מנוח.


  


בין ממלכות סיחון ועוג זנוח

כל האנוש עלה ואתה כעלול

בין זחלי עפר ורמש שבלול

בין הנהרים שטפים שלוח.


  


גנב אשר תגנב חמדות הזמן

משבתי עצלות ומן נגה זנות

ממאדים חרון וזרש מהמן


  


מהזבובים שיר ומעש מסכנות

מגחזי כזב ונגע נעמן

הגאוה מן גיד ומן ערוה גנות.


  


ראה אחי כמה כבוד כבדתיך

כאשר חמלתי על אהבתך ועניתיך

ומה גדלה תשוקתי בך

כאשר לא הנחתיך על רהבך

טוב לך לשמע גערתי

ולחסות בצל אברתי

מאשר יפארוך הכסילים

ותתהלל בפי יונקים ועוללים

ואשר מדד בשעלו מים

ותכן בזרת שמים

יחינו ויחיך מימים

ויחון אותנו ואותך דעה והשכל

לכי שירתי אל השר והאמרכל

מקטרת מר ולבונה מכל אבקת רוכל

והיה כי יפגשך איש ושאלך שאל

ולדעת שם מחברך יואל

וקראת שמו עמנואל.

  

כשמע השר דברי אגרתי חבקני ונשקני

ויפל על פניו ויצחק ויאמר חי אני

כי הוכחתו תוכחה נמרצת

והובשת מליצתו המנאצת

והסירות אותה מגבירה תחת אשר עשתה לה מפלצת

ועתה כתב אותה אלי לזכרון

ואשימה אותה לי למשמרת בצד הארון

לראותה לעתים מזמנים

לחדש נצני הששונים

ולהבריח מכל צד היגונים

ואען ואמר דע אדני המהלל בכל פה וגרון

כי לו ראית המליצה אשר שלחתי לרבי אהרן

ראית בה על כל המליצות יתרון

ואז ימלא שחוק פיך ולשונך רנה

היא עלתה על כל המליצות באמונה

לשמח נפש נענה

ולחדש ששונה

ולהעביר יגונה

ויאמר השר הגד־נא לי ענינה

ואמר דע השר כי הייתי בפירוש"א המדינה

עם חברת אנשים בעלי חכמה ומוסר ובינה

ויהי היום והנה עבר עלינו נכבד אחד ושמו רבי אהרן

בעל חכמה וכשרון

ועמו ספרים חמודים

משא צמד פרדים

ראינוהו כראות פני אלהים

כי היינו אל מי ידידותו צמאים וכמהים

ונשאלהו בעד אדותיו

ויאמר כי בטוליט"ה עבר שבע משנותיו

והביא משם ספרים נחמדים מזהב ומפז רב

קצתם בלשון עברי וקצתם בלשון ערב

וכשמעי נכספתי לדעת שמות הספרים ההם

ויראנו קלף אחד ובו היו שמות הספרים למיניהם

והיו כמו מאה ושמונים

חדשים גם ישנים

ויאמר אלינו הנה ראיתם שמות הספרים אשר נכספתם לראותם

והנם סתומים בתוך אלו החביות חתומות חותם בתוך חותם

ולי דרך עד רומ"א לדבר שם עם החכמים

ואולי כי אעמד שם חדש ימים

יהיו ספרי למשמרת בידכם

עד יום בואי אליכם

ורוח אחרת עלי ממרום יערה

לא תגע בהם יד כי סקול יסקל או ירה יירה

כי הנני נשבע באשר היה ויהיה

כי אם בהמה אם איש לא יחיה

ונאמר אליו כדברך אדני כן נעשה

לא נשאל ולא ננסה

וילך האיש לדרכו

ואנכי חשבתי לאין גבורותיו וחין ערכו

הוא יצא את העיר לא הרחיק ויד יי היתה עלי

ואשנס מתני ואמר מי ליי אלי

ויאספו אלי כל בני עדתי

חרדים אל דברי וסרים אל משמעתי

ואמר אליהם ממני תראו וכן תעשו

לא תחמלו עליהם ולא תכסו

שברו חביות הספרים בני אל תשלו

לאמר לאסורים צאו ולאשר בחשך הגלו

ויעשו כן ולשבר החביות יקומון

ומעדנות הספרים בכשיל וכילפות יהלמון

ויהי כאשר התרנום ממאסרם

בחרנו מן הספרים צבי עדים והדרם

ונעתיק מהם ספרים עשרה

היו לספרי החכמות נזר ועטרה

ויהי מקץ חדש ימים והנה החכם רבי אהרן בא מצידו

והגיע למועד אשר יעדו

וכראותו חביות ספריו מפרצות

כאבני גר מנפצות

ותשתפכנה אבני קדש בראש כל חוצות

רעשו ספיו

ויספק את כפיו

ויפל על אפיו

ויקרא אוי ואבוי מכל אגפיו

זעקת שבר יעער

וכמץ מגרן יסער

וירץ בחמה

לקרע הפנקסים

אז שמנו עליו שרי מסים

פן יקרע הספרים בחרונו

כי גדל מאד יגונו

ויבא אלי סר וזעף

והוא רעב ויגע ויעף

ויאמר מדוע שברת חביות ספרי

והוצאת משם נרדי עם כפרי

והוסיף לשאל דברים רבים

ואני הייתי עונה אותו פעם דברי כזבים

ופעם דברי עגבים

ופניו פני להבים

ירעב ויתקצף ואת יומו יקלל על אדותיו

ואני עונה אותו תעתעים על פי מדותיו

הוא יקרא פח ופחד ופחת

ואני הייתי חכם נשפט עמו ורגז ושחק ואין נחת

ויקח האיש את ספריו בנפש זעומה

ויפן וילך בחמה

וכאשר נפרד מאתנו בנפש הומה

שלחתי אליו מליצה נעימה

ספרתי בה כל הדברים אשר היו בינינו

ושאלותיו אלינו ותשובותינו

ואלה דברי אגרתי

השלוחה אליו מאתי.


  


האתה זה אהרן קדוש יי תאנק

תבחר לנפש איבך מחנק

לאמר מדוע קדמוני ברכים ומה שדים כי אינק

ואנחנו חשבנוך על גרגרותינו ענק

הזרקה בך השיבה רוח קנאות

כי ראינו במצחך המופת ובא האות

ואנחנו שמענו עליך נוראות

ועתה ראינו בך אשר לא יאות

אמרנו בא יבא ברנה

נשא אלמות ספרי התבונה

זה יניח לנו מעצבנו

זה ישקיט שאון לבנו

טעמנו בקצה מטה שכלנו

ביערת דבשם ותארנה עינינו

ואתה באת עלינו כאיש מדון

לאמר איך שלחתם יד בפקדון

ראינו בך אשר לא ראינו באיש בלעדיך

האמנם לא נוכל כבדך

הלא הגד לך אחי מנהג אבותינו

ומנהגנו עוד היום בנשואי בנותינו

כי בליל החפה נפקיד חמדת לבנו אל החתן

בחצר גנת הביתן

והוא יקבל עליו פקדון הנערה

לעבדה ולשמרה

ולהיות שמור בחדרי משכיתו

הפקדון אשר הפקד אתו

ועם כל זה ישלח ידו במלאכת רעיתו

והיא צוחת מתחלה ועד סוף

חי אני כי סודי לא תחשף

והוא למעשה ידיה יכסף

ורוחה ונשמתה אליו יאסף

ואף על פי שמצרה עכשו שמחה לבסוף

ויפר את נדרה ואסריה

ויחשף מסתריה

ירכה וקנה גביעיה וכפתוריה

ויעלה בקרית עזה ויקיצנה

ויגביהנה וירביצנה

אחת הנה ואחת הנה

תחתים שנים ושלישים יעשנה

ועם כל זה אבי הנערה ואחיה ואמה

החרש יחרישון ותהי להם לחכמה

וכל שכן שפקדונך קורא בגרון

אני חבצלת השרון

שמעוני ופגעו לי בעפרון

מתחנן לרואיו שישיבוהו לבצרון

כי פרע הוא כי פרעה אהרן

וספר הנפש אומר נוראות נפליתי

הוציאוני מן המחנה כי החליתי

ומי יסתיר עץ נחמד להשכיל

אשר ריחו הולך רכיל

ויאכל ולא יאכיל

וכבר למדתנו רבנו כל שעה שמתר לאכל מאכיל

אפילו לבהמה

וכל שכן לאנשי החכמה

חייך אדני לא זכית בם כי אם בזכותנו

ומן השמים שלחוך במלכותנו

לשלם לנו נחמים ולהעביר ימי בכיתנו

ואתה התעברת עם משיחך

והוצאת כל רוחך

ואמרת כי על כל הכעסים

קדחה אש עברה באפך כקדח אש המסים

וכמעט שלא קרעת כל הפנקסים

חייך לו קרעת פגעת באיש חמסים

ותמורת תתנו לך כתנת פסים

ואת תפארת העכסים

בוססוך בוסים

וכסינו עליך צרות כמים לים מכסים

ברוך מגן לחוסים

שעשה לנו נסים

עוד אמרת באזני

אתה עתה ברוך אדני

כי היה בדעתך לקבל עלינו

על ההעתקות אשר ממך הצלנו

ולאמר כי עדיך נצלנו

אחי הסבור אתה כי אנחנו התעצלנו

הלא ראית הברכה אשר לך אצלנו

ואת המקלות אשר פצלנו

העמדים חדר בחדר

לתקן הנתחים את הראש ואת הפדר

ולקרע הראש ערב ושתי

מאיש שוגה ומפתי

הלא הגד לך אחי השבועה אשר נשבענו במקהלות

נפש מכבדינו לכבד ולהעלות

ונפש בוזינו ואיש ישים עלילות

ליחמנה במקלות

אמר־נא השר מה חזית

כאשר דרכי הנדיבות בזית

שברנו חביות ספריך והתעברת

ומשה רבנו שבר הלוחות ונענה יישר כחך ששברת

וכבר למדתנו שובר אדם בשבתות החמודות והיקרות

חבית מלאה גרוגרות

וכל שכן שיש לך למחול

אם שברנו חביות מלאות ספרים כחול

וכבר נכתב מידי אביר

וברכה לראש משביר

ואשר אמרת כי אבותינו הקדושים לא היו עושים כן

ועל כן דרכנו לא יתכן

חי יוצר רוח אדם בקרבו

מקום הניחו לנו אבותינו להתגדר בו

עוד אמרת באזני

מה לכם לראות עזבוני

אולי יש דבר סתר במצפוני

אבי הלא הראיתנו בקלף הזכרון

שמות ישני חברון

הם הם שמות הספרים מן הראשון עד האחרון

והחזקנוך בחזקת נאמן רוח ונבר

כי לא העלמת ממנו דבר

ולכן הפח נשבר

כי בהראותך שמות הספרים לכלנו

אמרנו מראה מקום הוא לנו

ובהכירנו ערכם וטובם

והתעודות הצפונות בקרבם

נכספנו להתירם ממאסרם

ולהראות העמים יפים והדרם

ואם תאמר אולי יש בהם דבר נסתר ידענו כי לא היה בתוכם עלמה

כי שהינו מעת נסיעתך כדי יציאת נשמה

ובאשר אמרת הלא כתוב בספרכם נאמני

ואהבת לרעך כמוך אני אדני

תשובת שאלתך מר עובר נוטפה

כבר פרשוה רבותינו ברור לו מיתה יפה

ועתה אחי בזית לגנבתנו ונפשך לנו תלעב

השכחת לא יבוזו לגנב

כי יגנוב למלא נפשו כי ירעב

ועתה נפשנו היבשה

נכספה לקול התבונה החדשה

ורעיונינו אומרים מי יביא לנו שבר רעבון

משפרי העתקת רבי משה אבן תבון

הוא ינהגנו על מות

שמה כל נעימות

מבחר הידיעות וזמרת השלמות

רדו שברו לנו משם ונחיה ולא נמות

ואשר שאלת להגיד לך האמת

חי ממית החי ומחיה המת

להעתיק ספריך עין לא העלמנו

ולא נדאג רק על אשר לא השלמנו

ולא נבקש מחילה רק אם היה שם עצלות

ולא נביא קרבן כפרה רק על ההתרשלות

וכי מבלעדי עמנואל שברו הנערים החביות

חי מגדל דוד בנוי לתלפיות

וחי אור פני העפרים ויפעת פני הצביות

כי זה כמה אמרתי אל הנערים

ערם יערים

וכי המה משתכרים

וכזהר הרקיע מזהירים

בשבר אשר הם שוברים

ואמר אליהם גם היום גם מתמול

אל תפנו אל הימין ואל השמאל

שברום כשבר נבל יוצרים כתות לא יחמל

ואם העתקתי ספר השמע הטבעי

זה טבעי

וכבר יצא בכל הארץ טבעי

ולכן אמר לכל נפש אולת טבעי

והנני נשבע באשר זרה ארחי ורבעי

ובירדן התעודות רחצני למשעי

כי לא הכרת ממני רבעי

זה כמה תעודות שללתי

ובעמקי התבונות צללתי

ומקום שחרי התעודה ידעתי

ובריחי התבונה גדעתי

ובעמים עזם הודעתי

ואת הנערים יודעתי אל מקום פלני אלמני תחנות

התבונות העדינות

וסגלת מלכים והמדינות

כי במקלי עברתי ירדן התבונות

ועתה הייתי לשני מחנות

ואשר אמרת

כי התעברת

להסיר מנפשנו חלאתה

ולהעיר אותה מפתיותה

ולזרז אותה על שגגתה

וכי אתה הוא הרופא את מחלתה

או הכהן המחטא אותה

עוד רצית להשביענו אשר כזאת לא נוסיף

חי אני כי אשר יאמר לך עול פעלתי לא אוסיף

ודלא מוסיף יסיף

ומי לא יטהר נפשו ממעלה

ולא יוסיף בכל עז מעלה על מעלה

חדל אחינו מהתקצף וקלל

ואת שיבתך על נקלה לא תחלל

כי העשק החכמים יהולל

וקול המריבה אילות יחולל

טוב לך להחריש ולדבר דברי ערבות

ולומר כי השאלת לנו הספרים דרך נדיבות

ואשר ידו מהושיע לא תקצר

ירחיב לך בצר

ויהפך מדותיך לטוב

והיית כגן רטוב

כנפש אשר חברתך יואל

ואהבתך דרש ושאל

נוטה אליך שלום מלא רחב ארצך עמנואל.

ויהי כשמע השר המליצה במשמרות היפי נטועה

אז נמלא שחוק פיו ושפתיו תרועה

ויאמר חי אני כי גבעות עולם לפניה שחו

ומדברותיה בלהבות אש השכל התלקחו

ויקד ארצה וישתחו

ויערב עליו שיחי

ויאמר יש לי רב אחי

זה קרבני לחמי לאשי ריח ניחחי

ואשב עם השר מתענג בדדיו

ארה בשמיו ונרדיו

ואכל פרי מגדיו.

  


המחברת התשיעית

  


ואשא משלי ואמר:


  


בתשרי אשמחה כי מועדי אל



יעירוני לשורר שיר עגבים



ואתענג בנפת צוף ופנג



וכינורי תלוים על ערבים



ואציבה סביבותי נערי



ומול פני לאילת אהבים



ואסעד מעדן מלך ואשתה



עסיס רמון ואשכר דם ענבים



ואשכח ריש ולא אחריש וארן



ופני בקרב כפני להבים



ואלוה משפת עפרה נשיקות



ולפרע שפתי לה ערבים



ואודה אל אשר יצר בחכמה



בני אדם וברא בם נקבים.


  


במרחשון מאור יעלות וזיון



אהי ערך למול אפל ענניו



וקרתו באש חשק אגרש



ותמרוריו בנפת צוף עדניו



ומול פרשו יהי חשק ודבשו



ואל מול באשו ריח שמניו



אני אשתה ואשכח ריש ואחריש



ואסיר מלבבי עצבוניו



ומכל חי ילוד אשה אברך


  


אני נח ונטעי נעמניו



אשר לולי נעימותם יכסה



זמן חרול ועלו קמשוניו



עלי ישרו אחונן את עפרו



בתוך קברו וארצה את אבניו.


  


בכסלו אהיה שלו ואודה



לצור רכב בגאותו שחקים



ואור עליון אשר איש דל ואביון



מרימי מעפר ארץ ומקים



ונרות אהיה מדליק שמנה



ושקויי כנפת צוף מתוקים



והיפות זרועתן חשופות



ועיניהן ירוצון כברקים



ואחת ערכה שלחן ואחת



תשדד אחריה העמקים



ואחרת תלבב הלבבות



ואחרת תבשל הרקיקים



וצפיחת ומעשה החבתים



ומרחשת מזוינו מפיקים.


  


בטבת בעשרה בו יצומון



בני אל חי וכימים יהימון



לבוא צר בית אלהים וחצריו



בכילפות וכשיל יהלמון



והקר יחלף האיש וידקר


  


פני שרים הכי חבוש בטמון



ומטרות עז וטיט חוצות וקרח



ושלג על מסילתי ירמון



לעת כזאת אשחר הצביות



אשר סוד על יגונים יערימון



ועיניהן והוד ציצת לחיהן



יחיוני נבלתי יקימון



ואיך אירא וייני לי לעזרה



והוא ימחץ משנאי מן יקומון.


  


שבט אכזר ועז פנים כממזר



ובו ישליך זמן קרחו כפתים



והשלג גאון הלב יפלג



והדודים בחיק יעלות נחתים



ורצי הצביות הם דחופים



וכרוזא בקול קרא בבתים



ארורה דרשה צמר ופשתים



לעת כזאת לבד מעשה חבתים.


  


באדר אהיה ישב ודרש



ואזכיר חסדי המן וזרש



ולי יונים וברברים אבוסים



ולא אחוש האם לי הון ואם ריש



והיין מבשם אל ימיני



בקול קרא ובדבור יפרש



ואם אמר ארור המן וזרש



ישיבון אל תקלל דוד לחרש



וקול קרא אכל ושתה לשכרה



ולא תשאיר לנחל או ליורש



ביען הוא לבד רפאות ומזור



וכל רע וחלי גרש יגרש.


  


בניסן אזכרה נסי אלהים



ובו אורה ושמחה ליהודים



ומה טובו ומה יפיו אשר בו



אבתי יצאו מבית עבדים



ופשט הזמן ענן לבשו



ועטה אור וכלו מחמדים



וקול התור עלי מפתן וכפתור



ואראה על פתחי כל מגדים



וחשק עם חשוקה בין ערגות



בשמים רכבים יחדו צמדים



ואזבח שור ושה נקד וטלוא



לבד מן התישים העקדים



ואעביר קול לכל צד כל דכפין



וצריך לאכל יהיו עתידים



ואציב יעלת החן לנגדי



בראשה ציץ ועל ידה צמידים



והיא תענוג לכל לב נוג ולחרט



פאר הודה ידי העט כבדים



לדעתה יצאו ידי גדודים



ועד בקר הכי נרוה בדדים.


  


באיר אשבעה שבע שמחות



ובשמאלי ובימיני נעימות



בשורי חשקים מכל עברים



בציץ צצים לשחר העלמות



ולא אראה לבד גילת ורנן



ולא אשמע לבד שיר על עלמות



ותבל תחליף סות אלמנותה



ולכבוד חשקים תלבש רקמות



ואתן גט לערובין וגטין



וסנהדרין ומסכת יבמות



ואבחר לי לצידה הצביה



לחי שושן נשמה לנשמות



פני חמה אשר כל שחריה



קדשים יהיו בה אחרי מות.


  


בסיון אזכרה פלאות אלהים



אשר נשא וגבה על גבהים



אשר יצא לישע עם קרבו



ילדיו הלכים אחריו וננהים



ונתן הוד ונר מצוה ותורה



לעם קדשו לאור ישעו כמהים



ושמענו אלהים חי מדבר



ונחנו פחדים מנהו ורהים



וראינו אזי משה בגשתו



לערפליו ועמדנו תמהים



והתוה תו עשרת דברותיו



התשתוחח ישרון עוד ותהים



שאל עשו הראה כן בעשיו



וישמעאל השמע קול אלהים.


  


בתמוז אלכה ערום ושולל



ולשחוק אמרה נפשי מהולל



ואתענה בלב נשבר ונעכר



ומלבושי בדם דמעי מגולל



אשר בו הבקעה עיר בית אלהי



והצר צר ובזז בז ושלל



ובטלו התמידים בו ושרף



אפוסטומוס לתורת אל וחלל



וצלם העמיד תוך היכלי אל



משוש לבי לזאת חרב ודלל



היערך ציר אלי צירי ומכאב



למכאבי אשר בא לי ועולל



ולכן כל אשר דמעה יפכה



ויתאבל לפי שכלו יהלל.


  


בחדש אב אהי נכאב ואדאב



ואשאב מי דמעי מכבדי



ואתענה לחרבן בית אלהי



ועיר קדשו ועל הגלת כבודי



ביום ארוך כמו וי"ו ויזתא



בחמו נהפך חרב לשדי



והמים אשר אשתה לשכים



במו עיני ולצנינים בצדי



וארחיק הצביה מיצעי



ואתגולל במטתי לבדי



ולולי נחמו בבני אוזיו



ימלא פי שחוק אבכה בעודי.


  


באלול אעלז עם בת נדיבים



בערש רעננה על ערבים



והגלות ירצון ברהטים



כאלו יתנו שמי רבבים



ונשכימה ונצא לכרמים



לשחר התאנה עד ערבים



ואז אראה גפני אמרים לי



בפה חנף ובדברים ערבים



התקח התאנה דוד למנה



נשא ידך ואל תשכח ענבים.


  


אלה הם השירים המפארים



אשר חברתי על החדשים בימי הנעורים



ועוד חברתי שיר על חדש אלול



בשמן משחת קדש בלול



וליפיו הוא עלה וכל שיר זולתו עלול


והוא זה:

  


באלול תבלול בעיני יהי אם



אקנא לרבא ולהיות אמורא



אני התאנה אבקש למנה



לנפשי ואדרש אני ראש אמירה



ותוך הכרמים אני בנעימים



אכלה ימותי בשירה וזמרה



ואשים גפני סביב צורני



לענק ואינק שדי הזמורה.


  


ויאמר אלי השר חייך מעלת שיריך מאז שמעו אזני



אך לא האמנתי לדברים עד אשר באתי ותראינה עיני



ברוך אתה לאדני



כי אין לב אשר לאהבתך לא תמשכהו



ואין איש יהי ברוך עד תברכהו



אשרי תבחר ותקרב ותהללנו



כי עד חוג שמים בשיריך תעלנו



וכמה הוא קודר בלי חמה



אשר לא יתן על פיך ותקדש עליו מלחמה



ואען ואמר אמת הדבר כי המשורר יעלה שיא האנשים השמים



ויוריד שרים וקצינים בעמקי מים



ונמשלו המשררים החכמים



אל ערוגות הבשמים



אם העננים ישקום



יודו על חסדם בלשון בשמם לעיני כל היקום.


  


ואשא משלי ואמר:


  


לי הוד השיר לי המשרה



לא יתערב איש זר עמי



בקש השיר איש כלבבו



ומבטן קרא בשמי



אמשך לב ראשי עם ארץ



ולאהבתם אטה שכמי



ארים על עב איש כלבבי



אוריד לשחת איש חרמי



נמשלתי לערוגת בשם



מיד נדיב אוחיל גשמי



אם הענן הוא ישקני



אודה חסדו בלשון בשמי.


 


ויאמר אלי השר הנה ראיתי חרוזות הראשונים



חדשים גם ישנים



ועתה אמר־נא בחסדך האם יקיצו המשררים הראשונים משנתם



ויערכו מול שיריך מלחמתם



ההיית נסוג אחור מפחדם



או היית עורך מלחמה נגדם



ואען ואמר מי יתן ידעתי ואמצאם



חייך השר כי גבורתי אראם



ובמסרת הברית אביאם



עד אשר יודו כי אני לשיר ולמליצה אב ואם



ולו מצאתי בעלת אוב פתיתיה בשכלי



עד אשר אסף וידותון תעלה לי



ונתראה אני והם פנים



לראות אם אמשכם בעבותות שירי כאשר תמשכנה החיות את האפנים.


  


ואשא משלי ואמר:


  


בי בעלת האוב באבות קסמי



נא לי ואסף עם ידותון העלי



נתערבה יחדו ויראו פעלי



בשיר ונתראה ויודון אל שמי.


  


אתי לשון זהב ומי זה לחמי



אצרח ואריע ואשליך נעלי



על שר אשר ישיר ואינו שאלי



ימשך בעט סופר ולא מטעמי.


  


בקש זמן איש שר לשורר פעלו



וימן במו פי מן בדשנו יחיו



מתיו ומנחל עדניו ירויו


  


אל הזמן אמון ולשיר גאלו



אהיה ושירותי למיום נהיו



החן והצדק למדם עטיו.


  


ויאמר אלי השר מעלתך גדלה בעיניך



על כל המשררים אשר היו לפניך



ורואה אני כי לו היה מלך בישראל



ובנה הבית וההראל



תחשב כי לא יהיה למליצה קרוב ממך וגואל



ותהיה אתה אל המשיח למחוקק



וכל שר זולתך כגפן בוקק



ואען ואמר כן חשבתי ואחשוב



אמנם לבי הולך רצוא ושוב



כי שמעתי אומרים לאמר



כי הוא עני ורוכב על חמור



ואיך יסכן לחבר אליו שיר מזמור



ומה מאד תכבד העדה



אם יבוא על סוס דוהר ומרכבה מרקדה



ואז אשיר אליו שיר חדש



כל אשר יגע בו יקדש.


  


ואשא משלי ואמר:


  


חושה משיח אל ולמה תעמד



הנה מחכים לך דמעות נטפים



היו דמי דמעם נחלים שטפים



כל לב וכל לשון לך שר יחמד.


  


וקחה פתיל פשתים בידיך ומד



ציון כליל יפי ובניו עדפים



יהיו בכל חן טוב וצרים שאפים



יגלו בראש גלים ואתה פה עמד.


  


עורה משיחנו צלח כיום רכב



על סוס אשר דהר ומרכבה רתם



כי כל עצמי נפזרו אין בם מתם.


  


אם על חמור תרכב אדוני שוב שכב



איעצך השר משיחנו בתם



לבי סתום הקץ והחזון חתם.


  


ויהי אחרי כן ויאמר אלי השר ראיתי בין שירי הנצרים



שיר לא ראיתיו לאחד מן העברים



והוא שיר יזכירו בו כל המלאכות



והארצות והממלכות



והלשונות והחכמות



הכל בשירה אחת ערוכות



וחפצתי לראות כמוה בלשון עברית



ואען ואמר חייך השר הנה אנכי כורת ברית



כי לא יערב השמש עד אשר תראנה



ובמחוגת שכלי אתארנה



ועטרת על כל השירות אענדנה



למען תדע בעת אפארנה



כי לא כשירות הנצריות העבריות כי חיות הנה



ואקום ואחבר זאת השירה במצות השר אדני



ואשימה עליה עיני.


  


ואשא משלי ואמר:


  


אני ישן ולבי ער



בתחבלות זמן סער



ותוך לבי כאש בער



מאד עצר בעצמותי


  


ביום זכרי מזמותי



תבונותי וערמותי



וקרותי וחכמותי



ואזכר בוא חליפתי


  


ואיך אמות כמו פתי



ומה בצע בחכמתי



ואשכח ביום מותי



בתוך קברי ובמנוחי


  


ואמרתי אני חי חי



ולי יתרון בטוב שיחי



שכם אחד עלי אחי



ושלם מבלי חסרון


  


בזאת אאות ולי יתרון



להשאיר שם לזכרון



ואודיע לדור אחרון



ועם נולד צפון לבי


  


אני חכם אני נביא



כבן־עמרם ואיש תשבי



אני גבור כמו לביא



וקל כצבי וכעפר


  


אני ארג אני תפר



אני בנאי אני חפר



אני שקל אני ספר



וללצים אני אליץ


  


אני חרזן אני מליץ



אני שש ואני עליץ



ועצמות בערים אחליץ



במוסרים וטוב שכל


  


אני קדר אני רוכל



אני נגיד ואמרכל



אני רמאי אני נוכל



אני הוא ואין אחר


  


אני תגר אני סחר



ולנדיבות אני שחר



אני אמאס אני בוחר



אני חורש אני בוצר


  


אני סותר אני יוצר



וזורע וגם קוצר



אני מן יורשי עצר



ולנבלים אהי נבל


 


אני נשא אני סבל



ולמעול אני עול



ולמחבל אני חבל



ואנכי לאלם פה


  


אני אשף אני צפה



אני משקה אני אפה



אני טבח אני רפא



והשכל בלבי גר


  


אני ספן אני תגר



אני חרש אני נגר



ובחחים ובסוגר



אקשר צר ואיש רכיל





אני ערום אני משכיל



אני את בערים אשכיל



ולי לבב אשר יכיל



תבונות עד בלי מנין


  


אני בקי בכל ענין



בטיב מכר וטיב קנין



ואשכילה בטיב בנין



וידי אמרות הב הב


  


אני את אהבי אהב



אני על רזנים ארהב



ולי כסף ולי זהב



ולצבאים אני צודד


  


אני תושב אני נודד



אני אכר אני שודד



אני לוחם אני שודד



אני נבון ותוריי


  


אני קסם וטבעיי



ופילוסוף אלהיי



ולמודי ושכליי



אני שר ואבי שירים


  


אני בקי באפשרים



ובעצם ובמקרים



ובקוים מדברים



ובעגלה ובאפק


  


אני נבון בלא ספק



בדלתי בין אהי דפק



ואכירה באות דפק



ואבינה במשכלות


  


אני בקי במזלות



בכוכבים וחילות



בהבדלים ובסגלות



ובחמר ובצורה


  


אני בקי בסוד מקרא



ובמשנה ובגמרא



יסוד ספרי וסוד ספרא



ותוספות ופרושים


  


ואבינה בחדושים



בטיב גטים וקדושים



ואשכיל החמש חושים



ונפש המדברת


  


אני חכם בתשברת



ולצוד דג במכמרת



ועל גפי מרום קרת



אני עמד לנס עמים


  


אני חסיד ואיש תמים



בליעל ואיש דמים



אני זקן מלא ימים



חרש ברזל וגם צבע


  


ואבינה בכל טבע



וטבע הלכי ארבע



ובעגול ובמרבע



ובמשא וחזיון


  


אני בקי בהגיון



בטיב מינים וסוג עליון



ובהקש ובדמיון



ובמופת ובמקרה


  


אני בקי בסוד מורה



ועת מלקוש ועת יורה



ובחצים אני אורה



לשלח לי למטרה


  


אני אים אני נורא



ולי ההוד והמשרה



ואנוח ליום צרה



ועיני כל יקר ראה


  


אני בקי בהטעאה



ובאתות ובנבואה



בטיב חלום וטיב מראה



ובתנאים ובכחות


  


אני בקי במרקחות



וברטיות ובמשיחות



ובזועות וברוחות



וברעש ובעננים


 


ואבינה בנגונים



וסוד חיות ואופנים



וסוד אחור וסוד פנים



ואשכילה בכל חידות


  


אני בקי בכל סודות



בהקדמות ותולדות



ובקוים ובנקדות



ובמזגים והרכבות


  


אני אשקיט לכל ריבות



ואשלימה לכל איבות



אני לבין אבי אבות



כמו זיד כמו עמר


  


אני גמל אני חמר



אני כהן אני כמר



אני שער אני זמר



ואמן לעשות רשת


 


אני בקי במרחשת



ובחצים ובקשת



אני שוע אני בשת



אני יקיר ושעשועים


  


אני איש חי אביר רועים



ואמן טוב בכבעים



ובמראות ובצבעים



ובפואה ובאסטיס


  


אני גנב אני לסטיס



אני ליצן וקוביוסטיס



אני פרש אני קונטיס



ואמן מכלי נשק


  


אני עגב אני חשק



אני גזלן אני עשק



יליד בית ובן משק



ולי עשר ותפארת


  


אני בקי במסרת



בתגלחת ותספרת



ובארון וכפרת



ובצנה ומגנים


  


אני בקי בשכינים



ובחרבות ושרינים



בעגבים ובמנים



ובנבלים וכנרות.


  


אני בקי בכרכרות



ובשיחין ובמערות



ובכוכים ובקברות



במולדות ובתקופות


  


אני בקי במגרפות



ואמן לעשות נפות



ובעלי ובריפות



ובמלמד ובדרבן


 


אני שקר אני כזבן



אני תלמיד אני רבן



אני כבס אני לבן



אני צרף ושלחני


  


אני בשם וחנוני



אני פטם ורצעני



אני עשיר אני עני



אני מזה ובן מזה


  


אני חרטם אני חזה



אני יקר אני נבזה



אני מבין לכל רזה



כמו כלכל כמו הימן


  


אני לוה אני שלמן



אני גזלן אני נאמן



ולמרחם אני רחמן



ואכזרי לאיש מרי


  


לשוני הוא לשון עברי



ואבינה לשון מצרי



לשון קדר וההגרי



לשון יון ואדומי


  


ואבינה לשון רומי



וטיב לשון ירושלמי



לשון כשדי וארמי



לשון שעיר והחרי


  


לשון מדי ואשורי



שפת פרס וכוזרי



לשון הדו והגזרי



ואשכילה בכל חכמה


  


ומולדתי בעיר רומא



והייתי בתוגרמה



במצרים וכוש עצמה



ובספרד ועיר רמון


  


והייתי בנא אמון



וסבבתי בני עמון



גבול מואב והר חרמון



בני אדום וישמעאל


  


והייתי במגדיאל



בעיר חברון ומגדל אל



בתמנתה ויפתח אל



ומיפעת וגלעדה


  


ובית דגון ומקדה



ודימונה ועדעדה



באר שבע ומולדה



ועד אלון בצעננים


  


חצר שועל וגבעונים



והר בשן ומדינים



חצר סוסה ודדנים



ועשתרות ועיר שמרון


  


לבא חמת והר חברון



והר תבור ועיר זפרון



והגלגל ועיר חצרון



ובפלשת ועיר רבה


  


וסבבתי ארם צובה



ודבשת ואכזיבה



ועין רגל והערבה



ובית עפרה ומי נמרים


  


והנה שלמו שירים



בשרד בין מפארים



ובמחוגה מתארים



חקקתימו לשעשועים


  


אני אציל ובן שועים



שמי שבעים וארבעים



ונו“ן עם וי”ו ממצעים



וחתמת שמי הוא אל.


  


ויאמר אלי השר נחמתני



כאשר נפלאות שיריך השמעתני



ואשב עם השר ימים



ויהיו חיינו חיים נעימים



היה השיר לנפשנו לצידה



והמליצה חגה חדשה ושבתה וכל מועדה



אריתי מור השר בעל בעמיו



עם פרי בשמיו



ולקטתי פניניו ויהלמיו



ומי שלא ראה שמחתנו לא ראה שמחה מימיו.

  


המחברת העשירית

  


אמר עמנואל המחבר: אחרי אשר לקח האל יתברך



ממני ההון אשר בידי הפקיד


  


ואשר ישר בעיניו אשר לא עמל בו שם עליו פקיד



נותרתי כאניה בלי חובל


  


והעני והחסר כפי רצון האל יתברך סובל



ויהי היום בהיותי בחדרי לבדי



זכרתי עניי ומרודי



ואת אשר התעלל בי הזמן



ושם מחתה שורה ושערה נסמן



והצדקתי עלי דין האל הנאמן



ואז נבקעו מעינות עיני



ופלגי מים ירדו עיני



ובהיותי בוכה ומתאבל



וקורא על נהרות בבל



והנה השר נכנס פתאם בחדרי



ואני הייתי מתהפך על חלצי כיולדה על שברי



בחשבי כי לא אמצא למחלת עניי צרי



ויהי כראות השר אותי חמת אדני מלא



ואין מתם בבשרי וכסלי מלאו נקלה



ויאמר אלי אמר־נא הדוד הנעלה



מדוע פניך רעים ואתה אינך חולה



ואען ואמר ומדוע לא ירעו פני



ונשארתי רק מכל קניני



וכל אשר אצרו אבותי



הפסדתי בחצי ימותי



ולא בעבור היותי מתרפה במלאכתי ומתעצל



לא עמד הוני ויברח כצל



שמרתי הוני שמירת הכילי ולא הועלתי



ובימי חרפי ראה פני עני לא פיללתי



ומי האמין כי מכל טובותי נשללתי



ונזרי לארץ חללתי



והיום אשר ילדתי בו קללתי



ובעמקי הדאגות צללתי



ויהי כשמע השר את שמע עניי



שחק על בכיי



ויאמר אלי לא עני קרא יי שמך



כי אתה עשיר מכל בני עמך



וכמוך לא נראה עשיר בימיך


  


כשמעי דברי השר גם אני לפי טבעי שחקתי



אמנם אחרי הודעי על ידך ספקתי



ואען ואמר מי יתן ובדברי לא צדקתי



וכי מה הוא עשרי אשר עליו אתגדל



מי יתן ויאל אלוה ולא אהיה דל



ויאמר השר אנכי הוא הנחשב לעשיר מכל בני עירי



ואחרי עירא היאירי



ואחריו שבע בן בכרי



ואחרינו מהנחשבים לעשירים



בעירי כמו מאה ועשרים



חי אני כי כולנו נתן כל רכושנו אשר רכשנו



ומקנה קניננו ואשר מאבותינו ירשנו



ותהיה לנו המחצה ממעלותיך



ומיקר תפארת גדלתך



אשר לא נראו באיש זולתך



אמר נא מי הוא מאנשי הסגלה



שלא יתן עטרת זהב גדולה



ככר זהב משקלה



וידע כמוך חכמת דקדוק הלשון והפעלה



ומי הוא זה מן השרים



ומן המנזרים והטפסרים



שלא יתן מהונו ככרים



וידע כמוך פשטי הארבעה ועשרים ספרים



ומי הוא זה מאנשי העצם והשררה



שלא יתן אתונות עשרים ועירים עשרה



וידע כמוך סודות פסוקי המקרא



ומי הוא זה מן היהודים הפרזים



שלא יתן בתים ספונים בארזים



וגלומי תכלת וארגמן וארזים



וידע כמוך חכמת המליצות והחרוזים



ומי הוא זה איש יועץ וחכם חרשים



ואף אם יהיה מן הכהנים הנגשים



שלא יתן רכב ופרשים



וידע כמוך לחבר ספרים ופרושים



ולכתב בהם חדושים



מלאים חכמה ודעת קדושים



ומי הוא זה מן הידועים בחכמה אשר שמעת



שלא יתן חלק מהונו וידע חכמת המספר וחכמת התשברת כאשר ידעת



ומי הוא זה מאנשי המעלות המהללות



שלא יתן חמש מאות כסף וחמש חליפות שמלו­ת



וידע כמוך בחכמת הכוכבים והמזלות



ומי הוא זה מבעלי אספות



שלא יתן מן הסלת מאה איפות



ומבגדים חליפות



וידע כמוך בסוד חשבון מולדות ותקופות



ומי הוא זה כמוך רצוי ואהוב לכל נברא



ואוהב את הבריות ומקרבן לתורה



חי אני כי אין איש מאנשי החכמה



ומאוהבי הדעת והמזימה



שלא יתן מחצית שניו



וטבעותיו ופניניו ומכמניו



ויהיה כמוך סבלן ועניו



ואיש כמוך אשר אלה לו



אין ספק כי בנעימים נפל חבלו



כי הוא ראשית און הזמן ולראשו עטרה



לו משפט הבכורה



ואותו הכיר הזמן להעלות לגורלו



פי שנים בכל אשר ימצא לו



כי בטובות הזמן מות בסיר



לא העדיף המרבה והממעיט לא החסיר



ועתה מדוע תתאבל ועל הזמן תתעבר



אחרי ראותך כל האנשים זולתך שמחים ללא דבר



ואתה הוא העשיר מכלם במחלט



ואין איש בהם על דבר קים כמוך שלט



קומה ונעלה השערה אל הזקנים



ואם נמצא שם אנשים מבינים



נתראה פנים



ושם נוציא מפינו את הפנינים



אז מחיתי דמעתי מעל פני



ושנסתי מתני



והלכתי עם השר בשם אדני



ובצאתנו שער עלי קרת



ראינו שם אנשים מקצה בחברת



נתונים לשם ולתהילה לכבוד ולתפארת



ויאמר אלי השר כונן חצי משליך על יתר



ונעשה לנו מן התהלה היום כתר



ויהי כאשר קרבנו אל האנשים כבדונו


  


ובגרם המעלות הושיבונו



ובשם יי ברכונו



ואנחנו ברכנום במוסר ובענוה כאשר יאות



ברוכים אתם לאדני צבאות



ויהי בהיותנו שם יושבים



בקשו ממנו קצת מהחשובים



לזכר לפניהם מדברי המוסר והחכמה



להיות להם לנחמה



אז אמרתי אל השר הכון והכן לך את מיתריך



ואני אבוא אחריך ומלאתי את דבריך


  


ויאמר השר:



מי שמסר החכמה לחכמים עשה חסד עמם ועמה



ביען היא תדרש שלומם והם ימתיקו בפי



האנשים טעמה



ומי שמסר אותה למי שאינו ראוי לה



הניחה שלא במקומה



ובז לכבוד האל יתברך אשר יחדה לבעלי



השכל והחכמה


  


ואען ואמר:



ישאו החכמה החכמים ולא תנתן רק לסגלה



ולא ישמר אותה כראוי זולתם ביען לא תחוס



עינם עליה לחמלה



ומשמירת החכמה לא תנתן אלא לבעליה



וליושבים בצלה



ולא תנתן לכסילים שאינה ראויה אליהם והם



אינם ראויים לה


  


ויאמר השר:



אין רע ומר כמי שידע הטוב ולא יפעל



ממנו פעלה



והמורה לבני אדם מה שהוא לא יעשה



תבואהו קללה



דומה בעניניו לסומא בידו אבוקה יאיר



סביבו בהלה



שהוא מאיר אל אחרים והוא הולך בחשך



ובאפלה


  


ואען ואמר:



רב המתעסקים בלמוד אינם עושים



הפעלים התמימים



אבל משתדלים לדעתם וחושבים שהם מחכמים



בם והם שלמים



לדמיון החולים שהם מקשיבים לקול



הרופאים והחכמים



ולא יעשו מה שיצוו שהם רחוקים מהבריאות



באמת ובתמים



ויאמר השר:



ההצלחה לא תשג בפעלים הנאים שיפעלם



האדם בהכרח רק בבחירתו



ולפעמים יפעלם במקצת הדברים ובמקצת הזמן



ולא ישיג בם אל הצלחתו



עד שיבחר הנאה בכל מה שיפעלהו וזמנו



כלו עד אחריתו



ושיבחרהו להיותו נאה בלבד ומפני עצמו



לא להשיג בו דבר זולתו



ואען ואמר:



אין ראוי מפני שאחד מן המעינים בחכמות טעה



בדעתו ועבר את פי התורה



אם לחסרון שכלו או מפני שלא למד החכמה



על סדרה או שתאותו עליו התגברה



כמו הרופא שידע הזק המאכל ותאותו עליו



התגברה ופי החכמה מרה



שימנע אותו מן האדם ההגון בעבור המקרה



אשר לזה האחד קרה


  


ויאמר השר:



כמו שיש מן החולים מי שאינו מרגיש



בחליו ויאלם



ומהם מי שיחשב היותו ברי ושלם וימרה



מצות הרופא ולא יכלם



והתחזק בזה במחשבתו עד שלא יקשיב



לקול מוריו ויתעלם



כן מחולי הנפשות איש לא ירגיש בחליו



ויחשב היותו חסיד ושלם


  


ואען ואמר:



בריאות הגוף בהסכמת היסודות אשר מהם



הרכב בתחלה



וחליו כשינצח האחד את האחד ושנוייהם



והיא סבת המחלה



והישר הוא הסכמת החלקים הפשוטים מהנפש



אשר מהם קיום כלה



והעול בהפך זה בהיות אין הסכמה ביניהם



והיא סבת הרשע והעולה


  


ויאמר השר:



אם תהיה השתדלותך שתהיה שלמותך בעשר



אז תהיה כחולם חלום



או שתהיה שלמותך בבריאות אז תהיה עבד



בטבע ולא תדע דרך שלום



או שתהיה שלמותך במדות היציריות תהיה מנהיג



זולתך במתג ורסן עדים לבלום



או שתהיה שלם בשלמותך המיחד לך לא תצטרך



למציאות זולתך ותהיה כהן לאל עילום


  


ואען ואמר:



בפעלים הגופניים בהם האדם נמצא ומהשיג



אל הצלחתו יתאחר



וברוחניים הוא בהם נדיב ושוע ותהיה טל ילדותו



מרחם משחר



ובשכלים הוא בם חסיד אלוהי וטוב סחרו



מסחר כסף עת בם יסחר



אם כן בעל החכמה בהכרח אדם חסיד אלוהי



ולוקח מכל פעל הנבחר


  


ויאמר השר:



אין סכלות כאיש יקנא לאשר למעלה ממנו



בהון ובעצמה



ולא יקנא לאשר למעלה ממנו בחכמה ובדעת



קדושים ובמזימה



ולא ידע כי לפעמים הונו ועצמתו יביאוהו



לרבה משטמה



והחכמה תעז לחכם והיא סבת חיי הנשמה


  


ואען ואמר:



היש סכלות כאיש יראה ניניו ונכדיו מתים



וישכח מותו



וידע כי לכל דבר קץ ואחרית וישכח את אחריתו


  


וכאיש כרת ברית עם אלהיו ויפר את בריתו



והוא מעתד אל הנסיעה ולא יכין את צידתו


  


ויאמר השר:



היש סכלות כסכלות איש אכזרי ולא ירחם



ומבקש מאחרים חמלה



וכאיש צריך לתוכחת אשתו ונרדם בקציר



ויתפרנס מעמלא



וכאיש יבכה ויתאונן על צרתו בהיות הוא



לצרתו עלה



וכאיש יתקצף על זנוני אשתו בהיות הוא



המלמדה לעשות נבלה


  


ואען ואמר:



היש גנות כאיש ישתה וישכר ויתגל בתוך אהלה



ונשיו ופלגשיו תרחצנה במים מבשיו ומחי קבלו



ויקיא פרשו וישכח רישו וראשו לא יזכר את עמלו



איך יעזר ולעולם ינזר איש אשר אלה לו


  


ויאמר השר:



מי יראה השמש קודר ולא ילך מגאותו שחוח



ומי יראה בארזים נפלה שלהבת ויבטח בחוח



ומי יראה ירושלים הפוכה כמו רגע ויבטח בזנוח



ומי יראה פרת יבשו מימיו ויקוה אל מי השלח


  


ואען ואמר:



מי יראה כוכבי השמים ינועו ויקוה אל מנוח



ומי יבטח בגבורתו ובעיניו בזכרו שמשון בן מנוח



ומי יבטח על שתית היין וישכח נח



ומי ידע זלות הזמן ויהיה לו לריח ניחוח.


  


ויאמר השר:



איך איש יאמין באמתלאות וישכח דבר יושבי גבעון



ואיך יתגאה לכבוד עשרו ורב בניו וישכח



אחאב והמן וגדעון



ואיך לא יאמין כי איש על אחיו יתנכל



וישכח לוי ושמעון



ויתמה אם יורד שאול יעלה וישכח ולי



הדברי ורברבני יבעון.


  


ואען ואמר:



מי בחזקתו יגבה לבו וישכח עזיה



ומי יבטח בבניו ובעיניו וישכח צדקיה



ומי יבטח מבית הבור ובית הכלא וישכח ירמיה



ומי יבטח מרעת המלכים וישכח יואש וזכריה.


  


ויאמר השר:



מי יתהדר ברב־עם וישכח ירבעם ואביה



ומי יאמר חיי בני ומזוני לאו בזכותא תליא



מלתא וישכח חזקיה



ומי יבקש לו גדולות וישכח ברוך בן נריה



ומי ישפך דמי נקיים וישכח יואב בן צרויה.


  


ואען ואמר:



מי יתיאש מבני הרשעים וישכח אמון ויאשיהו



ומי יבטח בבני הצדיקים וישכח מנשה בן חזקיהו



ומי יפחד מהרג אויבי אדני וישכח את אליהו



ומי יקשר על המלכים וישכח עתליהו.


  


ויאמר השר:



מי ידרש בבעל זבוב וישכח אחזיה



ומי ירגל בנביאי אדני וישכח אמציה



מי יבקש מים במדבר ובלב ימים שלהבתיה



וחסד האלהים בקבר וצדקתו בארץ נשיה.


  


ואען ואמר:


  


ראיתי איש הציב משחית וטמן רשת ונלכד ברשתו



ואיש התמכר לעשות הרע בחשבו כי תשב באיתן קשתו



וכאשר חשב לביש אחרים נכפלה כלמתו ובשתו



וראיתי איש המלוה מעות לאיש ופרעם אתנן



לאשתו.


  


ויאמר השר:



ראיתי איש חשב לירות במסתרים תם וקשת



נחושה עברו



וראיתי איש יעד לעשות רע ולא הקים את דברו



וראיתי איש חשב לקבר איש ולבסוף האיש



ההוא קברו



ולכן אשרי שאל יעקב בעזרו ועל אדני



אלהיו שברו.


  


ואען ואמר:


  


ראיתי איש קוה לירש איש והאיש ההוא ירשהו



ואיש חשב לגרש איש והאיש ההוא גרשהו



ואיש עבד ביהודי אחיהו והאיש ההוא לעבד כבשהו



וראיתי איש בטח באלוהיו וצדק לבש ולבשהו.


  


ויאמר השר:


  


ראיתי איש מתפאר במקהלות במה שאין בו



וראיתי איש צובע שיבתו לטמן זקנתו בחבו



וראיתי איש צובע בדם חללים חרבו



והתפאר כי הרג גבור אפרים אויבו.


  


ואען ואמר:


  


כמה בנו ארמונים וטירות ואויביהם ישבום



וכמה ראו בעיניהם קברים אשר לראות לא חשבום



וכמה הוציאו לאור אנשים אשר במחשכים



כמתי עולם הושיבום



וכמה הורישו ממונם לאשר מטרה לחצי



קללתם הציבום.


  


ויאמר השר:


  


כמה טוו חבלים אשר בם נתלו



וכמה נטו קו על העץ אשר בו עלו



וכמה כרו שיחות אשר בתוכם נפלו



וכמה חצבו האבנים אשר בם נסקלו.


  


ואען ואמר:


  


כמה הדליקו האש אשר בו נשרפו



והגיע לרעתם הדבר אשר לו נכספו



וכמה ברחו מן הכבוד וחכמה וכבוד יספו



וכמה רדפוהו אנשים וכמץ הרים רדפו.


  


ויאמר השר:


  


כמה עשו החרב אשר בה נהרגו



וכמה חשבו ללכת לפנים ואחור הסגו



וכמה שבעו ממרומים בחשבם כי על רב־שלום יתענגו



וכמה מצאת העולם כתולעת המשי על עצמם ארגו.


  


ואען ואמר:

כמה נחשדו על דבר אשר אליו לא קרבו



וכמה פרעו חובות אשר מעולם לא ערבו



וכמה על פתחי רעיהם ארבו ובנשי אחרים עגבו



ולא ידעו החשקים אשר בחדרי משכיתם ישכבו.


  


ויאמר השר:


  


כמה שחקו על רעת אחרים ורעתם קרובה



ולא ידעו כי הם בעולמם כסומא בארבה



וכמה חשבו לירש מקנה צאן ובקר ועבדה רבה



וימיהם קלו מני רץ ברחו לא ראו טובה.


  


ואען ואמר:


  


כמה התאוו אל יום אשר איננו מימיהם



ופחדו וקוו אל מה שלא הגיע לעולם אליהם



וכמה בכו על זרים וחשבו כי יבכו על בניהם



וכמה שמרו פתח אשר נאפו שם נשיהם.


  


ויאמר השר:


  


המשתמש בכחות נפשו האלהיה



לצרך דבר מדברי הנפש החיה



והמבקש להשיג השכל בכחות הגויה



דומה לשותה בכלי השתן ומשתין בכלי השתיה.


  


ואען ואמר:


  


מה גדלה סכלות איש אשר יין החשק עברו



ושכח כי להשקיף על סודותיו האלהים לברו



ומה גדלה אשמת איש ידר נדר לאלהים



ויחל דברו



ואיש יראה צניעות וקדשה ואין תוכו כברו.


  


ויאמר השר:


  


איש אשר נתן גופו ונפשו ובניו ומקנה קנינו



מתנה נתונים ביד צור לבבו גוחו מבטן וקונו



אם יתקצף בעשות מהם האל חפצו ורצונו



הראה כי לא נתנם לאל בלבו ובנפשו רק בלשונו.


  


ואען ואמר:


  


אשר יראה נדיבי עמים נאספו וירדו מגדלתם



ושאו עריהם מאין יושב ואבדו אוצרות חמדתם



ויבטחו באלילי כספם וזהבם וחדרי משכיתם



שכחו כי פקדתם קרובה לבוא עתה תהיה מבוכתם.


  


ויאמר השר:


  


אין טוב כראות בבני בליעל נקמה



ועשות בהם כלה אך נבהלה באף ובחמת



ולהכרית להם שרש וענף ולא תהיה להם תקומה



ביען עם אדני שלום דברו והמה למלחמה.


  


ואען ואמר:


  


אין טוב כראות חסיד מתנפל וכורע



עוטה מעילי הענוה ובגד בוגדים קורע



וזרע צדקה בארץ זורע



ובאויבי אדני פרעות פורע.


  


ויאמר השר:


  


אין טוב לראות הפנינים והחפצים



במשבצות זהב וכסף משבצים



כראות הגנבים והמנאפים והמנאצים



תלויים על העצים.


  


ואען ואמר:


  


מי שישים איש שומר על הנשים הוא מן



החכמה חיצון



כי הוא דומה בעניניו למי שישים הזאב



שומר על הצאן



ומי שיתחבר עם הטובים ויגרש אנשי מדון ולצון



הוא מכסה פשע מבקש אהבה ושוחר טוב ומבקש רצון.


  


ויאמר השר:


  


איך יבטח איש במה שעינו לא ראה



ושכח ויהי בבקר והנה היא לאה



ואיך תתיאש מחסד האלהים השנואה



ותשכח וירא אדני כי שנואה לאה.


  


ואען ואמר:


  


בעלי התלאות בראותם בני אדם ובהתחברם



אליהם



יתנחמו אז מצרתם ועצבם וישכחו בם תלאותיהם



להיות כח זכרונם מתעסק בדברים ישכיחום עצביהם



ובהתיחדם יתחזק כח זכרונם ויזכרו צרותם



ותהיינה סבת אנחותיהם


  


ויאמר השר:


  


איך יתגאה איש בשערו וישכח שער אבשלום



ויפעתו



ואיך יבטח באחריתו וישכח אחרית אבשלום ומותו



ואיך יבטח בכבוד קרובותיו וישכח קורות



תמר אחותו



ומי יחקק בסלע משכן לו וישכח קורות



אבשלום וקבורתו.


  


ואען ואמר:


  


כמה נשף חשקם הושם להם לחרדה



וכמה קוו לנוח והגיעתם הפרידה



וכמה יחלו להתענג וצירים אחזום כצירי יולדה



וכמה קוו לישועה ותקותם אבדה.


  


ויאמר השר:


  


מה נאוה המחילה בהיות היכלת על הנקמה



ומה נאוה הקדשה בימי הבחרות והעצמה



ומה נעלתה מדת הענוה עם המעלה הרמה



ומה נפלאת הנדיבות ובעלה לא יוסיף עצב עמה.


  


ואען ואמר:


  


מה נעלו החכמות האמתיות ומה נאוו לומדיהם



ומה נעמה חברת החכמים ולפניהם תלמידיהם



כמה בינם ובין הכסילים אשר האתונות



רועות על ידיהם



אין לבקש אות מאנשי הסכלות כי הם הם עדיהם.


  


ויהי כשמע השרים המליצות הנוראות



היו בעיניהם דברי נבואות



ויאמרו היום ראינו בכם פלאי פלאות



ברוכים אתם לאדני צבאות



בכם ימצא איש כל מאוייו



הפורש מכם כפורש מחייו



ויהי בתוך השרים איש שכל בן־חכמים



צעיר לימים



מזרע המלוכה ומן הפרתמים



ויאמר אלי אמר־נא בחסדך המליצות אשר תאמרום



האם על ספר תחברום



ואען ואמר חייך כלם על ספר יהיו נכתבים



למען יעמדו ימים רבים



כשמע האיש נכספה וגם כלתה נפשו להיות שמו נזכר על ספר



נותן אמרי שפר



ויבקש ממני לחבר עליו שיר מפאר



בידעו כי את אשר אברך מברך ואשר אאר יואר



ולכתוב השיר ההוא בספרי לזכרון



למען ידעו אותו דור אחרון



ואמרה אליו הגידה נא שמך ושם אשת חיקך



ואני אוציא לאור צדקה וצדקך



ויאמר אלי האיש שמי יחיאל בן כבוד רבי משה ולמשמעתך סר אהי



ושם אשת חיקי צדקה


  


וכשמה כן־היא



ואקום ואחבר לו שיר נפלא



לא יערכנו זהב וזכוכית ובכתם טהור לא יסלא



וישמח האיש בראותו אותו



וישלח אלי את ברכתו



אחרי כן שב כל העם איש לביתו



ואלה דברי השיר אשר עליו חיברתי



וכפי היכלת האנושי עליו דיברתי


  


שמעתי השכל שאל



מי לחכמות יהיה גאל



את מי אשלח מי ילך לי



ולמי כל חמדת ישראל



מי זה יתעל מי יקם על



בשיר תחת עמנואל



מי זה לחשף כל סוד חתום



יחיה חכם מדנאל



מי ילכד את קרית ספר



יקום לי תחת עתניאל



ואען מצאת יתד



לתלות בו המעלות האל



כי ילד ילד לנו בן



נתן לנו בו נגאל



תהיה המשרה על שכמו



לו יקום משה ושמואל



לו ראית יפעת הודו



ראית אלוף מגדיאל



תשכח הוד יוסף הצדיק



ונשיאות רבן גמליאל



תשכח הוד ראשי האבות



יפעת עמרי בן מיכאל



תשכח הוד מחלקת השר



עירא בן עקש ועשהאל



הוד השר שמהות היזרח



הוד ישבעם בן זבדיאל



לו היה בימי דריוש



לא מצא חן בן שלתיאל



לו שמעת קולו בשיר



שמעת הימן בן יואל



תשכח שירי אסף הראש



שיר מתתיהו ויעיאל



לו תראה ביתו ראית



הר הבית עם ההראל



לו תראה גשם נדבותיו



תשכח מתנה נחליאל



ובכל חכמה לו יד ושם



ובכל בינה כחו לאל



אם בו לא תמצא החכמה



לא תמצאנה בבצלאל



הוא לא ילחם לחם רשע



ובפת־בגו לא יתגאל



הוא ידבק בקדשי עליון



אף לשבת אתם יואל



לו ראית הוד רעיתו



תשכח הוד השר מיכאל



תשכח מטרד בת מי זהב



תשכח נעמה ומהיטבאל


  


תשכח יפעת תמר תשכח



הוד בת שוע בת עמיאל



תשכח יפי שרה תשכח



רבקה ילדה לבתואל



לו ראה אותה אלעזר



לא חשק בבנות פוטיאל



לו ראה אותה עשו לא



לקח מחלת בת ישמעאל



לו היתה מרב כדמותה



לא נתנה אל עדריאל



לו ראית את חכמתה



ראית חכמת רזיאל



לו שמעת מפיה שיר



אז שמעת קול גבריאל



צדק תרדף כשמה כן־היא



הצנע תלך עם האל



כל יעלות חן בלתה אין בם



טוב רק לשלח לעזאזל



אם תחפץ לדעת אל מי



זאת המעלה היא ליחיאל



הוא ישא הוד אין לשאל עוד



מי לחכמות יהיה גאל.

  


המחברת האחת־עשרה

  


אמר עמנואל המחבר:



בהיותי עם השר המאשר הייתי מחזק לרופא



ואלי יבוא כל איש לבקש לחליו מרפא



לא עשיתי מלאכת אדני רמיה



ואלי יאספו לחיה



כל איש אשר לו פצע וחבורה ומכה טריה



ויהי היום והנה שני אנשים נכבדים



באו אלי בבית השר רוכבים צמדים



ויאמרו אלי שלום לך אדוננו הרופא שלום



גבירה אחת שלחתנו אליך הלום



כבד עליה חליה וצירה



מתחננת אליך לבוא עד חצרה



לתת לה רפאות ותעלה



כי נפשה מרה לה



ואין דן דינה למזור



ואם תהיה לה מעיר לעזר



כסף וזהב ורכוש לך תבזר



ויאמר אלי השר קום אזר מתניך



וללכת אל הגבירה שים פניך



כי היא בת נדיבי עמים



מזרע המלוכה ומן הפרתמים



ואלך עמהם בעצת השר



ואבוא אל בית הגבירה בענוה ובמוסר



והיא שוכבת על ערש רעננה



תחפיר ביפיה הלבנה



ואמר בלבי עת לחננה



ראיתיה יפת תאר ויפת מראה



ולספר הודה כל לשון ילאה



ועמדתי בעד יפיה משתאה



ואשתחוה אל הגבירה בענוה



ובטרח ובכבד ראש השיבה הנאוה



ואמר לה בתי אל תיראי



כי צרי צירך מארבע רוחות תמצאי



אמר לצפון תני ולתימן אל תכלאי



ואקרב אל הגבירה למשש דפק זרועה



והיא להראות עצמה צנועה



כסתה פניה בשמיכתה



ותלט זרועה באדרתה



ותאמר משש הדפק על האדרת



כי כן חק כל גברת



ואני בראותי



כח לא עצרתי



ופלגי מים ירדו עיני לבבי אמרתי נגזרתי



ובכשלי עזר מעט נעזרתי



וקל חיש התאזרתי



ואקח בידי לבנה



ואשים אותה על יד ימינה



ואקח בידי מחתה היתה שם נכונה



ואמשש בה על הלבנה



ואהתל בגבירה ובעומדים סביבה



ואמר חושו ובואו כי צרה קרובה



קחו לכם מקרני הזאב משקלת



ומחלב התרנגלת



ומיץ השיש וזהר הלבנה



ומצל הבור וריח הלבונה



ואחד מכם ימהר ויגדע



הזנב מן הצפרדע



ותעשו מהם רטיה



לחבש בבטן הצביה



ואם הרפואות הנזכרות בעיני הצביה כבדות



מרטו זקן הילדות



ושרפוה במי ים סוף בבית בלא כבשן



והבית ימלא עשן



ובעלות העשן באפה



תשבע הצביה בחרפה



ואף אם יהיה בעורה שחין ונרפא



וקחו משערות כפות ידי הצביה העדינה



לגרר בם לשונה



הנה זאת חקרנוה



באפרתה שמענוה



ובשדי יער מצאנוה



ולרפואת מחלת הצביה נתנוה



ויהי ככלותי לספר הרפואה



הנחתי הצביה בנפש נכאה



ואצה משם בוש ונכלם



ולי חרפת עולם



ואבוא אל השר והוא אל עת בואי מצפה



לראות אם העליתי אל הצביה ארכה ומרפא



ויקרא כאריה על מצפה



ויאמר איך שלום הגברת בת אביר הרועים



ואמר הבל היא מעשה תעתעים



אין שלום אמר אדני לרשעים



ויפל השר על פניו ויאמר עת לשחוק



כי אראה כי הרופא היה בעיני הצביה לצחוק



וישאלני להגיד לו המעשה איך היה



ואם נתלהבתי מחשק הצביה



ואען ואמר המתלהב מחשקה תחת חרול יספח



וינוס מקול הפחד וילכד בפח



ובמותו תאכלהו אש לא נפח



יען קויתי למשפט והנה משפח



והלבישתני ממעילי הכלמה תלבשת



והיא לא לעזר ולא להועיל כי אם לבשת



כסתה פניה פן אראה הדרה וטובה



ותלט הדפק באדרתה פן אפגע בה



ויאמר השר זה הבל ורעה רבה



ועתה הלא השיבות צור חרבה



ואען ואמר השיבותי



וקרנה בעפר עוללתי



וזמנתי לה רפואות אשר לא באות



כאשר תהיינה אזניך שומעות ועיניך רואות



ותחת אשר קויתי לרקוח סמיה



ולהתעדן ביהלמיה



ולשכן מרומיה



ולנחת גדודיה



ולרוות תלמיה



הנחתי אותה מתבוססת בדמיה


  


ואשא משלי ואמר:


  


נדיבי עם קראוני לרפאת



צביה חלתה ימים שמנה



מצאתיה במטת שן אחוזה



בחבלי בוץ עלי תולע אמנה



ואמרתי שלומות לך צביה



שלומות לך בערש רעננה



ושלחתי אני את יד ימיני



למשש בה בדפק יד ימינה



ומגדל לבבה נתנה על



ימינה סות כמו מטלית לבנה



אזי גדל מאד לבי בעיני



וחשבתי להתל בה כזונה



ועם חשבי יעצני לבבי



ושמתי על מקום דפק לבנה



ומששתי אזי על הלבנה



במחתה היתה אצלי נתנה



ואמרתי ואיכה תחרישון



והעלמה מאד רב עצבונה



לכו מהר קחו קרני זאבים



ומיץ שיש וזהר הלבנה



וחלב תרנגלת בת שנתה



ועין אשות ומרת תר ויונה



וקח נצת כנף ערב אדמדם



וצל הבור וריח הלבנה



וקח מן הצפרדע זנבו



וקול התור וחלב בת יענה



והרתח תוך כלי דונג ובשל



בתוכם תאמי פרדה שמנה



ותשטחם עלי עור הנמלה



ולערב חבוש אתם בבטנה



ואם מאן תמאן לעשות זאת



קחו ילדה ומרטו את זקנה



ושרפוה במי ים סוף למלה



והעלמה תקבל את עשנה



וקח שערות שחרות צמחו לה



בכף ידה לגרר בם לשונה



והנה זאת חקרנוה וכן־היא



וכזאת היא עצתי הנכונה



ראיתיה בספרי הנבונים



למחלתה נתתיה למנה



ומטעם אבן זהר וראזי



ואפוקרט וראשי התכונה.


  


וישחק השר על הרפואות אשר הכנתי לעלובה



עצובת רוח ועזובה



ויאמר חי אני כי התלת בה



ואם היא שמה בך אותותיה



לקחה מידך כפלים ככל חטאתיה



ושירתך זאת יקרה בעיני



ולפאר שירך אשים פני


  


וישא משלו ויאמר:


  


צבי החברים ונזר נזירים



ומשגב לעתות ועזרה בצרות



ותרכב עלי חוג זמרות וכל שר



לנגדך כרכבי אתנות צחרות



ותגנב לבבי בשירים יסדתם



יקיצון בטלם ישני עפרות



לאזני תעודה הלא הם נזמים



וידמו בהלם מנרות טהרות



חקקתם נדיב עם נתתם עלי חוג



רקיע שמי המליצה מארות



ראיתים וכראת פני האלהים



חמדתים ענדתים לראשי עטרות.


  


ויהי כשמעי שירת השר נבהלתי מפניה



כי גדלו בעיני עניניה



ואמר חי אני כי שירך זהב סגור



ובהיותי עמך מרעם שירים ותרועה לא אגור



ולא יחרידני בחכמתו אגור.


  


ואשא משלי ואמר:


  


שירי השר זהב סגור



הוד נחרו לי חרב חגור



איך אגור יום גור עמי יום



חילו אגור אגור אגור.


  


כשמע השר שירי ונעמו



היתה רוח אחרת עמו



ויאמר השיר הזה עמד בו ריחו וטעמו



חי אני כי שירך פרץ בגבול השירים פרץ



תחת שלש רגזה ארץ



ואען ואמר חייך כי אשא לך מאת שירי משאת



ותראה אם תחת ארבע תוכל שאת.


  


ואשא משלי ואמר:


  


לבי יתר מפחדך



מיפעתך הן גור אגור



אנא אלך מרוחך



אנא אסע אנא אגור



אסע אראה חיל בן יקה



אגור אגור אגור אגור.


  


ויאמר השר אלי באשרך



אשרי תבחר ותקרב ישכן חצריך



כי הגיעו עד לשמים זמיריך



ואין איש ישאב מי בינה רק מבארך



או יהלך בחשך רק לאורך



ואין איש ישא הוד אם לא תמיך ואוריך



ואין איש יזנב לבד נחשליך



או ימשל כי אם ממשליך



כי זמיריך לזמן נזר



להועיל ולעזר



וטוב עוללות שיריך מבציר אביעזר.


  


וישא משלו ויאמר:


  


בנפשי צבי חן מעיל הוד מעילו



וגם פעמן הוד והדר בשוליו



ומי ישאבה בין לבד ממקורו



ומי זה ימשל לבד ממשליו



ואין איש יהלך בחשך הלא רק



לנגה מאוריו ואור מהלליו



ואין מי ילקט לבד עללותיו



ואין איש יזנב לבד נחשליו.


  


ואמר אל השר אדני שכחנו מעשה הצביה אשר בי התלה



וזנחנו אשר כבודי הקלה



ולא שמנו אל לבנו עצב לבי וצירו



ושבנו להלל איש שירי חברו



ויאמר השר ברוכה תהיה הצביה עם ההתלים



אחרי אשר הביאתנו לגבר חילים



ולשמע השירים המהללים



ואען ואמר הנני שולח לה



הברכה אשר אצל הזמן אל היעלה



אשר ראיתי מוקעת בלב האלה



ובחפץ גדול הייתי נשא על הגבירה



השירה הזאת אשר נשאתי על המוקעת הארורה


  


ואשא משלי ואמר:


  


ראיתי אשה מרשעת



על לב האלה מוקעת



כל עבר עליה ישם



משתאה מחריש לדעת



אמרתי מה יפית אלה



לך יתרון על עץ הדעת



רבות אלות עשו חיל



אך את בשער מודעת



לו עלית עם כל האלות



תוך מאזנים את מכרעת



ולנגעי הנשים היית



את אזוב ושני תולעת



מי יתן ידמה אל יפיך



כל עץ יער עד מיפעת



לו תשאי כפרי זה יום יום



תהיה נפשי לך נכנעת



אלביש אתך אפוד ומעיל



אחבש על ראשך מגבעת



אתן על בדיך עגיל



על פארתיך טבעת



אוסיף לך כהנה אם לי



את ובקולי שמעת.


  


ויאמר השר זחלתי ואירא



פן ישמעו דבריך אחי הגבירה



כי יציבו אותך לחצי תוכחותם מטרה



והם נקובי ראשית החכמה וידועיה



שריה וקציניה ושועיה



ואף אם היו נקלים ונבזים



יש לחכמים להיות משנאתם זהירים וזריזים



כי כבר אמרו חכמים כי אדם ענק



לפעמים בזבוב נחנק.


  


וישא משלו ויאמר:


  


הזהר משנאת נקלה



ורחק מקנאת איש נבוב



ראיתי לפעמים רבות



אדם ענק נחנק בזבוב.


  


ואמרה אל השר דע אדני כי לא ידעתי אכנה



ולי לב אמיץ ערף לא יפנה



אשר יקרא עליו מלא רעים מקולם לא יחת ומהמונם לא יענה



ולכל איש אשר יקראני



הנני הוא המדבר הנני



ואיך אירה מתרועה ורעם שרים



היפחד הארי מרב העדרים.


  


ואשא משלי ואמר:


  


ביום רדתי עלי שרות ושרים



בשטף אף כעיט על פגרים



שאלוני הלא תפחד עניתים



היפחד הארי מרב עדרים.


  


ויהי אחרי כן וישאלני השר ויאמר לי



אמר־נא שמחת גילי



האם התוכחת לעולם עם החכם רבי יוסף הנחתם



אשר היה מארץ פתם



ואען ואמר לא התוכחתי אמנם היה באמת איש תם



ולא רציתי עמו להתוכח



ואולי כי לו התוכח היה נצוח ולא נוצח



ובעברו דרך אצלי אלצני להגיד בכבודו



ולחבר שיר יהיה שהדו ועדו



וחברתי עליו שיר נעים



מעשה צעצעים



וכל השרים והסגנים כבדוהו בעבור מעלת שירי



כי הוא היה ביניהם לנכרי



וזה השיר אשר עליו חברתי



ובמחוגת שכלי אותו תארתי:


  


הא בן פרת תוך פיו יערת



נפת צוף ובלבו נח תם



פנת יקרת לבין פטרת



רחם נקרא בשמו נחתם



הוא לראות לפני אל חי



מרכבת השכל ירתם



הוא עלה על סלם חכמה



הוא חקר סודיה עד תם



הוא יקיר מימי השכל



הוא ברות הסכלות יסתם



כשמו כן־הוא גם הננו



כי על נחתם נח תם נחתם.


  


וידע השר אדני



כי הדבר אשר הביאני



שהחכם רבי יוסף הנחתם לא הלאני



ומפניו לא נבעתי



ושירותי מדרך בארמנותיו השבתי



הוא ראותי אותו בכל תושיה מתגלע



ולכן נבקה רוחו בקרבו ועצתו אבלע



כי לא טעם מצוף המליצות ודבשם



רק זעיר שם זעיר שם



אמנם יחריד לבי ויטריד רעיוניו



איש אשר מול חכמה אחת ישים פניו



כי הוא יגיע אפסיה



ויפתח מאבסיה



וישתה וימצה כוסיה



ויגרם חרשיה



וישים לבקעה רכסיה



ויעדה תפארת עכסיה.


  


ואשא משלי ואמר:


  


לא ערכתי מלחמה עם



איש רב חכמות ונצחני



אכן בעל חכמה אחת



יום נלחם בי הבריחני.


  


כשמע השר עלז לבו



ויאמר זה היום עשה אדני נגילה ונשמחה בו



ויאמר אלי ראיתיך החבר



מעין המתגבר



מפרק הרים וסלעים משבר



ותכניע בעמל לב־איש על ריב לא לו יתעבר



ועתה הודיעני במה כחך גדול



כאשר היית לתבונות בית ועד ואל החכמות מגדול



ואען ואמר דע הדוד הנאמן



והשר החומל והרחמן



כי הדבר אשר אל עשר החכמה הביאני



הוא כי הלאיתי הזמן והוא לא הלאני



ולא יכל אלי כאשר חמדותיו הראני



וגערתי בנחש השיאני



וכאשר הכו באנשי עדתי רוח אל באני



ועל כנפי נשרי התבונה נשאני



ויהי כהכותם ונאשאר אני



ובעת נדיבי עמי העלו חשק היעלות על ראשם וישאוהו במוט



שויתי אדני לנגדי תמיד כי מימיני בל אמוט.


  


ואשא משלי ואמר:


  


לשאל במה נעלית עלי כל



נשוך הזמן יחזך וחיה



עניתיו תמורת להציב לנגדי



ראות מן צביה צביי צבי יה.


  


ויאמר אלי השר אמר־נא בחסדך מה שמות הספרים



אשר למדת בימי הנעורים



ומי המחברים



ואען ואמר ספרי החכם רבנו משה בן מימון



כי הוא היה לחכמה אמון



ונר חופש כל מחשך ומטמון



היו פניני אמריו על שולי מעיל החכמה פעמון ורמון



בז לדעות הנכריות וקטל המון



מצאנו בארץ מדבר ובתהו יליל ישמון



ויביאנו אל גבול קדשו



ויבן כמו רמים מקדשו



וספריו וספיריו היו לי מעיר לעזור



ואדביקם אלי כאשר ידבק אל מתני איש האזור.


  


ואשא משלי ואמר:


  


ספרי הרב הם כמלכות



ספרי זולתו פילגשים



מיום בינתי בספריו



לא נתתי את פי לגשים



ולרות כל צמא לבין



צויתי נדבות פי לגשים.


  


ויאמר השר ספרו ממך אנשי הדור נוראות



ושמעתי עליך נפלאות



באמר אלי כי חברת ספר בארת בו צורת כל אות ואות



ואם אמת הדבר אין אלו אלא דברי נבואות



ואען ואמר אמת הדבר אדני



והוא כחי וראשית אוני



והוא עטרת על ראש כל אשר חברתי בזמני



וחברתי בראש הספר שירה על כל השירות תהלל



והגדתי בה כונת כל הספר בכלל



ויגילו בה רואיה כאשר יגילו בחלקם שלל



ויחמד השר לשמע השירה



כי נכסף לשמע אזן אל הדרה



ויאמר אלי השמיעני אותה ואענדנה לי עטרה



למען ייטב לי בעבורה



ואמר קח לך השיר עשיתיו מפניני המאמרים



ויסדתיו בספירים.


  


ואשא משלי ואמר:


  


הוי כל צמא בכלי גמא



הלכו אל מי בור תושיות



מה לכם בארות נשברים



הא לכם גלות עליות



רב לכם סב הר הילדות



בנפשות הנה כשביות



סורו נא אל מגדל עז ב-



ניתי אתו אל תלפיות



שקדו על ספרי הספר



באות צורות האתיות



ישיב לכם הנסתרות



מובנות ללב וגליות



אביעה חידות גלה לי



הבוחן לבות וכליות



וישם פי חרב חדה



ולשוני חרב פיפיות



ודעו כי לא כאותיות



הנצריות העבריות



בתשע הראשנות נרמ-



זו החכמות רוחניות



ובתשע האמצעיות



נרמזו השמימיות



אך בתשע האחרנות



נרמזו כל הטבעיות



בם נרמזו הנמצאות



רוחניות או גשמיות



מן העלה הראשנה



עד רמש ברות תחתיות



בם ארבעה האופנים



אף מתוכם ארבע חיות



בם הרקיע הנורא



וכרובים מער איש ליות.


  


ויאמר אלי השר השכלת עשו והיטבת לראות



ועשית בשיריך ובמליצותיך נפלאות



חפצתי שתחבר אלי מליצה



בעת שתקראנה אל האוהב תהיה ברכה וחדוה ודיצה



ובעת שתקראנה אל השנא תהיה קללה נמרצה



וחרפה ונאצה



ואען ואמר הנני הנני



אל כל אשר תחפץ תטני



ואקום קל חיש ולא החשיתי



ונבאתי כאשר צויתי



ואחבר זאת המליצה המהללה



ולה שני פנים ברכה וקללה.


  


ואלה פני הברכה:


  


אל השר והטפסר לענוה ראש



מעולם נסך מראש



ולבו בו ער ויהגה לענות



ועמו ימותו החכמות והאמונות



בנה כעש ביתו



מה טוב פרי דתו



עד יגוע לא יסיר תמתו



ישכב וערבה שנתו



שלחו הזמן לבניו להיות פחם



ויתן את מצחו חזק לעמת מצחם



רב־אדם יקרא איש חסדו מנעוריו



והיה שדי בצריו



ומהסמים אשר פיו נטף



הנשים והטף



נפשם בהם תתעטף



נתן אותו הזמן בקיאו



להיות על פיו כל ריב וכל נגע קראו



וחכמי הזמן שד יניקם



וזקניו יחכם



ואשר יבוא בשדי תבונותיו ומגרשם



ידע כי רפאים שם



לא יראה כל חכמי לב לרהבו



אם יפקד לא יפקד מושבו



ימחץ הזמן וידיו תרפינה ועצבותיו ברוחו תספינה



ורעיוניו לכל הצפונות גולים



העתיקו מהם מלים



הוא יהלם הצדק אשר ירומם



וממנו ישאפו צמים שרש רתמים לחמם



בגויים לא יתחשב וכשחק מאזנים נחשב



היו כוכבי השמים עש וכסיל



והוא בין כסיליהם עש וכסיל



המצוה לאשר רנה יפצח



לפתח פה בר צח



וים המחלקת יתן לחרבה



ולבת איש כהן הזרוע והלחיים והקבה



אל שדי יתן לו רחמים



ולאויביו יתן רחמים



ויראה זרע יאריך ימים



נודע בזמן הוא ושיחיו



ציר נאמן לשולחיו



אלהי שיתהו כגלגל וירום ראשו



ותתענג בדשן נפשו



ותחת פיד יום



תהיה לו פדיום



אם יחטא תשמרהו



ונקה לא תנקהו



ויהי ביתו כבית פרץ



והרכיבהו על במתי ארץ.


  


ואלה הם פני הקללה:


  


אל השר והטפסר לענה וראש



מעולם נסך מי ראש



ולבו בוער ויהגה לענות



ועמו ימותו החכמות והאמונות



בנה כעש ביתו



מה טוב פרידתו



עד יגוע לא יסיר טמאתו



ישכב וערבה שנתו



שלחו והיה הזמן לבניו להיות פחם



ויתן את מצחו חזק לעמת מיץ חם



רב־אדם יקרא איש חסדו מנעוריו



והיה שדי בצריו



ומהסמים אשר פיו נטף



הנשים והטף



נפשם בהם תתעטף



נתן אותו הזמן בקיאו



ולהיות על פיו כל ריב וכל נגע קראו



וחכמי הזמן שד יניקם



וזקניו יחכם



ואשר יבוא בשדי תבונותיו ומגרשם



ידע כי רפאים שם



לא יראה כל חכמי לב לרהבו



אם יפקד לא יפקד מושבו



ימחץ הזמן וידיו תרפינה



ועצבותיו ברוחו תספינה



ורעיוניו לכל הצפונות גולים



העתיקו מהם מלים



הוא יהלם הצדק אשר ירומם



וממנו ישאפו צמים שרש רתמים לחמם



בגוים לא יתחשב וכשחק מאזנים נחשב



היו כוכבי הזמן עש וכסיל



והוא בין כסיליהם עש וכסיל



המצוה לאשר רנה יפצח



לפתח פה ברצח



וים המחלקת יתן לחה רבה



ולבת איש כהן הזרוע והלחיים והקבה



אל שדי יתן לו רחמים



ולאויביו יתן רחמים



ויראה זה רע יאריך ימים



נודע בזמן הוא ושיחיו



ציר נאמן לשולחיו



אלהי שיתהו כגלגל וירום ראשו



ותתענג בדשן נפשו



ותחת פדיום



תהיה לו פיד יום



אם יחטא תשמרהו



ונקה לא תנקהו



ויהי ביתו כבית פרץ



והרקיבהו על במתי ארץ.


  


כראות השר נעם המליצה



והיא כפורחת עלתה נצה



כרוב אחד מקצה מזה ומשחית לחבל מקצה



נשבע כי האיש אשר יבוא מלון קצה



הוא אפוד אפוד חכמה ומועצה



ויאמר אלי התוכל לעשות מליצה הדורה



יהיה לה ענין בעת תקרא ישרה



וענין בעת תקרה נזורה



ואמר ידע אדני הנעלה



כי יכול נוכל לה



ואקום ואחבר זאת המליצה ההדורה



והיא ישרה ונזורה.


  


ואלה דברי המליצה הישרה:


  


התורה תתחזק במלכות



השירה תפסד באריכות



לשובבים יעשה הרתוק



לרעבים המר מתוק



הממונות



מצואות בסכנות



החמסן יחיב ראשו



הכעסן ייגע נפשו



הרגעים



יצמיחו לברואים הפגעים



בנסיונות



יובנו האחרונות



בהקדמות



יובנו הנעלמות



מהשעות



יתחברו המארעות



התאוה תמרד בתבונה



האחוה תעמד באמונה



החלני השלום ואיך להאריך שלומי מהאל בקשתי



הגלני העולם ואיך לתקוה העולם דרשתי



מהזלדקן הדעת פורח



הזקן כשיגדל השכל בורח



מעשיך גורמים לך שבח או גדופה



נכסיך כשיחסרו חכמותיך תרופה



יתקן המעות החכמים בהקהיל



הזקן נברא הרואים להבהיל



הרעבים יסבלו החסר



הענבים בראשיתם בסר



השלום העצמות יחליץ



יהלם הנבלים המליץ



הגבורים במלחמה נספים



האבירים בקצם נרפים



הירח ישנאו החשקים



הבורח ישנאו הדולקים



הענק



לפעמים בזבוב נחנק



הנמהר יכשל במהירותו



הנזהר ימלט בזהירותו



מהתפוסה



טובה המנוסה



כבדני הבגד יאמר לאדוניו



עבדני הסוס יאמר לקוניו



במרך כשתברח אשריך



בצרך תכיר חבריך



הקדשה באנשי אמונה



האשה תתפאר בבנה



מהחומלים שאל כשתשאל



הנבלים תשים לאל



משקץ מעשיו יחזר לאין



הקץ כשיבוא יחשך העין



בצרה כשתתעלם התביש



החברה כשתצר מרחב בארץ יש



בהצלחה



תשלם השמחה



תמולך



כבר הלך



יומך



שכן עמך



מחרתך



נבצר מידיעתך



יפי לחכמה הענוה



דפי לחכמה הגאוה



הצרך רב יתיר החק



המרך מהטוב רחוק



מתוק מדבש צוף המזמה



שתוק או דבר בחכמה



ליקרם הפנינים מכסים



לישרם הישרים מאוסים



ההתאפקות ללבות יתרה



בהסתפקות או בחריצות תשלם הסחורה



הטובע יחזיק בקוץ



השבע בדבש יקוץ



המץ כשיאפס יחשך העין



חמץ ישוב לפעמים יין



הפרישות



העלמת הפרישות



הענבים כשידרכו סופם לטובה



הגנבים כשיריבו תגלה הגנבה



השתיקה לפעמים טובה מהדבור



הצעקה טובה לפעמים מהחבור



הנהדם ירוץ לפסלו



האדם ישתדל במזלו



הנזהר יגיע לחפצו



הנמהר יכשל ברוצו



ברסנה נמשכת הבהמה



באמונה



בוטחת הנשמה



מהחומד תראו כלמה



מהמלמד קנו החכמה



מהעין גונב הפוך הגנב



לאין נחשב לבעליו הזנב



מהמליצות תצא לאור התעלומה



מהפרצות לשעל תקומה



רמות יענה העשיר



החכמות נפוצות מהשיר



המותרות יתאוו הכלבים



הסברות יתבטלו כשיעידו הכתובים



בחכמה העולם יתקן



המלחמה מעמד מסכן



הנהלאה לפעמים לשארית



הרפואה לגוף כבורית



הזקן אויב לתולדת



תסתכן מהזאב האובדת



הכנף תכיר באברותיו



הענף לפעמים טוב מאבותיו



החרב יגזר בחדודו



הקרב ימלא מהבשר נאדו



נאמן יחשב החלום בהשנות



הזמן ישתנה המלך בהשתנות.


  


ואלה דברי המליצה הנזרה:


  


בהשתנות המלך ישתנה הזמן



בהשנות החלום יחשב נאמן



נאדו מהבשר ימלא הקרב



בחדודו יגזר החרב



מאבותיו טוב לפעמים הענף



באברותיו תכיר הכנף



האובדת מהזאב תסתכן



לתולדת אויב הזקן



כבורית לגוף הרפואה



לשארית לפעמים הנהלאה



מסכן מעמד המלחמה



יתקן העולם בחכמה



הכתובים כשיעידו יתבטלו הסברות



הכלבים יתאוו המותרות



מהשיר נפוצות החכמות



העשיר יענה רמות



תקומה לשעל מהפרצות



התעלומה לאור תצא מהמליצות



הזנב לבעליו נחשב לאין



הגנב הפוך גונב מהעין



החכמה קנו מהמלמד



כלמה תראו מהחומד



הנשמה בוטחת באמונה



הבהמה נמשכת ברסנה



ברוצו יכשל הנמהר



לחפצו יגיע הנזהר



במזלו ישתדל האדם



לפסלו ירוץ הנהדם



מהחבור לפעמים טובה הצעקה



מהדבור טובה לפעמים השתיקה



הגנבה תגלה כשיריבו הגנבים



לטובה סופם כשידרכו הענבים



הפרישות



העלמת הפרישות



יין לפעמים ישוב חמץ



העין יחשך כשיאפס המץ



יקוץ בדבש השבע



בקוץ יחזיק הטובע



הסחורה תשלם בחריצות או בהסתפקות



יתרה ללבות ההתאפקות



מאוסים הישרים לישרם



מכסים הפנינים ליקרם



בחכמה דבר או שתוק



המזמה צוף מדבש מתוק



רחוק מהטוב המרך



החק יתיר רב־הצרך



הגאוה לחכמה דפי



הענוה לחכמה יפי



מידיעתך



נבצר מחרתך



עמך



שכן יומך



הלך



כבר תמולך



השמחה



תשלם בהצלחה



יש בארץ מרחב כשתצר החברה



התביש כשתתעלם בצרה



העין יחשך כשיבוא הקץ



לאין יחזר מעשיו משקץ



לאל תשים הנבלים



כשתשאל שאל מהחומלים



בבנה תתפאר האשה



אמונה באנשי הקדשה



חבריך תכיר בצרך



אשריך כשתברח במרך



לקוניו יאמר הסוס עבדני



לאדניו יאמר הבגד כבדני



המנוסה



טובה מהתפוסה



בזהירותו ימלט הנזהר



במהירותו יכשל הנמהר



נחנק



בזבוב לפעמים הענק



הדולקים ישנאו הבורח



החשקים ישנאו הירח



נרפים בקצם האבירים



נספים במלחמה הגבורים



המליץ הנבלים יהלם



יחליץ העצמות השלום



בסר בראשיתם הענבים



החסר יסבלו הרעבים



להבהיל הרואים נברא הזקן



בהקהיל החכמים המעות יתקן



תרופה חכמותיך כשיחסרו נכסיך



גדופה או שבח לך גורמים מעשיך



בורח השכל כשיגדל הזקן



פורח הדעת מהזלדקן



דרשתי העולם לתקוה ואיך העולם הגלני



בקשתי מהאל שלומי להאריך ואיך השלום החלני



באמונה תעמד האחוה



בתבונה תמרד התאוה



המארעות



יתחברו מהשעות



הנעלמות



יובנו בהקדמות



האחרונות



יובנו בנסיונות



הפגעים



לברואים יצמיחו הרגעים



נפשו ייגע הכעסן



ראשו יחיב החמסן



בסכנות



מצואות הממונות



מתוק המר לרעבים



הרתוק יעשה לשובבים



באריכות תפסד השירה



במלכות תתחזק התורה.



כשמע השר המליצה המפארה



ישרה ונזרה



אשר לא יתן סגור תחתיה ולא ישקל כסף מחירה



נפלא על חשמלי זהרה



והיתה לו ששון ויקר ושמחה ואורה



ויאמר ברוך אדני אלהי ישראל



אשר לא השבית לשירים ולמליצות גואל



אתה תעשה מלוכה בישראל



ועתה אמר־נא נזר הודי הנעלה



מה יוכל איש לספר ממני ומאדותי שבח ותהלה



ואין מעלה ממעלות החכמים



שתהיה בי באמת ובתמים



מה מאד יחטאו הימים



כאשר יחיו האנשים אשר מכל הדור ערומים



ואען ואמר אל יאמר כן אדני נזר החכמים



כי חבלים נפלו לך בנעימים



בך מעלת הנדיבות



אשר בין כל המעלות לה חשיבות



מלבד סבר פנים היפות והערבות



לרחוק ולקרוב



ומעלות אחרות נכבדות ככוכבי השמים לרב



ואם אשכח מעלותיך ונדיבותיך עטרת זמני



תשכח ימיני



כי ידע אדני



כי כאשר אל ארץ נוד יצאתי בעוני



הרים וגבעות דרכתי



וכצל כנטותו נהלכתי



ובכל הארצות אשר התהלכתי



עם הנדיבים אשר מצאתי מלחמה ערכתי



כי כאשר נפשי מנגד השלכתי



וזיו פני חללתי



ודמי לבי שפכתי



על משענת קנה רצוץ נסמכתי



ובשר ויין לא בא אל פי וסך לא סכתי



העלימו ממני עיניהם



ואטמו משמע אזניהם



ולכן אעלה באש מחניהם



וכאשר בימין צדקך תמכתי



חשבתי כי על מלכות כשדים המלכתי



ואהבת עולם אהבתיך ועל כן אותך בחסד משכתי



וצדקך בקהל רב בשרתי



ומרועה אחריך לא אצתי ולא סרתי



כי עמך דבר לא חסרתי



מצאתי עמך אם ואב



רחמת עלי העת בשרי עלי יכאב



ורוית צמאוני בעת אדאב



ותאמר גם לגמליך אשאב.


  


ואשא משלי ואמר:


  


אם אשכח כל תגמוליך



עלי דוד משגב אל עתות



לא ימצא במכתתי



חרש אש מיקוד לחתות



כי בהיותי עם נכבדי



ארץ חבקתי אשפתות



אכן עמך לא חסרתי



יינות ושמנים וסלתות



אף בהיות נפשי שוקקה



השקתני בין הגתות



ותאמר גם לגמליך



אשאב עד אם כלו לשתות.


  


ויאמר השר אין לתמה אם יתנדב איש מהונו



רק יש לתמה אם לא יחלק רכשו אשר רכש ומקנה קנינו



כי בך יראה האדם מה שלא יראה באיש בלעדיך



ועתה מי הוא זה בזמן אשר לא יכבדך



אחרי אשר ידע מעלתך ויחשף סודך



הראיתני היום ממלאכת מליצתך נוראות



היו בעיני דברי נבואות



ועתה באתי לשאול ממך דבר נפלא



ואם תוכל עשהו גם בעיני יפלא



כבר ידעת כי שם בני יוסף



ולשלח לו אגרת שלומים אני חומד וכוסף



ולהודיעו כי משה אחי שנשבה והלך בגרות



יצא לחרות



ואברהם אחי השני הוא איש בליעל



ונתן אל לבו למעל מעל



והוא משחק בקוביא



ובפיו שלום את רעהו ידבר וברוחו רמיה



ואת אשר אצרו אבותיו פזר והיה כלא היה



ואולם אהרן אחי הוא כאבותיו



תמים היה בדרתיו



ויששכר אבי הוא במאסר ובענויים



יבחר מות מחיים



שואל מגואליו ורעיו עזרה



ויהודה אחיו נדר לתת לו עטרה



משקלה ככר זהב ואבן יקרה



ובת שבע אחותו כלו עיניה בדמעות



ונדרה לו שבע יריעות



ואני בנימין עשיתי בדבר זה כמה פעלות



ועזרני עליהם האל נורא תהלות



ואשר יעשה עמו עוד חסד ויגאלנו



ומן העפר יקימנו



חסד אדני יקדמנו



ורציתי שתהיה זאת האגרת



שותקת ומדברת



וכל הענין הזה כוללת ואוגרת



וכל תבה מתבותיה תהיה שם אדם בלבד



ואם את הדבר הזה תעשה אהבתי ממך לא תאבד



ומלך למליצתך יהיה נעבד



ואען ואמר חייך השר הקשית לשאל



אמנם ידעתי כי אין זולתי לגאל



אני אחבר המליצה הנזכרת



בעזרת אשר מדד בשעלו מים ושמים תכן בזרת



ואקום ואחבר זאת המליצה



ואתננה לשר אבי המועצה.


  


שלומות ברכה יוסיפיה לבני יוסף! אלעזר משה



אחי ארח חורי אברהם עקש עמק שמיר שובב גלל



פרש קוץ מוליד אפים אסף מרמה אחז מרד ענה



בלע יצחק יעקב מנשה גמול מתניה אביאסף אהרן



ידע נח יהללאל אולם יששכר אביהו אסיר יתמה



יבחר חצרמות יואל עזרה קורא אחלי עמרם ישישי



צופי דודי חושים פנואל יתר מחלי אלישיב גמול



אנוש מנחם יאיר עיפה ימנע חתת מעונותי יכין



יקטן שבר יקים זכרי אחאב יהודה בן חיל איש



הוד נדב עזר עטרה חשבה עזובה אשה בת שבע



יריעות שבע חסה מעשיה פעלתי בנימין אומר תמנע



זיע בוז גדלתי רוממתי עזר שאלתיאל ענני חנני



גדל ישעי גבר עזי ידע יצרי שומר מספר חושי



אשר ישוב יגאל יושב חסד.


  


ויהי כראות השר האגרת נפלא על דבריה הנעימים



וישתחו ארצה שבע פעמים



ויאמר אלי חייך נתת לי אשר מעמך שאלתי



היום ראיתי אשר ראה לא פללתי



לא אשאל עוד ולא אנסה



ידעתי כי כל תוכל וכל אשר תחפץ תעשה



ועתה שאלתי ובקשתי מאתך שר המשררים



לחבר אלי שני שירים



אשים אותם במקום אשר אני מתפלל ולומד



האחד ישלים דע לפני מי אתה עומד



והשני ישלים דע לפני מי אתה עתיד לתן דין וחשבון



וזה ינחמני ממעשי ומעצבון



ואקום במצות השר ואחבר אלה השני שירים לקוחים מיהלמי הדבורים



ויקחם השר וישאם על אברתו



וישימם בבית תפילתו.


  


א



עד אן נשדף וכמץ נרדף



הבל נדף תהיה חמד



תשכח המלך הכבוד



תורתו ללמד וללמד



אל הגרש מפניך



האויב ויאמר השמד



מה לך בלבב הולך שובב



אל זקן וכסיל תצמד



לפיד בוז הכון לקראת אל



דע לפני מי אתה עמד.


  


ב



איכה תגאה איש הנכאה



נחשב במה עץ רקבון



תגזל הון מאיש קנהו



בדאגה וברב עצבון



תשכח כי אפלו קלבון



גזל נתן אל השבון



תחת חקי האל תבחר



צמר צחר עם יין חלבון



איכה לא תזכר לפני מי



אתה עתיד לתן חשבון.


  


ויהי כראות השר רכבי ופרשי



השירים ההדורים התקשרה נפשו בנפשי



ויאמר אלי חייך עטרת ראשי



קניתני לעבד עולם לא אצא חפשי



ואם אשתי שהיא הרה תלד זכר ברצון האל



יקרא שמו עמנואל



ואען ואמר אמר־נא השר רוח נדיבה



הלא ידעת אם אשתך תלד זכר או נקבה



ויאמר השר זאת הדעת ממני פליאה



ולא יודע זה רק בדרך נבואה



כי מי יוכל לדעת העצמים בבטן המלאה



ואען ואמר חייך ידעו זה הרופאים המבינים



ונתנו בדבר עשרה סמנים



וכבר חברתי שיר כללתי בו כלם



למקטנם ועד גדולם



והנה לך השיר אשר נלאו משררים עשוהו



קחנו השר כי אין כמוהו.


  


אתות העבר הזכר



הם יפי מראה הפנים



השד הימני הוא גדול



דפקי הימין איתנים



גידים שתחת הלשון



מצד ימין הם רעננים



גידי הצד הימני הם



מן האחר עשר מנים



שחרות פטמת שד הימין



בכרה קלה רבת אונים



ונזילת דם מנקב ה-



אף הימני אות על בנים



ושכן העבר בימין



הוא הטוב שבסמנים.


  


ויאמר אלי השר נראים הדברים להיות כנים



ואין ספק כי האומר היה מכלל המבינים



ולא מכלל האנשים אשר חוץ לחומת השכל לנים



ועתה הגד־נא לי הדוד הנאמן



אחרי אשר הגיע מחכמתם לדעת הסתום והנטמן



האם הגיעה חכמתם לדעת עת הלדה



ואען ואמר דע נזר העדה



כי החכמים האמתיים חקקו בחכמתם



ונסו פעמים אין קץ בנסיונותם



כי מי שידע עת העבור יוכל לדעת



העת אשר האשה ללדת תהיה כורעת



ומי שידע עת הלדה ידיעה ברורה



יוכל לדעת ממנה העת שנתעברה



ויאמר השר האוכל להבין זה הדבר אני



ואען ואמר כן אדני



דע כי דבר מסכם הוא מן החוזים



יודעי מדע ומביני הרזים



כי המזל שתהיה בו הלבנה בעת החבור והפקידה



יעלה ממזרח בשעת הלדה



והמזל שיעלה ממזרח בעת החבור והפקידה



שם תהיה הלבנה בשעת הלדה



והנה כאשר יודע האחד מהם למשכיל יוכל לדעת ממנו האחר



עובר לסוחר



ויאמר השר האם אמת מה שיאמרו קצת אנשים



כי יש אשה שתלד לאחד עשר חדשים



ואען ואמר ידוע תדע אדני הנבר



כי אמת הדבר



כי לפעמים תלדנה הנשים



לעשרה חדשים



ולא יחיו הנולדים



מפני היות שליט על חדש העשירי כוכב מאדים



אשר לשפך דם יקדים



וכאשר תלדנה לאחד עשר חדשים הנולדים יחיון



מפני היות השליט על זה החדש השמש אשר החיים מדשן ביתו ירויון



ומנחל עדניו ישתו ובצל כנפיו יחסיון



ויאמר אלי השר אראה כל כלי יוצר עליך לא יצלח



וכבד המשררים בחצי מליצותיך תפלח



ואת הראש ושער הרגלים בתער השכירה תגלח



והפרחת כל עץ יבש והובשת עץ לח



אשרי איש אשר לפניך יכניע את גאונו



ויוריד הדרו והמונו



ואם ימתיק בפיו שיר יכחידנו תחת לשונו



כי ראיתיך לכל עשוק מגדל עז ומשגב



ותוריד עטרת גאות שכרי הזמן ותחרש על גב



כי אתה אבי כל תפש כנור ועוגב



ועתה הראני נצניך



ורוה צמאוני מנחל עדניך



כי אל מי ידידותך צמאתי



ופן יפגע בי פרודך זחלתי ויראתי



ועתה השבעה לי נזר זמנך



פן תעיר עלי חרונך



ולצאת אל ארץ נוד תשים פניך



ואען ואמר הנני נשבע באשר קבע האורים בפניך



ושם הלבבות נמשכות לריח שמניך



כי המות יפריד ביני וביניך



ואשב עם השר היקר



וערך שמחתנו לא נחקר



שחט צאן והרג בקר



והיתה לנו אורה ושמחה וששון ויקר.

  


המחברת השתים־עשרה

  


אמר עמנואל המחבר: הייתי עם השר ימים ושנים



לרעות בגני ידידותו וללקט שושנים



נדבר רק מהמעלות הרמות



ומהחכמות הנעלמות



ויהי היום ויאמר אלי השר שמעתי עליך נוראות



וראיתי ממך נפלאות



ועתה הגד־נא לי הדוד הנאמן



היש ערך אליך בזמן



ואען ואמר ידע אדני הרחמן



כי שכחת צנצנת המן



והיתד התקועה במקום נאמן



רד עם אל ועם קדושים נאמן



השרף הנתון על נס להחיות הנשוכים



המאיר עיני החשכים



והמורה הנבכים



אשר נתן לו השכל בין העמדים מהלכים



ולו בבתי החכמה יד ושם



והדורש דברי החכמה מספריו ידרשם



אין ערך אליו במציאות



ואין דבריו אלא דברי נביאות



עלה על כל אפיקי השכל והלך על כל גדותיו



ולו ראית חמודותיו



וטעמת מצוף יערת דבש סודותיו



אז ידעת כי דברי כנים



וכי כל שרי צבאות החכמה מחוץ לחומת השכל לנים



והוא לבדו לפני ולפנים



נכנס בשלום ויצא בשלום



ואין אומר אליו אל תקרב הלום



ויתר דורשי החכמה חלמו חלום



ויאמר השר מי הוא זה ואי זה הוא אשר במרום השכל ימריא



ובין אחי התבונה יפריא



ואען ואמר הוא אחי ונזרי



עצם מעצמי ובשר מבשרי



יהודה גור אריה



אשר אמרנו בצלו נחיה



הוא נזר הזמן וצבי תפארתו



קומת ארזיו וצמרת צמרתו



אשר כרת ברית עם השכל ושמר משמרתו



וכל רז וסוד יגרהו בחרמו ויאספהו במכמרתו



הוא לכל מבצר הסודות ישחק



ומכל איש בתושיה יתגלע ירחק



וגער בו ונס ממרחק



הוא למד החכמות על הסדר



ונכנס עם המלך בתוך החדר



ויתן ביד עבדיו עדר עדר



הוא הנותן ליעף כח



וכל חכמי הזמן לפניו כלבים אלמים לא יוכלו לנבח



ויאמר השר ואיך זה יתכן להיות



להיות הילדות והחכמה לויות



ומי הוא זה ביהודים



אשר ראה הילדות והחכמה רוכבים צמדים



והאיש אשר תפארהו הוא בן שלשים ושש



ומדרך הבחורים קירות החכמה כעורים לגשש



כי הלמוד בימי הבחרות עראי



בעתים מעתות הפנאי



ואמר החכם אכתי לא קשאי



ואען ואמר ידע אדני כי יש נפש ברכה תדשן



ויש קנקן חדש מלא ישן



וישן ובו פיח הכבשן



והבית ימלא עשן



ולכן אל תסתכל בקנקן אלא במה־שיש בו



וחי יוצר רוח אדם בקרבו



כי איש אשר ישיב צור חרבו



יחשב יחיד בדורו



כי דודי ורעי כליל בהדרו



והוא ידידות לבי ושמחתו



אני לדודי ועלי תשוקתו


  


ואשא משלי ואמר:


  


עת התעודה שר יהודה ילדה



עצר זמן רחמה ביום הלדת



על כן קראתהו יהודה נבאה



לא יספה ותעמד מלדת.


  


ויאמר השר ראיתיך אוהב אותו אהבה עזה



ועתה הודיעני אהבתו אותך השמנה היא אם רזה



ואען ואמר ידע אדני כי כאשר אל מי ידידותו צמאה יחידתי



כן נכספה גם כלתה נפשו אל אהבתי



אמנם אהבתי אותו חובה



ולכן אמשך אחריו כהמשך המסבב אל הסבה



אמנם אהבתו אותי היא דרך חסד ונדבה



ומן התמה אשר אהבני



ואני גמלתיו רעה תחת טובה



כי הוא בחסדו הביאני אל חדריו



והראני את כל בית נכותו וסתריו



וגנזיו וחדרי משכיותיו



לא היה דבר אשר לא הראני באוצרותיו



ואני לא סרתי מחשב מחשבת תועה



והחרשתי עליו הרעה



למרות עיני כבודו



והוא לא חטא אלי מעודו



ואתנה את לבי לגנב מן האבנים היקרות



ולעשות מהם לראשי עטרות



ואקח מבין מכמניו



מבחר עדניו



וסגלת אבניו



וספיריו ופניניו



וגנזי ברומיו



ותרשישיו ויהלמיו



ובדלחיו ולשמיו



רקחיו וסמיו



כפריו נרדיו ובשמיו



ויהיו לי



והנם טמנים בארץ בתוך אהלי



ויאמר השר ראיתיך היום מדבר בחידות



ועתה באר לי אלה הסודות



כי ידעתי כי דבריך אלה משל ומליצה



ולדעת אודותם נפשי חפצה



ואען ואמר אמת אדני כי לא גנבתי כסף וזהב ורכוש



ולא נפך ספיר ויהלם ופטדת כוש



אמנם גנבתי פניני אמריו



ושללתי אוצרות ספריו



ועתה היש חטאת כחטאתי



וגנבה תערך לגנבתי



כי הוא בחסדו נשאני על כנפי נשריו



והביאני המלך חדריו



והראני ספירי ספריו



ופניני אמריו



ופטדות חבוריו



ויהלמי דבוריו



ואשכלות נרדיו וכפריו



ואנכי החוטא ללא סבה



גמלתיו רעה תחת טובה



ולקחתי מבין ספריו הפנינים



והנם בתוך ספרי ופרושי נתונים



עטרתי ספרי מפניני מאמריו



ומיהלמי דבוריו



ומן הכונות והאמונות



והסודות הצפונות



והידיעות הנכונות



אשר בתוך ספריו נתונות



ויחשתי אלי קצת מסודותיו



ובניתי חדרי משכיות חמדותיו



וידע אדני וידע כל היקום



כי מבלתי חכמות ספריו ספרי לא יוכלו לקום



ואשר ימצא בהם מדבר אמת וענוה צדק אליו יהיו נחשבים



כי המתבונן בספריו ימצאם כי בקרבם הם יושבים



כי הוא לבדו בחכמות ישר במשא



כלביא יקום וכארי יתנשא



ואשר ימצא בהם משגיאה אני עשיתי ואני אשא



ויאמר השר באמת אם ישנאך הדין עמו



כי חטאת אליו חטא אין כפרה עמו



אחרי אשר לא כתבת הדברים בשמו



ועתה בזאת יכפר עונך ומשוגתך



וזה כל פרי הסר חטאתך



בשומך רב שיריך ומליצותיך



מאדותיו מדברים



וכבודו ומעשה ידיו מספרים



ובהראותך לכל יפעת יקרתו



וכל מעשה תקפו וגבורתו



ואתה תחזה מכל המאמרים והספורים



צחות הלשונות וזמרת הדבורים



ופניני המליצות היקרות



ועשית אותם על ראש תהלתו עטרות



וחבר שיר ומליצה אין ערך אליהם בשירים ובמליצות



יהיו מחמד לכל עין וצבי לכל הארצות



והגד בהם רום מעלותיו



ויהיו דבריהם מספרים תהלותיו



ואשמע לעצת השר ואחבר שירים שקולים במאזנים



נחמדים להשכיל ותאוה הם לעינים



ומליצה נמרצה



חגורת אפוד מועצה



ילאו המשררים להגיע אל מלון קצה



תגיד בה נפשי מתהלות יהודה את כל חפצה



אין ערך אליה לתקף עניניה



וכל המליצות יקראו אברך לפניה



ירויון מדשנה הנמצאים וישתו מנחל עדניה



לאו מליצי הזמן להגיע אל שולי מעיליה



ולהשיג אבקה ולזנב נחשליה



ואשלחם אל יהודה גור אריה בענוה ובמוסר



על יד איש עתי במצות השר



וזה השיר היקר והנעלה



אשר בפז לא יסלה


  


יהודה את חשקי



ויערת צוף מתקי



בתבל את חלקי



ללבי את נצחו


  


זמן בך יתפאר



בסתום ומבאר



אשר תאר יואר



ותוריד בריחו


  


ואתה צורתו



ותכלית תכליתו



וידעת אתו



ונועו גם נוחו


  


והסכנת דרכו



וידעת ערכו



לרחבו ולארכו



ומה יועיל ברחו


  


עדה גאון הרב



צלח ורכב וקרב



זמננו מערב



ואתה מזרחו


  


ואם החכמות ים



ותשנה דכים



הלא אתה בעים



גאונך תשביחו


  


ואשרי איש הוא סר



למשמעתך השר



לחכמה ולמוסר



לישר את ארחו


  


כסיל הזורח



הדס הפורח



ושמן רוקח



וקטף מיריחו


  


זמן בך רם קרנו



ואתה ראש תרנו



והתורם גרנו



והשוחט פסחו


  


ואת ראש מהללו



ונשא את דגלו



ויער כרמלו



והנשא טרחו


  


לשונך מנעמיו



זמיריך תמיו



לפניך מימיו



כמימי שלחו


  


בלחיך שושניו



בפיך מעיניו



באפך נצניו



וריח ניחחו


  


ומראך שמשו



וביתך מקדשו



ואת כתר ראשו



וציץ הוד על מצחו


  


ואתה ראש חזיו



מגלה כל רזיו



והדרך עזיו



ומגיד מה שחו


  


וגלת עמדיו



ופרח נכבדיו



סגלת מרבדיו



וקרן למשיחו


  


צרי אל מכאוביו



ומעטה כוכביו



ולחם לרעביו



וקטפי מלוחו


  


בידך נדבותיו



בלבך עדותיו



ותפיץ רבבותיו



כמפיץ את קצחו


  


והשיר יודך



ויאבה עבדך



וכל שר נגדך



כאבק דק פרחו


  


ושיר כל שר ירש



עזובת החרש



ושירך כשרש



ושירנו צמחו


  


ומי זה לך יערוך



כחוט נעל ושרוך



ושירך בו ידרוך



ולא נודע כחו


  


תמול השיר נרפש



ולא ידע בפש



בידיך חפש



ואספת נדחו


  


זמירך יום נגלה



צבי חן מה נפלא



זמיר כל שר הגלה



והורד מבטחו


  


והביא תוך רסנו



צבא רום והמונו



ואף שם בגאונו



באפם את חחו


  


זמירי נחבאו



ועוד לא נבאו



בנקרות צור באו



ביום השליך קרחו


  


אהה לזמן יחריד



ובין רעים יפריד



ודדינו יטריד



במשאות מדוחו


  


ולא יתן לבות



נדיבי עם לשבות



וחשקנו ברבות



ירפה את מזחו


  


כרוב מה תתרפה



כנפיך הרפה



ראה עבדך עלפה



וחיה את רוחו


  


חמול עלי מלכי



ואם שפל ערכי



הלא ידעת כי



ללבי את נצחו.


  


וזאת המליצה ההדורה



אשר היא על ראש מליצות המליצים עטרה



לא יתן סגור תחתיה ולא ישקל כסף מחירה


  


יהודה אתה יודוך שרי המעלה נשמע מלשון הימים רננת פאר מעלתך השקד בחדרי הלבבות הנמצא ברעיונים אותך ראו הימים נכון לחדש ממלכת השכל לא היתה כזאת למיום סור אפרים מעל יהודה


  


יהודה גיל עד אתה הוא תהלתך נזר הזמן עברה הגבול עד אשר אם ליחשים ולמינים מציאות חוץ לשכל כאשר הם בשכל אותך ראיתי יחש לנעימות וצורה לידיעה ולשלמות ואם הידיעות לא גבלום ראשונים אתה גבלתם הקיפה ידיעתך גבול התעודות ותאר שכלך אפסי המעלות ותשלח צירי שכלך להביא נדחי החכמה ונפוצות המזמה מכל המקומות אשר נדחו שם ויבואו ארץ יהודה.


  


אתה חותם תכנית מלא חכמה וכליל יפי כרוב ממשח הסוכך על ההשגות הרוחניות רוח אלהי המרחף על אפיקי התעודות השוקד על מרבץ התבונות המקיף על אפסי המעלות הסובב על חוג הצורות הפשוטות ראיך אליך ישגיחו אליך יתבוננו ירדו על כפיהם יערת דבש שכלך ישימו כבוד תהלתך ישאו לבבם אל כפים אל אל בשמים מי יורה דעה ומי יבין שמועה מי יעלה לנו במעלות השכל בתחלה ויאמר אדני יהודה.


  


יודוך אחיך ובית אביך כי בך בחר השכל לתתך סגלה לסגלה ולשם ולתהלה לתהלה ולערך מערכת התבונות ולהעלות נר השלמות ולמלאת משבצות ההכנות מטוב מציאות העליוני ומזמרת הישות ללמד בני יהודה.


  


שרי קדש מה תחרדו לקורות הזמן תזעקו מפני ים התלאות ההולך וסוער עליכם סגר עליכם מדבר המבוכה הנה יהודה יכה במטה אשר ביד שכלו ישים ים התלאות לחרבה ועוברי בעמק הבכא לפתח תקוה ישים ומי החכמה להם חומה מימינם ומשמאלם בימיו תושע יהודה.


  


המעלה נעלתה מיום אשר רכבה מרכבות כבודך והתגברה מיום אשר התחברה בשלמותך פשטה מעילי ההמונות ולבשה רוחנות מעיל מלאכותך עשתה לה אפריון בנפשך החשובה רפידתה זהב פרי דתה מרכבה סודות המרכבה תוכה רצוף אהבת השלמיות בך התחברו אבי המועצה ולתבונה אמון מלך יהודה.


  


נשמע בגוים בכי תחנוני משכילי עם גזר עליהם הזמן בפרידה נכספה גם כלתה נפשם לחצרותיך בחרו הסתופף בהיכלי ענג חכמתך לרוות מדשן שכלך ולשתות מנהרי נחלי דבש תבונתך יאמרו מי ישקנו מן התעודה מי באר אבי המועצה מוצא מים חיים אשר לא יכזבו מימיו מי יעבר־לנו אל עבר ימיו מי ירד לנו לגן עדנו ויזיל פרי בשמיו מי יעלה לנו אל שמיו ישאלו ממך במתק שפתים אחר בקשת המחילה לחבר אמרי שפר ולהראותם פניניך תמורת פניך ולהושיט אליהם את שרביט חנך כי עשוקים בני ישראל ובני יהודה.

מלשון הזהב והאדרת חננך האלהים נבקעו מעינות תהומי התבונה וארבות שמי השכל נפתחו צדו מרחבי התעודות עד אשר שוטטו בחוצות שכלך קצר מצע השכל מהשתרע עד בואו מלון קצך ויער כרמלך בך הרגיעה התבונה ומצאה לה מנוח נלאו העטים לחק מעלתך פן יפחיתוה ולתאר יפעתך פן יורידו הדרה והמונה יתיצבו נקובי ראשית החכמה ירצון ויכוננו אולי ישיגו אבק נחשליך מעוז ראשי יהודה.


  


הימים נגלה מצפון סודם ונבעו מצפוני סתרם פצל שכלך בהם פצלות הבאור מחשף ההעלם אשר על סתריהם מה יוסיפו עוד הימים אליך לכבוד אם לימים אתה נזרם ואם בין כוכבים להם יד ושם אתה ראש כוכבם תסבינה אלמות מהללי הימים ותשתחוין אל זהר מעלתך כי היית לישראל לאב ונשאת את עון בית יהודה.


  


רננת מליצי הזמן מה תחשי הפורטים על פי הנבל למה תשכבון בין שפתים הקצור קצרה יד המליצה מפדות ואם אין בשיר כח להציל שאו שערי המהלל ראשיכם והנשאו פתחי המליצה ויבוא מלך התעודות אביר רעי התבונות מרבץ ההשגות הרוחניות מעמד הצורות הנפרדות והיה כי יאמרו מי זה מלך התעודות למי כל חמדת הלבבות מי הכין הרי התבונות בכחו מי הניף ידו על נהרי התעודה בעים רוחו מי שעשוע הלבבות ואמון אצל השכלים למי תפארת המהללים ואמרתם תפארת התעודה ותפארת בית דויד ותפארת יושב ירושלים על יהודה.


  


פאר עצמותך נעלה מהדבר אשר בו נתעצם וכאשר היה מה שבו יתעצם הדומם חמר לצומח ואשר בו יתעצם הצומח חמר לחי ואשר בו יתעצם החי חמר למדבר כן הדבר אשר בו נתעצם המדבר חמר אל מה שבו נתעצמת עד כי כוכבי השמים וכסיליהם היו שרי יהודה.


  


מעלתך שמעו הלמודיות ויאשרוך ראו הליכות שכלך הטבעיות ויהללוך לשמע אזן ישמעו לך האלהיות ויפארוך לקחו מזמרת המאמרים ומפניני התהלות ויעשום על ראש תהלתך עטרות ויתנום ביד לשון הימים על הסדר עדר עדר והשכל עבר לפניהם וישתחו ותגשנה הלמודיות הנה וילדיהן ראשונה הודך תחזינה ואחר נגשו הטבעיות ותשתחוינה ואחר נגש מה שאחר הטבע וישתחו ארצה שבע פעמים ויאמר שלום לנזר הימים מדוע גנבוך אחינו איש יהודה.


  


השוקד בשערי התבונה אם התחברות הסבות הדומות סבת שלמות העצם וכפי הסבות המתנגדות תהיינה בהויה יהיה שנוי מעלת העצמים ידענו כי הסבות המתנגדות בך התחברו יתלכדו ולא יתפרדו התאחדו בך הכחות השמימיות והטבעיות ויהיו לאחדים בך איש האלהים אשר באת מיהודה.


  


בחדרי גלגלי היכלו נצבה החכמה לפנים כבודה בת מלך פנימה בתולה ואיש לא ידעה התפרצו נשיאי הארץ לחזות בנעמה וילאו למצא הפתח עד בוא אשר לו משפט הגאלה גור אריה יהודה.


  


הלבבות אחריך בשבי תלכנה לא יסבו בלכתם אל אשר יהיה רוח מגמתך ללכת שמה הרוח ללכת ובהנשא רעיוניך אופני מגמתם ינשאו לעמתם כי רוח הלבבות באופני מעלתם בהנשאם ינשאו ובעמדם יעמדו ישימו בלבך תחנותם שמה ישבו כסאות ללבבות הנשאות והעדינות הפרתמים ושרי המדינות והיה כי ישאלו אנה פנו לבות הצבאים איה בית הנדיבות ואיה אהל משכנות הרעיונים כלם יענו ויאמרו הנה אנחנו פה ביהודה.


  


הנמצא באפסי התעודות בך חפץ השכל להראות העמים והשרים את יפיו ויקח מצמרת ארז התעודות ומראש יונקות המזמה רך קטף ויתנם לאחדים ביד שכלך ויטע בלבך אהלי אפדנו וימשחך שמן ששונו מחבריך לא ישוט כי אם ברחובות שכלך ולא ירכב כי אם מרכבות כבודך ולא יתפאר כי אם בך שלחך השכל לנו למחיה בקנאתו לבני ישראל ויהודה.


  


ברעיונים חקקה הדרת יקרת משרת צורת כבודך ישתוקקו הרעיונים לשאת מדברות סודך ישאוך הלשונות העדינות על כתף שיר תהלתם ויסבלוך על דבשת תפארת מליצתם הראית אבי כוכבי אל אשר פגרו מעבר את נחל מעלתך ואשר לא השיגו במרוצתם אבק המעלות הנחשלות אחריך פחת יהודה.


  


אותך ראיתי תלי בין החכמים מתנשא כאשר ראיתי תלי בעולם מאחז פני כסא וכאשר היה התלי מבריח מן הקצה אל הקצה מחביר מרחבי המאורים וישימם חברים אם הם רחבים כי הוא יחברם ביען הוא בריחם וראשו מזריח וזנבו מקדיר כן אדני בשכלו מחבר מרחבי התעודות יקדיר מאורי המתחכמים וישקיט שאון קמים כי השמש במרומים יקנא את יהודה.


  


ראו הליכות שכלך הלבבות ונבהלו אשתוללו הרעיונים יאמרו מי יעלה נפשנו המעלות אשר ירדה במעלות אחז עלה עיר גבורים שרה עם אלהים ועם אנשים אבי הלא תגיד לנו הדרך נעלה בה הלא תתן לנו יד לעלות אל המרכבה נזר הימים ותפארת המהללים הראנו נא את מבוא עיר השכלים נהר השכל היוצא מהעדן הרוחני הלא תשקנו מנחל עדניך כי עיפה נפשנו להבלי הנעורים המאס מאסת את יהודה.


  


הימים נכבדות מדבר בכם בשכבר קם למטה ישע ציץ צץ בהיכלי התעודה ופרח פרח בגני התבונה האירו ניצוצי ברקיו והתלקחו חשמלי זהריו יחיו נשוכי הזמן לריחו זרח אור התבונה במצחו ואם השכל ים הנו בריחו אדני צבאות שלחהו ורוחו הוא לבדו גאון עזכם המלבישכם עדני התהלה המעלה על לבושכם עדי זהב המעלה כי הואיל השכל ויצא ממקומו וירד מעל הרי בשמים ודרך על במתי הימים וחלף ביהודה.


  


נכון הדבר וכן השרש והעקר בעיני חכמי המחקר להוציא יקר



מגדל זולל



ולא יהלל



משכילי עם וזרעם



בזר עם ולכן רחש לבי דבר כי מי אשר יחבר



אל החיים הנצחיים גבר



כבר נשבעתי יצא מפי צדקה כי בגדר האדם אל תחד כבודו כי כאשר נקרא לשמש מין ואם הוא יחידי כן אקראך מין ויחש לתעודה כי כה אמר אדני אל יהודה.


  


לחדש ממלכת כבודנו יצאת לישע עמנו הנבכים בנתיבות המועצה סגר עליהם מדבר הספקות ידעת חנתנו במדבר המבוכה והיית לנו לעינים גם ברכות יעטוך מורה צדק היום גלות חרפת הזמן מעלינו בהסירך העברים העורים והפסחים הפוסחים על סעפי השאלות בהנחל עליון אותך מבחר הידיעות ומיטב ההשגות הרוחניות נאמני המציאות באשר חננך שפע ימי התבונות ופנה דרך מבוא שמש השכל ויגל את מסך יהודה.


  


ממלכת קדושי עליון ושרפי זבול לפנים התעוללו בפי עוללים ויונקים ושב השכל מטרה לחצי הסכלים יתהוללו בחוצותיו וישתקשקון ברחובותיו מבין עם תלמיד עד אשר יהודה גבר באחיו ולנגיד שמוהו ונגלה פני לבושו ותכהין עיניהם מחשמלי זהר יפעתו יחזו יערת דבש השכל ואין משיג ידו אל פיו יראו כי קרן אור פניו וייראו מגשת אליו ויגש אליו יהודה.


  


השכל ישגו צאני בכל הריו נבוכו בכל אפיקי התבונה יתעו בגאיות שפני טמוני המזמה לא מצאו מנוח לכף רגלם יצאו יצוא ושוב יתעו בנתיבותיה קדרו עליהם כוכבי החכמה ותושיה נדחה מהם עד צמח מארץ אמת יהגה חכך ונשקף משמי שכלך צדק יקראהו הזמן לרגלך ועלה מפאת קדמה כוכב שכלך לאור חציו יהלך ואסף נדחי ישראל ונפוצות יהודה.


  


לא יבוזו לשכורי אהבתך אחריך ירוצו ולא ייגעו ילכו ולא ייעפו באות נפשם רוח נדיבתך ישאפו כעב העטופים ברעב למלא נפשם כי תרעב עורה כבודי יערף כמטר לקחך ולבש בגדי נקם ורחף על הלבבות וכבה להב חשקם למה יאמרו בעמים נמצא קשר באיש יהודה.


  


היתה האמונה אמונה טמונה בחדרי היכלי משכילי עם סגרת ומסגרת מפני אימת חמת חכמת המציקים הטוענים קודרת החודרת להם אשר כוננו חצי גאות הנצוח על יתר לנסות במסות ובהטעאות ובאותות ובמופתים ויהי אדני את יהודה וירש את ישבי העמקים ובפעל כפיו נוקש רשע הגיון כי פקד אדני צבאות את עדרו את בית יהודה.


  


כזאת וכזאת יעץ יהודה ישאג בספרי הנצוח משער לשער כאריה בבהמות יער וינהום ויאחז טרף החכמות ויפליט גנון והציל פסוח והמליט ולא היה ביום אפו פליט משח אדני אותו לבשר ענוים נתן לו לשון למודים נלחם מלחמות האמונה והסיר מסוה הבשת מעל פני פניניה והעלה נר השכל אל עבר פניה להראות העמים והשרים את יפיה כי לא אלמן ישראל ויהודה.


  


למיום נגלו על לשונך שעפי התעודה שרשו בלבך גזעיהם נאלמו דומיה המתחכמים השליכו יהבי החכמה עליך יראו את נפשם במורד ויהודה עם אל ועם קדושים רד יאמרו מי עלה שמים וירד ישמרו לפיהם מחסום כי לילה להם מחזון וחשכה להם מקסם ונחל אדני את יהודה.


  


סור טמא שפתים קראו לי רעיוני מה תחרץ לתאר ירקרק חרוץ לא יתאר לנצח בחרוץ יודש קצח ומה יהיה התפארת בתארך הזהב בעפרת הנח על משמרתו אל תגע בו כי קדשתו נעלה מאשר תהדרהו וכבוד והדר תעטרהו ונפלא מאשר במחוגת השיר תתארהו יצלח מזרעו איש ישב על כסא דויד ומושל עוד ביהודה.


  


אפרים הלא תקנא את יהודה הפליא עצה הגדיל תושיה בצע אמרת קדושי עליון כי הושיע אדני משיחו יענהו משמי קדשו הלא יצא גם משיחך לישע עמך מדוע בשש רכבו לבוא והיום הזה יום בשורה ואנחנו מחשים לא כן אנחנו עשים עד מתי אתה לא תרחם את ירושלים ואת ערי יהודה.


  


מעל לכוכבי אל הוכן בחסד כס מעלתו ומושב אלהים ישב בלב ימי התבונה מבנה צדק בנוי כמו רמים עמוד העומד על עמודי האמונה ועל רצפת ההשגות הרוחניות אשר נטה לשבת הידיעות האמתיות צרופות בעליל המופתים מזקקים שבעתים ונשען לגבול המעלות הרמות אם ימושו הרי השכל וגבעות האמונה תמוטינה וכנפי שרפי הקדש תרפינה וכשל כח זרועות המזמה כשל גם יהודה.


  


יהודה יעלה במעלות השכל יראה נתיבות הזמן תחתיו שחחו רחבי הספקות נתן לו השכל מהלכים בין העמדים לפניו סחר סחרי התעודה והרויח שקד על שערי הישר והצליח ישלח שרשיו על יובל השכל ומריח מי התבונה יפריח והיה לאב ליושב ירושלים ולבית יהודה.


  


קחה דוד הנעלה



זמרות הגלה



לך עפר יכלה



ונפשו תתעטף



ותוך חשקו רצוף



ונהר יערת צוף



זמיריו לך יצוף



וביהודה שטף



ולקח צמרת



פאר לך לעטרת



ומכל מחברת



מליצה רך קטף



צבי עין תפקח



ושור קטר ירקח



ומפי עטו קח



לך סמים נטף.


  


ויהי כראות השר השירים ההדורים



על אפניהם דבורים



והמליצות הנמרצות



בזהב החן משבצות



נפל ארצה על פניו



ויבז בעיניו לכל עדניו



ולאוצרות מכמניו



ולגנזי ברומיו



ויאמר כי שירים כאלה לא ראה מימיו



ולא ראה כזאת מליצה נכבדה



למיום סור אפרים מעל יהודה



וישאלני השר ויאמר האם חברת לו עוד שירים



ואען ואמר חברתי לו ולאחרים



עוד שירים מפארים



ויאמר השר אמר־נא בחסדך איך היה המעשה



ואען ואמר לא אכחד מאדני ולא אכסה



היה יהודה גור אריה באחת מן הערים



ואתו לחברתו אחד מבני השרים



ולו יד ושם בכל ארבעה ועשרים



בנימין שמו בעל מדות נכבדות



ולו בכל חכמה עשר ידות



הוא היה אבי כל חכמי המספר והתשברת



וראשון למקרא ולמסרת



ולמעלותיו ולחכמותיו אין מספר



ואיש לא יראהו בעיניו לא יאמין כי יספר



ויהי היום גרסה נפשי לתאוה



והשתוקקה אל אהבתם החשובה



לחדש הידידות ולעורר האהבה



ולחבר להם שיר יספר מעלתם



ואת יקר תפארת גדלתם



וזה השיר אשר חברתי לשמם



לדרש טובתם ושלומם



עקב היתה רוח אחרת עמם


  


תבל נשחת הודו נפחת



ימים אימים בם משחתם



שנה טעמם נגלה מומם



הה כי שדדה אדרתם



אין מתאזר אין עז אזר



חץ פתאום היו מכתם



נשאר בעיר שמה ובעיר



אין איש מעיר יעיר אתם



רק מתהלל או מתהולל



יסתלסלו בקוצותם



וזבובי מות יבאישו



רקחי הבין ורכלותם



אי אנשי השם איה ה-



שרים ופניני אמרותם



איה מקור מים חיים



לשקות העם עת צמאתם



מי יורנו מי יראנו



מראות שכל ותמונותם



ונדיבי עמים נאספו



כי נכספו אל עלתם



אין איש בדור פרץ יגדור



ישיב העם מחטאתם



לולי כי עתה מקרוב



אסף האל את חרפתם



ויסר אפל עיניהם



ויאר כיום חשכתם



בשני כוכבים האירו



וישכילו מדי צאתם



המה בנימן ויהודה



חמדת ימים וסגלתם



כי המה למנורות הש



כל כפתריהם וקנתם



המה בית ועד לתעודות



הם חצריהם הם טירתם



שרי קדש אנשי מדות



נכבדות ספיר גזרתם



מה נפארו מה נהדרו



ככוכבים במסלותם



בנימן נזר הימים



ויהודה קרן תפארתם



בנימן כתר למבינים



ויהודה על לבם חותם



בנימן יחשב מחשבות



ויהודה יחשף סודותם



בנימן יחקר הפעל



ויהודה יחקר תכליתם



בנימן יבין בצורות



ויהודה יחקר מהותם



בנימן ישכיל במקרים



ויהודה יחקר איכותם



בנימן יבין בחיות



ויהודה יחקר צבאותם



בנימן יחקר בדמותם



ויהודה יחקר סבותם



בנימן ישכיל בנפשים



ויהודה על הצלחתם



בנימן יחקר מוצאם



ויהודה יחקר מעלתם



בנימן יחקר ראשיתם



ויהודה יחקר אחריתם



בנימן ישכיל ביסודות



ויהודה יחקר אדותם



בנימן עדן לנפשות



ויהודה זהר יפעתם



בנימן יקיץ נרדמים



ויהודה יקים נבלתם



בנימן יורה חטאים



ויהודה יכרת מפלצתם



בנימן יפר אות בדים



ויהודה יבלע מטותם



בנימן ירדף החכמות



ויהודה יערך לקראתם



בנימן ערם יערים הוא



ויהודה ישכיל ערמתם



בנימן יליץ ללצים



ויהודה גלה ערותם



בנימן ידבק בקדשים



ויהודה ילחך עפרותם



בנימן יזיל טלי בין



ויהודה יערף מטרותם



בנימן מגן למבינים



ויהודה נשא צנתם



בנימן בית לתעודות



ויהודה חדר משכיתם



בנימן אקדח שערי בי



ויהודה כדכד שמשתם



בנימן יט לו הלבות



ויהודה ימול ערלתם



שירתי היטיבי נגן



ספרי הודם ותהלתם



הרימי בכח קולך



לא תשובי עד כלותם



שירתי הגידי להם



שחליתי על אהבתם



כי נפלתי במצדת חש-



קם נלכדתי בשחיתותם



לכן אוחיל עם נדבתם



אוחיל יום יום את ברכתם


  


כראות השר השירים האימים



חבלים נפלו לו בנעימים



וישתחו ארצה שבע פעמים



ויאמר אמותה הפעם אחרי ראותי מבחר השירים והמליצות והודם



אשר לא עמד איש בסודם



למן היום אשר ברא אלהים אדם



ברוך שחלק מחכמתו לבשר ודם



  


המחברת השלוש־עשרה

  


אמר עמנואל המחבר: כשמוע השר השירים והמליצות



העליצים והעליצות



אשר חברתי אל יהודה גור אריה



חשב היותם מעמד שכל וכהם לא היה ולא יהיה



וישאלני וישביעני באלהי אברהם ואלהי נחור



אם פגעתי בימי משורר השיבני אחור



ואען ואמר חייך אדני פגעתי ופגעתי



וקלון מכבוד שבעתי



וישחק השר אדני



ויאמר איך היה הדבר בני



ואען ואמר הייתי בקצת זמני



במחץ העני מחוץ



ובמשעול הדאגות לחוץ



ובדם דמעי מתגולל ורחוץ



ולגלות בראש גולים נחוץ



רגלי אחת בפנים ורגלי אחת בחוץ



הייתי מסתתר מן השמש ומן הירח



כי דודאי היגונים נתנו ריח



והייתי כגר בארץ וכארח



מלפני נושי ברח



שואג מנהמת לבי ומר צרח



ושכחתי שירים ומליצות



כי היגון פרץ לי פרצות



ויהי היום ואני הייתי בעמק הסערה והבלבול



ולבי כלב נח בבוא המבול



והנה נער אחד לקראתי רץ



ובידו שיר נמרץ



במלקחים לקח לבי



ונשמה לא נותרה בי



כי הייתי לברוח נחפז



והשיר היה נחמד מזהב ומפז



ולא הייתי יכול לקראו במתון



ופי יהלך על טוריו כפי האתון



ולבי יסב אחור וילך עקלתון



והנער יקראני בחזקה למה תעמד משתאה



ראה ועשה בתבניתם אשר אתה מראה



ואמר בקול נעצב



אל הנער המחזיק מצב



ולראות מה אדבר בו ומה אשיב על תוכחתו יתיצב



מי הוא בעל השיר אשר כזה הראנו



ויען הנער ויאמר הוא יהודה ציצילינו



הוא שולח אליך השירה אשר תראנה



ואם מעט יוסיף לך כהנה וכהנה



עד אשר יראה בעיניו והנסיון יראנו



ממי יתפאר השיר ממך או ממנו



כשמעי פלגי מים ירדו עיני



ושעפי ורעיוני



לא מצאו חזון מאדני



הייתי מתהפך על חלצי



וכליותי מאנו להיות יועצי



והיגונים עלו כשועלים על פרצי



ואמר אל הנער תשובת השיר לא אוכל היום לתן



לך ושוב ומחר אתן



וילך הנער לדרכו



ואתבונן על השיר לדעת חין ערכו



ואראה והנה השיר נחמד לעין ראיו



שלם בכל תנאיו



ומפלג בכל עניניו



ולא יכלו שירי לענות אותו כי נבהלו מפניו



הייתי כל הלילה מתגולל על יצועי



ומתבוסס בדמי דמעי



הומה וגועה לרוב עצבוני



ותדד שנתי מעיני



הבקר אור והנער בא



ולבי חלל בקרבי מת או נשבר או נשבה



ויאמר אלי מה לך נחבא



נבא ולא ידע מה נבא



ואען ואמר כל הלילה שבעתי נדודים



כי גנבים באו לי הלילה ושודדים



והנה צרת לבבי כמאה עדים



ויבן הנער כי אני כמהתל בו וכמוצא עלילות



ותולה בכל דבר שאוכל לתלות



ויאמר חי יוצר הרים ובורא רוח



כי אתה בין המשררים יברוח



ולא אסור מהנה או אהיה רוצח או רצוח



עד תשיבני או תודה כי אתה נצוח



ובראותי כי כלה שוד ואפס המץ



והנער להחזיק מצב יתאמץ



כמעול וחומץ



לבי בקרבי יתחמץ



ואמרה אל הנער בפתח ובקמץ



לך אמר אל השלח אותך כי שירתו ערבה לי כריח ניחוח



ומה לארז אשר בלבנון לשלח אל החוח



ועתי לא עת דדים אך עת לשכח



ולפני שיריו לא עצרתי כח



הייתי כגבר אין איל וכאיש רצוח



ומהיום הנני מחזיק עצמי נצוח



וילך הנער ובפיו בשורה



ויספר כל דברי לבעל השירה



ויוסף עוד יהודה שלח שירים רבים ונכבדים



חכם ממתקים וכלם מחמדים



לא ראיתי כהם בצחות לשונם



ובתקף מליהם ובטוב ענינם



ואותי יום יום ידרשו



כל היום וכל הלילה תמיד לא יחשו



ואני הייתי כחית השדה נרדם ועלפה



כחרש אשר לא שומע וכאלם לא יפתח פה



כי שבעה נפשי ברעות



ועיני כלו בדמעות



ועמדתי כמו שנה ושנתים ולא עניתיו



ובשתי וגם נכלמתי בעתים אשר ראיתיו



עד אשר נסכרו מעינות הצרות והאנחות



ונפתחו ארבות הגיל ושבע שמחות



ואז לבשה אותי רוח קנאות



וחברתי אליו שירות בפז מסלאות



היו קצתם דברי נבואות



יפות המראה והבריאות



והנה היו על כנפי נשרי המהללים נשואות



ישרו בעיניו והללם



ועד רום השחקים העלם



ויאמר כי כהם לא ראה מן העולם ועד העולם



ויאמר השר התזכר השירים אשר שלח אליך יהודה



ואען ואמרה חייך שר התעודה



הפסדתים לרע זמני



ועליהם גדל יגוני



ופלגי מים תרד עיני



אמנם אם תאבה לשמע השירים אשר אליו שלחתי



אז תאמר אלי סלחתי



ויאמר אלי השר הגד נא שיריך



פתח פיך ויאירו דבריך



ואמר השיר הראשון אשר אליו שלחתי הוא זה



ולא תשקץ ענותו ולא תבזה


  


                       אז שמעת דוד שמעה אזני תמול



                       לא האמנתי עד אשר ראיתי



                       בזתי לכל חשק חשקתיהו כבר



                       מיום אשר מור חשקך אריתי



                       אשתה בצמא דברותיך ואת



                       כל דברות הדברים בזיתי



                       שמתים לטוטפות עלי מצחי וגם



                       שירתך לי כענק שויתי



                       לך יאמין כל איש לו תאמרה



                       עם האלהים באמת שריתי



                       ולטהרת שירך ומתק טעמך



                       כל שיר יבואני הכי טמאתי



                       לולי במראות ליל דמותך אחזה



                       אז בהקיצי באמת ספיתי



                       אם לא ראיתיך חזיתיך ולך



                       דודי בסלם אהבה עליתי



                       אך אדעה כי בך תבונות נמצאו



                       מאה שערים מאשר דמיתי



                       הה לזמן ירחיק נדדי הצבי



                       כי מסבל האהבה חליתי



                       אם צמאה נפשך צבי אל מי ידי-



                       דותי בכפלים לך צמתי



                       לא מאשר לי נפלאה שירתך



                       התמהמהו שירי ולא עניתי



                       באו זמיריך ואנכי נכה



                       רוח וכסות לענה רויתי



                       גם גרמה נפשי חרשיהם בעז



                       עד כי מעט מזער ולא כליתי



                       נפשי במו אש היגונים בערה



                       לחמי בגחליו הכי אפיתי



                       על נהרות אבל ויגון אשבה



                       גם על ערביו צלצלי תליתי



                       שם זנחה נפשי זמרות נפלאו



                       שם ספדה נפשי וגם בכיתי



                       לו יעזרני מעינות עיני אזי



                       דם מכבדי בבכי דליתי



                       נפשי יגונים ילדה עד אחשבה



                       כי מיגונים באמת הריתי



                       יתנכרו לי ידעי גם שחרי



                       כי אל קאת מדבר הכי דמיתי



                       כל ידעי שירי לפנים יתמהו



                       עד יאמרו לי כי אני שניתי



                       אם קצרו שירי צבי לא תתמהה



                       כי באמת זמרה ושיר נשיתי



                       איכה אשורר שיר תהלה או תהי



                       עדנה לנפשי אחרי בליתי



                       לא תמכו ידי בעט סופר ולא



                       עלה בלבי שיר ולא צויתי



                       לולי אשר נפשי לך התאפקה



                       לא התותה זה שיר אשר התותי



                       לא חבשה לא רככה עד בא זמיר



                       חשקך ובו כל מחצי רפאתי



                       אצתי לעורר רעיון שכלי ואת



                       דמעי אזי מלחיי מחיתי



                       צרתי אני מצב עלי שירים וגם



                       כדור עלי חילם הכי חניתי



                       לא מצאה ידי שתי תורים והן



                       אקריב שני טורים אשר בניתי



                       שא נא צבי החן לפשע עבדך



                       שפשעה נפשי ושעויתי



                       אם יערב שירי לך יתחשבה



                       כי משדה שירתך רעיתי



                       או קצרו שירי יהי עלי עון



                       פשעי וחטאי באשר שגיתי



                       עדה מליצתי לחשקי בך צבי



                       גם עד לך גל זה אשר יריתי


  


וזה השיר השני ממלאכתי



השלוח אליו עוד מאתי


  


                       אראה ערגת הזמן צמחו



                       אביט עצי עדנו והן פרחו



                       אביט אלי שחק ואראה כוכבי



                       ילדות והשחרות אשר זרחו



                       אביט אלי ארץ והנה תימרות



                       בשם ידי אל נעמם רקחו



                       אחרי בלותו היתה אל הזמן



                       עדנה וצרותיו אמת נשכחו



                       יאמרו כבר דרך וקם מיעקב



                       כוכב לאורו הלכים ארחו



                       התאזרו התעוררו התנערו



                       מה תהמו עם אל ותשתוחחו



                       הנה כרוב ממשח ואדר היקר



                       הנה שגיאות הזמן נסלחו



                       הנה יסדות התעודה יסדו



                       יום על מכנת הגביר הנחו



                       ואשאלה מי זה ואי זה הוא אשר



                       תחתיו נתיבות הזמן שחחו



                       מי זה אשר עלה בסלם האמון



                       רגליו תהמות הזמן דלחו



                       מי זה עצי הבין לפניו ימחאו



                       כפם והרים רן ושיר יפצחו



                       מי זה אשר מטות זמיריו מלאו



                       ארץ וסודיו עד זבל מתחו



                       מי זה אשר כל המליצים יחריד



                       מי זה לפניו רזנים יברחו



                       ויאמרו אלי יהודה יעלה



                       אתו לנגיד בזמן משחו



                       דמו מליצי מי זה מול מעלת



                       הודו כלבים אלמים נבחו



                       הכה ידותון באלפיו אך ידי



                       שיריו לרבבות נגנים טבחו



                       אלו ידעום או שמעום אז בני



                       קרח לראשם ימרטו יקרחו



                       אסף והימן לו פארם יחזו



                       אז בחרי על פעלם פסחו



                       לפני יהודה ההמונים יכרעו



                       לפני יהודה היקום ישתחו



                       לפני יהודה המליצים יקראו



                       אברך וירדן האמון יצלחו



                       הוא מעדן כימה יקשר גם כסיל



                       שירי עליצותיו אמת פתחו



                       לא האמנתי לדברים עד אשר



                       עין עלי נפשי הכי פקחו



                       וילבבו אתי בשירים נמלצו



                       לבי בטוב לקחם אמת לקחו



                       ואחשבה לדרך תהמותם בעז



                       ואחזה אתם והם מי שחו



                       אט לי כרוב ממשח כגדל חסדך



                       וראה המון מעי אשר רתחו



                       ובחשקך לבי ונפשי בערים



                       יתלהבו כיום ויתלקחו



                       באו זמיריך ונפשי כלתה



                       לשמך ורעיוני בך שמחו



                       אבי ספחני למעלתך ראה



                       כי בך יצרי הגביר נספחו



                       מה יעשו לנו בני ימים ואל



                       החביר יצרינו ולא יזחו



                       הה לזמן יפריד גויות חברו



                       לבות ועשתנות בתוכם נחו



                       יבזה לענות חשקים מתעטפים



                       על הנדד כיום במר יצרחו



                       אבי הידעת אשר קרני מאור



                       יפעתך או בן ובת יגחו



                       אט לצבאים אחריך נמשכו



                       צוה לקרני הוד ולא ירצחו



                       הואל צבי ופנה לעם ישתחוו



                       נכחך וכפיהם לך ישטחו



                       מיום אשר נרות מאורך זרחו



                       אתך לבדך בזמן משחו



                       לו תחפץ זבח לך יתנדבו



                       לבם ונשמתם לך יזבחו



                       אט להמונים לא יכילון גדלך



                       כי הלבבות מראותך טחו



                       מתי תצו חשקך לרפאת מחלת



                       דודים במכאוב נדך הוכחו



                       מי זה יכלכל מחליהם רק צרי



                       חשקך אשר על השחין ימרחו



                       אין לי בעולמי לבד שירך אשר



                       בו כל תלאותי אמת הודחו



                       ובעת ראותי מעלת יפעתך



                       אראה ערגות הזמן צמחו





וזה השיר השלישי אשר שלחתי אליו אני



אחרי אשר השיב על שירי השני


  


                       צבי החן ברקיו ממקומם



                       ייראוני וזחלתי לרעמם



                       ייראוני לבד שיריו ואין שיר



                       אשר שירי לעד עולם עממם



                       ואין זכרון אלי רמות וגביש



                       ענדתים מול מאורי יהלמם



                       אבוי שירי אשר שרו לכל שר



                       והנה שדדו הם כהתמם



                       תמול כל חיל לשירותי ייחל



                       והיום אין אשר ידרש שלומם



                       זמירי הפכו כיום וגם יד



                       יהודה היתה בהם להמם



                       והפר הזמן כל מועצות שר



                       והוא יעש אשר חשב וזמם



                       ואיכה נחשב לחקר נבואות



                       חרוזותיו ואין פותר חלומם



                       ואיכה נשבה על כס זמיריו



                       ולאינו להשיג את הדומם



                       ושיר אסף והימן נטשו על



                       עפר ארץ כאלו אין מקימם



                       ושרים אחזו שער לפניו



                       ונסים כי אלהינו הדמם



                       וכל חזים הכי הזים ושכבים



                       ולא ידעו בשכבם או בקומם



                       ושיריו בגבורה נאזרים



                       ושירינו עטוים על שפמם



                       ולא נשיג גלויי מאמריו



                       ואיכה נחקר סודות עלמם



                       והוא יחש לכל נגיד וטפסר



                       והוא עדים וחליתם ונזמם



                       ואין בחי ובמדבר כערכו



                       ואף כי בצמח ודומם



                       וכל שרים כנגדו כערומים



                       ובזמיריו יכסו מערמם



                       ואיכה נחזיק מעמד לפניו



                       והוא לכד חכמינו בערמם



                       ואיך אקריב לפניו את קטרתי



                       ויפיח לכל רכלים ובשמם



                       וכל שרים ונגנים יחזיקו



                       בכנפות שיר והוא ישכן מרומם



                       ולו פגע זמירו את לשונות



                       נשיאי המליצה החרימם



                       ולו דרך ברגליו על בארות



                       חפרומו נדיבי עם סתמם



                       ולו עמו ירוצון כוכבי אל



                       במערכת תבונות הוא קדמם



                       ולו ילחמו עמו צבא רום



                       אזי מדהרות שיריו הלמם



                       ולו יגער בירדן התעודות



                       אזי יבקעו מימיו וזרמם



                       ולו יאמר השמש דום בגבעון



                       אזי מגערתו זע ודמם



                       ואולי הוא אחי שמש וסהר



                       ועל כן הם קראוהו תאומם



                       צבי החן ידי אל כוננוהו



                       ושרפי רום ילדוהו כצלמם



                       ובו יתפארו ראשי תעודות



                       והשרים קראוהו נעימם



                       והיו הם בעיניהם חגבים



                       וכן היו והוא קרן ראמם



                       והיו כל ימי נדו ערבים



                       ולילות נהיו עמו כיומם



                       ולא נראה לבד על פיו תעודות



                       ואולי כי בטבעתו חתמם



                       ושרים ישמרו מחסום לפיהם



                       עדי אחשב בשכלי כי חסמם



                       וזיו פניו הכי יחפיר מאורות



                       ועיניו משכים קשת לתמם



                       ואמרתו לקחוה מליצים



                       למנקתם והורתם ואמם



                       ושירתו לכל שירים לצורה



                       ושיר כל שר יהי להם לגלמם



                       למי חמדת זמן כי אם לזכר



                       פליאות מעלתהו ולשמם



                       והאירו פני תבל כהיום



                       צבי החן ברקיו ממקומם





וזה השיר הרביעי שלחתיו אל יהודה ידידות נפשי



אחרי אשר השיב על שירי השלישי


  


                       סכל לבבי עד ראותי שיאך



                       אם יעלה שיא האנוש שמים



                       אלו יבינון הלבבות גדלך



                       ימאסו יתהלכו כמים



                       יום לקחו בין הנפשות נפשך



                       מיד אלהים לקחה כפלים



                       פגעו בשכלי מלאכי שירתך



                       הנם לנפשי הם כסות עינים



                       נפלא בעין שכלי דמותם כאשר



                       ראם וקרא את שמם מחנים



                       איכה ארי ינהם ויישרק לזבוב



                       נבוב אשר בקצה יאור מצרים



                       איכה לבבינו צבי יתאחדו



                       ולקולך דוד צללו אזנים



                       גם שכלך מעמד לכל שכל ואיך



                       ישוה עדלם אל ירושלים



                       קצר יאור שכלי ואכן שכלך



                       הוא ים מאד גדול רחב ידים



                       איך מול חרבות שכלך אלחמה



                       בלחי חמור חמור חמרתים


  


ויאמר השר נראה מדבריך



כי יהודה היה בקי בשיר ובמליצה אחריך



כי הבשת אשר אכלה את יגיעך בראשונה



היה במקרה ולא בכונה



כי לו מצאוך שיריו בנפש עליזה



לא היתה שירתך בורחת ונמבזה



אך היית עורך שיריך לקראת המלחמה ברצון



להראותו כי לא הגיע עדין לרועי צאן



ואען ואמר חייך השר כי יהודה גבר באחיו



במלאכת השיר ובצחות שיחיו



על כל אשר ראיתי בזמני



ומהיר במלאכת השירים



כמוהו לא ראתה עיני



ובין חרוזותי לחרוזותיו כמעט אין יתרון



אמנם במליצות הוא האחרון



וסבת היותו מהיר במלאכת השירים



הוא היותו משתכר ללמדה לנערים



לא עשה כאלמן



ויאמר השר נכספה וגם כלתה נפשי לראותם



הוציאם אלינו ונדעה אותם



ואען ואמר זאת הקינה אשר חברתי על אחי בעת פקדתיו



אשר אהבת נפשי אהבתיו


  


                       תלאות הזמן היו בעכרי



                       ולבי מות צבי חשקי עברו



                       לקחו הזמן מני ובמקום



                       אסירי התמותה שם אסרו



                       זמן יקבר צבאיו באדמה



                       ודודי בחדר לבי קברו



                       זמן יפריד ידידים יום תמותה



                       ודוד חשקי במותו בי קשרו



                       ולו החל זמן לקצר יצוריו



                       בדודי הגביר כלה קצירו



                       ולו נדד להשחית כל יקרים



                       במות דודי אזי שלם לנדרו



                       אמת כל משברי תבל מצאתים



                       וקלו מנשרים לי לשברו



                       זכרתיהו בלילות על יצועי



                       ולבי יהמה עלי בזכרו



                       ועליו אשבה בדד ואדם



                       כמו גבר אשר יין עברו



                       ולו ישוב ידידי בדמעות



                       דמי עיני יבישון מי נהרו



                       ולו ישוב בצום ובכי ומספד



                       כתנים אעשה מספד לצירו



                       מלאכה אחרת מעודו



                       ולכן במלאכת השיר גברה ידו



                       היה אתנו ימים ושנים לא סר מהשתכר לכל שוכר



                       וחרוזותיו ומליצותיו מוכר



                       ותשב קשתו באיתן



                       לחבר קינות העתידים עורר לויתן



                       ויאמר אלי השר אמר־נא האמת



                       האם חברת קינות על מת



                       ואען ואמר חברתי וחברתי



                       וחילים גברתי



                       וכמעט הגבול עברתי



                       ומי שלא ראה קינותי אשר נחמדו



                       אשר חברתי על גואלי ורעי אשר מן העולם הזה נפרדו



                       לא ראה קינות נחמדות מעולם



                       כי הם אספו ההדורים כלם



                       למקטנם ועד גדולם



                       וכל שר זולתי בדבר הקינות חלום חלם



                       ושב במעשהו דך ונכלם



                       והקינות אשר קוננתי על ישני אדמת עפר



                       הם רבים עד אין מספר



                       אמנם מן המשבחות שבהם הם שנים



                       יבכו הלבבות ויזילו העינים



                       האחת מהם חברתי על אח היה לי חומל ורחמן



                       אשר קמט בלא עת וזמן



                       אהבתיו אהבת נפשי



                       ענדתיו עטרה לראשי



                       וקוננתי עליו במכתבי



                       כאשר היה עם לבבי



                       והשנית היא שחברתי קינה נמרצת



                       ממשבצות היגונים משבצת



                       ומבכי ואנחה מקבצת



                       על פטירת בעל בעמנו



                       אשר עמד בפרץ בעד עמנו ובעד ערי אלהינו



                       ורצוי לרב אחיו דורש טוב לעמו



                       שקבלו פסולים וזרקו את דמו



                       חוץ לזמנו וחוץ למקומו



                       נודע ביהודה ובישראל גדול שמו



                       הצדיק החסיד מרנו רבנו שמואל חמי עטרת ראשי



                       ועליו שפכתי דמי ונפשי



                       כי יגונותי עליו רבו משערות ראשי



                       הוא החל להושיע את ישראל מצרות הזמן



                       ונשאר הדור אחריו



                       ולו ישוב בתת כפר פדיתיו



                       והייתי פדות נפשו וכפרו



                       ואיככה לבבי בי ינחם



                       ולא ידאג ולא יכאב בשרו



                       ודודי ערבו דודיו לנפשי



                       זמני מידידותו גזרו



                       וכתר אהבתו הקדומה



                       זמני מעלי ראשי הסירו



                       רחצתיהו וסכתיהו בידי



                       והורדתיו במו ידי לקברו



                       ושפכתי דמי לבי ואין קול



                       קראתיהו ולא אשמע דברו



                       כאלו לא נשקתיהו והיתה



                       נשיקתי אזי רפאות לשרו



                       ולו היו חשוקיו בו דבקים



                       כמו מדיו אני לו כאזורו



                       ולו היו חשוקיו כאזורו



                       אני סוסו ושמלתו לערו



                       ולו היו חשוקיו כחלוקו



                       אני עצמו ובשר מבשרו



                       ולו היו כנתח מנתחיו



                       אני נפשו הביאני בחדרו



                       ודמיתי ואולם הזמן לא



                       ידמה כאשר לבי שערו



                       ידמה כי יחי דודי ואולם



                       זמן הוביש בלא יומו מקורו



                       ומי ידע פאר דודי והודו



                       וטעם צוף דבש אמרו ויערו



                       ולא יספד כמספד על יחידו



                       ולא ימר כהמר על בכורו



                       ולו יכלו וידעו הרפאים



                       הכי יתדפקו פתח דבירו



                       ארורה האדמה פצתה פה



                        ולקחה את ידידי בהדרו



                       ונמשלים נבני עם לצפור



                       אשר נסגר בהיטיבו זמירו



                       וישקיט הזמן צרים ובשדה



                       נדיבי עם ישלח את בעירו



                       ולו אבה שמוע לעצתי



                       זמן אכזר ועכר את שארו



                       הכינותי ברדים ועקדים



                       וכל טלוא ונקד על שכרו



                       לזאת אאר זמני זר ואכזר



                       ארורה האדמה בעבורו


 


וזאת היא הקינה אשר חברתי על ראש גולת אריאל



האדם הגדול בענקים מרי חמי רבי שמואל


  


                       הה על שדי חמד אשר צמקו



                       מה אמללו לבות אשר שקקו



                       מה אמללו השאלים מתעטפים



                       הקראים בשמו ומה יינקו



                       הקראים בשמו במרה יצרחו



                       עת יזכרו דדיו אשר מתקו



                       עת יזכרו דדיו דמעות יזלו



                       יתחלחלו על דוד ויתרפקו



                       יתחלחלו עליו נשוכי הזמן



                       כי מחסדיו הענק הענקו



                       מה אומרה דודים ומה אצטדקה



                       ונשיא זמני בולקים בלקו



                       נפקד נשיאנו והיינו כמו



                       ענק פניניו נבלו נבקו



                       וככוכבי אל עת ירחם קדרה



                       לא שגבו ישע ולא חזקו



                       צר לי כרוב ממשח נשיאי הכמות



                       נבל גאונך בקקים בקקו



                       אראה ודמיך נשיאי צעקים



                       מן האדמה לי בקול ינאקו



                       לא האמנתי הגביר כי חרבות



                       צרים כהיום אתך בתקו



                       לו תהיה נפשי תמורת נפשך



                       הה כל יצרי מותה יצעקו



                       לו בדמעות את שבותך הגביר



                       אשיב דמעי היקום חנקו



                       אלו בתת כפר פדינוך אזי



                       כל אוצרות חשך לך הורקו



                       בך הגביר כל החמדות נמצאו



                       צדק ושלום ואמת נשקו



                       אם בגדו ימים בך איך יבטחו



                       בהם אוילים שמנו עתקו



                       בם יבטחו אישים אשר לא ידעו



                       כי מחמאות הזמן חלקו



                       לא ידעו כי תוך ומרמה מלאו



                       תוכם וגבם אהבה חשקו



                       עת יעלונו עד שחקים עת כטיט



                       חוצות המונים ירקעו ישחקו



                       מה בערו ימים וצדק עותו



                       כי הם בפנים נשקו ירקו



                       מיום ידעתימו ישרה עקשו



                       מיום ידעתים דין פלילים פקו



                       לא האמנתי כי ידי זרים כתב



                       מכתב אלהים חי הכי ימחקו



                       לא האמנתי כי חצצי הזמן



                       ילכו כהיום עד אשר יברקו



                       באו תמול חציו בטרם נחזה



                       ברק ומכתם מאד עמקו



                       לבי לחותנתי כחליל יהמה



                       לה יהמו מעי ויתפרקו



                       אך על פרידתך נשיאי אשבה



                       מרעיד ורעיוני במר יזעקו



                       אם החשיתי ועצמי נפרדו



                       אבכה ומורשי הכי נתקו



                       אבכה אני בבכי יתומיך אשר



                       לך יהמו כים וישתוקקו



                       אבכה בצר רוחי ובבכי בתך



                       ארעם ושמים במר ינהקו



                       אבכה אני בבכי קהלי נשארו



                       כיום יתומים עד לעפר דקו



                       בבכי אחותי צר ומצוק אמצאה



                       אהים וידי בבכי ספקו



                       אלו בכיתי ישמעו העוררים



                       בכים ולויתן אזי שתקו



                       הנה פרת מיום דמעי נבקעו



                       לא נבעו מימיו אבל ערקו



                       גיחון וחדקל לדמעי קנאו



                       כי חגרו חמת ושן חרקו



                       לו נחלי דמעי אלישע פגעו



                       לא נבקעו אליו ולא נחלקו



                       לו רחמיך הגביר התאכזרו



                       אולי לבכיי ילעגו ישחקו



                       כי אזעקה מרה ואתה תחריש



                       תמריא וידי דלתך דפקו



                       אבי והורתי בעדן עוררו



                       כיום בכי אל תחשו וזעקו



                       היום אני נכאב ואין לי אם ואב



                       היום שלומי עשקים עשקו



                       מיום אשר אתי עזבתם הזמן



                       רחק באף אתי והם חבקו



                       ובעת תלאות יהדפוני אומרה



                       להם למי זהב והתפרקו



                       מה לעשות עוד לי ולא עשו אבל



                       הם סקלו כרמי והם עזקו



                       מה אומרה נכאב ונפשי סבבה



                       לא בעונם אך בפשעי לקו



                       עורו אבות עולם ופניו קדמו



                       וראו ענק חן זרעכם ענקו



                       על פי עצתו עם אדני נסעו



                       על פי עצתו יחנו ישקו



                       נשיא אלי בניו משחו הזמן



                       כי על שפתיו צוף וחן הוצקו



                       מה יעשו בנים ורעה נאמן



                       נפקד ודודיו עברו חמקו



                       יאמרו שמואל מת וסרה דברים



                       איך מת אשר כל מעשיו צדקו



                       מתו אשר שגו בהבלי הזמן



                       מתו אשר מן האמון רחקו



                       מת איש אשר בניו במחשך הלכים



                       לא מת אשר כל מעשיו זקקו



                       לא מת נשיאנו ובניו הלכים



                       דרכי אבותיהם ובם דבקו



                       חלקו בחיי עד וצדקות פעלו



                       המה בלוח הזמן נחקקו



                       הלך צדקות הצדקות ירדפו



                       אתו ומעשיו אחריו ידלקו



                       יחשבו דמיו פני אל חי כמו



                       דמים עלי יד אהרן נזרקו



                       יתן אלהים עז לבניו נשארו



                       ישקיט לבבות מכאב נרחקו



                       ומנת עוילים שפכו דמו תהי



                       הרג וראשם מלקים ימלקו



                       גם הכלבים את דמיהם ילקקו



                       במקום אשר דם הגביר לקקו



                       אף תאכלמו אש מלהטת ומ-



                       נפש ועד בשר הכי ידלקו



                       מפץ וחץ שנון יתד שר סיסרא



                       רקת בניהם יחלפו ימחקו



                       תמק לשון זרעם במו פיהם ועי-



                       ניהם בחריהם הכי ימקו



                       לא נין ולא נכד בעמיהם וכל



                       ראים יניעון ראש וגם ישרקו



                       איך יעמד לבי וידי תחזק



                       עד אזכרה דודיו אשר פסקו



                       לא אחשה נכאב ולא אתנחמה



                       עד כי תהמות עד לעב יסקו



                       אך כל ימותי על נשיאי אספדה



                       הה על שדי חסד אשר צמקו


  


ויהי כשמוע השר הקינות וטוב מליצתם



נפלא הפלא ופלא על זהר יפעתם



ויאמר צדקת באשר אמרת



כי גבול המליצות עברת



מה נעמו לולי צרת עניניהם



ומה מתקו לולי מרורת פתניהם



יהי אדני אלהיך ברוך אשר נתן בך שכל ומועצה



ונתנך לאב ולכהן לשיר ולמליצה



היטבת לראות השכלת עשו בטוב שכלך



כי איש חמדות אתה ובינה לך

  


המחברת הארבע־עשרה

  


אמר עמנואל המחבר: בהיותי בבית השר שמן ודשן • שוכב על מטות שן • ובמעדניו אשלח השן • הייתי בחוצות השמחות מגמא • וסובב על מעיני הששונים סבוב הצמא • ויהי היום ואני את רגלי חליתי • ועמדתי ימים שבעה ופני השר לא ראיתי • ויין ושכר לא שתיתי • וכאשר התחזקתי ויצאתי מפתח ביתי • ואשא עיני ואראה והנה אם השר באה לקראתי • וארוץ לקראתה ואמר השלום לך גברתי • השלום לשר השלום לילדים כי באת הלום • ותאמר שלום • אמנם השר שמועה שמע וחרד חרדה • וצירים אחזוהו כצירי יולדה • סוער כהמות הים לגליו • ושנתו נהיתה עליו • ועתה הדוד הנאמן • החומל עליו והרחמן • למה תעמד ברחוק ותעלים לעתות בצרה • והיגונים • חונים • על השר איש על דגלו באותות • בואה אליו החדרה ונהלהו על מי מנוחות • ויהיה לו בראותו פניך שבע שמחות • ושא אליו חידותיך המשמחות • יכבו אש היגונים • ויאירו נרות הששונים • ואען ואמר הנני גברתי • ואקום קל חיש נשען על משענתי • ואלך אל השר חדר בחדר ומצאתיו הומה וסוער • ובכל מחמדי הזמן גוער • ולבו באש היגונים בוער • ועמו חברת מידעיו • וגואליו ורעיו • ובראותם אותי מרחוק • ובידי המשענת החלו לשחוק • ויאמרו מי הביאך הלום ואתה צריך למשענת • ואען ואמר אהבת השר הנאמנת • ויאמרו הידעת חידה משמחת • תהיה אל השר בשמוע אותה נחת • ולא ימות לשחת • ואען ואמר ידעתי ולא אוכל להגידה • ועתה חוסו על נפשי האובדה • להכין אותה ולסעדה • הטרם תדעו כי אבדה • הלא תראו עצמי אשר התדלדלו • והעגבות אשר התקלקלו • ואתם את החידה תשאלו • למה זה הבל תהבלו • הבו שכרי ואם לא חדלו • וישחק השר ויאמר ומה יהיה השכר • ואען ואמר אטיף לך ליין ולשכר • ויצו השר הנערב • ויביאו יין מלכות רב • ואמר ברוך יי צורי המלמד ידי לקרב • ואקום ואשתה יין לשבעה • כי לא שתיתי ממנו ימים שבעה • ויהי כאשר שבעתי מן היין • היו יגוני השר בעיניו אין • ויאמר עד מתי חידתך בתוך חכך תמנענה • חודה חידתך ונשמענה • ואען ואמר האזינו מידעי ואדברה • וזה חזיתי ואספרה • איש היה בארץ רומ“א משה שמו • רצוי לרב אחיו ודורש טוב לעמו • ושם אשתו רושולה • אשר ירד אליה אבל שאולה • ושם בנו דניאל אויל שפתים • חמר גרם רובץ בין המשפתים • לא מצא בביתו נחת • רק פח ופחד ופחת • ברד ואש מתלקחת • כי היו מדי יום יום נצים • הנה האש והעצים • יקומו זה על זה כהר פרצים • ויצעק האיש אל יי מפני לוחצים • כי בנו משך ידו את לוצצים • ואשתו תורה בלבו מן הכלמה חצים • והנוגשים אצים • ויאמר האיש בלבו משבת עוד אתם נבעתי • פן תדבקני הרעה ומתי • אין לי טוב רק להניח אלה האמללים • ולגלות בראש גולים • אולי יקרה יי לקראתי • ואמצא מקום תהיה שם מנוחתי • ויהי היום ויקח האיש הונו ורכושו • ויקם וילך אל נפשו • ויקר מקרהו בארץ מארצות יון אשר שם אנשי אמונה • היו עם השכל באמנה • בשבטי ישראל מודעת נאמנה • ושם העיר שבמה • וירא האיש מנחה כי טוב ואת הארץ כי נעמה • ויטע שם אהלי אפדנו • וישכח שם צרת אשתו ובנו • ויאמר זאת הארץ אהבתיה • אויתיה חמדתיה • זאת מנוחתי עדי עד פה אשב כי אויתיה • ויאהבוהו אנשי המקום על ישרו • ועל נעם פעליו וכבוד עשרו • כי כליל הוא בהדרו • ויאמרו בוא יבוא ברנה נזר הודנו • המשביע בטוב עדינו • המחדש כבודנו • זה ינחמנו ממעשנו ומעצבון ידינו • ויואל האיש לשבת אתם • ולבו עלז בחברתם • ויהי שם כעשרים שנה גדול ליהודים ונאהב • כבד מאד במקנה בכסף ובזהב • כי הצליחו האל עשיו • והרויחו בכל מעשיו • ויהי היום חלה את חליו אשר מת בו • ובראותו כי גדל צירו ומכאובו • קרא אליו אנשי מקומו • אשר ידע כי הם דורשי שלומו • ויאמר שמעוני אנשי שלומי • הנני נאסף אל עמי • ואין לי יורש וגואל • רק בן אחד ברומ”א ושמו דניאל • אחלה לפניכם האצילים להיות הוני בידכם למשמרת • והודיעו לבני מיתתי באגרת • ובבואו הנה בעדות מבארת • תנו לו את נחלתי הנשארת • ואשר יבוא בלא עדות ומזכרת • יחשב כגנב נמצא במחתרת • ויענו האנשים ויאמרו אדננו נזר היקום • כאשר צוית את עבדיך כן יקום • ויהי ככלותו לדבר עם אנשי שלומיו • ויאסף רגליו אל המטה ויגוע וימת ויאסף אל עמיו • ויבואו כל אנשי מקומו לנוד לו ולספדו • הוי אדון והוי הודה • ויקברוהו במעלה קבריהם על צדקתו • וכבוד עשו לו במותו • ויזכרו האנשים את מצות האיש וישלחו לרומ“א אגרת • אדות מיתת האיש מספרת • ואת כבוד עשרו אשר הניח ליורשיו • ואשר יבואו בעדות אמת כל דורשיו • ובכן לא ייעפו כל מבקשיו • ויהי כאשר הגיעה השמועה בעיר • ונגלה הדבר למגדול ועד צעיר • נמצא אז ברומ”א איש אחד מזרע היהודים • ושמו אפרים רעה רוח ורדף קדים • זולל וסבא • כל היום כזב ושד ירבה • פריץ חיות • רע לשמים ורע לבריות • עקוב הלב ואיש מהתלות • ולו לשון מדברת גדולות • היה האיש בעל נכל וערמה • ולבו חורש און ומרמה • גבר במרמות ותוך על כל אשר היה לפניו • והיה דברו דבר דבור על אפניו • ובשמעו השמועה חשב מחשבת רעה • לעשות חנף ולדבר תועה • וישת עצות בנפשו • לקחת ממון המת ולירשו • ומן היום ההוא והלאה רוח אחרת עמו • ולא עשה רגליו ולא עשה שפמו • ולבש שחורים כאלו מתאבל על מת • להראות העמים והשרים כי הוא בנו באמת • ויקח זהבו וכספו • וישם נפשו בכפו • ויעבר מדברות וציות • והוא מתהלך בין החיות • וירכב אניות • עד אשר הגיע אל מחוז חפצו • אל מקום המת ואל ארצו • ויהי בהגיעו אל המלון קרא אל הנער לימים צעיר • ויאמר קרא לי עשרה אנשים מטובי העיר • אשר ידעת כי הם זקני העם ושופטיו • אשר יורו חקי אל ואת משפטיו • ואמר אליהם הגיע פה דניאל הנכאב • אשר דמי כבדו בבכי ישאב • יחפץ לעשות חק הבן על מיתת האב • ואחלי לפני משרת מעלתכם • ויקר תפארת גדלתכם • ללכת עמו עד קבר אביו קדושו • רכבו ופרשו • כי שם ישפך עליו את מרירות נפשו • וילך הנער ויקבץ כעשרים מזקני העיר ונכבדיהם • כלם אנשים ראשי אלפי ישראל הם • וילכו עם הנער אל המלון אשר שם יחנה • והנה שם קול המלה כקול מחנה • וימצאוהו בדמי דמעיו מתגולל • וקולו אילות יחולל • יאמר אבי אבי רב מחולל • המוציא יקר מזולל • איך נפלת משמים הילל • ובראותו הזקנים קם בענוה ובמוסר • כאלו בחבלי העצב והדאגה נאסר • ויאמר אחלי לפניכם • מורי התורה וההלכה • המצליחים למלוכה • עשו אתי ברכה • ובואו אתי אל עמק הבכא • והראוני מקום מנוחת הצדיק אבי • ואעשה שם כאשר עם לבבי • ויאמרו אליו האנשים הננו נעשה כל חפצך • ואדני אלהיך ירצך • וילכו עמו ויראוהו מקום הקבורה • ובראותו הקבר צעק מרה • ויאמר אבי אבי רכב ישראל ופרשיו • קומת ארזיו מבחר ברושיו • רד עם אל ועם קדושיו • מי האמין כי תמות בארץ נכריה • ותעזב אשת חיקך תאניה ואניה • בכו תבכה בלילה • ודמעתה על לחיה • אבי אבי כתר ראשי • הלא קראתי לשפך עליך את מרירות נפשי • מי יעץ זאת עליך אבי אבי • למה היתה מכתי אנושה ונצח כאבי • חנני חנני אתם רעי כי יד אלוה נגעה בי • ויבך האיש בכי נמרץ • עד אשר גבול הבכי פרץ • כי דבר הממון נתן בפיהו חזון נפרץ • וכאשר ימנעוהו מלבכות אז יחרץ • ולהכות על פניו ועל חיקו לא ירחם • ושערותיו ימרט ובידו יקחם • ויקומו כל האנשים אשר שם לנחמו וימאן להתנחם • ויאמר כי נרד אני ואמי רושולה • אל אבי אבל שאולה • ויהי כראות האנשים קול בכיתו כאלו האל זעם • ובקול כמוהו ירעם • וכי מלבושיו בידם יקרעם • ויחזיקו האנשים בשתי ידיו • לבלתי יקרע עוד בגדיו • ויזעק האיש ויאמר הנני נשבע בנפש אבי • כי אם תמנעוני מקרע בגדי אקרע לבבי • ויבך האיש עד אשר גרונו נחר • וישבע כי למות על אביו יבחר • ומעשות כזה יום יום לא יתאחר • והיה כזה יום מחר • ויפל על הקבר מלא קומתו • וילחך עפרותיו ואדמתו • ויהיו האנשים בראותם צרת נפשו תמהים • ויאמרו אין זה כי אם איש אלהים • ויהי ככלותו לבכות בכל אות נפשו • ולמרט שער ראשו • ויאמר אחלי לפניכם הזקנים יודעי צרת לבבי • לקרא צדוק הדין על קבר אבי • אולי יחשך כאבי • ויהיו האנשים לקרותו מהירים • והם לא ידעו כי ערם יערים • ועוד יעשה על מיתת האיש הזה פורים • ויהי בקרוא הקורא “שומרי גנזי גן עדן” והזכיר שם המת • התאנח אנחה גדולה להראות הפך האמת • וישב אל ביתו אבל וחפוי ראש • בפניו תחנה הדאגה ובלבו און יחרש • בחשבו כי תחת הנעצוץ יעלה ברוש • והזקנים וכל העם עד ביתו לווהו • ומלבכות עוד יזכירוהו ויצווהו • וישאר האיש בביתו מתעסק באבלו • וגדודי השמחות יחנו בלבו איש איש על דגלו • וכל העם שב איש לאהלו • ויאמר בלבו האיש • רשע מחפיר ומבאיש • יזכר עון אבותיו אל יי וחטאת אמו אל תמח • עת לפזר היום ומחר אשמח • הנני עשה חדשה עתה תצמח • וישלח ויזבח צאן ובקר • לעשות לעניי הארץ אורה ושמחה וששון ויקר • ויחלק לכל העם למאיש ועד אשה • אשפר ואשישה • ויאמר כי זה יעשה לכפרת נפש אביו הקדושה • וישלח למחלקי הצדקה אל האמללים • כסף שלשים שקלים • לחלק אותם לאביונים ודלים • ומשלוח מנות לאלמנות וליתומים • ויעש לאביו אבל שבעת ימים • וישת האיש עצות בנפשו • להציב ציון על קבר האיש אשר חשב לירשו • ולבנות כמו רמים מקדשו • בחשבו כי בזה יגיע אל מבקשו • ויאמר בלבו אם הוני היום חולף ואוזל • ועמלי ויגיע כפי אני גוזל • לשלח אותם לעזאזל • תחת הכסף אביא זהב ותחת הנחשת אביא כסף ותחת האבנים אביא ברזל • וישלח ויקרא לחרשים ולבונים • ויתן את הכסף בידיהם כאבנים • ויאמר אליהם אני עם לבבי • לבנות ציון על קבר אבי • לכבוד ולתפארת • ולכתב מקצה בחברת • בעט ברזל ועפרת • שם הצדיק אבי ושם אביו ואמו • ואחיו ושער מקומו • ויאמרו האנשים חייך לא נשאל ולא ננסה • ככל אשר תצוה את עבדיך כן נעשה • ויבנו על הקבר במצות האיש ציון נפלא • בכתם טהור לא יסלא • ויקימו עליו מצבה גדולה • לשם ולתהלה • ויכתב שם האיש בידו • זה המכתב להעלים סודו • פה שוכב נזר החסידים • ותפארת הנגידים • משה בן פלוני מעיר רומ“א • ובנה זה הציון לשמו ולכבודו • דניאל הקודר והנכאב בנו יחידו • אשר אהבו בכל לבבו ובכל נפשו ובכל מאודו • וימאן להתנחם בעודו • על אשר לא היה על פניו בהפרדו • לנוד לו ולספדו • הוי אב והוי אדון והוי הודה • ויעמד שם האיש חדש ימים • כאיש מתאבל על מת נעצב ומשמים • ולא שאל על ירשת אביו לעולם • פן יתגלה סודו וישב דך ונכלם • ומדי יום יום יעלה בית התפלה להעלים סודו • ילבש צדקה כמדו • ותפלין בראשו וציצית בבגדו • עד אשר בטחו בו הלבבות • ונפלא בעיני המחשבות • ויהי כראות אנשי הקהלה כי זה חרד על מת חרדה גדולה • ולא סר מלבכות ומהתאבל • ומלקרא “על נהרות בבל” • ולא שאל ממון המת כאלו לא הלך שם לקבל • וכי יפזר כל רכושו • לתתו לכפרת נפשו • וכי הקים על קברו מצבת אבן • לא חשבו כי לבו יקבץ־און • ויאמרו איש אל אחיו מדוע אנחנו מחשים • והנה האיש הלזה זרע קדושים • אין צרך לאיש כזה עדות וכתיבה • עד הגל הזה ועדה המצבה • ברוך יי אשר לא השבית לאביו גואל • ויקרא שמו בישראל • ועתה נתן לו את ירשתו • אחרי אשר ידענו את קדשתו • והם לא ידעו כי נלכדו ברשתו • וישלחו האנשים ויקראו לו • והוא עודנו מחזיק באבלו • ויאמרו לו אדננו אשכל הכפר וצרור המר • אביך צוה לפני מותו לאמר • הכסף אשר נתתי בידכם לשמר • תנו אותו לדניאל בני וירש אותו • ובתנאי שיביא ראיה או עדות מארץ מולדתו • ובעדות זקני קהלו יהיה נעזר • למען אשר לא יקרב איש זר • ואנחנו ראינו בך נוראות • ונגד כל עמנו עשית על מיתת אביך נפלאות • ובא המופת והאות • כי פעליך הנכבדים • ודבריך הנגידים • ואנחותיך ודמעותיך כמאה עדים • ובציון אשר על קברו בנית • ואת אשר עליו התענית • כל אשר לאביך קנית • מלבד אשר גברת על אנשי הדור בטוב שיחך • וכוכבי הענוה זרחו במצחך • ועתה קומה השר למנוחך • הנה כפתוריך ופרחיך • עלה רש • והאנחות מלבך גרש תגרש • כי אין זולתך גואל ויורש • ויקד האיש וישתחו • ועיניו יבכיון ויצוריו ישמחו • ורעיוניו כעלה יפרחו • ועשתנותיו כגני החדוה ותרעינה באחו • ויאמר אל האנשים יענה יי שלומכם • ועל טוב יזכר שמכם • מה יקר חסדכם • אשר עשיתם את עבדכם • ואני מה • ישלם יי פעלכם ותהי משכרתכם שלמה • ועתה האצילים והשועים • שלחו מכם אנשים לשבטיכם ידועים • וישוטטו בחוצות העיר • וישאלו גדול וצעיר • אם אבי נתחיב ממון • לאיש מכל ההמון • במכר או במקח • יבוא ויקח • ומי האיש אשר שרת אותו במחלתו • או התעסק בקבורתו • הנה שכרו אתו ופעלתו • ומי האיש אשר נתחיבתי לו דבר יקחנו ממני • בטרם אלך ואינני • ויענוהו האנשים • תברך מהאל זרע קדושים • כי כבד כבדתנו • ולא עשקתנו ולא רצותנו • ודבר עצב ממך ומאביך לא סבלנו • את הכל התקבלנו • ברוך יהיה אשר הביאך הלום • אחינו לך לשלום • ויקח האיש מידם את ההון • ויאמר בלבו אך עשרתי מצאתי און • שמע אלהים קול בכיי • הכי קרא שמי אפרים כי הפרני אלהים בארץ עניי • והפך מספדי למחול • באשר הביאני נחלת אחרים לנחל • ברוך המבדיל בין קדש לחל • ויהי כאשר הגיע הכסף לידו • ירא פן יבוא שם איש ויחשף סודו • ויאמר אין לי טוב כי אם לרכב על צי • ולשוב אל מחוז חפצי • ואלכה אל מקומי ולארצי • פן יבוא בנו האמתי • או ישלח הנה איש עתי • ויוציאו את בלעי מפי • ומבין שני טרפי • ואשם על עקב בשתי • אם ילקחו ממני את אשר לכדתי ברשתי • הכסף והזהב אשר לקחתי בחרבי ובקשתי • וימהר וירתם פרדי הפרידה • ויקח הנסיעה לו לצידה • וישב אל ביתו קל חיש כנשר חש לאכל • בשמחה ובטוב לבב מרב כל • ויהי מקץ שנתים ימים • וישם דניאל בן המת על לבו לרכב ימים • ולהוציא את הכסף ואת הזהב אשר הניח אביו מבין קרני ראמים • ולא ידע כי אפרים • לקח ברכתו והושיבו בין תנור וכירים • ויקח דניאל מזקני קהל רומ”א עדות וראיה • כי הוא בן פלוני אשר מת בארץ נכריה • ועל החתום היו זקני קהל רומ“א ושועיה • נקובי ראשית החכמה וידועיה • וילך למסעיו ויבוא אל חוף ארם צובה • וימצא אניה ויתן שכרה וירד בה • וילך אחת הנה ואחת הנה • עד אשר הגיע אל עיר קברות אבותיו • ובהגיעו שם לא שאל על אביו ועל אדותיו • ואם נקבר בקברי ישראל או באשפה • ואם עשו לו כבוד במותו או חרפה • לא בכה ולא התאבל למטוב ועד רע • לא מרט את ראשו ובגדיו לא קרע • רק שאל ביד מי הניח אביו הונו • ומקנה קנינו • כי הוא כחו וראשית אונו • לו משפט הירשה • אוי לה לאותה כלמה אוי לה לאותה בושה • וישיבו האנשים אותו דבר • ויאמרו מה לך הפתי אשר על ריב לא לך תתעבר • ועתה מה לתבן את הבר • כי תבוא בנכל ובערמה • כאיש בעל זדון ומרמה • לשאל ירשת אנשים צדיקים • כהגלות נגלות אחד הרקים • ולא זכרת “ארור אשר לא יקים” • ועתה חדל לך הסכל והנבזה • שוכב והזה • כשמע האיש תשובת האנשים עמד מרעיד • ויוצא אגרת מחיקו ויאמר הנה זאת עלי תעיד • כי אנכי דניאל בן פלני המת • ואינני בא אליכם במרמה כי אם באמת • ויקראו האנשים את האגרת • והנה היא על אדות האיש הלזה מדברת • ועל החתום זקני קהל רומ”א ורבניה • אציליה זקניה וקציניה • ויתמהו האנשים איש אל רעהו • ויקהלו שם קהלה גדולה כל העם מקצהו • ויהי כל העם נדון • לאמר האיש אשר לקח הירשה היה איש מדון • ובא עלינו בדרך מרמה וזדון • וקצתם חשבו רעה על זה האחרון • ויאמרו מה מאד גדול זה העורון • אשר לא התנהגנו בכבדות • בתתנו הממון ההוא בלא ראיה ועדות • לאיש אשר לא ידענו אותו וחין ערכו • זה אומר בכה וזה אומר בכה • ויאמר האיש אל האנשים • אראה אתכם מתלחשים • האם נתתם את ירשתי לאחר • ויאמרו נתנו עובר לסוחר • ויחרד האיש חרדה גדולה • ויצעק צעקה כקול המלה • ויאמר מי הוא אשר הרבה מבוכתי • ובא עד הלם ולקח את ברכתי • ויאמרו בא הנה איש חי רב פעלים ולבו בקרבו חלל • בוכה ומתאבל ובדמי דמעיו מתגולל • ויעט אל השלל • שאל על קבר אביך ופלגי מים ירדו עיניו • ויקרע שמלותיו וישם שק במתניו • וימרט שערות ראשו • ויחלק כמה זהובים לכפרת נפשו • ומדי שבת בשבתו לטובה אותו יזכר • ספד עליו כמספד על היחיד והמר עליו כהמר על הבכור • בנה ציון על קברו מהונו לא נעשה כן לפנים • ופזר נתן לאביונים • ועמד נעצב ונכאב • ומדם כבדו דמעיו ישאב • ועשה הוא מה שלא עשה מעולם בן על אב • לא שאל לעולם ירשה • רק היה על מיתת אביו כאבו נצח ומכתו אנושה • והיו לעולם ציצית על בגדו ותפלין בראשו • וקנה הון אביך ורכושו • בשערות אשר תלש מראשו • ובזהובים אשר חלק לכפרת נפשו • ואת כל מקנה קניניו • בדמעות אשר הוריד מעיניו • ואם אתה בנו כאשר עדים העדת • וכפי החידה אשר חדת • איה החרדה אשר עליו חרדת • והדמעות אשר מעיניך הורדת • והמספד אשר עליו ספדת • איה בגדיך אשר קרעת • וראשך אשר פרעת • ומרורים אשר עליו שבעת • ואף כי נאמנו דברי אגרותיך • מדוע אחרו פעמי מרכבותיך • בא אחיך במרמה ויקח ברכותיך • ויאמר האיש מה גדלה זאת המבוכה • אין למכתי תעלה וארוכה • הלא אצלתם לי ברכה • ויאמרו אצלנו לך הברכה אשר בהר עיבל • ובשרך יכאב ונפשך תאבל • כי על מיתת אביך לא תתעצב • ולבקש את ירשתו על מצור תתיצב • ועתה אמר נא החלד והעכבר והצב • מי יאמין כי תהיה בנו • ומי הוא הבן אשר על אביו לא תחוס עינו • ואף אם אתה בנו שמע חרפתך • זנתה אמך הובישה הורתך • ולכן על מיתתו לא נכמרו נחומיך • רק תבקש הונו לבשתך ולבשת ערות אמך • עתה אל תשמע קולך עמנו ותמצא נפש • פן יפגעו בך האנשים מרי נפש • ויאמר האיש חמסי עליכם אנשי הקהלה הקדושה • מדוע מהרתם לתת לאיש נכרי הירשה • ויענו העם אותו קשה • ויאמרו ראה ראינו צרת נפשו • והתפלין אשר בראשו • ואת אשר נפל על קבר אביך והתעסק באבלו • עד אשר חשבנו כי לא יחיה אחרי נפלו • לא כאשר עשית אתה אויל משריש • בן מחפיר ומבאיש • כי הוא מלקרא אבי אבי לא יחריש • יקרא אוי ואבוי וישאג כאריה • ונתנו לו הכל בטרם תבא ולא אמר איה • ונברכהו גם ברוך יהיה • ויאמר האיש ארור יהיה מן העולם ועד העולם • האיש אשר התאבל על אבי והקשה עלי וישלם • ולקח את ברכתי ואל ביתי ישיבני דך ונכלם • ויפרד מהם והוא בוש ונאלם • והיתה לו חרפת עולם • וימהר וירכב אניות • וישב אל ביתו בידים ריקניות • ותשאלהו אמו על דבר הירשה • ויאמר הנני שלוח אליך קשה • אין קול ענות גבורה רק קול ענות חלושה • כי הלך שם איש בליעל • ומעל בנו מעל • אל ידרשהו אלוה ממעל • בכה וספד על אבי • ולקח כספי וזהבי • ותלש שערות ראשו • וחלק ממון לכפרת נפשו • וירש כל רכושו • הקים על קברו מצבה • ועשה כונים להעציבה • ובנה אצלו ציון • ולדעת מי היה זה הנבל צריך עיון • הלכתי שם לקבל הון • הכיתי בשגעון בעורון ובתמהון • קבלתי חרפה מכל החרפות המקבצות • וקללוני קללות נמרצות • שמו לי עלילות • ויבקשו את נפשי להקלות • וליחמנה במקלות • ועליך דברו כאחת הנבלות • ואני זאת נחמתי אחרי אשר הדביקתני הרעה • כי לא הורדתי על אבי דמעה • ולא קרעתי ולא ספדתי • ועליו חרדה לא חרדתי • נשאתי אגרת ועדים העדתי • ופרשתי רשתי ולא לכדתי • וכאשר אבדתי אבדתי • כשמע אמו חרפתו וחרפתה • ותרא כי נוחלה אבדה תקותה • ותסר מעליה בגדי אלמנותה • ותאמר כי מלבכות עליו גם היא תחרש • אחרי אשר מהונו לא תירש • ותהי להם לנחמה • ויחדו הלכו בכלמה • כשמע השר קול החידה דופק • לא יכל להתאפק • ואז נמלא פיו שחוק • והשמחה פערה פיה לבלי חק • והקול נשמע עד למרחוק • כאלו נתן תהום קולו • ואל הכבוד הרעים מזבולו • וישמעו אנשי העיר את קול השר ברעה • וישמעו מצרים וישמע בית פרעה • ויהיו האנשים על שחוק השר תמהים • כי למבראשונה היו עליו פוחדים ורוהים • ויאמר השר צחק עשה לי אלהים • כל השמע יצחק לי • כי נשני אלהים את כל עמלי • ויהי כאשר תם כל העם לשחק לרצונו • ויאמר השר הידעת מה עשה אפרים הבוגד מהונו • ואען ואמר זה פתרונו • אפרים היה עגה בלי הפוכה • לא השאיר אחריו ברכה • כי היה ברשעו נודע • לכל איש רע ובליעל גואל ומודע • אכלו זרים כחו והוא לא ידע • ואחרי כן התחבר עם אנשי לצון • ובוגדי בגד יעלו על מזבחו לרצון • הרוג בקר ושחוט צאן • ישתה יין לשבעה • ויקרב אל כל בהמה לרבעה • עד אשר חלף יגיעו ועמלו • וישכן באהלו מבלי לו • ונשאר במקלו ובתרמילו • כי הגזל זה משפטו • ודבר העשק כה מבטו • כבולעו כן פולטו • ויאמר השר אף אם יש לשחק על זה המארע • הרי הוא ענין רע • לבא איש חנף ומרע • חלקו מחמאות פיו וקרב לבו • יקרב כתנור לבו בארבו • ויקח אשר לא עמל בו • אחשב כי זאת הרעה לא היתה הראשונה אשר אפרים עשה • רק נגעו בעור רבים פשה • ואען ואמר חייך אפרים היה אבן מעמסה • ופח היה לרבים ורשת פרושה • נשרטו בה עמוסיו • ונוקשו ונלכדו במעשיו • לא תוכל הארץ להכיל את חמסיו • ואתו חברת פריצים • עצרת בוגדים ומנאצים • ישבו במושב לצים • מלבד התועבות והשקוצים • וברית עם השכרות יכרתו • יום ולילה לא ישבתו • ומן הפלא איך לא היה בזמן כליון חרוץ • לרב היות הדור פרוץ • כי רבו העבדים אשר מאדוניהם מתפרצים • והמורים בקשתות הרכילות ובעלי חצים • אשר בידיהם זמה • וימינם מלאה נכל וערמה • וחפרה הבינה ובושה החכמה • כי מלך הנכל בעברת זדון • ונטה ידו בכידון • והחזיק מלכות בחלקלקות • והיו דדי המרמה מיניקות • ושבו דדי התבונה להיות צומקות • ופני השכל מוריקות • ואין מעמד רק ללשונות המחליקות • ולקודחי אש ומאזרי זיקות • ותבלענה הפרות הרעות והדקות • דובר מישרים והולך צדקות • ומואס בבצע מעשקות • ויהיו לראש אנשי אין • ואחות תובל קין • השותים במזרקי יין • ובראותי כי בכנפיהם נמצאו דם נפשות אביונים נקיים • ואנשי צדק נתונים מאכל לעם לציים • בחרתי מות מחיים • ולו שתקו האוילים והחסרים • ישמרו מחסום לפיהם השכורים • או יערו כדם אל השקת • אז נשתו מי ים המחלקת •




ואשא משלי ואמר:

הה כי מדד מרמה תרוה

תבל ושדי בינה צומקות

ופני המון פלח רמון

ופני השרים מוריקות

איכה היקום יעמוד יום קום

כתות על הצדק חולקות

גזלו מירבעם עגלי

זהב אף מעמרי חקות

ולשונם חרב וידיהם

מלאו דמים כמזרקות

הה על ראש איש כעס יחרש

הפורה ראש איש מעשקות

אין מעמד רק לנרגנים

או ללשונות המחליקות

ולאיש עוין הבוחר יין

מלכות בכלי זהב השקות

נפשי בראות כל המוצאות

רעיוניה מות חושקות

לולי יראת אל על פני

היו ידי אותי חונקות

כי מה חפץ עוד בחיים

ויאורי הבין שוקקות

שפל רום הבין ופתיות

החזיק מלכות בחלקלקות

מדוע הפרות טובות

תבלענה אותם הדקות

מה לשכל ולצאן אובדות

עלות וגמלים מיניקות

איך לא ישתוק איש סכל ומ‑

חרחר ריב ומאזר זיקות

אלו שתק איש לא ידע

אז בטלו כל המחלוקות •

כשמע השר שירי ומעניו • אורו עיניו וצהלו רעיוניו • ויאמר אל העומדים לפניו • הראיתם דבר דבור על אפניו • חי אני כי הוא יפזר לשמיו ופניניו • כאלו יינק שדי התבונה • והיתה החכמה לו למנה • והנה בהיות הצרה אומנתו • ויקום ויתהלך בחוץ על משענתו • נכאב ודוה • וחסר נפשו מכל אשר יתאוה • הרי התבונה נמסו לפניו כדונג • והאירו ברקיו תבל ועל שדי הבינה יתענג • ומה יעשה אם היו לו חטי מנית ופנג • חי אני כי אז יעשה בשירים נפלאות • ותורנו ימינו נוראות • ויהיו דבריו דברי נבואות • ואען ואמר אל אדני • אל יאמר כן נזר זמני • כי לא נבראת מעלת העשר והעצמה • לצרך אנשי החכמה • כי לא נבראו העטרות והמעילים • רק לכסות ערות האוילים • כי בלעדי העשר טוב להם המחנק • ואין צרך אל העשר לאשר שדי בינה יינק • כי בהיות הצואר לבן אין צרך לענק •

ואשא משלי ואמר:

יום נפזרו מפי לשמי

בינה ושדי חכמה אינק

אמרו אלו יעשיר זה או

יתנשא וכאריה זנק

עניתי בהיות הצואר

לבן אין צרך אל ענק •

ויאמר השר אראה אותך היום מן הדבקים • בתורה ובמצות ובחקים • והיית כבר נושא דגל החשקים • ונוטה אהל החשק ויריעותיו מקים • ותשדד אחריו העמקים • ואען ואמר כן דברת והדברים עתיקים • אמנם זקנתי ושבתי • ולו תאריכון ימים עוד תשובון מאשר שבתי • ולראות במה שיהיה אחרי חשבתי • כי בא הקץ להקיץ משנת השכרות • ולאבד במתי הבחרות • ולהסיר אופני החשק והנשוא מהרעיונים והמחשב • ואימתי אם לא עכשיו •

ואשא משלי ואמר:

בא הקץ הקיץ משנת

שחרות ולאבד במותי

ולהסיר אופני החשק

כי אם לא עכשיו אימתי •

ויאמר השר אשביעך ביוצר רוח אדם בקרבו • להודיעני מה הפלא אשר ראית בים החשק בהיותך בו • ואען ואמר חטאתי אודיעך ועוני לא כסיתי • הפלא הגדול אשר בו ראיתי • הוא אשר בו שלטתי • וצללתי כעופרת במימיו האדירים ונמלטתי •

ואשא משלי ואמר:

יום צאתי מים החשק

אמרו מה פלא נראה בו

עניתי הפלא גדול

הוא שנמלטתי מקרבו •

ויאמר השר הנני בגאוני נשבע • כי ירא אני פן בים החשק אטבע • כי יודע אני היותי מרכב מגוף ומנפש • והנפש רוחנית והגוף טיט ורפש • ואם הנפש אחר השכל יטה הגוף אחר החמר אוזל • גורל אחד לאדני וגורל אחד לעזאזל • ובנות החן ימשכוני כמשך האבן השאבת את הברזל • ובמה אוציא כספי וזהבי • ואכבה חשק לבבי • אם לא בבנותי בית מדות • ועליות מרוחים ונכבדות • ובתענגות בני האדם שדה ושדות • ואען ואמר השמר והשקט השר פן ישיבוך התאות דך ונכלם • ואם נשאו נהרות הבחרות קולם • וישאו נהרות הטבעים דכים • אל תמיר בכלה הקים • ותניף יד שכלך על נהר התאות בעים • וירד מים עד ים • ואל תאמן אל הכסילים אם במרומים יתנו הסכל • והוצא כספיך בדבר חכמה ותמצא תמורתם זהב השכל •

ואשא משלי ואמר:

קרבה לעם בינות וסורה מבנות

חן כי פאר הודם מהרה יכל

מתענוגי הזמן סור נאמן

רק באמת תדבק וסור מנכל

אל תאמן אל העוילים נואלים

אם במרומים יתנו הסכל

הוצא כספך בספרי היקר

תמצא תמורתו זהב השכל •

וממעלת החכמה שהיא תענוג הנשמות וינחלו נוחליה שני עולמות • ובה יהיו קדושים אחרי מות • היא הסלם לעלות אל אדני ואל טובו • אשר מלאכי אלהים עולים ויורדים בו • והיא הנותנת ליעף כח ולאין אונים תרבה עצמה •

ולא הנחיל האב לבן דבר טוב מן החכמה •

ואשא משלי ואמר:

אם יורישו אבות הון רב

לבניהם עם נחלה רמה

או יבנו להם מגדול עוז

או בית מושב תוך עיר חומה

תן אתה לבנים ערמה

ולנער דעת ומזמה

כי לא הנחיל האב לבן

דבר יקר מן החכמה •

ולכן השר ריבה את יצרך • אשר בקש להדיחך מעל יוצרך • ותביא צוארך בעבודת האלהים • גבה מעל גבה ונשא על כל גבוהים • לברך את שמו במקהלות • הנאדר בקדש ונורא תהלות • להגיד בבקר חסדו ואמונתו בלילות • עלי עשור ועלי נבל • כי הילדות והשחרות הבל • והוא יעלך מבור שאון וטיט היון • אם תסיר מתוכך מוטה שלח אצבע ודבר־און •

ואשא משלי ואמר:

במה אלהים יפדך מיד שאול

מטה ובור שאון וטיט היון

אם לא בהסיר שכלך מתוכך

מוטה שלח אצבע ודבר און •

והמעלה אשר על כל מעלות לה גבהות • היא להתהפך מן הבהמות אל האלהות • ולכן מעלת האנושית היא לאחז במדת הפרישות • אשר המחזיק בה ישלם • ואכל וחי לעלם • ולהניח תענוגי הזמן • ולשים יתד השכל תקועה במקום נאמן • כשמע השר וחברתו את דברי • חרדו לקולי וינהו אחרי • ויאמרו לי בחסדך הודיענו הפרישות ומבטו • וחקו ומשפטו • כי דרכיו נעלמו ממנו ואדותם • ועתה הוציאם אלינו ונדעה אותם • ונשים אותם על לבנו חותם • ואען ואמר דרכי הפרישות נכבדות מדבר בם • מה יפים ומה טובם • כי הפרישות היא מעלת החסידים והנביאים • העומדים בלבבות נדכאים • המואסים בקרבת הברואים • הלנים בין שפאים • המתרחקים מכל גנות • האוכלים לחם במסכנות • ולא יבזו ולא ישקצו ענות • הפושטים מעילי ההמונות • והלובשים שקי הנזירות • הנכספים אל האור העליון והמתים בגרות • המתירים עבותות החברה • ויובילו נפשותם שי למורא •

ואשא משלי ואמר:

אם בפרישות ידיכם אמונות

חגרו יגונות ותשבו נכאים

לפשוט מעילי המונות וללבוש

שקי נזירות ולין בין שפאים

כי הפרישות להתיר עבותות

חברה ולמאס בקרבת ברואים •

ויאמר השר אחרי אשר מדרכי הפרישות למאס בחברת ברואים בתוך לבאים • ונפל בעצומיו חלכאים • אם נצטרך להניח חברת היפות • ותענוגי הנשים הנואפות • ועתה הודיעני אם יש מדרכי הפרושים • להמנע מלדבר בענין הנשים • ואען ואמר יש ויש • וישחק השר ויאמר ואיך לא תתביש • כי בבא נתן רעך יד ליד שאלתו • על דבר שרה אשתו • ואען ואמר חייך מצאתי לפידך פדיום • אשר תפקד עלי עון האשה היום • כי אם שאלתיו על דבר שרה אשתו לא אהיה כאיש נדהם • ובזה כוכבי שכלי לא אספו נגהם • כי באו המלאכים אל אברהם • ויאמרו אליו איה שרה אשתך • ולכן חדל לך השר ותירא בגשתך • כי נלכדת ברשתך •

ואשא משלי ואמר:

בי גערו דודים בבא נתן

אל שאלי מנו שלום עפרה

איך יגערו בי הפתאים או

עלי ידברו דבר סרה

באו בני אלים לאברהם

וישאלוהו על דבר שרה •

כשמע האנשים שירי זחלו מעניניו • ולא יכלו לענות אותו כי נבהלו מפניו • ויאמר השר חייך וחיי האוהבים הנעימים • כי אתה נזר הימים • ובלעדיך בענין המליצות והשירים • איש את ידו ואת רגלו לא ירים • ברוך יהיה אשר שלחך היום פה • להעמיד ים היגונים מזעפו • ויפשט השר את מעילו • ואת כתנת הפסים אשר לו • ואלבש אותם כמצותו • ואפקיד ביד האל רוחו ונשמתו • ויברכו האנשים אותי בשם אל עילום • ואלך מאתם בשלום •

  


המחברת החמש־עשרה


אמר המחבר: הייתי עם השר המאשר בחדרי משכיתו. שש על אמרתו. ומתעלס באהבתו. ואלקט לשמיו ובדלחיו. וציציו ופרחיו. אשא מהם מאת פניו לנפשי משאת. ואמלא אמתחות לבי כאשר יוכלון שאת. ויהי היום ויאמר אלי השר השמת לבך הדוד הנאמן. על מעלת האל הרחמן. אשר הגביר חסדו על ברואיו. והכין זבח הקדיש קרואיו. וחלק ברכותיו על כל נמצאיו. עד אשר כל אחד עם חסרונו מתאפק. ובמה שגזר עליו מסתפק. ולא תמצא איש בזמן ולו היה הדל באלפו. יחליף ברצונו כל מעמדו לאיש מכל אשר נשמת רוח חיים באפו. ואען ואמר אדני איך זה יתכן. והנה יהיה איש דל ומסכן. נבזה ודוה. חסר לנפשו מכל אשר יתאוה. ולטוב ולנחמה לא יקוה. ואחר יהיה כגן רוה. וכתר מלכות בראשו. ותתענג בדשן נפשו. ואיך לא יחליף האיש המסכן אל העשיר מעמדו. ויתימר בכבודו. ויען השר ויאמר כי העשיר יהיה בו אחד מן החסרונות. אשר לא ירצהו האיש המסכן ולהיות אגג מעדנות. ועתה אמר־נא נזר הודי. ההיית מחליף מעמדך אל מעמדי. ואען ואמר רציתי וארצה. כי לי עני עד צואר יחצה. מבריח מן הקצה אל הקצה. והיגון לעמת העצה. ובמה אתרצה לבני דורי. כי אין באמתחתי כסף שברי. ויאמר השר בחיי נסכלת ונלכדת ברשתי. ואף על פי שאני אמר בשתי. ההיית מחליף אשתך באשתי. ופניך בפני. ועיניך בעיני. ובניך בבני. ופניני אמריך בפניני. וספריך בספירי. ושיריך בדבירי. ומליצותיך בחצרי. ושכלך בשכלי. ופרושיך בכל אשר לי. ואען ואמר באמת לא הייתי מחליף כל מעמדי למעמדך. ולא למעמד אויל מרדך. וקדם ארצה להיות דל ודך. ויאמר השר וזה הוא באור דברי הנערב. וכשתתבונן בו התבוננות רב. לא תמצא איש ממזרח ועד מערב. יחליף ברצונו כבוד עשרו. וצדקו וישרו. וחכמתו וידיעתו. ותקפו וגבורתו. ותורתו ואמונתו. ומלאכתו ואמנותו. ובשתו וענותנותו. ובנין גופו ויצוריו. וטבעו ומזגו ותכונת אבריו. ויחשו וגואליו וקרוביו. ואשתו ובניו ואוהביו. וכחות נפשו וחנו ויפיו. ותארו וצבי עדיו. ושערו וקולו. וסכלו ושכלו. ומעשיו כלם. לאיש אחר מן העולם ועד העולם. והנה הראיתי לך הדבר בינינו. ועוד אראה לך הדבר בזולתנו. והנסיון יוכיח בין שנינו. עתה נקומה נא ונסובבה בעיר. ונשאל גדול וצעיר. ועשיר ואביון. ודל ועליון. ושפחה ושרית. עברית ונכרית. אם יחליפו כל מעמדם. לאחד מבני האדם. ואען ואמר מה טוב ומה נעים לנסות. טוב הדבר אשר דברת לעשות. אז קמנו קל חיש שנינו. ושמנו לדרך פעמינו. והנה איש עולה לקראתנו. עלתה חזזית על רבו. ופשה הנגע על כרעיו ועל קרבו. חשך משחור תארו. וצפד על עצמו עורו. חרב מעינו ויבוש מקורו. לא האמנתי כי חדש ימים יחיה. כי המות לקראתו שואג כאריה. והוא נודד ללחם איה. שאלנוהו על אדותיו. ואם היה מחליף בששון
צרותיו. ויען האיש ויאמר כי אין איש בכל האנשים אשר ראה מעודו. שלא היה מחליף ברצון מעמדו אל מעמדו. ויאמר לו השר ההיית מחליף נפשך לנפשו. וישבע האיש בחיי ראשו. כי לא יחליף נפשו לנפש זולתו. ולו היה המלך שלמה במעלתו. ונפן משם והנה איש לקראתנו נשא סבל. וצוארו מפני העל חבל. הומה וגועה כאלו לקברות יובל. ובשרו עליו יכאב ונפשו עליו תאבל. ועליו משא צמד פרדים. והוא לבוש בגדי עדים. גונח ומתאנח על הזמן. אשר פרש רשת לרגליו וטמן. והחליד הסכין בין סמן לסמן. וקרא עליו ארור המן. ויגש אליו השר ויאמר אמר־נא בחסדך. למי היית ממיר באהבה את מעמדך. ויאמר האיש ברצון נפשי
הייתי בוחר. להחליף מעמדי לפשחור הסוחר. אשר לו הון עתק ומבקש רצון וטוב שוחר. ומי יתן ותבא שאלתי ולא תאחר. ויאמר השר הידעת כי אשתו תטחן לאחר. ועתה התחליף אשתך לאשתו. ותמיר כבודך בבשתו. ובניך בממזרות בניו. ועניותך בקרן חזות אשר בין עיניו. ויען האיש בחיי כי כבודי בכלמתו. לא אחליפנו ולא אמיר אותו. ונפן ונעבר דרך השוק. והנה איש בא גזול ועשוק. ודמעותיו יבישון הנחלים. נצבו כמו נד נזלים. ותבאנה ותדלנה ותמלאנה את הרהטים. כי הזמן דבר אתו משפטים. והוא מתהפך על חלציו. מתחנן לדוחקיו וללוחציו. להקל מצערו. ולהתירו ממאסרו. וכאשר קרבנו אליו אמר חנני חנני. כי האנשים האלה שקר רדפוני. ונאמר אליו מה היה הדבר בני. ויאמר האיש אני הגבר ראה עני. בשבט זמני. כהתה עיני. ונס לחי. לא יתנני הזמן השב רוחי. ערבתי לרעי ותקעתי כפי לזרים. ולכן נחלתי נהפכה לזרים וביתי לנכרים. והנני היום ביד אכזרים. ויאמר השר ההיית מחליף כל מעמדך הנבזה. למעמדי אשר תחזה. ויאמר האיש מי יתן והיה זה. ויאמר השר ההיית מחליף בחרותך לזקנתי. וגבורתך לחלשתי. ובריאותך לחלש אסטומכתי. ואמץ לבבך לפחדתי. ואמונתך לאמונתי. ודתך לדתי. ויאמר האיש בחיי זה לא אהיה סובל. את הטוב נקבל. ואת הרע לא נקבל. משם נסענו והנה איש חולה. וכסליו מלאו נקלה. התיאשו הרופאים מרפואתו. ונלאה צרי גלעד לכלכל מחלתו. והוא קרוב אל המות. ועל עפעפיו
צלמות. יריד בשיחו ויהים. ומאורי עיניו כהים.
ונהיה על צרתו תמהים. ויאמר אליו השר אחלינו. להגיד לנו. אל מי בזמן היית מחליף מעמדך. ויאמר האיש לאויל מרדך. ויאמר השר הידעת כי אשתו תנאף עם פלוני היועץ. ושני בניו נתלו על העץ. והוא המיר דת בפני. ויאמר האיש יזכר עון אבותיו אל אדני. והוא יהיה נפרד מכל מאוייו. ועתה טוב מותו מחייו. משם עברנו והנה איש פריץ. אמיץ לבו בגבורים ועריץ. גבהה קומתו. ואל בין עבתים היתה צמרתו. שלם בבנין גופו. ובריא מראשו לסופו. ולא עמד כי הזמן הדפו. והוא יחף וערם. ישכן ערים נכחדות ומתוך העדה ירום. פעם לצפון ופעם לדרום. דלו עיניו למרום. אולי ימצא נדיב יעניקהו מרבבותיו. ויזיל עליו מטל נדבותיו. וישאלהו השר ויאמר ההיית מחליף מעמדך אל השר חלקיה. ויאמר האיש מי יתן והיה. ויאמר השר הידעת כי אסטומכתו חלושה. וחלה את רגליו מחלה קשה. כי היא לו מאבותיו ירשה. וצוו לו הרופאים החכמים. שלא ישתה יין חדש ימים. וכל שבוע יעשה הקזה שתי פעמים. ולא יאכל כי אם פעם אחת ביום. אולי ימצא למחלתו פדיום. והכאב איננו מניח לו לישון. ולא יוכל קום ולו יאמרו פלשתים עליך שמשון. ובעת אל בית תפלתו יעלוהו. ישאהו על כתף יסבלהו. כל מבקשיו לא ייעפו בביתו ימצאוהו. יעמד כתמר מקשה וכצור החלמיש. ממקומו לא ימיש. ויאמר האיש טוב לי חסרוני עם הבריאות. מן המחלות הנזכרות והנשיאות. כי אצא ברצון נפשי ביום ובלילה בריא וחזק. רצוא ושוב כמראה הבזק. ארדף אויבי ואשיגם ואריע אף אצרח. פעם ארדף ופעם אברח. פעם למערב ופעם למזרח. אדלג על ההרים ואקפץ על הגבעות. ואכל המזונות הטובות והרעות. ואשכב ואין מחריד. והמות לבדו ביני ובין הבריאות יפריד. ונפן ונעבר משכונה לשכונה. והנה אשה זונה. ועדת פריצים לפניה. והיא תחרק אליהם בשניה. ותקרץ בעיניה. זה אותה יחבק. וזה עמה יאבק. תזנה עם כל עובר ושב. כגר כתושב. והשר מביט אליה בעין האיבה. ויאמר אליה עד מתי תתחמקין הבת השבבה. ולא תצילי את נפשך מיד להבה. ותאמר האשה זאת הדרך בחרתיה. אויתיה חמדתיה. ואהבת עולם אהבתיה. פה אשב כי אויתיה. ויאמר השר התחליפי מעמדך לאחת מן המלכות. או לאחת מן השרות והנסיכות. ותאמר האשה הנני נשבעת באשר בראני. ועד הלום הביאני. כי המענגה בכלם אני. כי אין שרית ואין מלכה. ולא גבירה ולא נסיכה. תשיג תאותיה כמוני לעת צרכה. כי היא תרעב ותצמא ותחריש. תחשק בלבה ותשבע ריש. והעצב בלבה ישריש. כנחש ישך וכצפעני יפריש. תשכן בחדרי חדרים. ולה שומרים מכל עברים. ולמען ענותה ישימו לה שרי מסים. שנים שלשה סריסים. וצרות כמים לים מכסים. ואני אכל בכל אות נפשי. ואשתה ואשכח רישי. והחשקים מכל עברים. יבאו אלי כאיש אחד חברים. עדרים עדרים. יעלו אבר כנשרים. יתענגו בי על רב שלום. ובמתג וברסן עדים אבלום. יחשקוני ואחשקם. אמצאם בחוץ ולא יבוזו לי העת אשקם. והנה בשמים עדי. ובמרומים שהדי. כי לא ראיתי אשה מעודי. אחליף לה ברצוני את מעמדי. אשמח כי רב חילי וכי כביר מצאה ידי. משם נסענו אל מקום אחר. והנה איש אחד סוחר. היו לו שבעה בנים. בחיק היפי אמונים. ולרע מזלו ובעונם. בניו יצאו ואינם. וישאלהו השר. בענוה ובמוסר. ויאמר לו אמר־נא הדוד הנאמן1. התחליף מעמדך לאיש מאנשי הזמן. וישבע האיש ויאמר בחיי אבותי. לא אחליף מעמדי לאיש מאנשי דורותי. כי בהיותי עם בני ביתי ועם בני בשלום. לא ידעתי מי הביאני עד הלום. ולא הכרתי אל עילום. כי בני אשר עזבוני. המה הרהיבוני. ומטרה לחצי הזמן הציבוני. לא הכרתי בסבתם יוצרי. והשתררתי בהם על אנשי דורי. הייתי בסבתם נבהל להון. והתנהגתי בכל עניני בשגעון ובעורון ובתמהון. וכאשר לקחם יוצרם. והשיבם אל עפרם. אז הכרתי הישב על כסא נשא ורם. ושבתי מן העזות ומן הגאוה. אל מדת הבשת והענוה. והיתה פרידתם מן העולם מנוחתי. ואנחתי סבת הצלחתי. ותוגתי ודאגתי. סבת הנחת משוגתי. והספדי ובכיי. סבת הנחת מריי. לבשתי בעת האבל. מעטה ההתאפקות והסבל. ארצה מה שרצה יוצרי. והוא לבדו ישעי ואורי. ולא אחליף מעמדי לאדם מאנשי דורי. משם נסענו והנה אשה זקנה יושבת לבדה. שכולה וגלמודה. יושבת פתח השער. ורעיוניה אחזו שער. ינועו כל נתחיה כנוע עצי יער. ויהי לנו בראות אותה נזק וצער. וישאלה השר לדעת מה טבה. ואת אשר התעולל־בה הזמן ואת אותותיה אשר שם בה. ותען האשה ותאמר בני. אשה עזובה ועצובת רוח קראני אדני. וידעתי כי השה לי אלוה מעוני. אנכי הנעצבת הנצבת עמכם בזה האנונה. היום בת מאה שנה. ולבי יצוא ושוב. כי חשבתי ואחשב. כי כל החיים אשר היו בעולם בעת הולדי. הניחוני ואותר אני לבדי. ולפי הטבע והמנהג הזמן חרבו עלי ישלף. ואהיה אני הראשונה אשר מן העולם הזה אחלף. ובהעלותי על לבבי כל ההמונים. והשרים והקצינים. והנסיכים והרוזנים. ונדיבי העמים והפחות. והעבדים והשפחות. והשרות והפלגשים. וכל האנשים והנשים. והקורות והחדושים. אשר ראיתי בימי. כמעט נפזרו עצמי. ויאמר השר ההיית מחלפת מעמדך לאחת מן השרות. או לאחת מן המלכות והגבירות. ולשוב אל ימי הנערות. או אל ימי העדנה והבגרות. ותאמר הזקנה חייך יצאתי מעבודת הזמן לחרות. וכבר עברתי עשרים שנה. אשר עבדתי אל אמונה. בצום ובכי ובמספד ובתחנונים. וסבלתי לכפרת עוני כמה יגונים. ואחשב כי נפשי השפלה. תמצא מנוח לכף רגלה. ואיך אחליף אותה לנפש נשים בוגדות. יקושות בפח הזמן ולכודות. חייך לא אחליף נפשי באחרת. תהיה מלכה או גברת. משם נסענו והנה לקראתנו פלוני החזן. ומזויו מלאים יגונים מזן אל זן. כי בניו ברעב ובצמא ובעירם ובחסר כל. והאיש נעים קול. ונשאלהו על אדותיו. ויאמר כי אבדו עשתנותיו. על חסרונו אשר גדל עד לשמים. ולכן נמס לבבו והיה מים. ויאמר לו השר ההיית מחליף מעמדך לפלוני השר. אשר הוא בעל חכמה ומוסר. ולו אשה נעימה וחשוקה. והון עתק וצדקה. ובניו אספו כל מדות חמודות. ולהם בכל חכמה עשר ידות. ויאמר האיש הייתי מחליף באהבה. כי הכרתי בהם כל מדה חשובה. ויאמר השר ההיית מחליף קולך לקולו. ויאמר האיש לא הייתי מחליף קולי בכל אשר לו. כי קולו כקול המון. ובעת יאמר שיר או פזמון. אז תשמע כמספד יאשיהו בן אמון. וכמספד הדדרמון בן טברמון. ואני בעת אמר קדשה רבה. או יוצר או קרובה. יבקעו כל מעינות תהום רבה. ובעת אשר אתפלל ביום הכפורים. ואקרא המגלה בפורים. ואומר אין כמוך בשלש רגלים. או אקרא מזמור בספר תהלים. יחרדו לקולי בני אלים. ובעת אשר אמר חזון ישעיה. ואקרא בקינות ובדברים הרעים שבירמיה. תראה כל לשון דומיה. וכל עין בוכיה. ואם יתן־לי פלוני בקולי את כל בית נכותו. לא אחליפנו ולא אמיר אותו. משם נסענו ופגענו איש כסיל באולתו. ורוח אלהים רעה מבעתו. ויאמר השר גם זה דבר בעתו. נדעה מה בפיו גם הוא. והאיש הולך וקרב והמנהג כמנהג יהוא. וישאלהו השר לדעת אדותיו. ואם היה מחליף מעמדו לאיש מאנשי דורותיו. ויצחק הכסיל ויפל על פניו. ויהי השר ללעג ולקלס בעיניו. ויאמר לו השר מדוע שחקת. ויען הכסיל ויאמר מה מאד נחשב לך לחכמה אלו שתקת. והיאך תשאלני אם הייתי מחליף מעמדי. הלא ידעת כי כביר מצאה ידי. כי לי בית מדות ועליות מרוחים. ושדות וכרמים ומערות וצריחים. וקרובים ואחים. ובנים שמנה. ואשה הגונה. והכסף אתן בביתי כאבנים. ולי מזהב ואבן יקרה מטמונים. וסוסים ופרדים. ואני משנה למלך וגדול ליהודים. יפחדו אילי הארץ ממני וירהו. וכל אשר אתה רואה לי הוא. ואיך מאדות מעמדי שאלתם. מי יתן ותהיו כמוני אתם. ויאמר השר ברוך שהשכילנו. לא לנו אדני לא לנו. וישחק השר מאדות הכסיל ומעניניו. כי ראה כי הוא עשיר בעיניו. ועל דרך האמת לא היה לו לחם יומים. ובביתו אין כל רק עגת רצפים וצפחת מים. והיה מדמה לחסרון שכלו. שאנחנו עמו ועבדיו והכל שלו. משם נסענו והנה לקראתנו בחורי חמד פחות וסגנים. לבושי מכלול כלם ועלי תולעת אמונים. ויאמר אלי השר האנשים האלה ראשי אלפי ישראל הם. נבחן שכלם ונדעה מה בפיהם. ויהי בבואם אלינו קדמנום לשלום. והנה ברכו אותנו בשם אל עילום. ויאמרו לנו מי הביא אתכם הלום. ויאמר השר דבר לנו אליכם. היום הזה רצינו לבחן שכליכם. בחרו לכם היום איש בזמן. נכון לעבודת האל הנאמן. הקורא בספרו. והחרד אל דברו. המתאמץ על עבודתו. ההוגה יומם ולילה בדתו. המעניק רשים. הדבק בקדושים. המשמח אלהים ואנשים. האוהב אלהיו בכל לבבו ובכל נפשו ובכל מאדו. אשר הייתם מחליפים מעמדכם אל מעמדו. ויענו כלם יחדו ויאמרו הוא החכם רבי יצחק. אשר לכל מבצר הסודות ישחק. ולו המעלות הרמות. והחכמות הנעימות. והקדשה והחסידות. והנזר והעדות. הוא נזר הדור וצבי מחמדינו. אליו לבד בזמן נחליף את מעמדנו. ויאמר השר ביום קנותכם את מעלותיו. ואת יקר תפארת גדלותיו. והודו ושבחו. קניתם עבודתו ומשאו וטרחו. הידעתם כי חצות לילה יקום להודות. ולערך שבחות ותודות. ויאמר בכל לילה תחנונים. כאשר עשה זה כמה שנים. וישב בין תנור וכירים. ולא יאכל עד הצהרים. ולא ישתה יין רק להבדלה וקדוש. ואם יקרב לאשתו פעם אחת בחדש יהיה דבר חדוש. ולא יטעם כלום עד שיברך. ולא יאכל בשר ירך. ולא יביט לאשה. ולא יענה למחרפיו קשה. ולא ישבע רק בחיי ראשי. ויתענה כל שני וחמשי. ועתה התחליפו מעמדכם למעמדו. ויענו כלם יחדו ויאמרו יהיו לו לבדו. משם עברנו והנה איש מסכן חרש ברזל. כל היום וכל הלילה עמל ואוזל. לא יתן שנה לעיניו ולעפעפיו תנומה. אולי ימצא למפלת עוניו תקומה. עד אשר נכנע גאונו בעמלו וטרחו. ולא יתנהו הזמן השב רוחו. וישאלהו השר לדעת מה טבו. ויאמר האיש כי רב עצבו. ויאמר השר התחליף מעמדך לאיש בדורך. ויאמר כן לפלני מארץ חדרך. אשר לו הון ורכוש ואבן יקרה. ואתמול נשא אשה נערה. יפה כלבנה וכחמה ברה. ולו שגל נעימה והדורה. לא יטרח ולא יעמל. תתיצב אשתו בימין והשגל בשמאל. ולהוציא כסף וזהב לא יחמל. תראה הכסף בביתו כאבנים. וקרשות שן והבנים. ומרקחות וזנים. והשקות בכלי זהב וכלים מכלים שונים. ויין מלכות רב. ואין איש ממזרח ועד מערב. לעשירית מעלת עשרו יקרב. ויאמר השר ההיית מחליף מלאכתך בכל אשר לו. וישבע האיש ויאמר לא. כי האיש אשר זכרת איננו בעל מלאכה. אשר שם צוה אדני את הברכה. אמנם מלאכתי היא עשרי ובה אתהלל. לא ישללנה ממני שולל. וכל עוד אשר לא אתרפה במלאכתי. אמצא כסף שברי בפי אמתחתי. וההון אשר האנשים יצברוהו. כחלום יעוף ולא ימצאוהו. משם נסענו והנה איש מתאבל על מת. ונשאלהו לדעת סודו על האמת. ויאמר האיש היה כאבי נצח ומכתי אנושה. כי קברתי אבי ואמי היום שלשה. ויאמר השר התחליף מעמדך הנכאב. לאיש יהיה לו אם ואב. ויאמר האיש חי אני כי מכל האנשים אשר אראם. לא אחליף מעמדי לאיש יהיה לו אב ואם. כי הבן ולו יהיה הגדול בדורו. ברב בניו וכבוד עשרו. ובצדקתו ובישרו. לא יוכל לגמל אבותיו במעלליו. כל תגמוליהם עליו. כי הם סבלו ממנו מהומות ותלאות. עצומות ונוראות. אשר לא יוכל איש לדבר ולא תשבע עין לראות. ואם באנו לספר אשר ממנו סבלו. יכלה הזמן והם לא יכלו. ואני בידעי כי אבותי היו סבת חיי רוחי. לא סרתי מעבד אותם בכל כחי. והיה נקל בעיני טרחי. ועם כל זה הייתי רב הימים. עומד משמים. ואמרה אל לבי והנה אם הזקן יבואם. ולשנים אשר אין להם בהם חפץ יביאם. ועל שכמי אשאם. ובדבר בוז וקלון אראם. אדאג פן עין תלעג לאב ותבוז ליקהת אם. וכאשר אספם האלהים עם חסידיו. לראות בגן עדנו כפריו ונרדיו. עם כל פרי מגדיו. נתתי שבח ליוצרי. שחזקני על אהבתם ויראתם. ואמצני כל עוד בחיים חיתם. על עבודתם. ולא התרשלתי בכל אשר להם הצרך. ברחב ובארך. והנני מתנחם אחריהם. ולא אקנא לאנשים יזקינו אבותיהם. משם נסענו והנה איש עור בפתח ביתו יושב ודומם. וכנגד אור השמש מתחמם. ויאמר השר נשאל זה העור לדעת אדותיו. ואיך הוא עם הזמן וקורותיו. מיום חשכו רואותיו. ואם הוא במעמדו בוחר. או אם היה ממיר כבודו באחר. ויגש אליו השר ויאמר שלום לך העור. ויען ויאמר וגם לך שלום המכה בסנור. וישחק השר על דבריו ויאמר האמנם לא אוכל כבדך. ועתה אמר־נא בחסדך. אם היית מחליף במעמד איש אחר מעמדך. ויען האיש ויאמר חי נפשך השר לא אמיר בקלון את כבודי. לא אחפץ מעמד אחר רק מעמדי. כי בהיות אור עיני אתי. והכסף בפי אמתחתי. היתה התאוה סוחרתי. והשחרות אומנתי. והיה העין רואה והלב חומד. ולמלאת תאותיו כאריה עומד. ויגרש מפניו השכל ויאמר השמד. ולהפיק רצון יצרי לא התעצלתי. וכל אשר שאלו עיני מהם לא אצלתי. רדפתי הצביות בחדרי חדרים. כאשר ירדף הקרא בהרים. ועשיתי לי מהם עדרים. לא היתה עפרה אשר מחמאות פי לא נסתה. ומחצי עיני לא נכתה. המירותי הקים בכלה והיש באין. ראיתי הטוב והעלמתי עין. הייתי מתרפה בעבודת יוצרי וגבור לשתות יין. ועתה אעמד כאשר אעמד. לא אראה ולא אחמד. הולכות הצביות הנה והנה. ומחצי עיני לא נכו כי אפילות הנה. אתן למכה לחי. ובחרפה אשבע. נשכח כל השבע. ואנצלה מטיט החשק ולא אטבע. ואדם בדורי לא אונה ולא אקבע. ובמה שלא אראה ולא אדע לא אהיה נתבע. בטלה תשוקתי מן התאות הדמיוניות. וכפר בריתי את העלמות והצביות. פשטתי מעילי העזות והגאוה. ולבשתי סות הבשת והענוה. לא אחוש אם יכבדו מחול ימים יגוני. ורבו מארבה עצבוני. בידעי כי אקל בהם מעוני. ואם חשכו הרואות בארבות. אורו עיני המחשבות. ושקטו הזמות והעצות. ונחו התאות המתפרצות. לא ידעתי פדיום לפיד יום. ומנוחה והשקט ממלחמת היצר בלתי היום. והנני מתנחם במה שגזר עלי יוצרי. כי מכתי היתה צרי ליצרי. ועד היות עיני כהים. לא ידעתי כי הוא האלהים. משם נסענו והנה עור אחר. ויאמר השר גם זה פניו נשחר. לדעת אם יחליף מעמדו לאחר. וישאלהו השר ויאמר איך אתה עם הזמן. ויאמר בטוב שבח לאל הנאמן. ויאמר השר אשביעך בנפש אבותיך. להודיעני אם תחליף מעמדך לזולתך. ויאמר האיש בחיי יש לי מן הטוב אשר לא ראו אבותיך. ולא אחליף מעמדי בכל בית נכותך. כי בטרם אשר שופטי הארץ עורוני. מקרי הזמן מנעורי רבת צררוני. הייתי ברעב ובצמא ובעירם ובחסר כל. לא היה לי בגד ללבש ולחם לאכל. ויהי היום בהיות הרעב עלי חזק. יצאתי יצוא ושוב כמראה הבזק. להזיק או להיות נזק. כי בחרתי מות מחיי. להיותי נפרד מכל מאויי. ונשאני הזמן בבית אחד מבני הנדיבים. וגנבתי משם שלשה זהובים. ושני גדיי עזים טובים. ומבית אחר גנבתי תכלת וארגמן ותולעת שני. ולרע מזלי ראני איש מלשני. והגיד עלי אל השופטים. ולקחוני ודברו אתי משפטים. ועשו בעיני שפוטים. והיה דבר נאה ומתקבל. כי אנכי בראתי משחית לחבל. ותהלה לאל תחת היותי לפנים בוכה ומתאבל. ועני הרעב והצמא יום יום סובל. ובוכה וסופד וקורא “על נהרות בבל”. שבתי ללמד שירים ושירות. לשמח לב הנערים והנערות. ולשחק לפני הגבירות והשרות. אשא אלי מאת פניהם משאת. כאשר יוכלון הנערים שאת. לא יחסר לחם חקי. ותמיד אמצא צרור כספי בשקי. ואתן שבח לאל עלי גמר. כי תחת היותי בוכה הנני היום מזמר. ובני האחד קוצר והשני מעמר. ותחת היותי רעב וצמא. אלין שבע וסומא. לא ארגיש אם יביטו האנשים לאשתי. ואם ילעגו האנשים הרואים לבשתי. לא אקנא לבעל אשה יפה. כי כלם שוות בעיני החסידה והאנפה. והגבירה והשפחה החרופה. תהלה ליוצרי. אשר המציא למחלת עניי צרי. כי שלמו ימי אבלי. ולבי שמח במה שקרה לי. וזה היה חלקי מכל עמלי. ויהי אחרי כן ויאמר אלי השר התרצה עוד לבחן את דברי. ולהביא במצרף השכל את מאמרי. ואען ואמר לא אשאל עוד ולא אנסה. כי ראיתי בעיני המעשה. ולולי ראיתים ובחנתים. לעולם לא האמנתים. אמנם מי יוכל להכחיש ולהעלים ולכסות. הדבר הצרוף באותות ובמופתים ובמסות. ברוך רופא לכל בשר ומפליא לעשות.




המחברת השש־עשרה


אמר המחבר: כאשר ארכו לי עם השר הימים. לבלות ימינו בטוב ושנותינו בנעימים. היו לנו ימי צהלה ושמחה. ונסו יגון ואנחה. היינו השר ואני רוכבים צמדים. ולנו שני פרדים. היו לעינים תאוה. ותהי חברתנו חברה נעימה ונאוה. ויהי היום בצאתנו שער עלי קרת. ועלינו בגדי חפש לכבוד ולתפארת. ונתנו ליגונים כתף סוררת. והנה גבירה אחת לפנינו עוברת. והיא לעמודי היפי גלה וכותרת. אספה אליה ההדורים. ויהיו הרואים אותה מאשרים. ביופי ובחכמה ובכשרון. ויאמר אלי השר מה ראית בחבצלת השרון. ואען ואמר ראיתי לה על כל הגבירות יתרון. ויאמר השר האם הכרת בה חסרון. ואמר לא הכרתי לה ולא אכיר. רק שחצי עיניה מדמי החשקים תשכיר. ויאמר השר השמת לבך אל היפה. כי היא לא תלך בקומה זקופה. לא ידעתי אם זה הדבר בה מום. אמנם שאר הדוריה הדורים לא עממום. ואען ואמר אדני לא זה הדרך ולא זה העיר. כי אין כיפי הגבירה עד הר שעיר. אמנם היא כל חמתה לא תעיר. בידעה כי שלם ישלם המבעיר. ולו היה בה פתיות. עד אשר תלך כשאר הגבירות קוממיות. יחרדו לקראתה בני אלים. ויהיו בימיה בארץ הנפילים. ואם אל ארץ תביט תקיץ ישני אדמת עפר. ויבלע המות לנצח ובוש וחפר. ולכן הולכת הגבירה כאשר הולכת. בידעה כי באורה על כל אור מולכת.





ואשא משלי ואמר:





לו קוממיות הלכה היעלה

עד כי מאוריה בני אל יחזו

לקראת כבודה כוכבי אל רגזו

תמשך בחכה כל גדודי מעלה





או אם שחוח הלכה על מעל-

תה שכני עפר למלה נחפזו

יחיו נבלתם ומתים עלזו

עד בין עצומים יחלקו עוד נחלה





על כן יפהפיה בחכמה בחרה

לכת עלי דרך אשר היא הולכה

כי היא בפלך התבונה תומכה





לא מפני מום בה ומעלה חסרה

כי היא במו יופי כלולה דורכה

על במתי החן ועל כן מולכה.





ויאמר אלי השר הראית רקה כפלח הרמונים. וקומת התמר ועיני היונים. ועגיל האזנים. ושושן השפתים. וברד השנים. חי אני כי לולא ראיתי נגה וצדק בשחק נתונים. איש על דגלו באותות חונים. ואשר אמש עיני בשחק ראתם. הייתי גוזר אמר כי הגבירה גנבתם. לא ידעתי אם עיניה יעלו בסערה השמים. ולכן נחזם בשחק בין הערבים. וכאור הבקר ירכבו ענניה. והאירו אל עבר פניה. או אם ידמו עיניה ליפים והדרם. לכוכבי השמים וכסיליהם עת יהלו אורם.



מי האמין עפרה אשר עיניך

הם יעלו בסערה שמים

כי אחזה שחק בבין ערבים

ואחזה יומם באור פניך





חיי תלוים בעגיל אזניך

כי אחזה בו מעשה מצרים

עוד אחזה בך תאות עינים

על כוכבי שחרך ברד שניך





אשאל צבית חן האם עיניך

הם כוכבי שחק לקחתם בשבי

יומם ולילה יעלו בשחק





או הם דמות כוכב ואור פניך

דמיון גלילי רום אשר כל הצבי-

ות לך כמו מר מדלי וכשחק.



ויאמר אלי עוד השר בחיי הנורא והאיום. אנכי לא ראיתי היעלה בלתי היום. והנני אוהב אותה אהבה עזה. ובחרתי לשכן בחיים ובמות עם העליזה. כי ידעתי כי לרב הדוריה הגבהים. לא תשכן במותה רק בעדן גן אלהים. כי מי יאיר העדן כי אם יפי עיניה. ומי יחדש שם הששון כי אם אור פניה. ומה יעשו הנפשות הקדושות אם לא יראו שם זהר יפעתה. ומי יספד בעד החשקים כי אם דמעתה. אן יהיה תחנות. הלבבות העדינות. כי אם על הריה ועל גבעתה. והנה חשקה בעיני כל כך חביב. עד אשר אם יהיה לה חומת אש סביב. בחרתי לשכן עמה עולמית. ולהיות לה לרע ולעמית. כי היא ביפיה תשים התפת עדן. ותשיב חרב השנונים בתוך הנדן. וידע הדוד הנאמן. כי הפסדתי שעות רבות בזמן. לחשב איזה טוב לבני האדם. מן העולם הזה בהפרדם. אם להיות בתפת עם הגבירות המהללות. או להיות בעדן עם הזקנות האמללות. כי חברתם עצבון. כאוכל נבלות לתאבון. בימי בצרת או בשני רעבון. וחברת היעלות נעימות. וחסרונם שלמות. וכמעט שאקוץ בעדן לרע החברה. וארצה בתפת להיות שם עם כל גבירה נעימה והדורה.



וישא משלו ויאמר:





נפשי בקרבי תחשב מחשבת

לקוץ בעדן גן ולרצות תפת

כי אמצאה שם צוף דבש עם נפת

שם כל צבית חן וכל עוגבת





מה לי בעדן גן ואין אוהבת

שם רק שחורות משחור או זפת

שמה זקנות בעלות ילפת

נפשי בחברתן תהי נעצבת





מה לי ולך ואת אספת

כל בעלות מומים וכל איש בשת

על כן חשבתיך בעיני אין





תפת בעיני חן והוד יספת

בך כל צביה היקר לובשת

ותאסף כל מחמדי עין.



ויהי ככלות השר שירתו. התאנף לבבי על אמרתו. ואמר אל השר אדני. אל יאמר כן נזר זמני. כי גבול השכל עברת. כאשר מחסום על פיך לא שמרת. כי לו היו בגופם וביפים בתפת
היעלות. והיו בכעור צורתם בעדן הזקנות הדלות. אז ברחנו עמך מן העדן אל התפת. למצא שם עם היעלות הצוף והנפת. אמנם החכמים גזרו אמר. בעדן הוא שכר הנפשות הנפרדות מחמר. ובתפת הוא ענש הנפשות האובדות. אשר בפח הזמן לכודות. תולעתם לא תמות ואשם לא תכבה. ולכן הבה נתחכמה לו פן ירבה. אין שם יפי וכער. רק בשת וצער. ואש תבער יער. וחמה וסער. אל הנפשות החוטאות. אשר לא ראו ולא שמעו דברי הנביאים והנביאות. והיה להם לב לדעת ועינים לראות. ושם תענוג נצחי לעולם ולעולמי עולמים. כי חן וכבוד יתן אדני וחסד ורחמים. ולא ימנע טוב להולכים בתמים. ויאמר השר ידעתי כי צדקת בדבר הנפשות. ועתה נשוב לדבר מן המרגשות. מן היעלות אשר על לוח לבי חרושות. ונדבר מאדות היעלה. ועתה התכיר היפה המהללה. חמדת כל חמדה וסגלת כל סגלה. אשר חרדו הלבבות למלה. ואען ואמר הכרתי אותה ואבותיה. וארץ מגוריה. ושמעתי אותה בבחרותיה. סופדת על אבדן ימי נעוריה. כי היו לה שלש אחיות ממנה גדולות. נשואות על כתף התהלות. ראויות לראשי הקהלות. ולהן אין כל רק הצורות היפות. והזרועות החשופות. והעינים הלבבות שואפות. והשפתים מן השושנים קטופות. מור עובר נוטפות. כי הכסף והזהב הלכו לחרפות. ויום אחד יצאתי משכונה לשכונה. ועברתי בשוק אצל כל פנה. ודרך ביתה אצעד. ואז ראיתי הצביה אשר לבב אנוש תסעד. והיא יושבת דוממת. מחרשת וזוממת. והכנור בידה. תנגן ביד להחליש אידה ופידה. ואשאל אותה לדעת סודה. ומדוע עינה בוכיה. והיא יושבת בדד דומיה. תאניה ואניה. ותאמר ברוך אתה לאדני. ומדוע לא ירעו פני. ולא יזלו דמעי עיני. ואנחנו ארבע אחיות. שכורות מכוס מריות. נהיה על עדרי חברותינו כעוטיות. ואנכי האנונה והקטנה. היום בת שמונה עשרה שנה. ומתי יגיע תורי להנשא באחרונה. ואני חומה ושדי כמגדלות. ומשאת החשק החלה לעלות. ואם אמות בהיותי בתולה. תהיה אז צרתי כפולה. כי שמעתי אומרים בעלי החכמות הרמות. כי האשה אשר תהיה בתולה ותמות. אין לה חלק בעולם הנשמות. ותכונן על יתר חצי שיריה. ותקונן על אבדן ימי נעוריה.



ותשא את קולה ותאמר:





שדי נכונים שערי צמח

ואשכבה עירם ועריה בשת

דודים לעיני יראו מגשת

ואשבה בראש בבית מרזח





איך יהיה עוד הלבב שמח

אם אין זהב אופיר ופז ונחשת

איך אמצאה בעל אני ושלשת

אחיות גדולות לי ולב גונח





מה אמרה דודי עצמי חרו

או עם זמן בוגד בריתי אכרתה

עפו שנותי פשטו כילק





גם ישבו שרים ובי נדברו

אשה אשר תמות בתולה נכרתה

אין לה בעולם הנשמות חלק.



ויאמר השר מה מאד היטיבה לדבר זאת האשה. ועתה אמור נא האמת התכיר את אישה. ואען ואמר אכיר והוא בין האנשים צחנה ובאשה. יאמרו האנשים בעדו שהוא כרות שפכה ולא יגש אל אשה. ויאמר השר ואיך היא מתנהגת בעניניו. ואען ואמר מקללת אותו בפניו. ואומרת נגד בני עמו. מתי ימות ואבד שמו. ולו שמעת השיר אשר חברה עליו. תתמה לתקף מליו. שמעתיו הרי שנה ועדין אזכרהו. והנני בעניניו לך אספרהו:



זה לי שנתים אשר נשאתי

בעל ועודו חי ואין לי נעם

ימות בחץ ברק ומקול רעם

אז בין בנות החן אהי שרתי





המותה יום יום אני קראתי

כי נכספה נפשי לשנות טעם

לא אדעה מה אחרית הזעם

יואר ויאבד יום בביתו באתי





אראה שכנה בין שלשים חדש

שלש בעלים על אשר קברה

כל השכנות אומרות אשריה





היא חללה אלים ושרי קדש

היא כלביאה בין אריות גרה

ובתוך כפירים רבתה גוריה.



ויתמה השר על צחות לשונה. ויברך אותה בשם אדני ראשונה. ויאמר חייך אביר התעודה. באהבה הייתי רואה היפה והודה. ואם היא
בעלת שירים כאשר תאמר בעדה. ואען ואמר אני אנהגך אביאך אל בית השדודה. ואתה תשאל אדותיה ותחקר סודה. ויאמר אלי השר כאשר אהבתי תחמד. מהרה חושה אל תעמד. ואל בית הגבירה תביאני. והפנים הנעימים תראני. ונשמע שיריה היפים. ומתוקים מדבש ונפת צופים. אז קמנו קל חיש שנינו והלכנו אל בית הגבירה. ומצאנוה והיא לבדה בחצרה. ולבה כלב אשה מצרה. ובראותנו אותה צמחה בלבנו גאוה. וגרסה נפשנו לתאוה. ונאמר שלום עליך אסירת התקוה. והיפה השיבה במוסר ובענוה. ועליכם תבא ברכת טוב חברת הנאוה. אמנם בעצמי אין שלום רק הוה על הוה. כי נתנני הזמן לפני האנשים לראוה. ויאמר השר מה תשתוחחי אחותי ומה תהמי. אמרי נא בחסדך על מי תלונתך ובמה תתנחמי. אל תיראי כי לא תבושי ואל תכלמי. ותאמר הצביה תלנתי על אבי ואמי. אשר גזלו טוב הזמן מעמי. כאשר לאיש הזה השיאוני. אשר בעותיו צמתתוני. ואם שנאוני מדוע בידם לא המיתוני. מה מצאו אבותי בי עול אשר באיבה הדפוני. ומהסתפח בנחלת אדני דחפוני. ועודה מדברת. ואדותיה מספרת. נבקעו ענני דמעותיה כים כנרת. ותבך בקול מר. ותשא
את קולה ותאמר:





מליצי אוהבי רעי

לאלי דלפה עיני

זמן הרע עשקני

עזבני שכחני

אשר תהו בראני

ולשבת יצרני

ביד איש יענה רוח

וקרח נתנני

ימינו שם בצלחת

ובשמאלו ארסני

מדכא וחדל אישים

בחבלי בוז אסרני

ולו מתי כאחת ה-

נבלות יום נשאני

נשאני הרי כמה

ועדן לא ידעני

כלמה כסתה פני

ואנחתי שברתני

ותרב כעסו עמי

וכשחל יצודני

השמני והלאני

ובסערה ישופני

אכלני הממני

כאריה כן טרפני

ונפשי שכנה דומה

ימי עני אחזוני

קרובי חדלו מני

מיודעי שכחוני

ומי יתן וגועתי

ועין לא תשורני

אהה עלי תלנותי

בצרתי קראתני

אשר יום שאלו דודים

להעדן בגן עדני

מאסתימו תעבתימו

לשיתם שומרי צאני

הרגתימו באמרי פי

צרפתימו בכור עוני

וגם דמם הלא נדרש

ידי עמל יבואוני

זמני פעלי שלם

גמול ידי גמלני

ביד אביון כרות שפכה

ועץ יבש הביאני

לכדני במלכדתו

באש פחם שרפני

אני טרם נשאתיהו

יגונותי מצאוני

חשבתיהו בצרתי

הלא סתרי ומגיני

ואמרתי הלא עתה

ידידי יאהבני

והוא לא כן ידמה כי

עצתו רחקה מני

שחקים וארצות עם

מתי חלד שמעוני

והואילו ושפטו נא

ונקה לא תנקוני

ואם בי תמצאו חטא ו-

עון אשמה המיתוני

לך אב אזעקה חמס

ואמי כי ילדתיני

האם חכמה ותושיה

ובינה נדחה מני

ומה פשעי ורשעי כי

כנכריה חשבתוני

ליפי או לחן אל מי

תדמוני ותשווני

הלא מאז יפת החן

משוש ארץ קראוני

ומטרה לחץ מעוך

וכתות איך נתנוני

ומיום זה לעיניכם

אנערה אני חצני

לחשק אם לבבי יט

לזאת אל תאשימוני

ביען כי מתי חשק

אשר מאז ידעוני

חשקוני רדפוני

במשעול צר לחצוני

למלאת מאוייהם

אשר המה יחווני

שעפותי ישיבוני

וכליותי יעצוני

והם עלי ועל כל פ-

עלי ידי יצווני

ואז אעדה עדי זהב

ורקמה ועדי שני

ודודים ישבו תחת

תאנתי וגם גפני

אני את אהבי אהב

אשר מאז אהבוני

ואל נא יתמהו דודים

לאמרי פי והגיוני

ביען כי יגונותי

ואנחותי האיצוני

ואף כי כבדו למאד

תלנותי ועלבוני

אני אוחיל ואתמהמה

ראות אולי ימושני

וזה אם יעשה אז יד

רשעים אל תנידני

ואשמח בו וכל עין

תשורני תעידני.



ויהי ככלות הגבירה. לספר צרת נפשה בשירה ההדורה. נבוכו רעיונינו. ופלגי מים ירדו עינינו. והיא גם היא בכתה על צוארינו. ויאמר השר אל הגבירה הנני נשבע בחי נפשך. כי זה הבכי היה ראוי לעשות על מות אישך. ואז ישימו החשקים עטרת תפארת בראשך. ואנו לא באנו עדיך לבכות. רק היו עשתונותינו לעלז בשיריך מחכות. וללקט מפניני אמריך אמרות טהורות. ולעטר מהם לראשינו עטרות. ועתה הואילי הצביה הנעימה. והסירי מלבך כעס וחמה. ותני לבך לחבר שירה אימה. תהי אלינו לנחמה. ותאמר הגבירה חייכם וחי הנורא והאיום. לא אוכל לחבר שירים היום. כי לבי
יחם כתנור. ומפי ומלשוני נגר נהר די־נור.
שמעתם את קינתי. ובכה לבבכם עלי בקנאו את קנאתי. ואני לא שמעתי עדין מפיכם שיר. ואם אשמענו אמר ברוך אדני ואעשיר. ויהי כשמע השר ויאמר אלי אשביעך ברכב ערבות. לחבר שיר יעורר הלבבות. ויחדש האהבות. כדי שלב הגבירה מחשק לא יתיאש. כי קול שירך חוצב להבות אש. ואקום במצות השר ועוררתי רעיוני. ושנסתי מתני. לרגל המלאכה אשר לפני. ואשים פני לשבח הגבירה. ולהעביר מלבה עברה. וזעם וצרה.



ואשא משלי ואמר:





איכה חשק יהיה מורך

אורך רכיל אל כל מורך

איך יבא בלבב איש מורך

כי חכך כלבב איש מורך

איך יצמא חשק יום מורך

יזיל על לבתו מורך

איך יאמר איש להיות מורך

כי כל מור ישכיל את מורך.



ותשחק הגבירה. בשמעה השירה. ותאמר בחי האיום והנורא. לא נופל אתה ממני ממעלת השירים והזמרה. כי לך ידות במלאכת השיר עשרה. ולבי להשיב אל שירך יפחד ויירא. אמנם מהשיב אל נעם שירך איך אתחבא. והנה ראש המשררים דבר ומי לא ינבא.



ותשא משלה ותאמר:





קול רעם שירך בגלגל

שמעתי דוד ואחבא

כי אין במכתת השיר ח-

רש לחשוף מים מגבא

אמנם עת רוחך הטובה

נשבת מי לא ינבא.



ויהי ככלותה את השירה. ויאמר השר אל הגבירה. אחשב כי אם תתחנני לאל על צרתך.
תקוה לאחריתך. כי ידעתי כי אשר קבע האורים בפניך. ונתן נגה וצדק שני עיניך. והשקה לבות החשקים מנחל עדניך. ורוה נפש הדודים מריח שמניך. ונשאך על כל כבודה. וחלק לך יפי לא במדה. ועל כל גבירה נשאך. יעתר אליך וירפאך. ועתה תשאי בעדך רנות ותפלות. כי קרובה ישועתך לבא וצדקתך להגלות. ותאמר הגבירה חי נפשך החשובה. ורוחך הנדיבה. זה אעשה באהבה.



ותשא את קולה ותאמר:





נורא תהלות נעלה אל תחרש

באתי עדי משבר וכח אין

חושה לעזרה אל עניה סערה

לך שטחה כפה ותשא עין

רבת שבעה בוז ולעג אף שכו-

רת כוס חמתך ולא מיין.



ויהי אחרי כן ותאמר הגבירה איעצה עליכם. עיני שובו לאהליכם. פן יראה אתכם איש מלשני. ועל שפת לשון ודבת עם יעלני. ותזיקוני תחת רצונכם להועילני. ויאמר השר כדברך כן נעשה. והאל הנאמן אשר לכל לראש מתנשא. אשר הוא מעוז לדל ולאביון מחסה. יתנך הצביה לשם ולתהלה. ולך יקרא חפצי בה ולארצך בעולה. ויפדך מיד אישך אשר חשקך גועל. כי חפץ אדני בך וארצך תבעל. ותאמר הגבירה לכו לשלום אל מקומכם. כי מאן אדני לתתי להלך עמכם.



  


המחברת השבע־עשרה

  


אמר המחבר: כאשר שבתי עם השר מבית הגבירה ההדורה / אשר לא יתן סגור תחתיה ולא ישקל כסף מחירה / היה לבב השר כמו תנור בוערה / נלהב מחשקה ובוער / זעקת שבר יעוער / וכמוץ מגרן יסוער / ובכל מחמדי הזמן גוער / ויהי היום ויאמר אלי השר אשביעך בברית האהבה אשר בינינו / ללכת אל בית הגבירה שנינו / כי מחשקה נלהבתי / ואהבה עזה אותה אהבתי / ושיריה מצאו חן בעיני / ושמתי בלבי לשנס מתני / ולעורר רעיוני / לרגל המלאכה אשר לפני / ולחבר שירים על אהבתה אולי תשא פני / וגם אתה הכון והכן לך שירים צרופים בעליל היפי / ומזקקים שבעתים מאין דפי / יהיו שקולים במאזנים / נחמדים להשכיל ותאוה הם לעינים / יבקעו לב־הגבירה לשנים /ונגלה אליה מצפון לבנו / ואש החשק הטמון בחבנו / אולי תקל מעצבנו /

אז אמרתי אל השר שים לדרך פעמיך / והט שמיך / והוצא פניניך ולשמיך / וגנזי ברומיך / מבין אסמיך / ואחריך לבבי בעממיך / ועל הרי הצביה תרים נסיך /כעמי כעמך כסוסי כסוסיך /

אז קמנו והלכנו אל בית הצביה היפה / פוריה וענפה / לארות יערת דבשה וצופה / ומצאנוה בעד החלון נשקפה / תחפיר השמש בצאתו / ומאן השמש להראות בפניה יפעתו / ובעלה חרפת אדם ובזוי עם / היה נצב על אם הדרך כאיש נפעם / ועמה דברי ריבות מדבר / אבל וחפוי ראש כאיש אביו מקבר/

ואמר אל השר ארור האיש אשר זה החבור חבר / זה הוא בעל היפה פתע ישבר / ועתה חילים נגבר / ודלתות נחושה נשבר / וערם נערים / ונעשה עצמנו כמתנכרים / וכאלו לא נכירהו נהיה / מאדות הגבירה בפניו מדברים / ונחשבהו לחשק / ולאיש אשת אחרים גוזל ועושק / ונאשרהו אשר יחשק גבירה כזאת/ ונדבר לפניו דברי חשק בחרוזות / ונעשה אל הגבירה רמיזות / לראות אם הוא כוסה קלון או יענה עזות /

ויאמר השר עת לנסות / טוב הדבר אשר דברת לעשות /

ויהי כאשר קרבנו אליהם ויאמר השר שלום לשר החשקים / ושלום לשושנת העמקים /

ותשחק הגבירה ותאמר / ועליכם שלום החשקים החשוקים / אשר בלב היעלות חקוקים /

ויען בעל האשה הנרצחה / אחרי אשר התאנח מלבו אנחה / ויאמר ראיתי היום כי חשבתוני לחשק / ולאשת אחרים גוזל ועושק / אינני כאשר חשבתוני / וזה לי האות כי לא הכרתוני/

ויאמר השר אל תחרד הדוד ואל תשם / ידענוך לחשק מתמול שלשם / ואין לתמה אם חשקת במלכת השמים / כי גם אנחנו חשקנוה לא יום אחד ולא יומים / ולולא התמהמהנו כי אתה שבנו זה פעמים / ועתה הנה אנחנו פה שלשה חשקים / בכנף היעלה מחזיקים / בזאת נבחן / אם בעיני הצביה נמצא חן / יחבר כל אחד ממנו על חשק הגבירה שיר נחמד / אשר כל הבא אלי ועמד / והיה האיש אשר יהיה שירו כליל ביפיו ובהדרו / נניח לו הגבירה / כי לו משפט הבכורה / ואני אשים פני בראשונה להלל יפעתה / אולי יישר בעיניה ואשכון על הריה ועל גבעתה /

וישא משלו ויאמר

לא האמנתי אומרים לי אמש

יש יעלה תלעג עלי ירח

עד אחזה האומרה לשמש

עת יעלה מזרח עלה קרח.

ויהי בהשלימו השירה / ויאמר הנה הללתי הגבירה ההדורה / ועתה יאמר כל אחד מכם שירו / ונראה למי תפארת השיר והדרו / ואען ואמר חי אני אם בשיר נרצה הגבירה קרוב צדקי / אענה אף אני חלקי / כי גם לי שירים כברקים ירוצצו / וכעין נחשת קלל ינוצצו / ולבות האבן בנקלה יפוצצו /

ואשא משלי ואמר:

עפרה תשקיף מן האשנב

ובעיניה יונה או תור

לבי תציב כמטרה

תרעיש ספיו הך הכפתור

כעת חצה תורה צדה

תאמר תשמע החלום לפתור.

ויהי בהשלימי השירה / ואמר אל בעל הגבירה / אמר נא החשק גם אתה שירך / השמר והשקט אל תירא ולבבך אל ירך / כי אם תגבר ידך עלינו בשירה / נניח לך חשק הגבירה/

ויאמר האיש חייכם החשקים הנעימים / בוקר אנכי ובולס שקמים / אינני חשק ולא בן חשק / ולא אשת אחרים גוזל ועושק / אמנם דבר סתר היה לי אל הגבירה / וחלילה לי מדבר חשק ודבור סרה / כי החשק גנוהו החכמים ואמרו בעדו שהוא מפתח כל האשמים / ורסן מתעה על לחיי עמים / ולבעליו לשון סתר ופנים נזעמים / והדורכים דרכו ילכו קדורנית /יגלו ערות אביהם ופניהם אחורנית / והיא הגדולה שבמחלות ונקראה מחלה רוחנית / ושרשה במח נטעת / והיא מכוס התרעלה קבעת / אין טוב בדעת לחשוק אכן טוב לחשוק בדעת /

ואמר המשורר:

החשק מחלה רוחנית

שרשה במח נטעת

אין טוב לך בדעת לחשוק

אכן טוב לחשוק בדעת.

ויאמר השר ולמה תעלים / חשקך זרזיר מתנים / ואתה חשק ממנו פי שנים / ומי לא יחשוק הבת ירושלים / אשר גזלה נוגה וצדק מבין כוכבי השמים / והיו בה לעינים / וזה כמה עמדתי משתאה / ממראה עיני אשר בה אראה / כי אביט השמים והנה נוגה וצדק אינם / לא ידעתי אם גלו בעונם / ושאלתי הוברי שמים אם ידעו מאדותם / ויאמרו כי בפני הגבירה ראו אותם / מפתחות פתוחי חותם / ומשבצות זהב במלאותם /

וישא משלו ויאמר:

אפקד צבא מרום ואראה כי

נפקד מקום צדק ואור נגה

ואשאלה כל הוברי שחק

מי זה ואיזה הוא אשר שגה

לגנב כהיום ככבי מרום

ולהעמיד ארץ עלי תוגה

ויאמרו לי דוד שאלתך

למאד חקרנוה להשיגה

לא נעדרו צדק ונגה כי

על חוג אדמה זהרם יגה

אך ירדו המה ושכנו ראש

עפרה בשושן הוד ונוי סוגה

שור עין ימינה תחזה צדק

שור עין שמאלה תחזה נגה.

והיה כאשר השלים השר שיריו / באתי אחריו ומלאתי את דבריו / ואמרה חייכם החשקים גם אני ככם אדבר / ודבר חשק על אהבת הגבירה אחבר / כי הגבירה ידידות נפשי / ואשים חשק אהבתה /
עטרת לראשי / ולו תהיה שמאלי תחת לראשה / ובימיני אחבקנה ותהיה נפשי קשורה בנפשה / תהיה לי כל הנעימות למורשה / אינק ואשבע משד תנחומיה / ואלחם במנעמיה / ואארה מורה ובשמיה / ואם גנבים יבואוני ושודדי לילה לריק לא יגעו / יגנבו דים וישבעו / ולא אמר סורו סורו אל תגעו /




ואשא משלי ואמר:

לו יד שמאלי תהיה תחת

ראשך צבית חן ופי אל דד

אינק ואם שודד יבואני

לא אמרה כי אהלי שדד.

ויהי כהשלימי השירה / ויחר אף בעל הגבירה / ויאמר אוי לכם שעירי עזים / אנשים ריקים ופוחזים / ושוכבים וחוזים / אשר ארחותיהם עקשים ובמעגלותיהם נלוזים / רואה אני את פניכם לחשוק נחפזים / ודרכי הנדיבות בוזים / כאלו לא עמדו אבותיכם על הר גריזים / הלא ידעתם כי לגבירה גואלים ואחים / והיא כשושנה בין החוחים / ואיך תחזו לה משאות שוא ומדוחים / ולה בעל חותם תכנית / ואיש יגע בהם ימצא ברזל ועץ חנית / יחרשו על גב החשקים ויאריכו מענית / וישיבו צל המעלות אחורנית / ומה לכם לרחם רחמתים / והעזות על פניכם כאמתים / שובו לאהליכם ותשכבון בין שפתים / אמרתי אך דבר שפתים / ומדוע נגשתם אל החומה/ ועתה עצה וגבורה למלחמה / ומן התמה עליכם בני עוננה / כי יחשבו אתכם הרואים לאנשי שכל ותבונה / ואיך תתפתו אחרי אשה תראה יפה כלבנה / ועל דרך האמת תשכן עליה עננה / הלא הגד מראש לכם כי בלבנת היעלה אין לבטח / כי כמה שחורות שבו לבנות אחרי הטח / והם למצודים וחרמים משטוח /

ואמר המשורר:

דודים בלבנת יעלה אם לא

ידעתוה תמול אל תבטחו בטח

כי ראתה עיני שחורה מ-

שחור שבה לבנה אחרי הטח.

אשר עוד ראיתי במחשבי / ונתון אל לבי / כי כמה מן הכעורות היו לאדמת דמן / ייפה אותם השמן / ותחת היותם מרוח קדים שדופות / ושפחות חרופות / תחשבנה בעת ישמינו מן היפות / ותהיין כאריות טורפות / ועפר ארץ בראש החשקים שואפות / ואמר אחד מאנשי המועצה / בדרך משל ומליצה / כי בלכת אנה ואנה אריסטו מצא השמן מתהלך

לאטו / וישאלהו לדעת משפטו / ויען כי כה מבטו/ליפות הכעורות / ולהלבין השחורות / וכאשר יחשבו החשקים כי חשקו צורות הדורות / אז הם רוכבי אתונות צחורות /

ואמר בשירו:

תמול שלשום שמנים וחלבים

פגשתימו בנחל הבשורות

שאלתימו ידידים אל פשטתם

השיבוני לקשט הכעורות.

ויש לכל חכם לב להנצל מערמתן / ולהושיב קשתו באיתן / פן חמס הנשים יכסם ושד בהמות יחיתן / כי חמתן מרבה מצלתן / וכבר אמרו החכמים / וגלוי לכל העמים / כי האשה מצודים וחרמים / והיא סבת כל מרי נפש ואיבה ומריבה / ולמות ולכל תלאה עלה וסבה / טוב לפני האלהים ימלט ממנה וחוטא ילכד בה / ואמר החכם האשה סבת כל רע למגדול ועד קטן / והיא מצודה פרש אותה השטן /

ואמר המשורר:

מוצא אני מר ממות

הנשים הוביש מבטן

נחנו צידה הם כמצודה

פרש אותה יד השטן.

ולכן הירא את דבר אדני מעבדיו / ויפחד מאשו ולפידיו / ישמר מחצי עיניה / ויעצם עיניו מראות פניה / ואם יבהילוהו אוריה ותמיה / יהפך אותה ויתגלו אליו מומיה /

ואמר המשורר:

חמה וקצף אף צבי החן שפך

על יעלה וגער במנעמיה

אם לבך יטה עלי חנה הפך

אותה ויתגלו לך מומיה.

וכמה מן החכמים המחכמים / ומזרע המלוכה ומן הפרתמים / אשר היו על לוח לב הזמן חותם / והחשק עצם ראותם / עד טח מראות עיניהם מהשכיל לבותם / ולא הבינו לאחריתם / וימירו בקלון את כבודם / ומשנה קצף לקחו בידם / והניחו על קרן הצבי צבי אשר מאין ליש העלם / ובאהבתו ובחמלתו הוא גאלם / וינטלם וינשאם כל ימי עולם / רוכבי אתונות צחורות היו למו לברות / ונסעו בסבתם מהר שפר ומחצרות / ויחנו בקברות התאוה ובמוסרות / ואמר אחד בשירו / בראותו כי החשק במאסרו אסרו /



אני בן חכמים ומבין עלומים

ובן גור אריות ואמי לביה

והשע ועצם מאורי לבבי

לבלתי ראות הוד צבי יה צביה.

ואמר חכם אחד שאלוהו אנשי עדתו / על אדות חכמתו / ומעשה תקפו וגבורתו / דעו אפוא אחי / כי סבת חכמתי ועלת שבחי / ואשר החכמים ישקדו על דלתותי / לשמור מזוזות פתחי / ותהי להם לאזכרה ריח ניחוחי / והיה כל הנשוך וראה אותי וחי / הוא תחת היות איש חשק לנגדו הצביה מעמיד / שויתי אדני לנגדי תמיד /

וישא משלו ויאמר:

לשאל במה נעלית עדי כל

נשוך הזמן יחזך והיה

עניתיו תמורת להציב לנגדי

ראות מן צביה הציבי צבי יה.

ואין לתמה אם האיש יחסר הודו ויפעתו / ויהיה רוח אלהים רעה מבעיתו / בהתחברו עם האשה לרעתו / ושחין אבעבעות עליו פורח / ויהי מכאב לבו מר צורח / כי הנה השמש הזורח/ הגדול על כל צבא השמים בהכרח / לא ילקה רק בהתחברו עם הירח /

ואמר המשורר:

אל תתמה על איש דודאי

חשקו כיום נתנו ריח

אם עת יתחבר עם עפרה

זיו הודו מנו בורח

לא ילקה השמש רק עת

יתחבר עם הירח.

ולכן חדלו לכם מן החשק אשר מפיכם יוצא ושב / כי במה הוא נחשב / ותנו לכם מרגוע ונפש / ולבשו לכם מן השכל בגדי חפש / פן יפגעו בכם אנשים מרי נפש / ואספתם את נפשכם / ונפש בית אביכם /

ויאמר השר הזאת חשבת למשפט עלינו / ליראנו ולהבהילנו / באמרך כי יש לגבירה בעל חותם תכנית / חי אני הנני מתנדב לגזל מידו החנית / וילך מפני קדורנית / וגם לגבירה אחים שבעה / ארדף אותם מהר אל הר ומגבעה אל גבעה / ואקח לי הגבירה על אפם ועל חמתם / ואשימנה על לבי חותם / ובחפץ גדול הייתי בעלה מכיר / כי הייתי מכה אותו בחנית ובקיר / או חצי מדמו אשכיר /

ויפן השר אל הגבירה / ויאמר הנני נשבע באהבתך היקרה / וביפעתך הטהורה / ובנגה זרחך הנטוי על ראשי החשקים כעין הקרח הנורא / ובעיניך אשר כברקים יהלוכו / ובגבותם אשר קשתותם ידרוכו / ולבות החשקים ימשוכו /כי לא אפרד ממך עד אשר אל חדר הורתך תביאיני / או בעלך חותם תכנית תראיני /

ותצחק הגבירה ותאמר חייך השר אם תראנו תתחרט / כי הוא איש צרוע וראשו ימרט / וכל עומסיו שרוט ישרט /והוא נתעב ונאלח / כעוף נודד קן משלח / חץ כבדו יפלח / ואם תחפץ לדעת איך נסעתי מיטבתה אל אדרעי / הוא האיש המדבר עמכם זה דודי וזה רעי /

ויקצף האיש על הגבירה / וחמתו בו בערה / ויאמר אי פרה סוררה / אשת כסילות ואשת מרי / אשר תלכי עמי קרי / כדבר אחת הנבלות תדברי / יכך אדני בשחין רע ולא ימיש מעשות פרי / אמרי נא עוננה מה חזית / כאשר קדשי בזית / ואהבת משכבם יד חזית / חי אני כי לולא אשר עלה על פרי הדרך חזזית / ואחרי מראה עיניך התפתית / אביך אמורי ואמך חתית / אז ראית צורתי האמיתית /

וישא משלו ויאמר:

בזית צורתי שית זונה

מראה עיניך התפתית

לולי כעור צורתך אז

ראית צורתי האמתית.

ויאמר השר והוא מביט אל הגבירה /אשר נפשו בנפשה קשורה/ אי צורה נעימה והדורה / זה הוא אשר קורא עצמו חותם תכנית / אשר פניו כפני התענית / ועל גבך יחרש ויאריך מענית / אי הילל בן שחר איך נפלת משמים/ ותהיי לאיש כמר מדלי וכשחק מאזנים / חי אני לו היית דלתי דופקת / ועל דדי מתרפקת / אז נודע לך כי בהמה על צורת איש את חובקת /

וישא משלו ויאמר:

את מי תחבקי עפרת חן

על מי זה את מתרפקת

לו היית לי נודע לך כי

כעת “חיה” את חובקת.

ויהי כהשלימו השירה / חמתו בו בערה / ויצעק צעקה גדולה ומרה /ונהה נהי ונהיה / אוי ואבוי ואויה /אמר שדוד נשדנו / חבלי שאול סבונו / ועוד ידם נטויה / בבית ישראל ראיתי שערוריה / כי פרה אדמה תמימה בשכלה / אשר על עליה לא עלה / ואין על עפר משלה / נפלה כנפל לפני בני עולה / תסלד בחילה / ונפשה מרה לה / ולא חס עין אנוש עליה לחמלה / ובעלה ארי במסתרים ודב אורב הוא לה /

וישא משלו ויאמר:

איך טחו מהשכיל לבות

איך עיני רואים תשעינה

כי ראיתי שערוריה

כי פרה ודב תרעינה.

ויהי טרם כלה השר שירו / ואני באתי בדברו / ואמר אחלי לפניך השר אל תמנע ממני לחם חקי / ואענה אף אני חלקי /

ואשא משלי ואמר:

אתמה על כל חשקי חשק

איך בחיים לא יקוצו

כי ראיתי שערוריה

דבר עם הפכו נקבצו

כי ראיתי פרה ודב

תרעינה יחדו ירבצו.

ויהי כראות האיש כי הרחבנו עליו פה / ולמחלתו אין ארכה ומרפא / היה כאיש נדהם ועלפה / כאלו נדקר בחרב ונספה / לא יפתח פיו כאלם / ומפני קצפי וחרון אפי מתעלם / והגבירה בצרת בעלה שבעה / ואז ימלא שחוק פיה ושפתיה תרועה / ובעלה מצרתו צועק חמס / רשע יראה וכעס שניו יחרק ונמס /

ויהי אחרי כן וישא האיש את עיניו וישם אל השר פניו / ויאמר נפלאתי עליך השר /בעל חכמה ומוסר /בידעי מעלתך / ואת יקר תפארת גדולתך / וידעתי כי את אדני אלהיך תירא ואותו תעבד / ולך אשת חן תתמך כבוד / ואיך באשת אחרים תחשק /הטוב לך כי תעשק /והיה לך לחמל על יחס אבותיך/ ולגעור בחשק אשר לא מבריתך / למה תמות בלא עתך / שובה השר מזדון לבך ועורה משנתך / ופקד בצדק הון אוצרותיך / והיה לך למשיב נפש ולכלכל את שיבתך / פן מה תעשה באחריתך /ואמר החכם לבנו בני לך יחס מכבד / ואם תשמרנו בטוב המעשים לא יאבד / ולך הון עתק בצדק תפקדנו / ודע אם לא תפקדנו תפקדנו /





וישא משלו ויאמר:

בני יחסך מכבד תשמרנו

בטוב המעשים פן תאבדנו

והונך רב בצדק תפקדנו

ואם לא תפקדנו תפקדנו.

ויש לך השר להבין לאחריתך / ולהוסר ברעת זולתך / ולא יוסרו אחרים ברעתך / ואמר החכם בספר המוסרים / לץ תכה ופתי יערים / ודע כי האלהים יתעלה גזרה חכמתו / אשר איש שלא יוסר ברעת זולתו / יוסרו אחרים ברעתו/

ואמר המשורר:

קחה מוסר והוסר בזרים

ואל יוסרו בך הבערים

ודע כי איש באחר לא ייסר

ייסר בו אלהים חי אחרים.

ועתה לך איעצך השר / העבר חשק מקרבך ועדה עדי חכמה ומוסר / ולבש תמיך ואוריך / והעבר רעה מבשרך / והלכו גויים לאורך / ואם את הדבר הזה תעשה וחקותי תלמד / ואת אשת עמיתך לא תחמד / וצוך אלהים ויכלת עמד / והימים הראשונים יפלו כי מה שעבר חלום / וגם כל העם הזה על מקומו יבא בשלום /

ויען השר ויאמר ידעתי כי לי אשת חן וכבוד תתמך / אמנם בכל יכלתי על אשת אחרים אסמך / ולא אחוש בהביטי אל מקום נמך / וזאת הגבירה מיום ראיתיה אויתיה חמדתיה / ואהבת עולם אהבתיה / ועל כן חסד משכתיה / ועל גרגרותי ענק ענדתיה / זאת מנוחתי עדי עד פה אשב כי אויתיה / ואשר תאמר איך אחשק באשת אחר / דע כי אני מבקש רצון וטוב שוחר / אמנם אשת בן מחפיר ומבאיש / לא אחשב לאשת איש / ואתה אחרי אשר עונתה תגרע / והיא לא תצמיח ולא תזרע / ראוי שיגע בך רע / ואשר יעצתני בן מנבל / לחלל ברית החשק ולחבל / בזה עצתך לא אקבל / וידעתי כי לי יחס נכבד / ולא אירא כי בחשק הגבירה יאבד/ ואם תשאלני עליו אני מגזע ישי / ואם עצתך עצת אחיתופל אתי עצת חושי /

וישא משלו ויאמר:

דודי שאלני עלי יחשי

ואמרה בן עבדך ישי

אמר צבי קח לך עצת לבי

ואענה טובה עצת חושי.

ואיך לא תהיינה ידי אמונה / לחשק ביפה כלבנה / ומקטרת מור ולבונה / חי אני כי מיום הכרתי העדינה / וראיתי דודאי חשקה נתנו ריח / ברכתי על אורה הזורח / ולא על חדוש הירח /

וישא משלו ויאמר:

בידעי כי הלבנה שם משתף

לירח ואל עפרה לבנה

אברך על צבית חן בחדוש

מאורה ולא בחדוש הלבנה.

ומן הדין היה לך להחזיק אלי טובה נאמנה / כאשר הייתי עם הגבירה באמנה / כי אאהב את אשר תאהב ומשנאיך אשנא / והיה לך לשנא אותי אם אשנא אוהביך / ואגעל בקרוביך / והנה רצונך עם רצוני נתיחד / עולות בקנה אחד /

ויאמר האיש אל תחשב השר כי הגבירה אהבתיה / כי תכלית שנאה שנאתיה/ ולולי חמלתי על כבודי פן יחשב אלי לפחיתות / כתבתי לה ספר כריתות / וחי אשר קנה לבבי וקם לו לבד לצמיתות / בשנאתי אותה אתאו להיות מעוך וכתות /

וישא משלו ויאמר:

בחי האל אשר קנה לבבי

ולבי קם לבד לו לצמיתות

בשנאתי לשוכבת בחיקי

אני אתאו היות מעוך וכתות.

ויאמר השר ואם יגזר המזל ותמות אשתך / התלכד צביה אחרת ברשתך /

ויאמר האיש חייך השר אם יאמרו לי בני עמנו / נשא אשה ומלוך תמלך עלינו / לא חפצתי לקחת מלכה או נסיכה / וקדם חפצתי להיות כרות שפכה /

וישא משלו ויאמר:

לו יאמרו עמי נשא אשה

כיום ועלינו לכה מלכה

אתאו היותי נעבד בלתה

או להיות עמה כרות שפכה.

ויאמר השר הלא ידעת כי לא טוב היות האדם לבדו / ולכן נבראת האשה לצדו / להיות לו עזר כנגדו / וכמה מן הנשים/ יעלימו מומי האנשים / וישביעו בצחצחות הנפשים / ותהיין כאניות סוחר וישמרו הרכושים / ואמר החכם כאשר שאלוהו / איזה טוב לבני האדם אשר יעשוהו / ויאמר כי האדם יחיל טובו / בשכל יהיה בו / ואם אין זה יתהדר במסכת זהבו / ואם אין זה יקח אשה כשרה תעלים נגע לבבו / ואם אין זה ישתק ויכסה זדון לבו בקרבו / ואם אין זה הקבורה תהיה סכה לראשו ורבו /

ואמר בשירו:

שאלוני ומה זה טוב באדם

השיבותי בשכל יהיה בו

ואם אין זה עניתים העשירות

להתהדר במסכת זהבו

ואם אין זה עניתים החברה

כשרה תעלים מומי לבבו

ואם אין זה עניתים השתיקה

לכסות את זדון לבו בקרבו

ואם אין זה עניתים הקבורה

תהי סכה עלי ראשו ורבו.

ויאמר האיש אמנם ידעתי כי הנשים לעזר נבראו / אמנם מעטות על זאת התכונה נמצאו / וכמה קשה לסבל חברת הרעות מהם / לא מהם ולא מהמונם ולא מהמהם / ואמר החכם בזאת יבחן האיש נפשו החכמה / לדעת כי הגיעה למעלה נכבדת ורמה / שיוכל לסבל חברת אשת הזמה / כי האשה הרעה / תחליף שערה ולא טבעה /

וישא משלו ויאמר:

בזה יבחין נפשו איש ש-

יסבל חברת אשה רעה

המשלוה לזאב ערב

תחליף שערה אך לא טבעה.

ויאמר השר אין לתמה אם חשקנו חשק עצום היעלה / כי שמענו אומרים כי עודנה בתולה / ורבים חשקי בתולה מחשקי בעולה / ולמעלת הבתולה נתנה האל בשמים / בין ארי ומאזנים /

ואמר המשורר:

ברח דודי ברח מעיר פרוצה

וקח נערה בתולה וחרוצה

וקח מפי לך באור נערה

ונערה מעפרה והקיצה.

ומן התמה מן הגבירה איך בחיים עודנה /כי נשאתה ותשליכנה/ וכרחוק מזרח ממערב תרחיקנה / וישועה רחקה ממנה / ולכן אשה תארש ואיש אחר ישכבנה / ולו למדת והיו תאמים מלמטה / כל אנחתה השבתה / הלא ידעת כי לא ילקה הירח או אורו לא יחצה / רק בהתרחקו מן השמש מן הקצה אל הקצה /

וישא משלו ויאמר:

עפרה עת עם עפר תשכן

תאיר תזריח ותרצה

אכן עת נוד דוד חשקה על

נודו גם לבה ימצה

תדמה לסהר לא תחשך

כלה או אורה יחצה

רק עת תרחק מן השמש

מן הקצה אל הקצה.

ויאמר האיש חלילה לך השר מחזות מהתלות / ולומר כי למעלת בתולה הושמה בשמים בין המזלות / והנה אם תאמר כן בבתולה / מה תאמר בסרטן ועקרב אשר אצל גבולה / התאמר כי בעבור מעלתם הושמו / בין ראש כוכבים כי רמו /




וישא משלו ויאמר:

בתולה יחשקו חשקים ויאמרו

למעלתה זבול היה זבולה

אשיבמו ראו סרטן ועקרב

בצדה הם למעלה לא מעלה.

ויאמר השר חי אני כי דבריך לא יועילוך / ומשליך והתליך לא יצילוך / הגבירה הזאת לא לך תהיה / ואשר יקום אלינו אם בהמה אם איש לא יחיה / מות יומת דמיו בו יהיה /

ויהי כראות הגבירה / כי בעלה ידבר עליה סרה / כאלו היתה לזנונים הרה / ותאמר בלבה אחרי אשר בי ימעל / ובחשקי יגעל / בור כרה ויחפרהו ויפל בשחת יפעל / ותשם אל לבה להגדיל עצבו / עד יהיה גונח מלבו / ותאמר אלינו שמעוני החשקים הנעימים /כי אתם נזר הימים /בעלי זקן בא בימים / בחשך בא ובחשך יתעלם / ויצוריו כצל כלם / חלפו עם אניות אבה / ולחשק לא ישמע ולא יאבה / ולי סחורות יפות ונמרצות /צבי הם לכל הארצות /גלות עליות וגלות תחתיות/ עברו משכיות / ובעלי מך מערכם / והוא בן לא חכם / ואתם שני חשקים / על דלתותי מתדפקים / אחלק גופי לכם לשני חלקים / הנה גופי אשר דמתה לתמר קומתו / והוא כחתן יוצא מחפתו / האזור יגבל אותו / קח אתה השר בראשונה / ויד רעך תהיה באחרונה /

וישא השר עיניו וירא גופה נחמד למבטיו / וכל אשר בה שוכן לשבטיו / כלליו ופרטיו / וכראות השר נטע נעמן / דלת ראשה כארגמן / ושפתיה שפת כוס פרח שושן מעשה ידי אמן / ויפי העינים / וברד השנים וכפתוריה ופרחיה / והדוריה ושבחיה / וצוארה כמגדל השן / ויאמר ארור האיש אשר עם זאת הגבירה ישן / ובראותו חזה התנופה אשר הונף ואשר הורם / ויאמר זאת הארץ אשר נשבע אדני לאברם / ויבחר לו המנה העליונה / ויאמר כי לולי היותה המנה הנכבדת והעדינה / לא היתה למשה למנה /




וישא משלו ויאמר:

מה אמרה עת אחזה ממעל

יפעת תמונתך אשר זורחת

אביט אלי ארץ ושמה תאות

נפשי כאש תבער ומתלקחת

אמנם לגדל מעלתך יעלה

תרגז יחידתי שאול מתחת.

ויהי הוא כלה לדבר וירא בעל היפה / כי הגבירה תתנדב לנו בגופה / ויאמר אבדה האמונה / ואין לה שרש וענף / כי הארץ חנף תחנף / ויקצף בלבו ויתאנף / ויחשב בלבו ערמות/ להנצל מיד מהומות / ויאמר אלינו ורעיוניו פוחדים ורוהים / שמעוני וישמע אליכם אלהים / היום הזה חשבתוני לחשק כמוכם / ויצא דבר מלכות מלפניכם / גזרתם אמר ויקם לכם / אמרתם יחבר כל אחד ממנו שירה / על אדות הגבירה/ והיה האיש אשר במלאכת השיר תגבר ידו / נניח הצביה לו לבדו / ועתה אחרי אשר המזל פה הביאני / השמני והלאני / ולראות אשר לא דמיתי לראות הראני / הנני למלאת מצותכם ארצה/ ותהיו שניכם וכל החשקים מקצה / ונחבר שירים מאדות זאת הקדשה / ואם לא אגבר עליכם בשירה חדשה / בשפה ברורה בנעימה ובקדשה /תהיה על לוח לב הזמן חרושה/ ונתתי אותה לכם למורשה / אך ידע תדעו כי אני כאדם עשוק ורצוץ / אגנה הברוש ואפאר הנעצוץ / כי חשק לא ידעתי ולא עבר מעולם בי / אך הניפותי לעולם עליו חרבי/ והכרתי אותו מקרבי / אשר לא צויתי ולא דברתי ולא עלתה על לבי / אמנם כאדם אנוס / מן הפחד את הפחת אנוס / ועתה הגישו עצמותיכם אנשי הזמה / וקומו ונקומה ונעלה עליה למלחמה / ויעבר עלי מה /

ויהי כשמע השר ניבו / עלז לבו בקרבו / בחשבו כי ישיב צור חרבו/ ויאמר זה היום עשה אדני נגילה ונשמחה בו / ויפן אל הגבירה / ויאמר רני ושמחי צורה ההדורה / כי היום הזה יום בשורה / כי ידנו במלאכת השיר תגבר / ושיריו תעו במדבר / אין חפץ בם לא לזרות ולא להבר / ועתה מה לתבן את הבר / גילי ושמחי כי נשבר שבט מכך / ותחסי תחת כרוב ממשח הסוכך / יהיה פריו מתוק לחכך / כי הנני בא ושכנתי בתוכך /

ותאמר הגבירה חייך השר אף על פי שצורתו כעורה / ופניו כשולי קדרה / ישלח אדני בו המארה / לו שפה ברורה / ושירתו חזקה ונמרצת / מפניני המאמרים מקבצת / ואם לאשמת העם יגבר עליכם בשירתו בן הזונה / תהיה ידי על התחתונה / ומה תעשה נפשי הענוגה / אם תהיה על זקן ממרה למנה /

ויאמר השר אל תראי חבצלת השרון / כי אחבר עליך שירים יהללו בכל פה וגרון / ותענדי אותם ענקים לגרגרותיך ושמתם בארון /

ותאמר הגבירה אלהים יענה את שלומכם / וירצה אדני לתתי להלך עמכם /

ויאמר האיש איך יהיה ענין שירינו בדברי יקר או בזלות/ בדברי חכמה או בדברי הוללות /

ויאמר השר נפליג לדבר בנבלות / עד אשר יחשב לנו לשפלות/ ויהיו שירינו הוללות וסכלות /

ויאמר האיש ומי יהיה לחטאת ראשונה /

ויאמר השר אני אגאל היום מבין החוחים השושנה /

וישא משלו ויאמר:

עפרה הסבי עיניך

מעיני סער לא נחם

לבי תציבי מטרה

מחציך יום יום נלחם

עלי נפשי תשתוחח היא

מתלקחת תוך אש פחם

עד אן תסתירי פניך

תורידי לארץ נצחם

אחלי עפרה הריקי לי

ברכותיך אז אתנחם

ברכות אם רובצת תחת

ברכות שדים ורחם.

ויהי ככלות השר שירו באתי אחריו / ומלאתי את דבריו /

ואשא משלי ואמר:

עפרת חן גפן פורחת

מפניך לבי נחת

הראיני נא את מראיך

כי על חשקך מראי משחת

נדמה חשקך אל תוך קרבי

ברד עם אש מתלקחת

השמעיני רעיה קולך

ופדיני מרדת שחת

הביאיני אל גן עדנך

הגמיאיני יין מרקחת

ממגד שדים מעל

ומתהום רובצת תחת.

ויהי טרם אכלה לדבר ושירי עודנו בחכי / ויאמר האיש אל תאחרו אותי ואדני הצליח דרכי /

וישא משלו ויאמר:

מה יפו דודיך עפרה

אור לחיך על כל אור מלך

נפלתי במצוד אהבתך

כנפל דגים לפני שלך

מיראת סערתך אנוס

מחמתך אל הוד צלך

ארחץ סותי עם דם דמעי

אשטחנו אל אור הלך

בחרתי הסתופף כיום

להיות עמך לשכב אצלך

רעיתי אל תעצרי לי

לרכב כי אם אמרתי לך.

ויהי כהשלימו השירה המהללה /נתן עלינו בקולו קול המלה/ ויחרד השר חרדה גדולה / ויאמר זה קול ענות גבורה / בפעם הזאת לא נצחנו הגבירה /

ואען ואמר אל השר אין לנסות עוד בשירים / כי לו פניני המאמרים / ויהלומי הדבורים / הבה נתחכמה לו בסודות / ונחוד לו חידות / כי אם גברה ידו בשיר קצר שכלו / אולי יפתה ונוכלה לו /

ויאמר השר מה מאד היטיב לדבר זה הנבל / אשר לקברות יובל / ובשרו עליו יכאב ונפשו עליו תאבל / רואה אני כי כשל כח הסבל / ועתה חודה לי חידתך ותרחיב לי בצר / כי ידי מהושיע תקצר / ומזמה ממני תבצר / ולבבי כח לא עצר/

אז לבשה אותי רוח קנאה / ואמר אל בעל הנאה / אחודה נא לך חידה / אם יכול תוכל להגידה / נניח לך הגבירה בכבודה / ולא נדבר עוד מאדותיה / ולא נשחק עוד על משבתיה /

ויאמר האיש השבעו לי כיום / ונשבע לו וישמח האיש כי רב חילו / ויאמר שמע אלהים בקולי / אך עשרתי מצאתי און לי/ הנה אשתי אשר תחמדנה / חודה חידתך ונשמענה / ואם אעמד רגע ולא אדענה / קחו לכם אשתי / אשר לקחתי מידכם בחרבי ובקשתי / והתעללו בה בפני לבשתי /

וישא משלו ויאמר:

אין לי יריבון עלגי שפה

נרפים ולצים חמדו לצון

כי נחשבו לי כל נאות השיר

לנוות כרות רועים וגדרות צאן.

ואען ואמר אל יתהלל חוגר כמפתח / ואולי כי למסגרת חידתי לא תמצא מפתח / ואמר החכם אין לאדם להתאבל על פיד יום / ולא לשמח בעת ימצא פדיום / כי הכל בגזרת הנורא והאיום / ולא תדע מה ילד יום /

ואשא משלי ואמר:

אל תתעצב דוד אל פיד יום

אל תשמח יום תמצא פדיום

עם אל עולם הסכן ושלם

הוא הנורא הוא האיום

וביום מחר אל תתהלל

כי לא תדע מה ילד יום.

ויאמר האיש עד מתי חידתך בתוך חכך תמנענה / חודה חידתך ואשמענה /

ואען ואמר הנה החידה / שים פניך להגידה / אמר נא מי האשה אשר פרצה עליה פרץ / ונולדה בבריאת השמים והארץ/ וביום אשר נולדה בבית נואפים שקדה / ובכל אשר עגבה עליהם בגדה / ובסוד עירין וקדישין לא עמדה / והיא בעולת בעל / ותחשק בזב ובבליעל / ובחשקיה מעלה מעל / איננה פועלת דבר אך מתפעלת / תחשק בזרים ובעלה גועלת/ לא ידעה אלמון יחרידנה / רבו שנותיה וזקנה איננה / הנה זאת חקרנוה כן היא שמענה / כי למען הראותך הובאת הנה /

ויאמר האיש הזאת חשבת למשפט בעל הלשון / החידה אשר חדת הוא החמר הראשון /

וישא משלו ויאמר:

אמרו ומה אשה בעלת בעל

יום נולדו הרים הכי ילדה

יום נולדה בית נואפים שקדה

ובחשקיה מעלה היא מעל

היא חשקה בזב ובבליעל

בכל אשר היא עגבה בגדה

לא ידעה אלמון ולא עמדה

לראות בסוד עירין ואלי מעל

לא פעלה דבר ומתפעלת

רבו שנותיה ולא זקנה

תחשק בזרים בעלה געלת

אענה חידתכם צפנה

סוד כי היו לי נואפה אולת

תקרא והוא הסוד אשר טמנה.

ויהי ככלות האיש להגיד החידה / ויחרד השר חרדה / וירע האיש עלינו תרעה גדולה / נקהלה עלינו כל הקהלה / ותהי צרתנו כפולה / כי אמרו השכנים / לרגם אותנו באבנים / והגבירה אשר היתה בחלון נשקפה / כסופות בנגב חלפה / ועיניה כמטר יערפו / יזובו מים ונחלים ישטפו / ושם גפנה לשמה / ותאנתה לקצפה / ועמדה עלינו קצופה / ולא ראינוה שנה רצופה / ואנחנו קלון מכבוד שבענו / ודרך שלום לא ידענו / ושבנו אל ביתנו בבשת ובכלמה / כעם הנכלמים בנוסם מן המלחמה / ויהי כי באנו אל בית השר כל רואנו יחרד וישום / כי פני השר אינם כתמול שלשום / ובכל אשר יראה יגער וילחם / ויקומו כל בניו וכל בנותיו לנחמו וימאן להתנחם / ותתצב אחותו מרחוק / ופערה פיה לבלי חק / אולי מצרתו תגרע ותמחק / ויאמר השר אין עת לשחק / כי הימים עברו תורה חלפו חק / ויושם לפניו לאכל ויאמר לא אכל / כי צרות לבבי הרחיבו ושבתי לחצי הדאגות למאכל / ונלאיתי כלכל ולא אוכל /

וכראותי כי כל מעשינו אל השר לא לרצון / הלכתי בחמת רוחי ולקחתי גדי עזים מן הצאן / רך וטוב זכר תמים / ותעש אמו מטעמים / וכראותי כי חמתו כמעט ספתה / לקחתי בידי המטעמים והלחם אשר עשתה / ואמר יקום אבי שר התעודה / ויאכל כי חלף עת הסעודה / וישבע ויאמר לתורה ולתעודה / אם תקום תמר לא אברה מידה /

וישא משלו ויאמר:

לבי ירעד רגלי ימעד

איכה אסעד דוד שה בריה

חי אני לו תקום תמר

לא אברה מידה בריה.

וישאלני השר הראית מה עשתה הגבירה הנחמדה / כאשר הגיד בן נעות המרדות החידה / ואען ואמר / ראיתי והיו עיניה יורדות מים / כאלו נבקעו מעינות תהום רבה ונפתחו ארבות השמים /

ואשא משלי ואמר:

לא ידעה נפשי בשורי ענני

עיני צביה בבכי ידמעו

אם הם ארבות השחקים נפתחו

או מי תהום רבה אשר נבקעו.

ויבך השר על צרת הגבירה / ויאמר האל יצילנה מכל צרה / כי ידעתי כי נפשה דלפה מתוגה / ויתפלל על היונה ממעי הדאגה /

וישא משלו ויאמר:

אלהים בעזך נחה אל מחוזך

עניה שביה נהר צר בזאה

אכלה הממה זמן עד לכמה

תלואת תלאה טלאה תלאה

ועת היא רמוסה ברגליו תהלך

למלך לדמיון זנב הלטאה

ולא חלתה יום זמן רע הרגה

ושבה במותה בריאה בריאה

כבודה אשר נחלתה ושבה

תמורת רפאה רפאה רפאה.

ויהי כראותי כי השר לא יתנחם / וכל רואיו יחריד ובעיניו יקחם / ברחתי מבית השר בנפש נבהלה / אל המקום אשר היה שם אהלי בתחלה.



  


המחברת השמונה־עשרה

 


אמר המחבר: בהיותי עם השר מעין המתגבר / מפרק הרי התבונה וסלעיה משבר / היינו פעם בדברי חכמות נדבר / וחילים נגבר / ופעם על ריב לא לנו נתעבר / נדבר על כל דור ודור משפחה ומשפחה כפי הרצון / פעם בדברים ערבים ופעם בדברי לצון / ונחשב גדולים ממנו לרועי צאן /



ויהי היום ויאמר אלי השר אמר נא בחסדך / איך היה הענין עם פלוני איש סודך / כאשר שבח זכירתו על זכירתך / ושמירתו על שמירתך / ובעבור אשר גאות עשן התאבך / ומטרה לחציו הציבך / נאחז בקרניו בסבך / ואתה השיבות לו כדרכי טובך / אמר נא איך היה המעשה / ולא תחמל עליו ולא תכסה /



ואען ואמר היה פלוני איש סודי / היותר זכרן אשר ראיתי מעודי / לא שכח לעולם דבר ראהו / או מפי אחר שמעהו / והיה מספר לאשתו ולאוהביו את כל אשר קרהו / והיה מתפאר בטוב זכירתו / ושש על נעם אמרתו / כי האיש היה מדבר צחות / ולו מבחר הספורים והשיחות / ואם היה שומע איש דורש / או בתורה קורא ומפרש / היה זוכר כל דבריהם / עקריהם וענפיהם / ופניהם וכנפיהם / התחלותיהם והנחותיהם וכונותיהם / באותיותיהם / ובמלותיהם / איש איש ללשונו בארצותם בגוייהם / גם היה המדבר נוצרי או ישראלי / ערי וארודי ואראלי / כמוהו ידבר והוא לא פנים קלקל
וחילים יגבר / סוף דבר כל איש לפניו שב נאלם / ומלדבר במקומו בוש ונכלם / ולא נראית זכירה כזכירתו מן העולם ועד העולם/ ויהי היום דבר רוחו אותו / לפאר במקהלות זכירתו / ולולי האריך לשון עלי הייתי מקים דברתו / אמנם רצה להגדיל זכירתו בהשפלת זכירתי / ולהעלות אמרתו על אמרתי / אז בחמלי על מעלתי/ אמרתי ללשוני עזריני ואתנשא / כי לא משנאי יחרפני ואשא/ אמנם הוא אנוש כערכי / ועת הראהו כי שקר נסכו ולא נסכי/ אז דברה לשוני בחכי / ונראיתי לכל כי לא מחשבותיו מחשבותי / ולא דרכיו דרכי / אז נשאר מזכירתו בוש ונכלם /וזכירתי עלתה במדרגה העליונה שבסלם / והיה לי שם עולם /
ויאמר השר רציתי לשמע בפרט איך היו מאמריו / ותשובותיך אל דבריו /
ואען ואמר ידע אדני נזר המבינים / כי יום אחד עליתי השערה אל הזקנים / ושם היו אנשי חסד אנשי אמונים / בחיק המעלה אמונים / ואז התחיל לספר מן הגדולות כל איש חכם / ויתנבא גם פלוני בתוכם / והתחיל לפאר זכירתו על כל הזכירות / ולשים אותה למעלה מגלגלי המאורות / ויאמר שמעו שמים והאזיני ארץ / כמו שזכירתי פרצה בגבול הזכירות פרץ / ועמנואל דודי בעיני לא יוחן / כי הוא בעונות שכחן / לא יזכר מה שאכל היום על השלחן / והנני נשבע בחיי מי אשר אאהב ואהבתיו / כי אין איש אשר פעם אחת בימי ראיתיו / אשר כל ימי חלדי לא הכרתיו / ובראותי אותו מרחוק בשמו קראתיו / וכל קורותיו אשר קראוני עמו הזכרתיו / ואדע שם כל עיר וכפר וכרך / עד דמשק ועד חדרך / ואזכר כל הקורות והחדושים / ושמות האנשים והנשים / והמלכות והשרות והפילגשים / ועמנואל יעמד כאיש משתאה / לא יזכר דבר מכל אשר יראה / יראו עיניו ולא יחקר / וישמעו אזניו ולא יזכר / ורעיונותיו יחגו וינועו כשכור / והתחיל לספר קורות מלכים / ושרים וקצינים ונסיכים / והאריך לדבר דברי הבלים והתלים / עד ששבנו לדבר מן החתולים / עד אשר קצנו משמע / כמעט שמרב הצער העינים החלו לדמע / וכל עוד שהיה מחזר לזכר הודו / ולהאריך בכבודו / אך בי ישוב יהפך ידו / וכשמעי דברים לא כנים / וקצת העם היו כמתאוננים / ואחר זכירתי מרננים / אמרתי עת להשליך אבנים / ועפר בעפר / כי פלוני ברית האחוה הפר/
ואמרה אתה האיש המתפאר בזכירה / ותתן אותה על ראשך עטרה / איך לא תעלה על לבבך מה שיש לי מן הזכירה / בחמשה חמשי תורה / ומיהושע ושופטים ושמואל / וממלכים וישעיה וירמיה ויחזקאל / ומהושע ויואל /
ומעמוס ועובדיה / ומיונה ומיכה ונחום וחבקוק וצפניה / ומחגי ומלאכי וזכריה / ומדברי הימים ומדניאל ועזרא וחמש מגלות / ומאיוב ומשלי וספר תהלות / ואדע בכל מלה ומלה / הנקוד והדקדוק והפעלה והפשט והדרש והסוד / מקירות הספון ועד היסוד / וספרי הדקדוק כלם / למקטנם ועד גדולם / וספר השמים והעולם / וספרי אבן עזרא בדרכי החשבון / ופרוש קהלת ומאמר יקוו המים אל החכם רבי שמואל אבן תבון / וספר מורה הנבוכים / וספר תלמי בחכמת הכוכבים והמהלכים / וספר המדות והערכים ופרושי המשנה והחבור / וספר רבי אברהם הנשיא בסוד העבור / וחלק הדקדוק והשרשים לרבי דוד קמחי / האומרים לנפשי רני ושמחי / וספר צחות ומאזנים / הנחמדים להשכיל ותאוה הם לעינים / וספר החיוג' והרקמה / וספר ההשגה וההכלמה / וספר החזיון / וספר כלי הנחשת וההגיון / אתה שמת מגמת פניך בראותך קצין או שר / או מלך או נגיד או טפסר / לדעת מדותיו וטכסיסיו / וחיליו ואוכלוסיו / ותענוגיו ומשושיו / ואפוניו וגריסיו / ותארו ומעשיו / וקיניניו ונכסיו / וגבעותיו ורכסיו / ומאזניו ופלסיו / ופרדיו וסוסיו / וגביעיו וכוסיו / ותוריו וסיסיו / ומלבושיו וקרסיו / ויינו ועסיסיו / וברבורי אבוסיו / ואוצרותיו ומאבוסיו / ורצועותיו וכיסיו / ואכריו ואריסיו / ושהרוניו ושביסיו / וחרבותיו ותריסיו / וקרוביו ויחשיו / ושרי מסיו ומכסיו / וצדקותיו וחמסיו / ותפארת עכסיו / וצאנו וכבשיו / ועושי רצונו ומכעיסיו / ופילגשיו וסריסיו / ונשריו ופרסיו / ועזניותיו וכוסיו / ונציו ותחמסיו / וינשופיו וטוסיו / ורחמיו ופסיוניו / ותרניו ונסיו / ושריון קשקשיו / וחלוקו ומכנסיו / ופוליו ותורמוסיו / ועטיו וקולמוסיו / וקורותיו וכפיסיו / ומשקיותיו וכבוסיו/ וגלוייו וכמוסיו / ואבניו וחרשיו / וכסלחיו ופתרוסיו / ודיניו ונמוסיו / וחתוליו ורמשיו / ואני שמתי מגמת פני לדעת מן האנשים והנשים / טבע אברי הגוף וכח הנפשים / ומספר החושים / הפנימיים והמרגשים / והטבעים החזקים והחלשים / ומה בין הנמזגים והמתמששים / ובין הנגשים והנפגשים / וסבת הרפים והקשים/ ובתי הנפש והלחשים / ומן המדות הענפים והשרשים / ומן האברים השרים והשמשים / וסבת העזי פנים והבושים / והנבונים והטפשים / והנוחים והעקשים והפתאים וחכמי חרשים / לא אחוש לדעת צורת הפרשים / ולזכר תאר המלבושים / ואם הם בחורים או ישישים / ואם אכלו פולים או עדשים / ובשר סריס או תישים / ואם הם שרי עשרות או שרי חמשים / שרי הרכב או שלישים / עירומים או חמשים / עורים או חרשים / משלחים או פרושים / ואם להם כנים או פרעושים / ראה מה בין זכירתך לזכירתי / ושמירתך לשמירתי / ואמירתך לאמירתי / ויותר מאשר תספר מדבר הבאי בקרב מחניך / בפני שתי נשיך ובניך ובנותיך / ושגר אלפיך ועשתרות צאניך / אני אספר מדברי חכמה לפניך / עד אשר לשמע תצלנה אזניך /
ויותר מאשר תזכר מן השיחות הבטלות והחידות / אזכר מן החכמות והסודות / ומן החקים והעדות / וכמעט שלא תזכר בלבך שמות אנשים / כאשר אזכר משמות החכמים והמפרשים/ ולא תזכר כל כך ערים וכרכים וכפרים / כאשר אזכר אני מן הספרים / מלבד היות כל ספר כמה ענינים כולל / ובזה יתהלל המתהלל / ראה מה בין אמרך פלוני בנה זה היסוד / ובין אמרי פלוני פרש כך זה הסוד / ובין אמרך כך שם פלוני או אותו הכרך / ואמרי כך הקשה פלוני ופלוני כך פרך / ובין אמרך ממקום פלוני עד מקום פלוני כך וכך מילים / ואמרי על פה ספר תהלים / או אמרי מכוכב פלוני עד כוכב פלוני כך וכך שעורים מגבלים / ובים אמרך בשנת כך וכך לפרט היה שבע או רעב / לאמרי חמשים ואחד מיל שעור עלית העב / ובין אמרך כך וכך אכלנו אמש / לאמרי סבת קדרות הירח והשמש / אתה שמת מגמת פניך בלכתך בדרך לשאל / שמות הכרכים מן הימין ומן השמאל / ואני אדרך ברגלי הרחובות והשוקים / וההרים והגבעות והעמקים / ונשמתי תהלך אז על במתי השחקים / לא אחוש אז לדעת שמות הערים והכפרים / רק אשיב אל לבי החכמות אשר בספרים / ושם אמריך הספורים / לא אאריך בספור אכילת הברבורים / והנמרים החברבורים / ולא בסעדת הדגים / וביתר מיני התענוגים / אתה תזכר שמות הפועלים העצלים / ואשר אכלו בביתך גבינה ובצלים / ואני אזכר שמות החכמים / ודבריהם וחידותם על לוח לבי נרשמים / אתה זוכר צבאות הארץ והדגים אשר במים / ואני אזכר צבאות השמים / אתה זוכר איך אכלתם על הגל / ושכבתם במעגל/ ופלוני שתה מן היין וישכר ויתגל / ואני זוכר אלף ושנים ועשרים כוכבים הנתונים וארבעים ושמונה צורות שבגלגל / אתה זוכר צורת המלך וגדוליו / ורעיו וגואליו / וכנוריו ונבליו / וקצת מהיכליו / וחצרותיו וטירותיו / וחדרי משכיותיו / ואני אזכור הכהן הגדול מאחיו / ומעלותיו ושבחיו / ובגדי הקדש ומעיליו / וחשב אפדתו אשר עליו / ופעמוני זהב ורמונים על שוליו / והציץ אשר עליו / פתוחי חותם קדש לאדני / וההיכל לפנים ולפני / והאולם אשר לפני השער וקדש הקדשים / והבריח התיכון בתוך הקרשים / והדביר והכרובים / ומסגרות בין השלבים / וצלעות הבית והעבים / והארון והכפרת / ומזבח העולה ומזבח הקטרת / ושמן המשחה וקטרת הסמים / וחשן המשפט ואת האורים ואת התמים / וחלוני שקופים אטומים / מחזה אל מחזה שלש פעמים / והכפות והמחתות / והפתות והדלתות / והשלחנות והמנורות / וים הנחשת ועשרה כיורות / והעמודים והכותרות / והספות והמזרקות והמזמרות / והמלקחים והנרות / וההראל ארבע אמות / וחלונים שקופים אטומות / ולשכה ופתחה באילים השערים / ומחוצה לשער הפנימי לשכות שרים / ועשוי כרובים ותמורים / והלשכה אשר נגד הגזרה / ופני הכרוב לתמורה / ותמורים אל אילו / ושמונה מעלות מעליו / והאיש העומד בין ההדסים אשר במצלה / ומנורת זהב כלה / ועל ראשה גלה / ושני הזיתים מימינה ומשמאלה / והמגלה עפה / והאשה היושבת בתוך האיפה / והעטרות אשר לחלם ולטוביה / ולידעיה ולחן בן צפניה / והארבע מרכבות היוצאות מבין שני הרים / והסוסים ברדים אמצים לבנים ושחורים / ואם באתי לזכר כל הדברים / אשר על לבבי יעלו / יכלה הזמן והם לא יכלו / מלבד אשר אדע הכונות / והסודות הנכונות / אשר בכל הדברים הנזכרים צפונות / ולכן חדל לך / מזכר זכירתך באשר כבודך תחמד / ובמקום גדולים במעלה אל תעמד / לך וספר התליך לקטני אמנה / ולנשים המוזרות בלבנה / כי שכלך בדברים האלה קטן מהכיל / ואז תצליח את דרכיך ואז תשכיל /



ויהי כשמע פלוני סאוני סואן ברעש / חמד לעמד מצפון להר געש / והדברים אשר אמר לא אמרם / כי קבל נזק וצער ובשת בעבורם / ויאמר היום חשכו כוכבי נשפי / הן קלותי מה אשיבך ידי שמתי למו־פי / וקפץ פיו ונאלם / ועמד בוש ונכלם / ולו חרפת עולם / וכל העם קראו אחריו הידד / ובראותו כי שמשי זרחה נודד / ועמד בפנים נזעמים / ולא ראינוהו חדש ימים /



וישחק השר ויאמר מה מאד היטבת לדבר / אחרי היותו על ריב לא לו מתעבר / ככה יעשה לכל איש / אשר יתהלל וריח רעיו בעיני האנשים יבאיש /



ואמר אל השר ידע אדוני נזר הודי / כי לולי עניי ומרודי / ואשר חמלתי על כבודי / הייתי מכה אותו במטה אשר בידי / כאשר עלי האריך לשון / אמנם אוצרותי גרפם נחל קישון / והחסרון איננו מניח לי לישון / עד ישקיף וירא אדני משמים / וצרות לבבי ימאסו כמו מים / ולא תקום צרה פעמים / ותחת מחגרת שק מעיל הוד אעדה / והקול אשר אמר רדה יאמר רדה /

ואשא משלי ואמר:

אלי פדעני בעזך מידי



עני ותחת שק מעיל הוד אעדה



צו לזמן אל נאמן לי יעשה



שלום וקול אמר רדה יאמר רדה.

ויאמר השר מה מאד חטא הזמן / כאשר לא בנה לך בית נאמן / ויחלק כבודו לפני אליפז ותימן / וילבישם תכלת וארגמן / ולא יתן להם צרעת נעמן / וכאשר ישאלוהו בניו למי נמטיר המן / יאמר למהומן / ולא יתן מרדכי על בית המן / ואיך לא יחלק כבודו לאחימן / ולכלכל ולדרדע והימן / ומדוע לא חלק לך מן ההון לשבעה / כאשר חלק לך מזמרת הידיעה / ולבני הפילגשים נתן מתנות ולבני בריעה / ולאיש אשר יקרב אל כל בהמה לרבעה / ולא יתן להם כל ראש מקרח וכל זקן גרועה / ומן הקללות שבירמיה ארך היריעה / ואמר החכם ממומי זה העולם ומהבלו / שהוא לא יחן איש ואיש
כפי שכלו / רק יחן אנשים לבבם למרע / ומצדיק עיניו יגרע / יהרג יאשיהו וימלך חפרע / וימיר רע בטוב וטוב ברע /



וישא משלו ויאמר:

אמר החכם ממומי



זה העולם או מן הבלו



לא יחן איש מה שראוי



רק יוסיף לו או יגרע לו.

ואמר אל השר חנני אלהים ויש לי כל / כאשר עשה אותך על ההון יכול / ולו היה כל איש חכם כמוך וגבר / ובנדיבות ידו כידך תגבר / לא חסר איש בעודו דבר / אמנם הנדיבות לך למקנה / ידך תהיה בו בראשונה / ויד כל העם באחרונה / ובכל אשר התהלכתי מעיר אל עיר / לא מצאתי איש משנת הכילות יעור ויעיר / כי כלם יאמרו שלם ישלם המבעיר / ואמרה בעדם אלה בני שעיר / ואשר יקראו נדיביהם / וראשי אלופיהם / הפך לבם לשנוא / ולא מצאתי בם רק נוקם וקנוא / וכל אחד ואחד יעלים עינו / וכמו פתן חרש יאטם אזנו / אם אקראהו בדבר יועילהו קל חיש יענה / אם אקראהו בצרתה לי ערף יפנה / והזמן יוסיף כל אשר לו למשנה / ורעה אליו לא תאנה / ידמה לכלב איש חרש ברזל יישן לקול פטיש והלם פעם / ולא ירגיש שאגת אריה וקול רעם / וייקץ לקול השנים וינער כפעם בפעם / לא אדעה מה אחרית הזעם /

ואשא משלי ואמר:

דוד יום קראתיהו לעזרתו



גז חיש כצפור ממרום קנו



אך יום לעזרתי קראתיהו



החריש כפתן יאטם אזנו



נדמה לכלב איש חרש ברזל



בית הולמים שבתו ומשכנו



יישן לקול פטיש וירדם



ייקץ לעת אכל לקול שנו.

וידע אדני הדבר / כי מצאתי הנדיבים זולתך כיענים במדבר / ומנחתם ונסכיהם כמדבר / ולעולם
לא קבלתי בושה / רק בארץ מרשה / מנדיבים שלשה / מצאתים פתח השער / ורעיוני אחזו שער / כי הייתי רעב וצמא / סוער והומה / ואקרב אליהם ואמר היום נפלו לי בנעימים חבלים / כי הקרה לפני נדיבים אל אלים / ועתה רחמו עלי האצילים / מחלימי החולים / וגואלי הגולים / כי אין חפץ בכסילים / כי הפיל לא יקימהו כי אם הפילים / והענק לא יקימהו כי אם הנפילים/ ועתה חוסה על נדיבי אשר התגלגל / עליו אופן הגלגל / נטרד בטרדותיו / ולבש חרדותיו / ואל תחמלו על איש ישנה דתיו / שיורד על פי מדותיו /



ואשא משלי ואמר:

חוסו על נדיב התגלגל



עליו גלגל עם טרדותיו



אך לא תחמלו על עשיר



שיורד על פי מדותיו.

ויען האחד ויאמר אמר נא עקש / עד מתי תהיה לנו למוקש / לנדיב לא גמלתו איך תבקש / מדוע חק המוסר פרעת / ומעיל הבשת מעל פניך קרעת / וקלון מכבוד שבעת / הלא ידעת אם לא שמעת / כי אדמתך אם לא תעבדנה לא תוסף כחה לך / והנה היא צועקת למולך/ אם לא תשקני אני לא אאכילך /

וישא משלו ויאמר:

לנדיב לא גמלתו אל תבקש



תקדם לו ואז ישוב לגמלך



זכר אדמתך לך אמרה קום



והשקני ואחר אאכילך.

ויען השני ויאמר מה לי ולך איש מהתלות / כי תבקש לך גדולות / היום רבו עבדים המתפרצים / אשר אמר הנדיבות לוחצים / הלא ידעת העדרים אשר עלי רובצים / והאם רובצת על האפרוחים / או על הביצים / והנוגשים אשר אצים ורצים / כי לי בנים שלשה וחמש בנות גדולות / ומשאת החשק החלה לעלות / ומיראתי פן אחת מהם תמצא עלילות / ללכת אל גבעת הערלות / ובאות נפשה תמשך יד החשקים ותנאף / קניתי הטבעות ונזמי האף / והנטיפות והשרות והרעלות / וכסף אשקל כמהר הבתולות / ובטרח גדול אותם אפרנס / ונדחי צרכיהם אכנס / לולי כי מן השמים עושים לי נס / ואיך אהיה על בני אכזרי / ואשכח עצם מעצמי ובשר מבשרי / וישבעו זרים כחי ועצבי בבית נכרי / ואמר החכם האיש אשר יתן הונו לזרים / יחשב מן האכזרים / כי הקרובים בקרובים נעזרים / ודומה במעשהו אל העין הרואה השחקים / אשר בתכלית הרחק רחוקים / ולא יראה הקרובים/ אשר סביבו הם יושבים /

וישא משלו ויאמר:

אדמה איש אשר יתן רכושו



אלי זרים וימנע מקרובו



אלי עין אשר יראה רחוקיו



ולא יראה אשר ישכן סביבו.

ויען השלישי ויאמר שמעתי אומרים / כי כתוב באחד מן הספרים / אשר בארבעה ועשרים / לא ידעתי אם בשיר השירים / או בקהלת או במשלי / מסמרטוטי כלמי וממהדורי מלי / חשבת להריק הכסף המושב בפי אמתחותינו / וההון אשר לכדנו ברשתנו / ולקחנו מיד הזמן בחרבנו ובקשתנו / בדברים ערבים / ובקראך אותנו אצילים ונדיבים / ויצאת אלינו לשטן / ולכן דע כי ידינו אחות לוטן / לא חנם שנה הזמן דתך / רק על פי מדותיך / ולכן נשים היאוש והמניעות פרי מדברותיך /

וישא משלו ויאמר:

אשר קוה להרבות את נדיבו-



תך ברצות לך את משאלותיו



קפץ ידך ושים את המניעות



והיאוש פרי מדברותיו.

כשמעי כסתה כלמה פני / ופלגי מים ירדו עיני / ואמרה בקול נעצב / מי האמין כי אתיצב / לפני החלד והעכבר והצב / אקרא אליהם ולא יענוני / ותחת אהבתי ישטנוני / והזמן הולך וסוער ואותי יעשה כלה / ורואה אני את פני נדיביו והנה אינם כאשר בתחלה / ואתנה את לבי לראות סבת אלה התלאות / ואם בסכלותי או ברשעי עלי באות / וכל אשר חקרתי ואחקר אמצא / בנפשי דעה ומועצה / ועל ימי התעלמותה סופדת / ועל חיל תאותיה מורדת ובוגדת /

ואשא משלי ואמר:

הה כי ילידי הזמן בי נחרו



אינם אלי נפשי כמו היו תמול



כי אחשבה יום ולילה אעמול



אוחיל לברכות אל והמה אחרו

איכה אקומו והמה סחרו



ארץ אשר לא אדעה אם השמאל



אלך לימין הולכות המה למול



ותמול עבדוני ופני שחרו

ואתנה לב אם לרע מעלי



צרות זמן עלי כהיום שקדים



ואחזה צדקי וישר פעלי

אבדן ימי שכל בכל יום סופדים



אריב במו שחרות ואשליך נעלי



על חיל בחורותי בשכלי מורדים.

ויהי כשמע האנשים את דברי / לא חרדו אל מאמרי / ולא נכנעו לבותם / הרעו מאבותם / ויאמרו לי אי הנכאב אשר רשע חרשת / ולכן מעטה העני לבשת / איך פני אבותיך הובשת / ומדוע אהליך נטשת / האם אכלת כל אשר ירשת /



ואען ואמר נטשתי אהלי כי כן צויתי / ונפשי ממרורים רויתי / וקצתי בזמן ובו נבאשתי / כי ממצא חפצי בו נואשתי / ולכן בבשת פנים נגשתי / אל המחנה הזה אשר פגשתי / ולא אשנא העניות / רק בעבור היותי נכנע אל הפתיות / וצעקתי ולא נעניתי / ואולי כי לטוב לי ענתי /

ואשא משלי ואמר:

השאלים איך אהלי נטשתי



לא תדעו כי כן זמן צוני



הוא ממרור עם לענה הרוני



עד ממצוא חפצי אמת נואשתי

קצתי במחמדיו ובו נבאשתי



מה אמרה עוד הזמן הלוני



ימים ימי עצב עדי השוני



אל מחנות האל אשר פגשתי

אשנא זמן תחת אשר קנאתי



כי אחזה נפשי אשר כורעת



אל הר פתיות עד אשר נעניתי

ידע זמן כי אהליו שנאתי



על כן לקיקיוני ימן תולעת



אולי ידידי כי לטוב עניתי.



ויהי כראות האנשים חסרוני חשבו מלתי לאל /



ויאמר אחד מהם נדעה מה בפיו ישאל /



ויאמרו רעיו מה לנו ולצרה אם תגאל גאל /



ויאמר האיש ולשונו כאש תהלך / שאל מה אתן לך /



ואמרה בנפש שפלה / אחר בקשת המחילה / ידיך השר למודות בחמלה / בכפל מלשוני בשאלה /

ואשא משלי ואמר:

נדיבי עם הטוב כי תאמרו לי



שאל מנו ונפיק לך בחמלה



ידיכם הם למודות בנתינה



בכפל מלשוני בשאלה.

ויאמר האיש באה אתי הבית וסעד /



ואלך אחריו אל ביתו ולבי בצרת רעבוני ירעד /



ויאמר האיש התאכל מן הירקות החשובים /



ואען ואמר אלו הירקות טובים אכלום הכלבים /

ואשא משלי ואמר:

שאלוני במה תסעד לבבך



התבחר בירקות החשובים



עניתים הן יהי טוב בירקות



כלל עקר אכלום הכלבים.

ויאמר האיש הנני נשבע באשר אל יש הוציאני מאין / כי בביתי לא תאכל בשר ולא תשתה יין /



אז שתקתי והעלמתי עין / ואמרתי בלבי זה נשאר מבני קין / ויושם לפני מן הירקות קערה / וגרגרי זיתים עשרה / וצפחת ממי המערה / במדה ובמשקל ובמשורה / ופתותי לחם שעורים / ויהיו פי וידי לאכל נמהרים / ויבאו בי המים המאררים למרים / והיו סביבי שלשה נערים/ יקחו מלפני המעט אשר בעדי הכינו / וישובו וכל המשפחה עלי ילינו / ויאמרו לקח זה הרעבתן את כל אשר לאבינו / עודם מדברים והנה אשתו כאש יער תבער / תהמה ותסער / ובבעלה תריב ותגער / ותאמר זה ההלך בעיני לא יוחן / כי יאכל כאלו יטחן / לא יקום לעולם מן השלחן /



ויאמר האיש חי אני אם לא יניח האכילה זה הסכל / לא יפרד ממני עד יקיא את אשר אכל /



ויהי כשמעי קמתי קל חיש ופת לחם בידי /



ויאמר האיש הנה בשמים עדי / כי אם לא תניח הלחם אשסעך כשסע הגדי /



ואשליך הלחם מידי / ואברח /
והאיש אחרי מר יצרח / והנערים יהדפוני / והכלבים ירדפוני / והצרות מכל עברי הקיפוני / והמים עד נפש אפפוני / ועד פתח שער העיר רדפוני / ולו השיגוני טרפוני / וראה פניך ופני איש עוד לא פללתי / ועתה ראה השר איך נפלתי /



ויאמר השר באמת היתה זאת חרפה עצומה וכלמה / וכמעט שאין אחריה נחמה / ועתה הלא עשית באנשים ההם נקמה /



ואען ואמר נפתולי אלהים נפתלתי / וקרנם בעפר עוללתי / והשבתי מטהרם ונזרם לארץ חללתי / ובעמים חרפתם הודעתי / הגדתי והודעתי והשמעתי / כי לא די היותם אותי בוזים / רק שהקהילו עלי אנשים מחברי חרוזים / ויתקבצו עליהם אנשים רקים ופוחזים / מן היהודים הפרזים / אשר לא עמדו אבותיהם על הר גריזים / התפארו עלי בשיריהם / והדבר אין בהם / ישלחו לי שירים מטלאים / סבכים וכסבאם סבואים / יספרו בהם כי להם בכל התעודות / בכפל ממני עשר ידות / והיו בהם אנשים יולדו על ברכי וגמולי חסדי / למדו ממני דרך השיר והם מעשה ידי / ולא השיגו במרוצתם אבק שירי / ואין אחד מהם יזנב הנחשלים אחרי / ובראותי כי יניפו עלי יד שלחם / בשאט בנפש בגאון רוחם / בנים גדלתי ורוממתי ונשאתי טרחם / וקרבתי אליהם בברחם / ובעת קדר עליהם היום הייתי שמשם וירחם / ולא יזכרו מי שם ציץ נזר השיר על מצחם / אמרתי חי אני אבאיש ואביע שמן רקחם / ותשוב לשונם מדבק מלקוחם / ועל כרחם אהיה מלכם ומשיחם / ואקום ואחבר עליהם שיר נמרץ / בפי חזון נפרץ / הודעתי בעמים עזם / וכי הם יתר הגזם / והניפותי עליהם שיר חרבי / כאשר היה עם לבבי / והנה השיר אשר עליהם חברתי / כאשר התעברתי / ולוחות בריתי אתם שברתי / והודעתי אותם כי עליהם גברתי / והעלתי עד לשמים שיאי ואותם בעמקי שאולה קברתי /

ואשא משלי ואמר:

אשמע דבת רבים רבים



עלי יניפו יד שלחם



בי ישיחו לי יפיחו



בשאט נפש בגאון רוחם



בנים גדלתי רוממתי



זה כמה נשאתי טרחם



וכנשר יעיר את קנו



כן רחפתי על אפרוחם



זה משכרתי חלף כי כן



קרבתי להם יום ברחם



וביום קדרו כוכבי שכלם



הייתי שמשם וירחם



ובעת תעו בנתיבות בין



שכלי למחוז חפצם הנחם



לא ידעתי מי יולדתם



אם הקאת או הרחם



לא יכירו לא יזכורו



חסדי עמם יום נס לחם



אין בם יציץ מי זה שם ציץ



נזר הקדש על מצחם



מי רוח שכל בם מסך



או מי נסך את יין רקחם



איכה בי יריבו וזמן



משח אותי להיות פחם



לי חלק גלות עליות



מן שמים יום יום אלחם



אך להם גלות תחתיות



ברכות שדים ורחם



וזמני יום שם חטתי



שורה אז הפיץ את קצחם



ובעת קטרתי את מורי



הבאיש הביע את ריחם



ובידי מטה האותות



איכה אחרד לברק רמחם



אם מימי חכמותם כים



לבי הוא נחש ובריחם



בנשוא גלי מי ימיהם



אז מטה שכלי השביחם



וביום הציבו חיליהם



מצב חיל שכלי הבריחם



עליתי אל עיר גבורם



אף הורדתי עז בריחם



אנכי השויתי כיום



את שריהם אל פרחחם



החרש המסגר בגר



בתושבם ובאזרחם



חניתי כדור על חילם



ידעתי נועם גם נוחם



היה כיום נצחי נצח



אך חיליהם אבד נצחם



אזעק חמס אל הימים



ולחק גלגל כי השכיחם



מדוע דרכם צלחה



או מה ראה כי הרויחם



אלו הכיר מעבדיהם



או אלו ידע את שיחם



לא השכיבם על מטות שן



וסרוחים לא אסף נדחם



לא שעה אל מנחת הבלם



אף לא רצה כיום זבחם



לא נתן בר הלחי או



ממון נכנס בא על נכחם



על כן העלה על גורלם



ממון יוצא או הנלחם



על זאת לבי הוא יחיל בי



ובתוך קרבי יום יום יחם



כי הסכנתי כל ארחותם



זריתי רבעם גם ארחם



איך מול פריי פרח על שר-



שי הבין ישוו את קלחם



אם יראו חדקל שכלי



אז ימאסו מי שלחם



לו יריחו קטר בשמי



אז יבזו ריח ניחוחם



ישימו יד אל פה שרים



ולשונם מדבק מלקוחם



אקדיר שמשם אתן שרשם



כמק וכאבק דק פרחם



הנני לדור פרצם אגדר



אהיה להם ראש ומשיחם



ילכו גוים אל אור
שירי



ומלכים אל נגה זרחם



עשר ידות לי בחכמות



מי זה אתי יהיה נלחם



אקרא חם קר גם לקר אק-



רא חם ולהברד פחם



לי חכמה לי בינה אקרא



בה על כרחם בעל קר חם



לולי חסדי אז הפכתי



אל מערבם את מזרחם



איכה יבזו ערכי עם זו



ויאמרו כי ממי לקחם



אשאב שכל אבקת רוכל



אשיג נחש לי בריחם



איך תחת לחם אבירים



ודגן רום אקטף מלוחם



או תחת עדיי השכל



אחמד עדים או מלקוחם



איכה ירימו קרן או



עלי יניפו יד שלחם.

ויאמר השר באמת פרעת בם פרעות / ותחת אשר השקוך בשליש דמעות / שבעה נפשם ברעות / ובאמת היו כסילים / ובתכלית הנבלות נבלים / כי הנדיבים יתנדבו בגופים ובנשמות / ואף אם יהיו חסרי כל נעימות / לדמיון החרב החותכת העצמות / ואף אם תהיה בעלת פגימות /

וישא משלו ויאמר:

נדיבי עם הכי יתנדבו לך



ואף כי הם חסרי כל נעימות



כמו חרב בצאתה מתערה



אשר תחתך ויש בה רב פנימות.

ואען ואמר חייך השר היה בהם איש עשיר לרב / כי ירש נחלה מקרוב / והוא אמר ויבא ערב / והיה אוהבי בזמן שעבר / יותר מרחק נהר כבר /



ויאמר השר הלא שמעת משל הקדמוני / הכתוב בספר תחכמוני / שאמר די לך מעמיתך הנאמן / כאשר ינחילהו הזמן / ירשת עשר ומעלה רמה / אם יראה לך עשירית אהבתו הקדומה /

וישא משלו ויאמר:

יהי די לך ידידי מעמיתך



בירשו מעלה נשאת ורמה



ביום תתו והראותו לך את



עשירית אהבתו הקדומה.

ואען ואמר חי אני כי לולי חסדי אשר קדמום / לא חשבתי עליהם דבר מום / אמנם אני מעולם בהוני פדיתים / ובעת צרתם עניתים / והם לא די שלא היו בצרתי קרובים / אלא שדברו עלי כזבים / ולכן צר לי על החסדים אשר גמלתים / כי נחמתי כי עשיתים /

ואשא משלי ואמר:

בני נתן בני נבל בני שם



קדשתימו חשבתימו כזבים



אני תמיד פדיתימו ואפדם



והמה דברו עלי כזבים.

ודע השר אדני / ציץ מצחי ונזר זמני / כי כאשר הביאני / לחשק בתבונה / ולהיות ידי בחכמות אמונה / הוא ראותי היותי נמאס בעיני הסכלים / ונגש ונענה אל השפלים / וכל אשר יחשבוני לנבזה שוטני/ תגדל מעלתי בעיני / ובזה נודע לי חין ערכי / כי לו יחפצו הכסילים דרכי / אז יודע לי כי שקר נסכי /

ואשא משלי ואמר:

אשר גרם לנפשי לחשק את



תבונתי ורדפי טוב פעלים



ראותי כי אני נמאס לכל בז



ונגש נענה אל השפלים.

ואשר גרם אל הסכלים ההם / להיות מעלתי פחותה בעיניהם / הוא ראותם צרורות כספם באמתחותיהם / ויראו אמתחתי ריקה / בוקה ומבלקה / ונפשי שוקקה / ואמר החכם חסרון ההון יעלים הישר / וכן הסכלות יעלימהו העשר /

ואשא משלי ואמר:

אמר החכם יש חסרון



עשר יעלים רב הישר



כן יש סכלות עם הוללות



יעלים אותם רב העשר.

ושבחו הכסילים כי לא קנו העשר בשכלם / רק גלגל הוא שחוזר בעולם / ואם יחרץ חרוץ / ולקנות הון יחרד וירוץ / לא יצלח במעשהו / ודרך תבונות לא תועילהו / ויגיע ההון בנקלה ליד איש שובב / בשגעון ובעורון ובתמהון לבב /

ואשא משלי ואמר:

מה
תחרץ חרוץ ואראה הזמן



יאר פני חסדו לגר ולעקר



אם הגזרה יורדה ממעל



אם כן חריצות האנשים שקר.

ודמו החכמים בשכלם / העולם הזה לסלם / זה יורד בו וזה עולה / זה שוקט וזה גולה / זה נכבד וזה נקלה / ומקרא בצד ובכתף יהדפו / שנה על שנה חגים ינקפו / ומחסה כזב וסתר מים ישטפו / ואישיו למאמרו כסופה ירדפו / כלבוש יחליפם ויחלפו /

ואשא משלי ואמר:

ראה מקרי זמן בוגד



אנוש אנוש והפלא



ודבר ממך נעלם



אני את אזנך גולה



פרטיו לא אבאר כי



זמני מספר יכלה



זמן יריק לך מצוק



והטוב ממך יכלה



ואישיו חלפים יום יום



ואדם כלבוש יבלה



ומי יוריש ומי יעשיר



ומי ירד ומי יעלה



ומי מלך ומי הלך



ומי נכבד ומי נקלה



ומי עליון ומי אביון



ומי שוקט ומי גולה



ומי נטרף ומי נשרף



ומי נסקל ומי נתלה



מתי מספר כתבתים לך



ועוד נוסף עלי אלה.

ואמר שלמה בחכמתו פעם ופעמים / לכל זמן ועת לכל חפץ תחת השמים / ולכן הירא את דבר אדני מעבדיו / יזכה ארחו ויישיר מעבדיו / ועל דבר אמת וענוה צדק ישקד / ומעשיו ידרש ויפקד / כי הזמן יתן פני הצאן אל עקד / ותחת כבודו יקד יקד / וטרף זרוע אף קדקד / כי עת ספוד ועת רקוד /

ואשא משלי ואמר:

ראה צבי זמן ועת



ועל דבר אמת שקד



זמן ועת לכל יצור



ועת ספוד ועת רקד.

ויהי ככלותי לדבר / ושיר עליצתי לחבר / ויאמר השר הודעתני איך רבת שבעה לה נפשך יגונים / ולשמע לעג השאננים / והבוז לגאיונים אשר לא נשאו למעלתך פנים / ועתה הודיעני אם מצאת נדיב בדור / אשר פרץ הזמן יגדר /



ואען ואמר פגשתי שש עושה צדק / איש נדיב מחזק הבדק / תמים בדורותיו / יערפו כמטר נדבות מטרותיו / והזיל עלי מטל נדבותיו / ואכלתי בביתו דגים חשובים / וגדיי עזים טובים / וחברתי עליהם שירים ערבים /



ויאמר השר אדני / איך היה הדבר בני /



ואען ואמר היה בעיר אנקונ"א אדם נכבד / ולהתנדב עליו לא יכבד / מלך לנדיבות נעבד / וחשבתי כי כל הנדיבות במותו יאבד / ויהי היום והוא מצאני באש היגונים בוער / ובכל מחמדי הזמן גוער / כי ים התלאות הולך וסוער /



ויאמר אלי האיש מה אתה רואה / כי עמדת היום משתאה /



ואען ואמר חייך אני מרעיד עמדתי / כי היום לא סעדתי / ובכיתי וספדתי / כי ראיתי דגים גדולים ולשבת בצלם חמדתי / ואם לא אכל מהם הן גועתי אבדתי /



ויאמר האיש בחיי אם תדר לחבר עליהם שירים עליזים / יהיו לך הדגים ושני גדיי עזים / אז אמרתי עת לעשות חרוזים / אז הלכתי עם האיש אל חצר גנת הביתן / והראני דג גדול ראוי לשאול ויהונתן / ובראותי אותו חשבתי היותו לויתן / ואמר אל לבי אחשב היותי היום חתן /



ואמר אל הנכבד אם תעשה לי מטעמים ערבים / אחבר היום שירים מצור השכל חצובים /



ויאמר האיש הכון והכן לך השירים / כי המטעמים יהיו חמודים ויקרים / ויהי כאשר תגיע עת הסעדה / ישבנו אני והנכבד שר התעודה /



ויאמר השר יביאו הטלאים הנעימים / והגישו המטעמים / ונחליץ בהם העצמים כי הטלה ראוי למרום התהלות / ולכן שם אותו האל ראשון למזלות /



ואען ואמר חייך אדני דלפה נפשי מתוגה / ואין רפואה כדג לדאגה / כי לשון נופל על הלשון / וסכלו האומרים טלה ראשון /

ואשא משלי ואמר:

שים דוד לעמת הדאג דג



כי הוא לבד רפאות אלי נוגים



מה בערו האמרים טלה



ראשון למזלות ולא דגים.

ויאמר האיש חייך כבר הסכימו חכמי התכונה / ובכל שבטי ישראל מודעת נאמנה / כי דגל טלה נוסע בראשונה / ודגל דגים באחרונה / והנני נשבע כי דג לא יבא לפנינו / עד אשר בחכמתך תראנו / מעלת דגים על טלה / ואם הסוד הזה תגלה / להנחיל אהבי יש ואצרותיהם אמלא /



ואען ואמר דע אדני כי אין לטלה יתרון / בעבור היותו למזלות ראשון ודגים אחרון / כי למעלות הדגים וכוכביו העדינות / הושם באחרונה מאסף לכל המחנות / מצרף אל זה היות הכוכבים ואם רבו כחול / הכוכבים אשר בשנים עשר מזלות יהללו שם אל במחול / כי סובבים סובבים הולכים המזלות / בימים ובלילות / לדמיון אנשים יחלו במחולות / ומדרך אנשי המחול להתגולל כמזלות סביב / ובמחול האחרון חביב /

ואשא משלי ואמר:

אל עולם שם המזלות



כדמות מחול סובב סביב



על כן הושם דגים אחרון



כי במחול אחרון חביב.

ויאמר האיש הטבת את אשר דברת / והנני מקים האמר אשר גזרת / ויצו להביא בראשונה הדגים / ונהיה אוכלים ושותים וחוגגים / ואחר הדגים הביאו הטלאים הצלויים מור עובר נוטפים / כאלו מן השושנים קטופים / או משפתות היעלות חטופים / ומתוקים מדבש ונפת צופים / והמרקחות וזנים היו על השלחן כאבנים / והשקות בכלי זהב וכלים מכלים שונים / ויין מלכות רב / מתוק לנפש ולחך יערב / ואכלנו ושתינו עד אשר לא הכרנו מזרח ממערב /



ואמר יש לי רב / ברוך אדני צורי המלמד ידי לקרב /



ויאמר האיש ארור האיש אשר לא יהיה היום שכור / עד אשר לא יבחין בין הלתך והכור / ויאמר בדבור אחד שמור וזכור / ולא יבחין בין פתח תקוה לעמק עכור / למען זה היום כל ימי חיינו נזכור /



ואמר אל האיש אם תפטר אותי היום מלומר עוד שיר / אמר ברוך אדני ואעשיר / כי אחרי היותי שכור / וחבר שיר עוד לא אזכור / ויאמר האיש חברת שני שירים ואיך משיר תהיה שותק / וכבר למדתנו והחוט המשלש לא במהרה ינתק / ולכן חבר שיר שלישי / ותשקלהו במאזניך / ואחרי זאת להשתכר שים פניך / עד אשר ראשך עליך יכבד /



ואקום ואעשה מצות הנכבד /

ואשא משלי ואמר:

מתקו לחכי טלאים ודגים



ערכו לפני ידי הצבאות



הם בזמן מן לטעמם והנני



אודה לקדוש אדני צבאות



טלה בשומו לראש כל גדודיו



ודגים מאסף לכל הצבאות.

ויהי כהשלימי השירה / הלכנו וישבנו בעלית המקרה / ויושם לפנינו שלחן מעשה צעצועים / וכוסות מלאים וגביעים / ואהיה שעשועים / ועשינו מן היין משפטים / וכאשר באתי לקום מצאתי בטני ערמת חטים / ולא יכלתי לקום כאלו הייתי אסור ברהטים /



ויואל האיש גם הוא לקום / ובראותו כי לא יוכל ולא יקימוהו כל היקום / אמר נתנני אדני בידי לא אוכל קום / כי ראשי הולך הנה והנה / והיין שלח אש בעצמותי וירדנה /



ואען ואמר הנני נשבע בחיי נחור / כי תאבתי לשתות מי שיחור / כי היין שלח ידו מן החור / ופרש רשת לרגלי השיבני אחור / ולא אכיר הלבן מן השחור /



וכראות אנשי הבית יד השכרות החזקה / עשו בבית קול דממה דקה / ותפל עלינו תרדמה וישנו שנה עמקה / עד אשר פנה השמש לערב דרך גבולו / והשכרות חלף הלך לו / ועמדתי ימים שלשה עם הנכבד שמחת גילי / וזה היה חלקי מכל עמלי /



ויאמר השר נדיב היה נכבד / וזבד טוב אותך זבד / הדמו הגבירות אליו בנדיבות /



ואען ואמר בחיי אספו עם הנדיבות / כל ערבות וכל חשיבות / כי עמדו לשרתני בפנים יפות / ובזרועות חשופות / כשפחות חרופות / ולא סרו מעשות הבריה ולבב לביבות / והמטות היו באטון מצרים חטובות / ובכו לפרודי פעם ופעמים / כאלו נפתחו ארבות השמים / אמרו עד מה השר תשבנו / הנה נדודך יקרע סגור לבנו /

ואשא משלי ואמר:

אז תחנות לבך ידידים ישאלו



ואענה אותם בקמרינו



שם תאות נפש ושם ארינו



מר אהלות עם כל בשמים נעלו

שמה אסירים מתמותה נגאלו



שם עיר אלהים באמת שרינו



בשתי לביבות מן אשר ברינו



עם יעלות בגאון אדני צהלו

נפשי פדות דמע ראיתיו על לחי



יעלות ודודים לי כחליל יהמו



האמרים עד מה צבי תשבנו

מה תהמי נפשי ומה תשתוחחי



פקדי לשלום הצביות נאמו



אוי לנדוד יקרע סגור לבנו.

ויאמר השר הלא חסרת דבר בבית הנכבד /



ואען ואמר בחיי חסרתי דבר אשר עלי מאד כבד / כי ראיתי בבית השר שומים / כאלו נגזרו מן האורים ומן התמים / ובצלים מהללים / יחפירו ביפים הגלגלים / וגלדיהם עבים/ והמן בתוכם נצפן / ומראיהם ומעשיהם כאשר יהיה האופן בתוך האופן / והחציר עב ויקר / כמטה אלישע ויפיו לא נחקר /



ואמר אל הנכבד ואל אדר היקר / הדג והבשר טפל והשום והבצל והחציר עקר / הביאו לי מטה החציר כי רצוני לעשות בו המופתים / ושמעתי אומרים כי הוא טוב למעשה חבתים /



ויאמר האיש חייך בביתי היום שום וחציר לא תאכל / כי ריחם נלאיתי כלכל ולא אוכל / וזה השלחן לפני אדני / ולא יקרב בו דבר של גנאי /



כשמעי הייתי אל היגונים למאכל / מלבד שהנכבד החזיק אותי סכל / ואמרה היום לקח ממני מחמד עיני / כי השום והבצל והחציר מבחר עדני / ועתה אפלה נא ביד אדני /

ואשא משלי ואמר:

אראה אני המן ואראה השליו



אך אמרים לי סור ואל תקרב הלום



כל מעדנים הם בעיני כחלום



פגע גאון לבי כהיום שולליו

כי הבצלים הם ללבי גואליו



השום והחציר והבצלים שלום



ביתי ועל ראשי עטרת יהלם



כי בם לבבי הוא יכלכל מחליו

השום צבי ארץ ופרח כל יבול



החן ילדהו וההוד רקמו



עיש ובניה ברית לו כורתים

גלדי בצלים הם כגלגלי זבול



אופן בתוך אופן והחציר כמו



מטה אלישע לעשות המופתים.

ויאמר השר היטבת לדבר / ושירים לחבר / ברוך אדני אלהי ישראל / אשר לא השבית לשירים ולמליצות גואל.

  



אמר המחבר: בהיותי עם השר מעין המתגבר / מפרק הרי התבונה וסלעיה משבר / היינו פעם בדברי חכמות נדבר / וחילים נגבר / ופעם על ריב לא לנו נתעבר / נדבר על כל דור ודור משפחה ומשפחה כפי הרצון / פעם בדברים ערבים ופעם בדברי לצון / ונחשב גדולים ממנו לרועי צאן /



ויהי היום ויאמר אלי השר אמר נא בחסדך / איך היה הענין עם פלוני איש סודך / כאשר שבח זכירתו על זכירתך / ושמירתו על שמירתך / ובעבור אשר גאות עשן התאבך / ומטרה לחציו הציבך / נאחז בקרניו בסבך / ואתה השיבות לו כדרכי טובך / אמר נא איך היה המעשה / ולא תחמל עליו ולא תכסה /



ואען ואמר היה פלוני איש סודי / היותר זכרן אשר ראיתי מעודי / לא שכח לעולם דבר ראהו / או מפי אחר שמעהו / והיה מספר לאשתו ולאוהביו את כל אשר קרהו / והיה מתפאר בטוב זכירתו / ושש על נעם אמרתו / כי האיש היה מדבר צחות / ולו מבחר הספורים והשיחות / ואם היה שומע איש דורש / או בתורה קורא ומפרש / היה זוכר כל דבריהם / עקריהם וענפיהם / ופניהם וכנפיהם / התחלותיהם והנחותיהם וכונותיהם / באותיותיהם / ובמלותיהם / איש איש ללשונו בארצותם בגוייהם / גם היה המדבר נוצרי או ישראלי / ערי וארודי ואראלי / כמוהו ידבר והוא לא פנים קלקל
וחילים יגבר / סוף דבר כל איש לפניו שב נאלם / ומלדבר במקומו בוש ונכלם / ולא נראית זכירה כזכירתו מן העולם ועד העולם/ ויהי היום דבר רוחו אותו / לפאר במקהלות זכירתו / ולולי האריך לשון עלי הייתי מקים דברתו / אמנם רצה להגדיל זכירתו בהשפלת זכירתי / ולהעלות אמרתו על אמרתי / אז בחמלי על מעלתי/ אמרתי ללשוני עזריני ואתנשא / כי לא משנאי יחרפני ואשא/ אמנם הוא אנוש כערכי / ועת הראהו כי שקר נסכו ולא נסכי/ אז דברה לשוני בחכי / ונראיתי לכל כי לא מחשבותיו מחשבותי / ולא דרכיו דרכי / אז נשאר מזכירתו בוש ונכלם /וזכירתי עלתה במדרגה העליונה שבסלם / והיה לי שם עולם /
ויאמר השר רציתי לשמע בפרט איך היו מאמריו / ותשובותיך אל דבריו /
ואען ואמר ידע אדני נזר המבינים / כי יום אחד עליתי השערה אל הזקנים / ושם היו אנשי חסד אנשי אמונים / בחיק המעלה אמונים / ואז התחיל לספר מן הגדולות כל איש חכם / ויתנבא גם פלוני בתוכם / והתחיל לפאר זכירתו על כל הזכירות / ולשים אותה למעלה מגלגלי המאורות / ויאמר שמעו שמים והאזיני ארץ / כמו שזכירתי פרצה בגבול הזכירות פרץ / ועמנואל דודי בעיני לא יוחן / כי הוא בעונות שכחן / לא יזכר מה שאכל היום על השלחן / והנני נשבע בחיי מי אשר אאהב ואהבתיו / כי אין איש אשר פעם אחת בימי ראיתיו / אשר כל ימי חלדי לא הכרתיו / ובראותי אותו מרחוק בשמו קראתיו / וכל קורותיו אשר קראוני עמו הזכרתיו / ואדע שם כל עיר וכפר וכרך / עד דמשק ועד חדרך / ואזכר כל הקורות והחדושים / ושמות האנשים והנשים / והמלכות והשרות והפילגשים / ועמנואל יעמד כאיש משתאה / לא יזכר דבר מכל אשר יראה / יראו עיניו ולא יחקר / וישמעו אזניו ולא יזכר / ורעיונותיו יחגו וינועו כשכור / והתחיל לספר קורות מלכים / ושרים וקצינים ונסיכים / והאריך לדבר דברי הבלים והתלים / עד ששבנו לדבר מן החתולים / עד אשר קצנו משמע / כמעט שמרב הצער העינים החלו לדמע / וכל עוד שהיה מחזר לזכר הודו / ולהאריך בכבודו / אך בי ישוב יהפך ידו / וכשמעי דברים לא כנים / וקצת העם היו כמתאוננים / ואחר זכירתי מרננים / אמרתי עת להשליך אבנים / ועפר בעפר / כי פלוני ברית האחוה הפר/
ואמרה אתה האיש המתפאר בזכירה / ותתן אותה על ראשך עטרה / איך לא תעלה על לבבך מה שיש לי מן הזכירה / בחמשה חמשי תורה / ומיהושע ושופטים ושמואל / וממלכים וישעיה וירמיה ויחזקאל / ומהושע ויואל /
ומעמוס ועובדיה / ומיונה ומיכה ונחום וחבקוק וצפניה / ומחגי ומלאכי וזכריה / ומדברי הימים ומדניאל ועזרא וחמש מגלות / ומאיוב ומשלי וספר תהלות / ואדע בכל מלה ומלה / הנקוד והדקדוק והפעלה והפשט והדרש והסוד / מקירות הספון ועד היסוד / וספרי הדקדוק כלם / למקטנם ועד גדולם / וספר השמים והעולם / וספרי אבן עזרא בדרכי החשבון / ופרוש קהלת ומאמר יקוו המים אל החכם רבי שמואל אבן תבון / וספר מורה הנבוכים / וספר תלמי בחכמת הכוכבים והמהלכים / וספר המדות והערכים ופרושי המשנה והחבור / וספר רבי אברהם הנשיא בסוד העבור / וחלק הדקדוק והשרשים לרבי דוד קמחי / האומרים לנפשי רני ושמחי / וספר צחות ומאזנים / הנחמדים להשכיל ותאוה הם לעינים / וספר החיוג' והרקמה / וספר ההשגה וההכלמה / וספר החזיון / וספר כלי הנחשת וההגיון / אתה שמת מגמת פניך בראותך קצין או שר / או מלך או נגיד או טפסר / לדעת מדותיו וטכסיסיו / וחיליו ואוכלוסיו / ותענוגיו ומשושיו / ואפוניו וגריסיו / ותארו ומעשיו / וקיניניו ונכסיו / וגבעותיו ורכסיו / ומאזניו ופלסיו / ופרדיו וסוסיו / וגביעיו וכוסיו / ותוריו וסיסיו / ומלבושיו וקרסיו / ויינו ועסיסיו / וברבורי אבוסיו / ואוצרותיו ומאבוסיו / ורצועותיו וכיסיו / ואכריו ואריסיו / ושהרוניו ושביסיו / וחרבותיו ותריסיו / וקרוביו ויחשיו / ושרי מסיו ומכסיו / וצדקותיו וחמסיו / ותפארת עכסיו / וצאנו וכבשיו / ועושי רצונו ומכעיסיו / ופילגשיו וסריסיו / ונשריו ופרסיו / ועזניותיו וכוסיו / ונציו ותחמסיו / וינשופיו וטוסיו / ורחמיו ופסיוניו / ותרניו ונסיו / ושריון קשקשיו / וחלוקו ומכנסיו / ופוליו ותורמוסיו / ועטיו וקולמוסיו / וקורותיו וכפיסיו / ומשקיותיו וכבוסיו/ וגלוייו וכמוסיו / ואבניו וחרשיו / וכסלחיו ופתרוסיו / ודיניו ונמוסיו / וחתוליו ורמשיו / ואני שמתי מגמת פני לדעת מן האנשים והנשים / טבע אברי הגוף וכח הנפשים / ומספר החושים / הפנימיים והמרגשים / והטבעים החזקים והחלשים / ומה בין הנמזגים והמתמששים / ובין הנגשים והנפגשים / וסבת הרפים והקשים/ ובתי הנפש והלחשים / ומן המדות הענפים והשרשים / ומן האברים השרים והשמשים / וסבת העזי פנים והבושים / והנבונים והטפשים / והנוחים והעקשים והפתאים וחכמי חרשים / לא אחוש לדעת צורת הפרשים / ולזכר תאר המלבושים / ואם הם בחורים או ישישים / ואם אכלו פולים או עדשים / ובשר סריס או תישים / ואם הם שרי עשרות או שרי חמשים / שרי הרכב או שלישים / עירומים או חמשים / עורים או חרשים / משלחים או פרושים / ואם להם כנים או פרעושים / ראה מה בין זכירתך לזכירתי / ושמירתך לשמירתי / ואמירתך לאמירתי / ויותר מאשר תספר מדבר הבאי בקרב מחניך / בפני שתי נשיך ובניך ובנותיך / ושגר אלפיך ועשתרות צאניך / אני אספר מדברי חכמה לפניך / עד אשר לשמע תצלנה אזניך /
ויותר מאשר תזכר מן השיחות הבטלות והחידות / אזכר מן החכמות והסודות / ומן החקים והעדות / וכמעט שלא תזכר בלבך שמות אנשים / כאשר אזכר משמות החכמים והמפרשים/ ולא תזכר כל כך ערים וכרכים וכפרים / כאשר אזכר אני מן הספרים / מלבד היות כל ספר כמה ענינים כולל / ובזה יתהלל המתהלל / ראה מה בין אמרך פלוני בנה זה היסוד / ובין אמרי פלוני פרש כך זה הסוד / ובין אמרך כך שם פלוני או אותו הכרך / ואמרי כך הקשה פלוני ופלוני כך פרך / ובין אמרך ממקום פלוני עד מקום פלוני כך וכך מילים / ואמרי על פה ספר תהלים / או אמרי מכוכב פלוני עד כוכב פלוני כך וכך שעורים מגבלים / ובים אמרך בשנת כך וכך לפרט היה שבע או רעב / לאמרי חמשים ואחד מיל שעור עלית העב / ובין אמרך כך וכך אכלנו אמש / לאמרי סבת קדרות הירח והשמש / אתה שמת מגמת פניך בלכתך בדרך לשאל / שמות הכרכים מן הימין ומן השמאל / ואני אדרך ברגלי הרחובות והשוקים / וההרים והגבעות והעמקים / ונשמתי תהלך אז על במתי השחקים / לא אחוש אז לדעת שמות הערים והכפרים / רק אשיב אל לבי החכמות אשר בספרים / ושם אמריך הספורים / לא אאריך בספור אכילת הברבורים / והנמרים החברבורים / ולא בסעדת הדגים / וביתר מיני התענוגים / אתה תזכר שמות הפועלים העצלים / ואשר אכלו בביתך גבינה ובצלים / ואני אזכר שמות החכמים / ודבריהם וחידותם על לוח לבי נרשמים / אתה זוכר צבאות הארץ והדגים אשר במים / ואני אזכר צבאות השמים / אתה זוכר איך אכלתם על הגל / ושכבתם במעגל/ ופלוני שתה מן היין וישכר ויתגל / ואני זוכר אלף ושנים ועשרים כוכבים הנתונים וארבעים ושמונה צורות שבגלגל / אתה זוכר צורת המלך וגדוליו / ורעיו וגואליו / וכנוריו ונבליו / וקצת מהיכליו / וחצרותיו וטירותיו / וחדרי משכיותיו / ואני אזכור הכהן הגדול מאחיו / ומעלותיו ושבחיו / ובגדי הקדש ומעיליו / וחשב אפדתו אשר עליו / ופעמוני זהב ורמונים על שוליו / והציץ אשר עליו / פתוחי חותם קדש לאדני / וההיכל לפנים ולפני / והאולם אשר לפני השער וקדש הקדשים / והבריח התיכון בתוך הקרשים / והדביר והכרובים / ומסגרות בין השלבים / וצלעות הבית והעבים / והארון והכפרת / ומזבח העולה ומזבח הקטרת / ושמן המשחה וקטרת הסמים / וחשן המשפט ואת האורים ואת התמים / וחלוני שקופים אטומים / מחזה אל מחזה שלש פעמים / והכפות והמחתות / והפתות והדלתות / והשלחנות והמנורות / וים הנחשת ועשרה כיורות / והעמודים והכותרות / והספות והמזרקות והמזמרות / והמלקחים והנרות / וההראל ארבע אמות / וחלונים שקופים אטומות / ולשכה ופתחה באילים השערים / ומחוצה לשער הפנימי לשכות שרים / ועשוי כרובים ותמורים / והלשכה אשר נגד הגזרה / ופני הכרוב לתמורה / ותמורים אל אילו / ושמונה מעלות מעליו / והאיש העומד בין ההדסים אשר במצלה / ומנורת זהב כלה / ועל ראשה גלה / ושני הזיתים מימינה ומשמאלה / והמגלה עפה / והאשה היושבת בתוך האיפה / והעטרות אשר לחלם ולטוביה / ולידעיה ולחן בן צפניה / והארבע מרכבות היוצאות מבין שני הרים / והסוסים ברדים אמצים לבנים ושחורים / ואם באתי לזכר כל הדברים / אשר על לבבי יעלו / יכלה הזמן והם לא יכלו / מלבד אשר אדע הכונות / והסודות הנכונות / אשר בכל הדברים הנזכרים צפונות / ולכן חדל לך / מזכר זכירתך באשר כבודך תחמד / ובמקום גדולים במעלה אל תעמד / לך וספר התליך לקטני אמנה / ולנשים המוזרות בלבנה / כי שכלך בדברים האלה קטן מהכיל / ואז תצליח את דרכיך ואז תשכיל /



ויהי כשמע פלוני סאוני סואן ברעש / חמד לעמד מצפון להר געש / והדברים אשר אמר לא אמרם / כי קבל נזק וצער ובשת בעבורם / ויאמר היום חשכו כוכבי נשפי / הן קלותי מה אשיבך ידי שמתי למו־פי / וקפץ פיו ונאלם / ועמד בוש ונכלם / ולו חרפת עולם / וכל העם קראו אחריו הידד / ובראותו כי שמשי זרחה נודד / ועמד בפנים נזעמים / ולא ראינוהו חדש ימים /



וישחק השר ויאמר מה מאד היטבת לדבר / אחרי היותו על ריב לא לו מתעבר / ככה יעשה לכל איש / אשר יתהלל וריח רעיו בעיני האנשים יבאיש /



ואמר אל השר ידע אדוני נזר הודי / כי לולי עניי ומרודי / ואשר חמלתי על כבודי / הייתי מכה אותו במטה אשר בידי / כאשר עלי האריך לשון / אמנם אוצרותי גרפם נחל קישון / והחסרון איננו מניח לי לישון / עד ישקיף וירא אדני משמים / וצרות לבבי ימאסו כמו מים / ולא תקום צרה פעמים / ותחת מחגרת שק מעיל הוד אעדה / והקול אשר אמר רדה יאמר רדה /

ואשא משלי ואמר:

אלי פדעני בעזך מידי



עני ותחת שק מעיל הוד אעדה



צו לזמן אל נאמן לי יעשה



שלום וקול אמר רדה יאמר רדה.

ויאמר השר מה מאד חטא הזמן / כאשר לא בנה לך בית נאמן / ויחלק כבודו לפני אליפז ותימן / וילבישם תכלת וארגמן / ולא יתן להם צרעת נעמן / וכאשר ישאלוהו בניו למי נמטיר המן / יאמר למהומן / ולא יתן מרדכי על בית המן / ואיך לא יחלק כבודו לאחימן / ולכלכל ולדרדע והימן / ומדוע לא חלק לך מן ההון לשבעה / כאשר חלק לך מזמרת הידיעה / ולבני הפילגשים נתן מתנות ולבני בריעה / ולאיש אשר יקרב אל כל בהמה לרבעה / ולא יתן להם כל ראש מקרח וכל זקן גרועה / ומן הקללות שבירמיה ארך היריעה / ואמר החכם ממומי זה העולם ומהבלו / שהוא לא יחן איש ואיש
כפי שכלו / רק יחן אנשים לבבם למרע / ומצדיק עיניו יגרע / יהרג יאשיהו וימלך חפרע / וימיר רע בטוב וטוב ברע /



וישא משלו ויאמר:

אמר החכם ממומי



זה העולם או מן הבלו



לא יחן איש מה שראוי



רק יוסיף לו או יגרע לו.

ואמר אל השר חנני אלהים ויש לי כל / כאשר עשה אותך על ההון יכול / ולו היה כל איש חכם כמוך וגבר / ובנדיבות ידו כידך תגבר / לא חסר איש בעודו דבר / אמנם הנדיבות לך למקנה / ידך תהיה בו בראשונה / ויד כל העם באחרונה / ובכל אשר התהלכתי מעיר אל עיר / לא מצאתי איש משנת הכילות יעור ויעיר / כי כלם יאמרו שלם ישלם המבעיר / ואמרה בעדם אלה בני שעיר / ואשר יקראו נדיביהם / וראשי אלופיהם / הפך לבם לשנוא / ולא מצאתי בם רק נוקם וקנוא / וכל אחד ואחד יעלים עינו / וכמו פתן חרש יאטם אזנו / אם אקראהו בדבר יועילהו קל חיש יענה / אם אקראהו בצרתה לי ערף יפנה / והזמן יוסיף כל אשר לו למשנה / ורעה אליו לא תאנה / ידמה לכלב איש חרש ברזל יישן לקול פטיש והלם פעם / ולא ירגיש שאגת אריה וקול רעם / וייקץ לקול השנים וינער כפעם בפעם / לא אדעה מה אחרית הזעם /

ואשא משלי ואמר:

דוד יום קראתיהו לעזרתו



גז חיש כצפור ממרום קנו



אך יום לעזרתי קראתיהו



החריש כפתן יאטם אזנו



נדמה לכלב איש חרש ברזל



בית הולמים שבתו ומשכנו



יישן לקול פטיש וירדם



ייקץ לעת אכל לקול שנו.

וידע אדני הדבר / כי מצאתי הנדיבים זולתך כיענים במדבר / ומנחתם ונסכיהם כמדבר / ולעולם
לא קבלתי בושה / רק בארץ מרשה / מנדיבים שלשה / מצאתים פתח השער / ורעיוני אחזו שער / כי הייתי רעב וצמא / סוער והומה / ואקרב אליהם ואמר היום נפלו לי בנעימים חבלים / כי הקרה לפני נדיבים אל אלים / ועתה רחמו עלי האצילים / מחלימי החולים / וגואלי הגולים / כי אין חפץ בכסילים / כי הפיל לא יקימהו כי אם הפילים / והענק לא יקימהו כי אם הנפילים/ ועתה חוסה על נדיבי אשר התגלגל / עליו אופן הגלגל / נטרד בטרדותיו / ולבש חרדותיו / ואל תחמלו על איש ישנה דתיו / שיורד על פי מדותיו /



ואשא משלי ואמר:

חוסו על נדיב התגלגל



עליו גלגל עם טרדותיו



אך לא תחמלו על עשיר



שיורד על פי מדותיו.

ויען האחד ויאמר אמר נא עקש / עד מתי תהיה לנו למוקש / לנדיב לא גמלתו איך תבקש / מדוע חק המוסר פרעת / ומעיל הבשת מעל פניך קרעת / וקלון מכבוד שבעת / הלא ידעת אם לא שמעת / כי אדמתך אם לא תעבדנה לא תוסף כחה לך / והנה היא צועקת למולך/ אם לא תשקני אני לא אאכילך /

וישא משלו ויאמר:

לנדיב לא גמלתו אל תבקש



תקדם לו ואז ישוב לגמלך



זכר אדמתך לך אמרה קום



והשקני ואחר אאכילך.

ויען השני ויאמר מה לי ולך איש מהתלות / כי תבקש לך גדולות / היום רבו עבדים המתפרצים / אשר אמר הנדיבות לוחצים / הלא ידעת העדרים אשר עלי רובצים / והאם רובצת על האפרוחים / או על הביצים / והנוגשים אשר אצים ורצים / כי לי בנים שלשה וחמש בנות גדולות / ומשאת החשק החלה לעלות / ומיראתי פן אחת מהם תמצא עלילות / ללכת אל גבעת הערלות / ובאות נפשה תמשך יד החשקים ותנאף / קניתי הטבעות ונזמי האף / והנטיפות והשרות והרעלות / וכסף אשקל כמהר הבתולות / ובטרח גדול אותם אפרנס / ונדחי צרכיהם אכנס / לולי כי מן השמים עושים לי נס / ואיך אהיה על בני אכזרי / ואשכח עצם מעצמי ובשר מבשרי / וישבעו זרים כחי ועצבי בבית נכרי / ואמר החכם האיש אשר יתן הונו לזרים / יחשב מן האכזרים / כי הקרובים בקרובים נעזרים / ודומה במעשהו אל העין הרואה השחקים / אשר בתכלית הרחק רחוקים / ולא יראה הקרובים/ אשר סביבו הם יושבים /

וישא משלו ויאמר:

אדמה איש אשר יתן רכושו



אלי זרים וימנע מקרובו



אלי עין אשר יראה רחוקיו



ולא יראה אשר ישכן סביבו.

ויען השלישי ויאמר שמעתי אומרים / כי כתוב באחד מן הספרים / אשר בארבעה ועשרים / לא ידעתי אם בשיר השירים / או בקהלת או במשלי / מסמרטוטי כלמי וממהדורי מלי / חשבת להריק הכסף המושב בפי אמתחותינו / וההון אשר לכדנו ברשתנו / ולקחנו מיד הזמן בחרבנו ובקשתנו / בדברים ערבים / ובקראך אותנו אצילים ונדיבים / ויצאת אלינו לשטן / ולכן דע כי ידינו אחות לוטן / לא חנם שנה הזמן דתך / רק על פי מדותיך / ולכן נשים היאוש והמניעות פרי מדברותיך /

וישא משלו ויאמר:

אשר קוה להרבות את נדיבו-



תך ברצות לך את משאלותיו



קפץ ידך ושים את המניעות



והיאוש פרי מדברותיו.

כשמעי כסתה כלמה פני / ופלגי מים ירדו עיני / ואמרה בקול נעצב / מי האמין כי אתיצב / לפני החלד והעכבר והצב / אקרא אליהם ולא יענוני / ותחת אהבתי ישטנוני / והזמן הולך וסוער ואותי יעשה כלה / ורואה אני את פני נדיביו והנה אינם כאשר בתחלה / ואתנה את לבי לראות סבת אלה התלאות / ואם בסכלותי או ברשעי עלי באות / וכל אשר חקרתי ואחקר אמצא / בנפשי דעה ומועצה / ועל ימי התעלמותה סופדת / ועל חיל תאותיה מורדת ובוגדת /

ואשא משלי ואמר:

הה כי ילידי הזמן בי נחרו



אינם אלי נפשי כמו היו תמול



כי אחשבה יום ולילה אעמול



אוחיל לברכות אל והמה אחרו

איכה אקומו והמה סחרו



ארץ אשר לא אדעה אם השמאל



אלך לימין הולכות המה למול



ותמול עבדוני ופני שחרו

ואתנה לב אם לרע מעלי



צרות זמן עלי כהיום שקדים



ואחזה צדקי וישר פעלי

אבדן ימי שכל בכל יום סופדים



אריב במו שחרות ואשליך נעלי



על חיל בחורותי בשכלי מורדים.

ויהי כשמע האנשים את דברי / לא חרדו אל מאמרי / ולא נכנעו לבותם / הרעו מאבותם / ויאמרו לי אי הנכאב אשר רשע חרשת / ולכן מעטה העני לבשת / איך פני אבותיך הובשת / ומדוע אהליך נטשת / האם אכלת כל אשר ירשת /



ואען ואמר נטשתי אהלי כי כן צויתי / ונפשי ממרורים רויתי / וקצתי בזמן ובו נבאשתי / כי ממצא חפצי בו נואשתי / ולכן בבשת פנים נגשתי / אל המחנה הזה אשר פגשתי / ולא אשנא העניות / רק בעבור היותי נכנע אל הפתיות / וצעקתי ולא נעניתי / ואולי כי לטוב לי ענתי /

ואשא משלי ואמר:

השאלים איך אהלי נטשתי



לא תדעו כי כן זמן צוני



הוא ממרור עם לענה הרוני



עד ממצוא חפצי אמת נואשתי

קצתי במחמדיו ובו נבאשתי



מה אמרה עוד הזמן הלוני



ימים ימי עצב עדי השוני



אל מחנות האל אשר פגשתי

אשנא זמן תחת אשר קנאתי



כי אחזה נפשי אשר כורעת



אל הר פתיות עד אשר נעניתי

ידע זמן כי אהליו שנאתי



על כן לקיקיוני ימן תולעת



אולי ידידי כי לטוב עניתי.



ויהי כראות האנשים חסרוני חשבו מלתי לאל /



ויאמר אחד מהם נדעה מה בפיו ישאל /



ויאמרו רעיו מה לנו ולצרה אם תגאל גאל /



ויאמר האיש ולשונו כאש תהלך / שאל מה אתן לך /



ואמרה בנפש שפלה / אחר בקשת המחילה / ידיך השר למודות בחמלה / בכפל מלשוני בשאלה /

ואשא משלי ואמר:

נדיבי עם הטוב כי תאמרו לי



שאל מנו ונפיק לך בחמלה



ידיכם הם למודות בנתינה



בכפל מלשוני בשאלה.

ויאמר האיש באה אתי הבית וסעד /



ואלך אחריו אל ביתו ולבי בצרת רעבוני ירעד /



ויאמר האיש התאכל מן הירקות החשובים /



ואען ואמר אלו הירקות טובים אכלום הכלבים /

ואשא משלי ואמר:

שאלוני במה תסעד לבבך



התבחר בירקות החשובים



עניתים הן יהי טוב בירקות



כלל עקר אכלום הכלבים.

ויאמר האיש הנני נשבע באשר אל יש הוציאני מאין / כי בביתי לא תאכל בשר ולא תשתה יין /



אז שתקתי והעלמתי עין / ואמרתי בלבי זה נשאר מבני קין / ויושם לפני מן הירקות קערה / וגרגרי זיתים עשרה / וצפחת ממי המערה / במדה ובמשקל ובמשורה / ופתותי לחם שעורים / ויהיו פי וידי לאכל נמהרים / ויבאו בי המים המאררים למרים / והיו סביבי שלשה נערים/ יקחו מלפני המעט אשר בעדי הכינו / וישובו וכל המשפחה עלי ילינו / ויאמרו לקח זה הרעבתן את כל אשר לאבינו / עודם מדברים והנה אשתו כאש יער תבער / תהמה ותסער / ובבעלה תריב ותגער / ותאמר זה ההלך בעיני לא יוחן / כי יאכל כאלו יטחן / לא יקום לעולם מן השלחן /



ויאמר האיש חי אני אם לא יניח האכילה זה הסכל / לא יפרד ממני עד יקיא את אשר אכל /



ויהי כשמעי קמתי קל חיש ופת לחם בידי /



ויאמר האיש הנה בשמים עדי / כי אם לא תניח הלחם אשסעך כשסע הגדי /



ואשליך הלחם מידי / ואברח /
והאיש אחרי מר יצרח / והנערים יהדפוני / והכלבים ירדפוני / והצרות מכל עברי הקיפוני / והמים עד נפש אפפוני / ועד פתח שער העיר רדפוני / ולו השיגוני טרפוני / וראה פניך ופני איש עוד לא פללתי / ועתה ראה השר איך נפלתי /



ויאמר השר באמת היתה זאת חרפה עצומה וכלמה / וכמעט שאין אחריה נחמה / ועתה הלא עשית באנשים ההם נקמה /



ואען ואמר נפתולי אלהים נפתלתי / וקרנם בעפר עוללתי / והשבתי מטהרם ונזרם לארץ חללתי / ובעמים חרפתם הודעתי / הגדתי והודעתי והשמעתי / כי לא די היותם אותי בוזים / רק שהקהילו עלי אנשים מחברי חרוזים / ויתקבצו עליהם אנשים רקים ופוחזים / מן היהודים הפרזים / אשר לא עמדו אבותיהם על הר גריזים / התפארו עלי בשיריהם / והדבר אין בהם / ישלחו לי שירים מטלאים / סבכים וכסבאם סבואים / יספרו בהם כי להם בכל התעודות / בכפל ממני עשר ידות / והיו בהם אנשים יולדו על ברכי וגמולי חסדי / למדו ממני דרך השיר והם מעשה ידי / ולא השיגו במרוצתם אבק שירי / ואין אחד מהם יזנב הנחשלים אחרי / ובראותי כי יניפו עלי יד שלחם / בשאט בנפש בגאון רוחם / בנים גדלתי ורוממתי ונשאתי טרחם / וקרבתי אליהם בברחם / ובעת קדר עליהם היום הייתי שמשם וירחם / ולא יזכרו מי שם ציץ נזר השיר על מצחם / אמרתי חי אני אבאיש ואביע שמן רקחם / ותשוב לשונם מדבק מלקוחם / ועל כרחם אהיה מלכם ומשיחם / ואקום ואחבר עליהם שיר נמרץ / בפי חזון נפרץ / הודעתי בעמים עזם / וכי הם יתר הגזם / והניפותי עליהם שיר חרבי / כאשר היה עם לבבי / והנה השיר אשר עליהם חברתי / כאשר התעברתי / ולוחות בריתי אתם שברתי / והודעתי אותם כי עליהם גברתי / והעלתי עד לשמים שיאי ואותם בעמקי שאולה קברתי /

ואשא משלי ואמר:

אשמע דבת רבים רבים



עלי יניפו יד שלחם



בי ישיחו לי יפיחו



בשאט נפש בגאון רוחם



בנים גדלתי רוממתי



זה כמה נשאתי טרחם



וכנשר יעיר את קנו



כן רחפתי על אפרוחם



זה משכרתי חלף כי כן



קרבתי להם יום ברחם



וביום קדרו כוכבי שכלם



הייתי שמשם וירחם



ובעת תעו בנתיבות בין



שכלי למחוז חפצם הנחם



לא ידעתי מי יולדתם



אם הקאת או הרחם



לא יכירו לא יזכורו



חסדי עמם יום נס לחם



אין בם יציץ מי זה שם ציץ



נזר הקדש על מצחם



מי רוח שכל בם מסך



או מי נסך את יין רקחם



איכה בי יריבו וזמן



משח אותי להיות פחם



לי חלק גלות עליות



מן שמים יום יום אלחם



אך להם גלות תחתיות



ברכות שדים ורחם



וזמני יום שם חטתי



שורה אז הפיץ את קצחם



ובעת קטרתי את מורי



הבאיש הביע את ריחם



ובידי מטה האותות



איכה אחרד לברק רמחם



אם מימי חכמותם כים



לבי הוא נחש ובריחם



בנשוא גלי מי ימיהם



אז מטה שכלי השביחם



וביום הציבו חיליהם



מצב חיל שכלי הבריחם



עליתי אל עיר גבורם



אף הורדתי עז בריחם



אנכי השויתי כיום



את שריהם אל פרחחם



החרש המסגר בגר



בתושבם ובאזרחם



חניתי כדור על חילם



ידעתי נועם גם נוחם



היה כיום נצחי נצח



אך חיליהם אבד נצחם



אזעק חמס אל הימים



ולחק גלגל כי השכיחם



מדוע דרכם צלחה



או מה ראה כי הרויחם



אלו הכיר מעבדיהם



או אלו ידע את שיחם



לא השכיבם על מטות שן



וסרוחים לא אסף נדחם



לא שעה אל מנחת הבלם



אף לא רצה כיום זבחם



לא נתן בר הלחי או



ממון נכנס בא על נכחם



על כן העלה על גורלם



ממון יוצא או הנלחם



על זאת לבי הוא יחיל בי



ובתוך קרבי יום יום יחם



כי הסכנתי כל ארחותם



זריתי רבעם גם ארחם



איך מול פריי פרח על שר-



שי הבין ישוו את קלחם



אם יראו חדקל שכלי



אז ימאסו מי שלחם



לו יריחו קטר בשמי



אז יבזו ריח ניחוחם



ישימו יד אל פה שרים



ולשונם מדבק מלקוחם



אקדיר שמשם אתן שרשם



כמק וכאבק דק פרחם



הנני לדור פרצם אגדר



אהיה להם ראש ומשיחם



ילכו גוים אל אור
שירי



ומלכים אל נגה זרחם



עשר ידות לי בחכמות



מי זה אתי יהיה נלחם



אקרא חם קר גם לקר אק-



רא חם ולהברד פחם



לי חכמה לי בינה אקרא



בה על כרחם בעל קר חם



לולי חסדי אז הפכתי



אל מערבם את מזרחם



איכה יבזו ערכי עם זו



ויאמרו כי ממי לקחם



אשאב שכל אבקת רוכל



אשיג נחש לי בריחם



איך תחת לחם אבירים



ודגן רום אקטף מלוחם



או תחת עדיי השכל



אחמד עדים או מלקוחם



איכה ירימו קרן או



עלי יניפו יד שלחם.

ויאמר השר באמת פרעת בם פרעות / ותחת אשר השקוך בשליש דמעות / שבעה נפשם ברעות / ובאמת היו כסילים / ובתכלית הנבלות נבלים / כי הנדיבים יתנדבו בגופים ובנשמות / ואף אם יהיו חסרי כל נעימות / לדמיון החרב החותכת העצמות / ואף אם תהיה בעלת פגימות /

וישא משלו ויאמר:

נדיבי עם הכי יתנדבו לך



ואף כי הם חסרי כל נעימות



כמו חרב בצאתה מתערה



אשר תחתך ויש בה רב פנימות.

ואען ואמר חייך השר היה בהם איש עשיר לרב / כי ירש נחלה מקרוב / והוא אמר ויבא ערב / והיה אוהבי בזמן שעבר / יותר מרחק נהר כבר /



ויאמר השר הלא שמעת משל הקדמוני / הכתוב בספר תחכמוני / שאמר די לך מעמיתך הנאמן / כאשר ינחילהו הזמן / ירשת עשר ומעלה רמה / אם יראה לך עשירית אהבתו הקדומה /

וישא משלו ויאמר:

יהי די לך ידידי מעמיתך



בירשו מעלה נשאת ורמה



ביום תתו והראותו לך את



עשירית אהבתו הקדומה.

ואען ואמר חי אני כי לולי חסדי אשר קדמום / לא חשבתי עליהם דבר מום / אמנם אני מעולם בהוני פדיתים / ובעת צרתם עניתים / והם לא די שלא היו בצרתי קרובים / אלא שדברו עלי כזבים / ולכן צר לי על החסדים אשר גמלתים / כי נחמתי כי עשיתים /

ואשא משלי ואמר:

בני נתן בני נבל בני שם



קדשתימו חשבתימו כזבים



אני תמיד פדיתימו ואפדם



והמה דברו עלי כזבים.

ודע השר אדני / ציץ מצחי ונזר זמני / כי כאשר הביאני / לחשק בתבונה / ולהיות ידי בחכמות אמונה / הוא ראותי היותי נמאס בעיני הסכלים / ונגש ונענה אל השפלים / וכל אשר יחשבוני לנבזה שוטני/ תגדל מעלתי בעיני / ובזה נודע לי חין ערכי / כי לו יחפצו הכסילים דרכי / אז יודע לי כי שקר נסכי /

ואשא משלי ואמר:

אשר גרם לנפשי לחשק את



תבונתי ורדפי טוב פעלים



ראותי כי אני נמאס לכל בז



ונגש נענה אל השפלים.

ואשר גרם אל הסכלים ההם / להיות מעלתי פחותה בעיניהם / הוא ראותם צרורות כספם באמתחותיהם / ויראו אמתחתי ריקה / בוקה ומבלקה / ונפשי שוקקה / ואמר החכם חסרון ההון יעלים הישר / וכן הסכלות יעלימהו העשר /

ואשא משלי ואמר:

אמר החכם יש חסרון



עשר יעלים רב הישר



כן יש סכלות עם הוללות



יעלים אותם רב העשר.

ושבחו הכסילים כי לא קנו העשר בשכלם / רק גלגל הוא שחוזר בעולם / ואם יחרץ חרוץ / ולקנות הון יחרד וירוץ / לא יצלח במעשהו / ודרך תבונות לא תועילהו / ויגיע ההון בנקלה ליד איש שובב / בשגעון ובעורון ובתמהון לבב /

ואשא משלי ואמר:

מה
תחרץ חרוץ ואראה הזמן



יאר פני חסדו לגר ולעקר



אם הגזרה יורדה ממעל



אם כן חריצות האנשים שקר.

ודמו החכמים בשכלם / העולם הזה לסלם / זה יורד בו וזה עולה / זה שוקט וזה גולה / זה נכבד וזה נקלה / ומקרא בצד ובכתף יהדפו / שנה על שנה חגים ינקפו / ומחסה כזב וסתר מים ישטפו / ואישיו למאמרו כסופה ירדפו / כלבוש יחליפם ויחלפו /

ואשא משלי ואמר:

ראה מקרי זמן בוגד



אנוש אנוש והפלא



ודבר ממך נעלם



אני את אזנך גולה



פרטיו לא אבאר כי



זמני מספר יכלה



זמן יריק לך מצוק



והטוב ממך יכלה



ואישיו חלפים יום יום



ואדם כלבוש יבלה



ומי יוריש ומי יעשיר



ומי ירד ומי יעלה



ומי מלך ומי הלך



ומי נכבד ומי נקלה



ומי עליון ומי אביון



ומי שוקט ומי גולה



ומי נטרף ומי נשרף



ומי נסקל ומי נתלה



מתי מספר כתבתים לך



ועוד נוסף עלי אלה.

ואמר שלמה בחכמתו פעם ופעמים / לכל זמן ועת לכל חפץ תחת השמים / ולכן הירא את דבר אדני מעבדיו / יזכה ארחו ויישיר מעבדיו / ועל דבר אמת וענוה צדק ישקד / ומעשיו ידרש ויפקד / כי הזמן יתן פני הצאן אל עקד / ותחת כבודו יקד יקד / וטרף זרוע אף קדקד / כי עת ספוד ועת רקוד /

ואשא משלי ואמר:

ראה צבי זמן ועת



ועל דבר אמת שקד



זמן ועת לכל יצור



ועת ספוד ועת רקד.

ויהי ככלותי לדבר / ושיר עליצתי לחבר / ויאמר השר הודעתני איך רבת שבעה לה נפשך יגונים / ולשמע לעג השאננים / והבוז לגאיונים אשר לא נשאו למעלתך פנים / ועתה הודיעני אם מצאת נדיב בדור / אשר פרץ הזמן יגדר /



ואען ואמר פגשתי שש עושה צדק / איש נדיב מחזק הבדק / תמים בדורותיו / יערפו כמטר נדבות מטרותיו / והזיל עלי מטל נדבותיו / ואכלתי בביתו דגים חשובים / וגדיי עזים טובים / וחברתי עליהם שירים ערבים /



ויאמר השר אדני / איך היה הדבר בני /



ואען ואמר היה בעיר אנקונ"א אדם נכבד / ולהתנדב עליו לא יכבד / מלך לנדיבות נעבד / וחשבתי כי כל הנדיבות במותו יאבד / ויהי היום והוא מצאני באש היגונים בוער / ובכל מחמדי הזמן גוער / כי ים התלאות הולך וסוער /



ויאמר אלי האיש מה אתה רואה / כי עמדת היום משתאה /



ואען ואמר חייך אני מרעיד עמדתי / כי היום לא סעדתי / ובכיתי וספדתי / כי ראיתי דגים גדולים ולשבת בצלם חמדתי / ואם לא אכל מהם הן גועתי אבדתי /



ויאמר האיש בחיי אם תדר לחבר עליהם שירים עליזים / יהיו לך הדגים ושני גדיי עזים / אז אמרתי עת לעשות חרוזים / אז הלכתי עם האיש אל חצר גנת הביתן / והראני דג גדול ראוי לשאול ויהונתן / ובראותי אותו חשבתי היותו לויתן / ואמר אל לבי אחשב היותי היום חתן /



ואמר אל הנכבד אם תעשה לי מטעמים ערבים / אחבר היום שירים מצור השכל חצובים /



ויאמר האיש הכון והכן לך השירים / כי המטעמים יהיו חמודים ויקרים / ויהי כאשר תגיע עת הסעדה / ישבנו אני והנכבד שר התעודה /



ויאמר השר יביאו הטלאים הנעימים / והגישו המטעמים / ונחליץ בהם העצמים כי הטלה ראוי למרום התהלות / ולכן שם אותו האל ראשון למזלות /



ואען ואמר חייך אדני דלפה נפשי מתוגה / ואין רפואה כדג לדאגה / כי לשון נופל על הלשון / וסכלו האומרים טלה ראשון /

ואשא משלי ואמר:

שים דוד לעמת הדאג דג



כי הוא לבד רפאות אלי נוגים



מה בערו האמרים טלה



ראשון למזלות ולא דגים.

ויאמר האיש חייך כבר הסכימו חכמי התכונה / ובכל שבטי ישראל מודעת נאמנה / כי דגל טלה נוסע בראשונה / ודגל דגים באחרונה / והנני נשבע כי דג לא יבא לפנינו / עד אשר בחכמתך תראנו / מעלת דגים על טלה / ואם הסוד הזה תגלה / להנחיל אהבי יש ואצרותיהם אמלא /



ואען ואמר דע אדני כי אין לטלה יתרון / בעבור היותו למזלות ראשון ודגים אחרון / כי למעלות הדגים וכוכביו העדינות / הושם באחרונה מאסף לכל המחנות / מצרף אל זה היות הכוכבים ואם רבו כחול / הכוכבים אשר בשנים עשר מזלות יהללו שם אל במחול / כי סובבים סובבים הולכים המזלות / בימים ובלילות / לדמיון אנשים יחלו במחולות / ומדרך אנשי המחול להתגולל כמזלות סביב / ובמחול האחרון חביב /

ואשא משלי ואמר:

אל עולם שם המזלות



כדמות מחול סובב סביב



על כן הושם דגים אחרון



כי במחול אחרון חביב.

ויאמר האיש הטבת את אשר דברת / והנני מקים האמר אשר גזרת / ויצו להביא בראשונה הדגים / ונהיה אוכלים ושותים וחוגגים / ואחר הדגים הביאו הטלאים הצלויים מור עובר נוטפים / כאלו מן השושנים קטופים / או משפתות היעלות חטופים / ומתוקים מדבש ונפת צופים / והמרקחות וזנים היו על השלחן כאבנים / והשקות בכלי זהב וכלים מכלים שונים / ויין מלכות רב / מתוק לנפש ולחך יערב / ואכלנו ושתינו עד אשר לא הכרנו מזרח ממערב /



ואמר יש לי רב / ברוך אדני צורי המלמד ידי לקרב /



ויאמר האיש ארור האיש אשר לא יהיה היום שכור / עד אשר לא יבחין בין הלתך והכור / ויאמר בדבור אחד שמור וזכור / ולא יבחין בין פתח תקוה לעמק עכור / למען זה היום כל ימי חיינו נזכור /



ואמר אל האיש אם תפטר אותי היום מלומר עוד שיר / אמר ברוך אדני ואעשיר / כי אחרי היותי שכור / וחבר שיר עוד לא אזכור / ויאמר האיש חברת שני שירים ואיך משיר תהיה שותק / וכבר למדתנו והחוט המשלש לא במהרה ינתק / ולכן חבר שיר שלישי / ותשקלהו במאזניך / ואחרי זאת להשתכר שים פניך / עד אשר ראשך עליך יכבד /



ואקום ואעשה מצות הנכבד /

ואשא משלי ואמר:

מתקו לחכי טלאים ודגים



ערכו לפני ידי הצבאות



הם בזמן מן לטעמם והנני



אודה לקדוש אדני צבאות



טלה בשומו לראש כל גדודיו



ודגים מאסף לכל הצבאות.

ויהי כהשלימי השירה / הלכנו וישבנו בעלית המקרה / ויושם לפנינו שלחן מעשה צעצועים / וכוסות מלאים וגביעים / ואהיה שעשועים / ועשינו מן היין משפטים / וכאשר באתי לקום מצאתי בטני ערמת חטים / ולא יכלתי לקום כאלו הייתי אסור ברהטים /



ויואל האיש גם הוא לקום / ובראותו כי לא יוכל ולא יקימוהו כל היקום / אמר נתנני אדני בידי לא אוכל קום / כי ראשי הולך הנה והנה / והיין שלח אש בעצמותי וירדנה /



ואען ואמר הנני נשבע בחיי נחור / כי תאבתי לשתות מי שיחור / כי היין שלח ידו מן החור / ופרש רשת לרגלי השיבני אחור / ולא אכיר הלבן מן השחור /



וכראות אנשי הבית יד השכרות החזקה / עשו בבית קול דממה דקה / ותפל עלינו תרדמה וישנו שנה עמקה / עד אשר פנה השמש לערב דרך גבולו / והשכרות חלף הלך לו / ועמדתי ימים שלשה עם הנכבד שמחת גילי / וזה היה חלקי מכל עמלי /



ויאמר השר נדיב היה נכבד / וזבד טוב אותך זבד / הדמו הגבירות אליו בנדיבות /



ואען ואמר בחיי אספו עם הנדיבות / כל ערבות וכל חשיבות / כי עמדו לשרתני בפנים יפות / ובזרועות חשופות / כשפחות חרופות / ולא סרו מעשות הבריה ולבב לביבות / והמטות היו באטון מצרים חטובות / ובכו לפרודי פעם ופעמים / כאלו נפתחו ארבות השמים / אמרו עד מה השר תשבנו / הנה נדודך יקרע סגור לבנו /

ואשא משלי ואמר:

אז תחנות לבך ידידים ישאלו



ואענה אותם בקמרינו



שם תאות נפש ושם ארינו



מר אהלות עם כל בשמים נעלו

שמה אסירים מתמותה נגאלו



שם עיר אלהים באמת שרינו



בשתי לביבות מן אשר ברינו



עם יעלות בגאון אדני צהלו

נפשי פדות דמע ראיתיו על לחי



יעלות ודודים לי כחליל יהמו



האמרים עד מה צבי תשבנו

מה תהמי נפשי ומה תשתוחחי



פקדי לשלום הצביות נאמו



אוי לנדוד יקרע סגור לבנו.

ויאמר השר הלא חסרת דבר בבית הנכבד /



ואען ואמר בחיי חסרתי דבר אשר עלי מאד כבד / כי ראיתי בבית השר שומים / כאלו נגזרו מן האורים ומן התמים / ובצלים מהללים / יחפירו ביפים הגלגלים / וגלדיהם עבים/ והמן בתוכם נצפן / ומראיהם ומעשיהם כאשר יהיה האופן בתוך האופן / והחציר עב ויקר / כמטה אלישע ויפיו לא נחקר /



ואמר אל הנכבד ואל אדר היקר / הדג והבשר טפל והשום והבצל והחציר עקר / הביאו לי מטה החציר כי רצוני לעשות בו המופתים / ושמעתי אומרים כי הוא טוב למעשה חבתים /



ויאמר האיש חייך בביתי היום שום וחציר לא תאכל / כי ריחם נלאיתי כלכל ולא אוכל / וזה השלחן לפני אדני / ולא יקרב בו דבר של גנאי /



כשמעי הייתי אל היגונים למאכל / מלבד שהנכבד החזיק אותי סכל / ואמרה היום לקח ממני מחמד עיני / כי השום והבצל והחציר מבחר עדני / ועתה אפלה נא ביד אדני /

ואשא משלי ואמר:

אראה אני המן ואראה השליו



אך אמרים לי סור ואל תקרב הלום



כל מעדנים הם בעיני כחלום



פגע גאון לבי כהיום שולליו

כי הבצלים הם ללבי גואליו



השום והחציר והבצלים שלום



ביתי ועל ראשי עטרת יהלם



כי בם לבבי הוא יכלכל מחליו

השום צבי ארץ ופרח כל יבול



החן ילדהו וההוד רקמו



עיש ובניה ברית לו כורתים

גלדי בצלים הם כגלגלי זבול



אופן בתוך אופן והחציר כמו



מטה אלישע לעשות המופתים.

ויאמר השר היטבת לדבר / ושירים לחבר / ברוך אדני אלהי ישראל / אשר לא השבית לשירים ולמליצות גואל.

  


המחברת התשע־עשרה




אמר המחבר: בהיותי עם השר הנכבד / למשמעתו סר ונעבד / שאלני ויאמר לי / אמר נא לי שמחת גילי / האמת מה שיאמרו עליך החברים/ כי חברת בימי הנעורים / מליצות נמרצות ושירים / על אפניהם דבורים / לקוחים מפניני המאמרים/ ומזהב ומפז יקרים / מדברים בדברי תוכחות ומוסרים / לחנך בהם הנערים / ואני לשמע אזן שמעתים/ ובעיני לא ראיתים / ואם אמת היה הדבר הזה וחברתם,/ נכספה וגם כלתה נפשי לראותם / ולשום אותם על לבי חותם / ועתה הוציאם אלינו ונדעה אותם / ואען ואמר דע אדני ירום הודך / כי מה ששמעת על עבדך / היה זה לפני ימים ושנים/ והמליצות ההם והשירים הם ישנים נושנים / חברתים בימי נעורי/ לעורר לבות בחורי / והסבה אשר עוררתני לחברם אשים נגדך / והיא בין הילדים אשר חנן אלהים את עבדך / היה אחד בהם למשמעתי סר / דבק בדרכי הענוה
והמוסר / ומתענג בדרכי המליצות והשירים / הולך בדרך תמים ומואס בדרכי הנעורים / והיטיב חסדו מן האחרים / לבלתי לכת אחרי הבחורים / ובראותי אתו רוח נדיבה / וכי הוא מתאמץ לעורר האהבה /
נתתי לו יד לעלות אל המרכבה / ופתחתי לו שערי המוסר הנעולות / וסקלתי לפניו המסילות / והראיתי לו הדרך להיות נוהר אל אדני ואל טובו / ואמרה זה השער ליי צדיקים יבאו בו / וחברתי לו ולכיוצא
בו / מאמרים קצרים / ורקמתי בהם רקמת שירים / לפקח עינים עורים / לקחת מוסר השכל צדק ומשפט ומישרים / ואלה דברי
תוכחותי / ושירותי ומליצותי / אשר חברתי / ובמחוגת השכל אותם תארתי /דע בני יצליחך אלהים / כי מיום ראיתי רעיונותיך צמאים וכמהים / להדבק במעלות הגבהים / ולעלות במעלות השכל ולאחז בסנסניו / ולהיות מהיושבים ראשונה במלכותו ומרואי פניו / ערכתי תודה ליוצרי / אשר נתן כיום שברי / בקשת למצא דברי חפץ וכתוב ישר / ולהדבק בדרכי הענוה והכשר / והנה לך מוסרי במקום ההון והעשר / ותוכחותי אשר תאהב / תחת לבן וחצרות ודי זהב / ועתה צלח רכב על דבר אמת וענוה צדק / כי הם לבדם מחזקי הבדק / ושים אל דברי פניך / ותורך נוראות ימינך / ועתה בני יהיו דברי על לוח לבך חרותים / ולא אהיה כמנגן אל המתים /וכצועק אל הצלמים / ומדבר עם כלבים אלמים / ומבלעדי דברי הנסיונות יורוך / והימים יוכיחוך וייסרוך / וילמדוך ויועילוך מבלי מופתים / והגדולה שבתוכחות בקור קברי מתים / ואמר החכם די בנסיונות מוסר ומנוחה / ובתוכחות הימים תוכחה / ודע בני כי אם יש דבר טוב מן החיים הוא השכל והישר / ואם יש כמוהו במציאות הוא העשר / ואם יש מר ממות הוא הסכלות / ואם יש כמוהו הוא הדלות / ולכן במגדל עז אשר לשכל התבצר / וזרע לצדקה ותהיה לפי חסד קוצר / ובהיכלי רום תהיה אוצרותיך אוצר / ושם תבנה בית או חצר / ודע כי המלאכה מרבה והיום קצר / והשמר בעולם הזה שלא תהיה לח ותתעצר / ולא יבש ותשבר / ולא בעל אף ותתעבר / ולא מתוק ותמצץ / ולא מר ותמאס ותקצץ / ואשר אזרזך עליו בכל עוז / אשר לא תחלל המקדש
המעוז / הוא להתרחק מן הגאוה / ולאחז במדת הכניעות והענוה /
כי הענוה תפארת החסידים / ונזר המתבודדים והחרדים / ואיך יתגאה חציר גגות שקדמת שלף יבש / ולא יזכר אדני מלך גאות לגש / ומי יכנס אליו במעשהו וישלם / ולא ישוב במעשהו דך ונכלם / ומן התמה איך איש במרעים יתחר / ולעדות עדי הגאוה יבחר / ושתי קצותיו אכלה אש ותוכו נחר / וללכת אל בית מועד לכל חי יסחר / והיום כאן ובקבר מחר / יזכר זאת ויכלם מעצתו / כי הזמן ישלך כזית נצתו / והוא גוף אשר יאכל קצתו את קצתו / ואמר החכם קרן האיש המשכיל הענוה / וקרן הכסיל העזות והגאוה / וקרן חסר לב התענוג והתאוה.

ואמרתי בשירי:

אנוש אנוש זמן פריו יקוסס



וקל חיש הוא יבלע עצתו



ואיך תגאה אנוש נגוף ולך גוף



אשר יאכל קצתו את קצתו.


  


ואיך נתגאה אנחנו האמללים / ובאנו בעולמנו סכלים / וישבנו פה מתרשלים / ונצא ממנו מכרחים דחופים ומבהלים / ובאבני חטאתינו נגפים ונכשלים / וחברתי על ענין זה השיר / לבקשת איש עשיר יצוה לבני משפחתו / לשום אותו בקברו אחרי מותו/





והוא זה:



באתי בעולמי מאד סכל



ואשבה אתו כמתרשל



ואצאה מנו כאיש מכרח



ובחטא עשיתיהו תמול כושל.


  


ודע בני כי הקנאה / היא מן המדות מדה שנואה / כי היא רקב העצמות / ותסבב תלאות עצומות / ומריבות ומהומות / ותביא אל גו הכסילים מהלמות / יחשבו בעליה טובת האנשים לקחה מהם / ורעת האנשים טובה נתונה אליהם / ואמר החכם מי שזרע קנאה קוצר
חרטה / וטרם שבע שנים יעשה שמטה /
ואמר אחר חמשה אין להם רפואה / והם השנאה שתביא הקנאה / וחברה שתתערב עמה הרכילות / ודלות שיתחבר עמו העצלות / וחלי שתתערב עמו הזקנה / ובחור שנשא זקנה /

ואמרתי בשירי:

דרתי וגרתי עם מתי קנאה



וירא לבבי זה בעין שכלו



כי המקנא יחשב אבוד



טובתך טובה נתונה לו.




ומן הדברים אשר ראוי להרחיק הם החנף והכזב / כי החנף נתעב
ונעזב / ובתי הכזב לאכזב / ואמר החכם במשליו / ומצא מחשף אל הנסתרים בין שוליו / וכזב ארבו הבליו והתליו / ומצא מכשול אל הנשען עליו /

ואמרתי בשירי:



בחנף מצאתי מחשף



אל הנסתרים בין שוליו



אך בכזב או בשקר



מכשול אל הנשען עליו.


  


ומן המדות המגנות / אשר הם סבת החטאים והעונות / הם הכעס והחרון / לא יהיה להם זכרון / ואמר החכם הכעס ראשיתו שגעון ועורון / וסופו חרטה וחסרון / ועתה בני התנהג במדות הטובות והחשובות / ודבר במלות צחות וערבות / ואף אם תהיה לפי טבעך בעל מדות רעות / ומדבר במלות גרועות / תתקן עם רב ההרגל
עותך / ותרפא במנהג הטוב מחץ מכתך / כי המנהג ישוב טבע קים / ולכן התנהג במדות הטובות ותאכל פרים / ואמרו כי היה כתוב על חותם החכם אפלטון / כי מצא המנהג על כל דבר שלטון.

ואמרתי בשירי:

אמרו כי נמצא כתוב על



חותם החכם אפלטון



כי המנהג עם ההרגל



מצא על כל דבר שלטון.


  


ועתה בני / איעצה עליך עיני / סור מדרך עצל / אשר היא כמשכת חדק / ופקד נות צדק / וקח מפרי עץ הדעת וחזק הבדק / והדרך צלח רכב על דבר אמת וענוה צדק /

ואמרתי בשירי:

לעץ פרי ימין שלח



ועל עון וחטא סלח



עדה עדי פאר ועל



דבר אמת רחב צלח.

ודע כי למעלת החריצות אין ערך ותמורה / והיא ממעלות זה העולם המעלה הגמורה / יגיע בעליה בעבורה / למעלה נשאת ורמה / לא יחסר כל עמה / ויותר תקוה יש באיש חרוץ ורש / מאשר בכסיל ואם הון עתק יירש / והוא בעל שדה ומגרש / כי החרוץ יעשר בחכמתו והון אחר יירש / והכסיל יורש באולתו ומן גו יגרש / ושלום רב לאהבי החריצות ואין למו מכשול / ואמר שלמה בחכמתו יד חרוצים תמשול /

ואמרתי בשירי:

תקוה באיש חרוץ ואם הוא רש



מן הכסיל לו הון ועז יירש



כי רש בחכמתו הכי יעשיר



אך הכסיל עשיר יהי נורש.

ודע כי אין מן החריצות וממעלתו / לרפא הגוף בלבד ממחלתו / ולעסק בעניני מחיתו / רק מן הזריזות לרפאת גם הנפש ממחלתה / ולהכין צדה ליום נסיעתה / ולטהרה מטמאתה וחלאתה / פן מה תעשה באחריתה / וטמאת הנפש היא סכלותה המשכלות / ודבקותה בתאות הנבזות והנקלות / כי האנשים אשר גברו על תאותם בשכלם / כבר עלו על ראש הסלם / והמה הגבורים אשר מעולם /

ואמרתי בשירי:

אסיר מות יחידתך רפא אם



למות תט ושחה אל רפאים



וזכרה כי אשר גברו בשכלם



לבדם נקראו בשמם רפאים.

והתבונן על חריצותך על העולם אנוש מדעת נבער / אשר תרדף אחריו ותהמה ותסער / ובכל דבר זולתו תגער / ולא השגת ממנו כי אם מעט מזער / ומה תשיג מן העולם האחר / אשר אינך בו בוחר / ולא רודף אחריו ולא פניו משחר / ודע כי מי שירצה במעט מן הטרף ויבטח בעושיו / יקבל ממנו האל המעט ממעשיו / ואמר החכם ההסתפקות שמונעת בעליה מזלות / טוב מן ההון המביאו לידי בזיון ושפלות / וחסרון הצרך טוב משאלתו / למי שאינו ראוי ממנו לפחיתותו / והרעה חולה / אשר היא בין הרעות הגדולה / היא כאשר לא תפיק רצון השאלה / והמבקש מן הכילי בקשה / כמבקש חכמה מאשה / וצניעות מקדשה / ודגים מארץ יבשה / והנדיבות היא מעלה גמורה / והשאלה היא מן הנדבה חמורה / ולא לקח המחלל הדרת פניו בשאלתו תמורה / ולא הגיע להעשיר בעבורה / ואם תשקל השאלה עם המתנה בכף מאזנים / תכריע השאלה עד תהום ותעלה המתנה עד לשמים / ואמר החכם אם לא תמרה תאותך / תביאך אל מה שבו בזיונך וחרפתך / ומי ששמע אל תאותו / כפר ביוצרו וגדלה דאגתו / ורבה חרטתו / כי התאוה שתפות העורון / והיא משנה שכרון / ומשתה שכרון / ודע כי מן הנדיבות מעלה גדולה / ונדר נדיב מתנה מהירה ומהללה / ונדר הכילי האחור והעלילה / ואמר החכם הכילות גריעות / והשאלה מן הכילי הפסד וטעות / ודע כי אין הנדיב מי שמשיב גמול וגומל
חסדים / רק המקדים לעניים ומרודים / והסדר בהוצאה / היא מעלה נפלאה / אמנם האיש אשר לקנות תבונה יחזר / ועם לומדיה יעזר / וכסף וזהב ורכוש להם יהיה פוזר / לא יקרא מפזר / וחובה על חכם לב להוציא למדיו למדי / ובמאכלו ובמשתהו פחות מדי / ויעניק לדלים יותר מדי / ובקנין החכמות יפזר / ואז מן השמים יעזר / ואמר חכם אחד לאנשי זמנו / כאשר שאלוהו באיזה ענין יחלק ממונו / דבר זה ענינו /

ואמרתי בשירי:

ביום שאלו איך אחלק ממוני



בקנין תבונות ואכלי ומדי



עניתים בקנין תבונות אפזר



זהבי וכספי בעז עד בלי די



ואעניק ברכה לרשים ואמעיט



לאכלי ואוציא למדי למדי.

ודע כי הישרים והחסידים / אשר לדבר אדני חרדים / לא ידאגו על מפקד הונם / ואבדן מקניהם וקנינם / רק ידאגו על פשעם ועונם / ועל ימי התעלמותם / ואשר לא נתנו אל לבם חסרון שלמותם / לא יחלצו לצבא רק להלחם ביצרם / ולא יתאוו רק כפרת יוצרם / ואמר אחד מן החכמים / כאשר שאלוהו על עמדו מרעיד ומשמים / דברים נעימים /


  


ואמרתי בשירי:

ביום שבתי אני מרעיד ומשמים



וצירים וחבלים יאחזוני



שאלוני למה תדאג עניתים



אני אתאו לכפרת זדוני



שאלוני התצטרך לרופא



השיבותים הלא הוא החלני.

ודע בני כי חרטה אשר תהיה לנפש מענה / היא משבחת בימי העדנה / כי החרטה אשר תהיה בימי הזקנה מגנה / ובעליה בלתי ראוי לחנינה / רק תהיה נפשו לאש־עד מאכלת / כי היא אז מבלתי יכלת /

ואמרתי בשירי:

זקן אשמי חרטתו מגנה



תהי נפשו לאש־עד מאכלת



ותדמה לעזיבת הנקמה



וסבתה מניעת היכלת.

ועתה בני ירא מהאל לבדו / אשר גבר עלינו חסדו / ומלא כל הארץ כבודו / והשמים עדו / והארץ שהדו / ותפחד משאול ואבדו / והשמר והשקט אל תירא ולבבך אל ירך / מאיש גדלה מעלתו בדורך / ולא תבוא בלבבך חרדתו / ולא תקוה תועלתו / כי איש יחשב שיועיל או יזיק סכל / ועתה אם יחשב שיוכל להזיק יועיל לנפשו אם יוכל / ואמר החכם ירא האל לעזוזו עליך / ובוש ממנו לקרבו אליך /

ואמרתי בשירי:

אמרו אלי אנשי סודי



כי איש ריבי לי יתנכל



ואמר איש יחשב כי הוא



יזיק או יועיל לי סכל



אם יחשב כי יזיק אלי



יועיל אל נפשו אם יוכל.

והזהר בני מעשק שפל רוח ודכא / כי מי שלח ידו בו ונקה / ואמר החכם איך לא אהיה ירא / לגזל מי שלא ימצא עלי עוזר זולתי
הבורא / ואמר אחר אין דבר קרוב לשמים וחשוק / מתפלת העשוק /

ואמרתי בשירי:

איך לא ירא לבי לגזל



או לחמס לא יהיה ירא



מי שאינו מוצא עלי



עזר זולתי הבורא.

וזכר בני להיות הדבר אשר אליו תשים פניך / לשאל עצה בכל
עניניך / והוא דבר מכל החכמים מסכם / ואמר שלמה בחכמתו ושמע לעצה חכם / וכבר זכרו חכמים / כי הטובה שבבהמות צריכה לשוט / והטובה שבספינות למשוט / והכשרה שבנשים לבעל/ והחזק שברגלים לנעל / והטובה שבקרחות למגבעת / והיפה שבאצבעות לטבעת / והחסידה שבבהמות להיות נרבעת / והטוב שבצרעת לאזוב ושני
תולעת / והטוב שבנחשים לרציצה / והנקל שבצפעונים לבצה / והטוב שבחצים לנוצה / והיפה שבנשים לתמרוק ורחיצה / והזקנה שבשומרת יבם לחליצה / והקלה שבאגרות למליצה / והקלה שבטבילות לחציצה / והקלה שבמרסות לקציצה / והטוב שבבורות למחיצה / והקטנה שבמנחות לקמיצה / והטובה שבאתונות לרביצה / והצנוע שבעינים לקריצה / והקלה שבמנוסות למרוצה / והקטן שבפחתים לקפיצה / והדעתן שבאנשים צריך לשאל עצה / וממעלת האיש השואל עצה
נכוחה / כי הוא משבח עם ההצלחה / ומנצל בעת לא יגיע אל
הרוחה / והתחבר בני לאנשי החכמה / ביען כי תלמד מהם דעת
וערמה / והזהר מחברת אנשי מריבה ושטנה / כי גוי אובד עצות המה ואין בהם תבונה / ואמר החכם לבנו בני אם תרצה לקנות עולם עומד / היה חכם או לומד / או מאזין או החכמה חומד / ודע כי בבקשת החכמה השלמה / התרה כל ערמה ומרמה / ואין שפתי חלקות ממדות המאמין אלא בבקשת החכמה / ואם חפצת להיות לחכמה מודע וגואל / לא תבוש להיות שואל / כי מי שלבש בבקשת החכמה מעיל הבשת לא הועיל / כי הוא ילבש מן הכסילות אפוד ומעיל / ואמר החכם שאל מי שנסה את הדברים / ויתן לך בחנם מה שקנה בדמים יקרים / ולא תבוש לשאול מכל מי שיזדמן / כי הזהב בקברות הארץ יטמן / ואמר החכם בספרו / קבל האמת ממי שאמרו / וקח הפנינים מן הים / ומבין החוחים השושנים ליפים / והזהב מן העפר / והחכמה מאשר ברית הפר / אך בדבר אמונה לא תהיה נדון / להאמין בה איש אשר יעשה בזדון / גרש לץ ויצא מדון / ואשביעך באילות השדה ובצבאות / שלא תבקש על הנבואות והנפלאות / מופת או אות / ולא תקח השכל להתגאות / ולא החכמה להתכבד ולהתנאות / ולא האמונה לרמות / ולא האמת לכזב ולדבר מרמות / כי המבקש החכמה
להתכבד / לא יקרא מאהבה עובד / ואחריתו עדי אובד / ודע כי כל עוד שהאדם מבקש חכמה הוא משכיל / והוא סכל כעת שיחשב שהשכיל / ואין דבר בעולם מועיל כמו החכמה / עד אשר אם ירצה בעליה העולם הזה ישיגהו עמה / ואם ירצה העולם הבא על אחת כמה וכמה / וכי הוא מצא דרך תמימה / וממעלות החכמה שהמלך / ימשל על עשיר והלך / והחכם ימשל על מלך /ולכן כל ערום יעשה בדעת וסכלותו בחכמה יתקן /כי אין דבר מגנה כסכלות בזקן / ובעת יעלה בלבך להתחבר עם בני אדם / התחבר עם אנשים אשר עמדת בסודם / ויהיה החבר אשר תבחר ותקרב ישכן חצריך / איש אשר בעת תתחבר עמו יפארך / ואם תכבדהו יהדרך / ואם תצטרך לעזרתו יעזרך ואם תאמר יצדיק אמריך / ואם תכעס יסבל ובאחר לא ימירך / ואם את הדבר הזה תעשה וחקותי תלמד / וצוך אלהים ויכלת עמד /


  


ואמרתי בשירי:

בעת תרצה לקרב את



בני אדם לחברתך



בחר מהם והתחבר



אלי רע כלבתך



אשר יחיל לך דרכו



וישמע למצותך



ויום תבחר בחברתו



יפאר את חבורתך



ויום תחלוק כבודך לו



יהדר את תמונתך



ויום תרצה לעזרתו



יהי עזר בצרתך



ויום תגזר אמריך



אזי יצדיק אמירתך



ויום תקצף יהי סובל



חרון אפך ועברתך



וידרש כל ימותיו את



שלומך וטובתך.


  


והזהר בני מהתערב עם שונים / אשר חברתם הסברת פנים / ואהבתם נתינת שלום / וידידותם חלום / ורצונם ממך רב / ורצונך מהם רחוק ממזרח למערב / ודע כי חברת הנדיב מציאה גדולה והגונה / וחברת הנבל חרטה מגנה / תביא בלבבות מגנה / וחברת השוטה סכנה / ומי שיאמין אל הרכילים מסביב / לא ישאר לו אוהב חביב / ולא יעזב אהבו האיש המשכיל / בעבור רכילות איש רכיל / והעצל שבבני
אדם / מי שמתעצל לקנות אהבים יעמד בסודם / והיותר עצל ממה שקדם / הוא מי שבאו לידו ואבדם / והדבר אשר לבך עליו
אעוררהו / הוא שתבין בלבך הדבר אשר בפיך תקראהו ולא תהיה קריאתך משא או עבודה / או מלאכה כבדה / מצות אנשים מלמדה / רק שים בין שכלך ובין התאוה מאפל / ואחז בסנסני השכל ותהיה נגש אל הערפל / להאיר חשכת לבך האפל / ושים הלב עקר והפה טפל / ואז לא תהיה ממעלת השכל נופל /


  


ואמרתי בשירי:

בעת תקרא בספרי בין קרא עם



לבבך ואל תהיה כרעים



ואם יקשה דבר חכמה ללבך



קרע על מפתחי לבך קרעים.


  


ודע כי מבחר הידיעות החשובות / הוא מה שיתישב מהם בלבבות / לא כאשר יעשו הנמהרים / אשר יגעו להרבות ספרים / ובהיות הספרים סגורים / ימששו קיר החכמה כעורים / כי המדע אשר לא יעבר הנחל עמך / לא יתיחש על שמך /


  


ואמרתי בשירי:

מדע אשר לא יעבר עמך



נחל חשב אותו כמו פאה



שים את ספריך לקרן לך



אך מועצות לבך להוצאה.


  


ודע כי מדרך הזריזות וחין ערכו / לאחז צדיק דרכו / וכאשר ימתיק בפיו דבר חכמה לא ימנענו בתוך חכו / כי מי שיעלים חכמתו ובתוך חכו ימנענה / אות כי לא בטח על מה שידע ממנה /


  


ואמרתי בשירי:

מי שהעלים את חכמתו



ובתוך חכו ימנענה



הודיענו כי לא בטח



על מה שידע ממנה.

ודע כי אין מן הזריזות ומן הערמה / לבחר הדרך הטובה והנעימה / אמנם הזריז הטוב והנעים / הוא הבוחר הפחות רע משני רעים /

ואמרתי בשירי:

לא נחשב מן החכמים את



הבוחרים הטוב והנעים



אך נחשב מן המחכמים



הבוחרים טוב משני רעים .

ודע כי בטובת העולם הזה אין יתרון לבעליה / כי ברבות הטובה רבו אוכליה / ומה יתרון לאיש יטריד בה רעיוניו / כי אם ראות עיניו / ועל הרב יהיה הון חמדתו / ואוצרות סגלתו / וחדרי משכיתו / ובית נכותו / למספרי תפארתו / בעוד בחיים חיתו / או למחרפיו אחרי מותו /

ואמרתי בשירי:

ברבות לך עשר ותפארת



רבו אזי אוכלי יגיעתך



למשבחיך הוא בעודך



למחרפיך אחרי מותך.


  


ודע בני כי הזמן נקרא עיר ההרס / כי הוא לדאגות ולתלאות ערש / ולא תאכל מתוק ממנו בלתי בלול עם הארס / והטוב שבו נמזג / מחרצנים ועד זג / יביא יצוריו כשור אל טבח / כי הוא יברך הזבח / ואשר יהיה בו מטוב או שבח / נחשבהו לרוח /

ואמרתי בשירי:

תבל הטוב שבו מזוג



על כן נקרא עיר ההרס



לא תאכל מתוק ממנו



בלתי בלול עם הארס.

ואמרו החכמים הנעימים / אשר דברו על תולדות הימים / כי העולם הזה כדמות מסגר / ובו החרש והמסגר כגר / ומפניו בטמון חבוש / וערום יעלהו הזמן מבלי לבוש / ומי שיבחן העולם ימצאנו אויב בכסות אוהב לבוש /


  


ואמרתי בשירי:

תבל מסגר האדם גר



ובתוכו בחחים חבוש



מי שיבחן ימצאנו



אויב בכסות אוהב לבוש.

ואמר חכם אחד הזמן עיט צבוע / ותבל דומה לגשר רעוע / ותחתיו נחל שוטף עמוק ונתון בו חבל גרוע / והדולה עצל וצרוע / והדלי רצוץ וקרוע / ואם בא לדלות ישבר כד על המבוע /

ואמרתי בשירי:



תבל בשמו הידוע



ידמה אל גשר רעוע



תחתיו נחל שוטף עמוק



בו נתון חבל גרוע



דולה עצל ימיו כצל



ראש פרוע איש צרוע



ודלי רצוץ נבזה נפוץ



קלוט שרוע קרוע



יום בא לדלות נפל ות-



שבר כד על המבוע.


  


ואתמה אם איש בעולם הזה יאמין ויחסה / כי הוא יתחיל להפשיט קדם שיכסה / וקדם שיתן יגזל / והטוב בו ביקר והרע בזול / ולא יכסה דבר יהיה בו בוחר / שלא יגלה אחר / ולא יתן לאחד מעלתו / אם לא יכאיב זולתו / יחתף מהרה מתנותיו / ויפריד פתאם מחברותיו / ישלח חפשי הזבוב העלוב / ויתן הנשר בכלוב / ודמוהו החכמים לכף מאזנים / ישפילו היתרים ויעלו החסרים עד לשמים / ומזלות העולם הזה ומעצבו / שאין ממרים הבורא אלא בו / ולא יגיע האדם
למנוחתו / ותשועת נפשו והצלחתו / כי אם בהנחתו / ואמר החכם זכרו זאת מיחלי הזמן ויונקי שד תנחומיו / כמה פוגע ביום שלא ישלימהו ומיחל למחרת ואינו מימיו / ואמר אחר העולם עדן המין / ומאסר המאמין / ודע כי הסבל מעלה גדולה / והיא תחבלת מי שאין לו תחבלה / וממעלת הסבל כי בו תקציף השנא / והסבל על הדאגה המקנא / ומי שאינו רוצה בגזרת הבורא הוא כבהמות יער / ובוער יום יום באש הצער / ומי שאינו רואה כי יש לבורא עליו אלא במזון וכסות הוא בער / ודע כי מי ששם הסבל תכליתו וקצו / יגיעהו הסבל אל מחוז חפצו / ואין באבל טוב מן הסבל לגדר פרצו / ולחטיא חצו / ואמר החכם אין לגנב טוב מן החבל / ולשוטה טוב מן הכבל / ולהגדיל הצמחים טוב מן הזבל / ולעורר הששון טוב מן הנבל / ואין למי שאין לו יכלת בהסרת האבל / טוב מן הסבל / ולכן יזמן בעל נפש יראה / לכל פגע סבל ולכל טובה הודאה / כי הסבל הוא הטוב שביועצים / והענוה הטוב שבחברים החרוצים / ואמר החכם מי מבני אדם נכבד ומעלתו ידועה / מי שיודה על הטובה ויסבל הרעה / ומי שרב סבלו / ונראית ענותנותו / ימעטו חומסיו ומבקשי רעתו / ולכן אם תהיה מאנשי התורה / ומאנשי החכמה היקרה / זכר עם כל טובה סורה / ועם כל צרה ומגורה / התקוה באל להעבירה / למען ייטב לך בעבורה / ואמר החכם אשר היו דבריו עזרה בצרות / העולם הזה והבא כשתי צרות / האחד כשפחה והשני כגברת / לא תרצה אחת עד שתקציף האחרת / ולכן יתעורר המשכיל ויבא לצבא צבא / ומהלחם עם העולם הזה לא יתחבא / כי גרושי תבל הם נשואי העולם הבא /


  


ואמרתי בשירי:

לא נביא אנכי גם לא



בן נביא אך שכלי נבא



כי גרושי תבל המה



נשואי העולם הבא.

ומנדיבות העולם הבא שהוא רחוק מן השוא / נמצא למבקשיו / ונדרש לשואליו ולדורשיו / וקל הדרכים והמעברים / פתוח השערים / מה יפיו ומה טובו / זה השער לאדני צדיקים יבאו בו / ודע בני כי הצדק הוא העולה על המעלות כלם / למקטנם ועד גדולם / ואשר הגיע עדיו ישלם / ואכל וחי לעולם / וזה כי העולם הזה דומה לפרדס מלא חובה וזכות / ומשכתו המלכות / ובלעדיו היה אלון בכות / והמלכות הוא שלטון וחמדת / תשגבנו הדת / והדת מנהג אשר בו נלך / קטן וגדול עשיר עם הלך / ינהיגנו המלך / והמלך הוא כדמות רועה ירעה
עדרו / והחיל לעשות מה שיעשה יעירו / והחיל הוא קנין כסף יכלכלנו הממון / והממון טרף יקבצנו ההמון / וההמון עבד יעבידנו הצדק / והצדק הוא הדבר המאשר המחזק כל בדק / ואמרו בעדו החכמים
כלם / הצדק שר ומאשר והוא תקון העולם /


  


ואמרתי בשירי:

אמר החכם בינותי



סוד העולם ותמונתו



העולם הזה פרדס ש-



המלכות הוא במשוכתו



המלכות הוא כדמות שלטון



הדת תשגיב את חלשתו



הדת מנהג ינהגנו



מלך חכם בידיעתו



המלך הוא כדמות רועה



החיל יעיר קנאתו



החיל הוא קנין כסף



ומכלכל הממון אותו



ההון טרף וביד הה-



מון אסופו וקבוצתו



ההמון עבד יעביד-



נו הצדק בגבורתו



הצדק תקון העולם



שר ומאשר מזולתו.

ודע בני כי ליסר הבן חובה ומצוה / ואמר שלמה בחכמתו יסר בנך כי יש תקוה / ואמר החכם הבן הכסיל הוא לאביו עברה / וזעם וצרה / ואביו דומה בענינו לבעל אצבע יתרה / לא ידע איך יתנהג עמו / אם יכריתנו יכאיב עצמו / ואם ישאירנו ישאיר מומו /

ואמרתי בשירי:

אומר לבני יום ימרד בי



אצבע יתר אתה עמי



אשאירך אשאיר מומי



אכרות אותך אכאיב עצמי .


  


והלמוד לבן צריך להיות במדרגה / כל עוד היות נפשו רכה וענגה / ולהנהיגו כפי כחו במיטב ההנהגה / והחכמה הראויה לנערים בתחלה / הוא אשר תחשב לגדולים לכסלה /

ואמרתי בשירי:

שאלוני ומה חכמה ראויה



ללמד לנערים בתחלה



השיבותים כחכמת מה אשר ל-



זקנים יחשבו כל איש לכסלה.


  


ואם יערב לבבך בני לגשת אל השירים / בחר לך מזמרת הדברים / ומפניני המאמרים / ומן המליצות הבתולות / אשר היו ממשוררי הזמן בעולות / ומבחר השירים אשר הוא רך בשניו / והמגנה בהם הוא אשר ימות בטרם מות אדניו /

ואמרתי בשירי:

שאלוני ומה זה טוב בשירים



השיבותים אשר הוא רך בשניו



ומי הוא המגנה בם עניתים



אשר ימות בטרם מות אדניו.

עורה בני משנת הנערות / והקיצה לצאת מעבדות הזמן לחרות / ופקד הימים אשר הלכו בלא חמדה / ובעודך בעולם המעשה והעבודה / הכן צדה לנפשך השדודה / הטרם תדע כי אבדה / ואמרו חכמים כי ימי האדם שלשה / תמול והיום ומחר / ותמול חלף ואל ארץ לא ידענו סחר / והיום לחלף יעז ויתגבר / ומחר נעלה ולא נדע מאדותיו דבר /

ואמרתי בשירי:

ימי אדם שלשה הם במספר



תמול חלף כבר עבר זמנו



והיום הוא כמו חולף ואינו



ומחר נעלם אין מי יבינו .


  


וידוע לכל משכיל כי בזמן העבר אין תחבלה להוסיף או לגרע / רק מה שבו פעלת פעול לטוב או לרע / וכאשר יהיה מחר נבער כל אדם מדעת טיבו / ולכן ביום אשר אתה בקרבו / תפעל לפי הצרך
והשעה / להמציא לנפשך נפש ומרגעה / ואנכי האב המצוה / אשר לראות בך חכמה ושכל אקוה / אין בידי הון ועשר / אמנם הפקדתיך על הצדק ועל הישר / ובדרך חכמה הוריתיך והדרכתיך במעגלי ישר / להיות אל אדני ואל טובו נוהר / ויותר מהמה בני הזהר / ואני אבטח באשר מאין אל יש הוציאני / ובצל ידו החביאני / כי תבוא חכמה בלבך וישמח לבי גם אני / והשכל אשר ילדת על ברכיו / והאירו לך ברקיו / יציץ לך מחרכיו / ויופיע עליך מהודו על השלמתך / שעור להשלים זולתך / והיה ראשיתך מצער ומאד ישגה אחריתך /
והי כשמע השר יפי המוסרים /ומתק המליצות והשירים / צחק על אמרי כי הם לחנך בהם הנערים / ויאמר חי אני כי הם המדרגות העליונות שבסלם / והם טובים וראויים לגאוני עולם / והטבת לראות השכלת עשה / ואתה בעיני תפארת השיר ויחשו / ושירי זולתך היו עלי לטרח נלאתי נשא / ונפשי נכספה כיום ורעיוני כמהים / בראותי מעלותיך הגבוהים / להיות לי ממלאכת ידך תפלות אתפלל בהם אל האלהים / להכניע יצרי האכזרי / ולהתרצות בהם ליוצרי / כי ידעתי כי אם תחברם / על כל התפלות תפארם / ואם ככה את עשה לי / אשמח כי רב חילי / וכי כביר מצאה ידי / ויעלז לבי ויגל כבודי / ויהי כשמעי מצות השר נזר הודי / קמתי קל חיש ואחבר תפלה
נפלאה / בפז השכל מסלאה / ואתננה אל השר להתפלל בה
במקהלות / ותיטב התפלה בעיניו ותשא חסד לפניו מכל התפלות /


  


וזאת היא התפלה / אשר חברתי אל השר הנעלה:


  


אנא אדני כי אני עבדך



עלי בחמלתך משך חסדך



רחם יחידתי לך מתחננה



יום יום וכפה שטחה נגדך



ומחה כעב פשעי וחטאי כענן



שחק ושים דמעי בתוך נאדך



ושפך חמתך על עדת מתקוממים



עלי אלהי אל תער כדך



מי יעמד לי רק חסדיך ביום



תחפץ לגלות לי צפון סודך



מי זה אשר יליץ בעד נפשי יכב



מחר יקד אשך ולפידך



אנה אלהים אלכה מרוחך



או אן אני אברח ביום פקדך



מי זה יכחש שבאלהותם



מים וארץ הם שני עדיך



אראה צבא מרום לך משתחוים



גלגל ערבות יום ליום יודך



מי כוננה שחק ואותו טפחה



מי יסדה ארץ הלא ידך



עורה לבבי עוד בטרם בוא ימי



רעה ולא יועיל לך ספדך



עד אן תנבל צור ותעט כמעיל



מעל ובגד בוגדים בגדך



הבט זמן יחיש וירתום יום ליום



רכבו ויתעתד לפרודך



איך תעלים עין ועיניו ארבות



יתנכרו רעיו ביום אידך



הואל לבבי צור בחיל שכלך עלי



יצרך לך ישא ויטרידך



ימתיק בפיו רעה וראשיתו כנ-



פת צוף ואחריתו עדי אבדך



מוקש בקרבך הוא וגם שכים בעי-



ניך ולצנינים במו צדך



זכרה לחסדי צור ילדך אשר



יכין לך מיום ליום צידך



הוא הודך וכבודך הוא פודך



הוא העמיד אותך עלי עמדך



שית נוראותיו העצומות נכחך



גם מפעלות חסדו תשו נגדך



מעטה שבחותיו כבגד תעטה



ולבוש תהלותיו כמו מדך



וזכר ליום פתע יקומון נושכי



ומזעזעי גופך ומרעידיך



יום ירתמו ימים לפרדי הפרי-



דה יום זמן רע יחריש בדיך.


  


ועוד חברתי במצות השר הנעלה / ארבעה שירים בענין תפלה /


  


ואלה הם:


  


אם תקטלני אל לך אוחילה



אנוס לעזרה ממך אליך



אתכס בכנפות חסדך יום צר ו-



מחמתך אברח עדי צלך



אבטח ביום חשך וקדרות זעמך



לאור באור ישעך ונר הלך



הנה לבבי עם לבבות עמך



עמך נדבות הם ביום חילך.


  


היושב על חוג הארץ



אל כביר למבול ישב



כל הגויים אין נגדך



אפס נחשב כגר כתושב



הבט ענות עם מסכנות



ומשסה אין אומר השב



צפור בודד מקן נודד



וכשחק מאזנים נחשב



השב עמך תוך אולמך



עוד בגוים לא יתחשב


  


יקום אלהים כקדם וירעו



בשן וכרמל כמאז כבשיו



בת עוץ ואדם כאדמה וכסדום



יתן וישמח ישרון בעושיו



בבל מנבל יחבל ועשו



כוס יין חמסיו יגרם חרשיו



חצים שנונים וגלי יגונים



פוצו בעשו וישכח משושיו



אם ישאלכם אנוש אל פשטתם



כה תאמרו לאדני לעשו .


  


רכב שחקים אות ברית בי שתה



יצרי אזי מטהרה השבתה



ובני בלי שם שמנו ויעלו-



נו על שפת לשון ומה גם עתה



חרפת עבדיך לעדות היתה



יום יום בפנינו חתומי מטה.


  


ויחד השר על כל הטובה אשר ראה בשירים הארבעה / ויאמר אין זה כי אם ממבחר השכל ומזמרת הידיעה / ברוך אלהי מעזות / אשר חלק לך מבחר המליצות והחרוזות / וכעת השמיענו כזאת.



  


המחברת העשרים

  


אמר המחבר:

אחרי אשר ראה השר המוסרים הנזכרים

והתפלות המהללות

נפלא עליהם בתכלית הפליאה

ויאמר אלי: ראיתי ידך בשירים ובמליצות חזקה ונוראה

ולך לשון מדברת גדולות כאלו היית בימי אנשי הנבואה

ולא ראיתי שירה כשירך עז אוזרת

וכמעט הגבול עוברת

רק שירה ראיתיה לכל השירות חודרת

והיא על עמודי השכל גלה וכותרת

ובראש משוררי הזמן עטרת תפארת

ותחלתה עורי מליצתי ברב תפארת

עורי לשון זהב והאדרת

ראיתיה הרי ימים ושנים

ביד אנשים מבינים

ישאוה על כתף יסבלוה

ועל ראש שמחתם יעלוה

וכל רואה לקראתה יחרד

וחשבתי לרב יפיה כי באה מספרד

ולו מצאתיה לרב חשקי בה ואשר אותה אאהב

נתתי משקלה זהב

ולו ראית צחות לשונה

אז תברך המחבר בשם אדני ראשונה

ולו תרד לעמק עניניה

ותראה ספיריה ופניניה

תברח מפניה

ויהי כאמר השר כזאת לא אחת ולא שתים

עד אשר לקולו צללו האזנים

לא יכלתי להתאפק ושחקתי עד אשר דמעו העינים

וכראות השר רב שחקי

אשר לא היה מחקי

כמעט בוש וחפר

וחשב לרב שחקי כי לבי את בריתו הפר

ויפן בחמה אלי ויאמר

חי אני אם ראית השיר אשר אמר

מפחדו לבך סמר

ועיניך מבכי חמרמר

ולא תתמרמר כאשר תתמרמר

ואען ואמר אדני אחרי אשר השיר ההוא תאהבנו

וראש כל השירים אשר ראית תחשבנו

מה לעשות לאיש אשר לך יכתבנו

ויאמר השר הנני נשבע באשר עשה ארץ וחוצות

כי האיש אשר ישית בנפשו עצות

ואלי יכתבנו אעשה לו מזהב משבצות

והלבש אותו מחלצות

ואען ואמר חייך השר אותי תלביש בגדי חפש

כי היום אתן ללבך נפש

ועתה הכון והכן לך בגדי חמדה

כי אתי השירה החמודה

ויפג לב השר כי לא האמין

ואען ואמר חי אני אם אש להשמיל ולהמין

כשמע השר עלז לבו

ותחי רוחו בקרבו

ויאמר אלי באשר אהבתי תחמד

מהרה חושה אל תעמד

והבא לי השיר אשר אהבתי

כי לראותו תאבתי

ואען ואמר הנה לך השר השיר אשר תשאלהו

הרחב פיך ואמלאהו





ואמר:





עורי מליצתי ברב תפארת

עורי לשון זהב והאדרת

התעוררי התנערי מה תלכי

על מערכת שיר כמו חגרת

מה תזלי / למאד לשנות טעמך

באי ומה זה את כמתנכרת

חרב תבונתי ומה לך תשקטי

חרב חלל גדול והחודרת

מה תשבי בין משפתי תערך ומה

לך תיראי ותלכי קודרת

אי ים תבונתי התנוס מפני

שירת אביגדור הודך זוכרת

ירדן תעודות מה לך תסב אחו-

רנית ודמית לים כנרת

היו זמיריך חקוקים על פני

תבל בעט ברזל וגם עופרת

עורי מליצתי ואליו דברי

פנים בפנים אל תהי סוררת

וקחי בידך שיר ופניו קדמי

כי יש ויש אל פעלך משכרת

כזאת וכזאת תאמרי אליו אני

חולת אהבים טובך שוחרת

דודי נגידי קח ברכה הובאה

מקיר לבבי לך מאד נוהרת

יהיו לרצון מעני אף יזלו

כטל ושיחי יערב כקטרת

דודי בחנתיך צרפתיך בכור

מבחן מצאתיך ביד גוברת

אזרע בך שירי ומאה אמצאה

על כל אשר נפשי בך שוערת

לא ידעה נפשי אבל היום לבד

כמה וכמה חרבך דוקרת

תלאה יחידתי להכיל גדלך

היא ממך תברח ולך חוזרת

קמת לרועה נאמן דור לאסוף

הצולעה גם לחבוש נשברת

בך ימצאו אישים יסודות האמון

לו תהיה כל האמת נעדרת

תמשך בחכת שירך לבי ועל

לב כל נדיב עם תפרשה מכמרת

פצע אהביך לכל דור נאמן

אכן נשיקת בלתך נעתרת

המו לך מעי וגם המו לך

הלב והכבד והיתרת

נפשי בנפשך צרורה נקשרה

אולם בכל דוד בלתך גוערת

אשאף כעבד צל ודמיתי למו

הרה אשר כל יום וליל סופרת

נפשי בך תגיל צבי חשקי ובך

מתהללה תמיד ומתפארת

תבחר להסתופף בביתך הצבי

מדור בבית בלתך ומתגוררת

תביט תמונתך בעין הדור אבל

היא מראות זולתך עורת

מיום אשר נפשי ידעתך בשם

שבה לרב האהבה שברת

התנצלה עדיה לנודה ותהי

מיום פרידה כאני סערת

לשוב ליבשת מנוחה אל מחוז

חפצה בכל לבה הכי חותרת

לולי אשר לשוב מהרה יחלה

אז יום פרידה היתה נגזרת

דודי בטרם בוא זמיריך הכי

צרה יחידתי כמו מבכרת

אכן בבואם היתה נפשי כז-

הר הרקיעים זהרה על לבבי וענד-

תים כענקים לי עלי גרגרת

מה יקרה שירתך השר ומה

נעמה אלי לבי ומה נהדרת

שירתך השר נגידי תחריש

בדים ואותות קסמים מפרת

השוכנים עפר לריחה יחיו

אף הרפאים משאול עוררת

משכה ביפיה הלבבות ותהי

שירת אנוש זולתך ממזרת

היא לתבונה אם וכמעט מעמד

שכל חשבתיה וגם נבצרת

היא היתה אמון למו דעת ואם

לשיר ולמקרא ולמסרת

היא נזלה גשמי נדבות הן כעין

שחק וטל אורות הכי ממטרת

היו מליצות המליצים כחלום

הבא ברב ענין והיא פותרת

תדמה לבכורה בראשיתה ואך

שירת נדיבים דמתה בקרת

רפאות לשררי היא וגם שקוי לעצ-

מותי ושיר זולתך ממארת

תשחק ליום אחרון ותבוז יקהת

עמים בגאותה ומשתררת

על כל דרכיה מאורות נגהו

יקום כהיום את אשר גוזרת

מראש יניקות המליצה קטפה

רק מחרזים לקחה צמרת

יתעוררו כל יורדי בור לו עלי-

הם שש פעמים תהיה גוהרת

מי מושכות שירתך יפתח ומי

זאת מעדנות זהרה קושרת

תפתח בשיר חדש ואין סגר ומי

יואל ויפתח כאשר סוגרת

לה יקדו שרים ויכרעו ולה

ישתחוו לו היתה נכרת

תוציא לאור כל תעלמה ותהי

דלת ומפתח לכל מסגרת

טוב עוללות שירתך דור מבציר

שירת נדיבי עם ובם עצרת

חמדה יחידתי ספיחך ואת

ענבי נזיריך היות בוצרת

תשאב בששון מי עינות שכלך

אף שבלי חסדך תהי קוצרת

עורך להוד שירך זמיר זולתך

עורך לקול צפור אתון נוערת

השיר לך יאות ואכן בלתך

בשיר כגנב בא בתוך מחתרת

לשון אשר תקום למשפט אתך

תרשע בעת בה תגערה מגערת

תעש לך בתים בשירים נמרצו

עת המליצים יעשו מנהרת

ערכך למול כל שר כערך הצבי

רועה בשושנים למול חזרת

היה תמול השיר דברו נעלם

אף מעלתו מאנוש נסתרת

גם המליצה נסתרה לא ידעה

איש היתה העברים שוכרת

עד שכלך בא עד מלון קצה וגם

קורא ופושט בה כמו אגרת

יעד יעדתה עוד וגם הנה לך

הרה וילדת וגם דגרת

מה נפלאה אהבתך הצבי

היתה בתוך לבי כאש בוערת

שרשה בתוך לבי והנה על שפת

לשון כאפיק נחלה נגרת

לא יכלה עוד הצפינו חשקך

שמה לשוני להיות דוברת

קח נא נשיא הדור תשורה מידי

עבדך אשר נפשו בך נקשרת

תצמא לך נפשו ותפליא לעשות

הטוב בעיניך ומתמכרת

כי ידך ירדן תכונות תעמיד

אף ים תעודות רם בעז פוררת

לו תאמרה שמש בגבעון דם וי-

רח לקולך שמרו משמרת

תבחר ותקרב את מליצתי כמו

עולל עלי יד אהרן נקטרת

תשיר בשיר חדש לך ולהחזיק

בך קוראה בשמך ומתעוררת

הא שיר יסדתיו מפניני מאמר

להיות עלי ראשך להוד ועטרת


  


ויהי כשמע השר השיר ודבריו היקרים

פשט את בגדיו ולבש בגדים אחרים

והלבישני בגדיו החמודות ומעיליו

וכתנת הפסים אשר עליו

ויכסני משי וינעלני תחש

ויאמר באמת היה מחבר זה השיר חכם חרשים ונבון לחש

וכל משוררי הזמן בלעדיו אכלו פרי כחש

ובחפץ גדול הייתי מביט תמונתו

אם הוא תמים כמעלתו

מי יתן ידעתי ואמצאהו אבא עד תכונתו

ואמר אל השר אמר נא נזר תפארתי

אם אראך האיש אשר חברו מה משכרתי

ויאמר השר הנני נשבע באמונתי

כי תהיה נאמנת לך אהבתי

ואתה תהיה על ביתי

והאיש ההוא על שכמי אשאנו

ועטרות לי אענדנו

כי הוא יהיה איש סודי וחמודי

חגי חדשי ושבתי וכל מועדי

ויחדו נהיה שעשועים יום יום

ובו נמצא לפיד יום פדיום

ואען ואמר דע אדני השר כי האיש אשר אתה שואל

הוא הנושא דגל אהבתך עמנואל

המדבר אליך פנים בפנים

אשר נראו על פיו אלה הנצנים

ועל פיו יסעו ועל פיו חונים

חיות השיר והאופנים

כשמע השר דברי חבקני ונשקני

וכאשר ידבק האזור אל מתני איש אליו הדבקני

וירכיבני במרכבת המשנה

ויוסף את כל אשר נתן אלי למשנה

ויהי בהיותי בבית השר שותה ממתקים ואוכל משמנים

ולובש שני עם עדנים

והנה שלשה אנשים מדינים

מגאלי השר ואחזת מרעיו

ומחברת מידעיו

באו אל בית השר ויהיו שם

האחד אשר הוא אשם אשם

כי היו לו בגדי חפש לרכבה

וכדי להכאיב נפשי ולהעציבה

היה שאל ממני בגדי ומנעלי

ואדרתי ומעילי

ואם הייתי שאל ממנו דבר ימאן אלי

והשני יקח בגדי בסתר וילבישם

והשלישי כאשם אכזרי הוא ולא ירחם

וביד חזקה יקחם

ואני הייתי בכל זה מחריש

והיגון בלבי ישריש

כנחש ישוך וכצפעוני יפריש

עד אשר נראו בפני שעפי הדאגה

ודלפה נפשי מתוגה

ויהי היום מצאני השר סר וזעף וכסלי מלאו נקלה

ויאמר אלי מדוע פניך רעים ואתה אינך חולה

ואמר אל השר אדני ומדוע לא ירעו פני

ובגדי החמודות מחמד עיני ועדני

נתונים לעם אחר ורואות עיני

ולולי יראתי מעלתך אמרתי בשירי

על כל הלובשים מלבוש נכרי

דברי בוז וקלון ונבלות

יעשו בהם רשם יותר מפצעים וחבלות

כי לי על אנשי עולות

לשון מדברת גדולות

ויאמר השר אשביעך באהבתי היקרה

לחבר על כל אחד מהם שירה

וקבע שיר כל אחד מהם בדלתי חדרו

וכתב עליו ככה יעשה לאיש אשר לא יחפץ השר ביקרו

ואקום במצות השר ואחבר שלשה שירים

בענין אחד מדברים

וקבעתי כל אחד מהם בדלתי חדרו

למען יכיר כל אחד מהם מעלתו וקצורו

כי לא כצורי צורו

ויכיר מהיום אשר עד כה לא הכירו

וזה השיר אשר חברתי בדברי בוז ונבלה

על האיש אשר היה לוקח בגדי בהשאלה

להיות לו לשמה לחרפה ולקללה

ורבצה בו כל האלה


  


נבל אשר תשאל ולא תשאיל

ובהון אחרים תהיה נעזר

תחמל עלי צאנך ואת כבשת

איש רש תזבח ותתאכזר

לו יתנו ערלות בהשאלה

אז תהיה בועל בערלת זר


  


וזה השיר אשר חברתי על האיש אשר בסתר יקחם

והוא אכזרי ולא ירחם


  


ראו נבל יהי רע אחריתו

ושמים יגלו את עונו

אשר לו צאן וכבשת רש יאוה

לקחתה לו בחמלתו לצאנו

ולו ערלה ומיראת בלותה

יאו לבעל במו ערלת שכנו


  


וזה השיר אשר חברתי על האיש בעל ריב ומדון

אשר היה עושה בזדון

נבל אשר כסותי ומנעלי

תלבש ותנעלם לחרפתי

הואל בזה נפש מתעב גוי

לבעל חשוקתך בערלתי


  


ויהי כאשר אכלו האנשים ההם

מפרי דרכם וישבעו ממועצותיהם

ויקרבו כתנור לבם בארבם

ויאמרו איש אל אחיו הבה נתחכמה

ונעשה מהאיש הזה בעל השירים נקמה

כי אם גברה ידו עלינו בשירות חמודות

הלא לנו בחכמות נכבדות ובתעודות

ובטבע המציאות ובקצת סודות

עשר ידות

ועתה נבא לנסותו בחידות

ונשאלהו בחכמת הטבע

ומה שאחר הטבע

ובמהות הזמן והתנועה והריקות והמקום

אולי חרפתנו נקם

ויועדו שלשת האנשים הנזכרים

ויבאו ליום נועד כאיש אחד חברים

ואני הייתי אז עם השר במושב זקנים וישישים

ושופטי ארץ וחכמי חרשים

ויאמרו הכון והכן לך כי לבעבור נסות אותך באנו

ואען ואמר אל מי מכלנו

ויאמרו אליך המשורר הסורר

ומדנים מעורר

כי תשתרר עלינו גם תשתרר

אז אמרתי אל הנכאים

ארורים הבאים

חי אני אחרי אשר לא שבעה נפשכם ברעות

היום אפרע בכם פרעות

ויגש הראשון ויחשב כי חרפתו וחרפת חבריו יקם

וישאלני במעמד כלם על מהות המקום

ואען ואמר להתל בו

ולהכאיב לב חבריו ולבו

דבר שאלתך הנבזה מבטן מי יצא

כי תשאל על דבר בלתי נמצא

ויצעק האיש ליראני ולהבהילני

ויאמר אלהים מזה הדעת יצילני

איך תוכל להכחיש המרגש

ולאמיתות דבר לא תגש

מי יוכל להכחיש הדבר הנראה לעין

ולחשב מן היש אין

ואען ואמר חייכם חשבתם כי נמלטתם מן הפחד ונפלתם בפחת

כי באמרי אין המקום נמצא אשים טענתי נוצחת

כי אם הוא נמצא או משכל או מרגש וזאת חלקה מכרחת

ומן השקר שיהיה המקום משכל

כי המשכל השעור והכמות ממנו יסכל

ואם הוא מרגש איך הגשם להכנס בגשם יוכל

אם כן אין המקום מצוי

ובהכרח מאמרי רצוי


  


ואשא משלי ואמר:


  


המקום משכל או מרגש

מן השקר להיות משכל

כי המשכל השעור או

הכמות ממנו יסכל

אם הוא מרגש איך הגשם

לכנס בגשם יוכל


  


והנה לך מופת אחר

אם תהיה האמת בוחר

הוא שצריך אתה לדעת איש חרמי

כי כל נמצא גשמי צריך אל מקום גשמי

אם כן המקום נמצא גם הוא צריך אל מקום אחר

עובר לסוחר

והאחר לאחר

וכן ילך ללא תכלית וחקר

ומציאות גופים בעלי תכלית ללא תכלית שקר


  


ואשא משלי ואמר:


  


כל נמצא גשמי צריך אל

מקום גשמי ימצא בו

אם כן אם המקום נמצא

הוא צריך מקום למסבו

גם ילך זה אל לא תכלית

הוא נמנע על שוא מצבו

אם כן אין המקום נמצא

עתה אפוא דוד מה טבו


  


ויגש השני וחנית שאלתו ירק

ינופף ידו ושיניו חורק

ואש מפיו זורק

וישאלני בדברי הריקות להורות כי הוא ריק

ובראותי כי הוא בעיניו ארכון

עניתיו כאשר עניתי לחברו הפך הנכון

ואמרתי כי הריקות נמצא מציאות חזק

יתנועעו בו ההויות רצוא ושוב כמראה הבזק

והיה כי יפלא ממך דברי ממעון בינתך השקף

כי בלעדי הריקות לא יהיה נמצא גלגל יוצא המרכז וגלגל ההקף


  


ואשא משלי ואמר:


  


הריקות נמצא גם גלגל

על דבר לא קים יקף

מופת זה הגלגל יוצא

המרכז גם גלגל הקף


  


ויגש השלישי והוא היה בעל חכמת הלמודים

ויאמר אראה דבריך בתים לבדים

וטענותיך עקדים נקדים

היום תהיינה חידותי לך לשטן

ותחת אשר חשבת להיות גדול תהיה בעיניך קטן

וישאלני חידה נפלאה

בפז החן מסלאה

וכאשר אותה שמעתי

כמעט אחור נרתעתי

ולולא ידעתי

מחכמת התכונה מה שידעתי

אז ביון מצולת השאלה טבעתי

וקלון מכבוד שבעתי

וזאת היא השאלה המהללה

אשרשאל בעל האבלה

אמר אמר נא המשורר אויבנו

הזורק האש בעיר לעינינו

ועל מצחות אנשים נכבדים התוית תו

מה נשתנה צדק להיות מורה על בתיו

אז התמהמהתי כרגע ואמרתי אין זה ממפלאות הכתב והמכתב

ולכן הסתר נצניך כי הנה הסתו

ולו השכלת אז ידעת כי כן כוכב כתב הכף כתב בתיו בית תיו


  


ואשא משלי ואמר:


  


אמרו מה נשתנה צדק

להיות מורה הוא על בתיו

אמרתי כן כוכב כתב

הכף כתב בתיו בית תיו


  


כשמע האיש אבדו עשתנותיו

ובראותו כי לא הועילוהו חכמותיו

בטח בחידותיו

ויאמר ומה הוא הכלב אשר לא יחרץ לשונו

ושם בין כוכבים קנו

ינשך ולא יזעף

ירוץ ולא ייגע ילך ולא ייעף

נלאו הרים שאתו כלכל

ואש מפיו תאכל

הלילה לו ליומם

ואשר יזרבו ויצמתו בחמו נדעכו ממקומם

ואען ואמר הוא כוכב הכלב

אשר לא יאכל לא דם ולא חלב


  


ואשא משלי ואמר:


  


כלב קרא לכלבים ואל דג

שוכן בלב־ים לדגים לשטן

כלב קרא עוד בשתוף לכוכב

מזהיר אשר בין תאומים וסרטן


  


וכאשר היה שם כלב משתף לאלה השלשה

כן היה סרטן משתף לדג ולמזל ולמחלה קשה


  


ואשא משלי ואמר:


  


סרטן נקרא שם הנגע

גם שם זה על דג התגלגל

עוד אל צורה מארבעים

ושמנה צורות הגלגל


  


והנה לך שיר אחד על זה הענין

למען תדע כי השיר והחכמה לי לקנין


  


ואשא משלי ואמר:


  


קרא סרטן לסרטני יאורים

ואל נגע בשם סרטן מקרא

וכן הוא שם למזל בין תאומים

ובין אריה הכי ישכן ויירא


  


ויהי כשמע האנשים מעני

ושירי רנני

זחלו מחמת פתני

ולא יכלו לענות אותי כי נבהלו מפני

והזקנים והחרים

היו שירותי מפארים

ורק מאדותי מדברים

ויהי בתוכינו איש

היה לו בן מחפיר ומבאיש

והיה נעים קול ושמו אברהם

יעמד בין האנשים כאיש נדהם

והיה לאלה בקרב עמיו

גבר לא יצלח בימיו

ונתן לו אביו אשה ושמה אסתר

ומעשיה כמעשה זרש אכול והותר

תסתתר בעת אכלה

ותשמיע בחוץ קולה

שית זונה ונצורת לב

תבשל גדי בחלב

ויאמר אלי האיש חייך אביה של כלתי חשב בדעתו כי רמני

בתתו בתו לבני וכזאת וכזאת הראני

וגם אמנה כי הלאני השמני

ולמעצבה השכיבני

כאשר מטרה לחצי בתו הציבני

אמנם לא רמני

אלא רמיתיו

ולא הלאני

אלא הלאתיו

ולא הוגיעני

אלא הוגעתיו

כי נתתי לבתו עגל ירבעם

חרפת אדם ובזוי עם

ובחפץ גדול הייתי שולח לו שירה

תהיה מזה הענין מדברה

אשר לתתי לו בשרה

ואען ואמר חייך פגעת האיש אשר אתה מבקש

הנני בשירי אודיענו כי אתה נפתל אם הוא עקש

ובפעל כפיו רשע נוקש

ואם השקך קבעת כוס חמתו

לקח מידך כפלים בכל חטאתו


  


ואשא משלי ואמר:


  


בתך צבי חן היתה לי טרח

אסתר חשבתיה והנה זרש

חי הברית תחת ממוכן תרש

תתי ותחת אהרן לך קרח


  


אברם חשבתו אב המון הוא תרח

ולבתך תתיו מרגל חרש

בתך עלי יפעתך דוד פרש

וקרא שמה אם לא בריעה סרח


  


חי נפשך דודי ביום הלדת

שטן בקרבך שמונים אלף

רעיו סביבות אהלי נצבו


  


נפשי במדתך לך מודדת

אם אתך מרמות ואתי חלף

מרמתך מרמות לריב נצבו


  


ויאמרו האנשים היושבים שם באמת בן האיש הלזה

הכרנוהו כבר לנבזה

ואסף כל מדות רעות כעורב

אלא שקולו ערב

ואם שלל ממנו הזמן מעלות גדולות

חלק לו המעלה מן המעלות המהללות

ואען ואמר דעו אל נכון כי נעימות קולו

הוא אות אמת על חסרון שכלו

כי להיותו נבוב קולו יערב

ויבש מקור שכלו ומעינו חרב

ונפל ממנו רב

כאשר נראה התפים והכנורות והחלילים

והנבלים והמנענעים והצלצלים

לולא היותם חלולים לא היו להם קולות נעימים

והיו כלבים אלמים

ואמר החכם דברו אין לשכח

כל ערבי הקול הם חסרי מח


  


ואשא משלי ואמר:


  


דודים ראו כנור ונבל תף נבוב

לוחות וקולם יערב לשמח

לולי חלילותם אזי ידמו כל-

בים אלמים לא יוכלו לנבח

על זה ועל כן יאמרו המושלים

כי כל ערבי קול חסרי מח


  


ויהי כראות אנשי המעמד

כי שירי לא יספר ולא ימד

הכין כל איש שאלתו

וערך כל אחד ואחד חידתו

אז לבש שכלי בגדי תפארתו

והראה לכל יפעתו ויקרתו

ואמר לעיני השמש ולעיני השר אדני

הנני נשבע בגאוני

כי לא אשוב אל ביתי ואל משכני

עד אפיק שאלת כל שואל

ואהיה לשיר ולמליצה גואל

למען ידע כל מתגאל

כי לי החכמות בכח אל

והשכל לשכן באהלי יואל

והיו מטות כנפיו מלא רחב ארצי עמנואל

אני טרם אכלה לדבר

והנה איש עובר

מבני ישראל בא

ויאמר אחרי אשר ראיתיך נבואות השיר נבא

והשכל ברח ממקומו ובכליך נחבא

חבר לי שיר על אהבת יעלה עדינה

לא ראיתיה הרי שתים עשרה שנה

ואחרי בלותי היתה לי עדנה

כי ראיתי אותה אמש בחלום

ואמרתי בלבי הנני עתה בעמק השלום

והיו רעיוני תמהים

כאילו נפתחו השמים

וראיתי מראות גבהים

וכאשר הקיצותי ולא מצאתי החשוקה

הודי נהפך עלי למשחית ונפשי שוקקה

ושבתי קודר גונח

אחרי היותי בחלומי עלז ושמח

ואען ואמר הנה השיר אשר תרצה

והוא מבריח את חלומך מן הקצה אל הקצה


  


ואשא משלי ואמר:


  


מה ערבה שנה בחלום הראתה

אלי צביה לא ראיתיה הרי

שנים שתים עשרה וכמעט אחרי-

ה כלתה נפשי עדי כי ספתה


  


ובעת חזיתיה בחזון חדתה

נפשי ונפתחו לפני שערי

עדן עדי נגלו לפני שחרי

אור מלאכי מרום ורוחי רפתה


  


שחר העירני ורוחי יהלם

יפעת פני חמה באורו נסתרה

יפעת צבית חן וגזרת יהלום


  


אורו פני תבל ונפשי קודרה

שבה בשורה כי תמונה בחלום

ראה ולכן בהקיצה נעכרה


  


וירא איש מאנשי המעמד השיר אשר חברתי

וכי מקרי העולם בשיר ערב ספרתי

ויאמר גם אני לא אחשך פי

דע שרי ואלופי

כי לי אשה שחרחרת

ומאהבת החשקים שכורת

ולה מראה בין ידיה

תשקיף תמיד בעד חלוניה

ותקרע בפוך עיניה

תתכבס בנתר ותרבה לה בורית

ותסתר עם החשקים בנחל כרית

ונשמת חשקה כנחל גפרית

ועם המראה כרתה ברית

ובכל עת אמצאנה בין ידיה

כאלו לא תוכל לחיות בלעדיה

ומרב אשר פניה בסלת תלבין

תמצא ברקתה תמיד הסבין

והיא יודעת ספר ותקרא השירים ותבין

ועתה חבר שירה נפלאה

ואני אכתבנה סביב המראה

למען תקראנה ותבוש ותכלם

ותהיה לה חרפת עולם

ואען ואמר חייך אני אחבר שני שירים

ותהיינה מאדות היעלה מדברים

ושניהם תכתב סביב המראה

החיצון ישבח הנאה

והפנימי יגנה הצולעה והנהלאה

ובהיות אשתך שם נשקפה

תשבע בחרפה וגדופה

אולי תהיה למחלתה תרופה

ואקום ואחבר שירה ערבה

כאילו תדבר המראה אל היפה הנשקפה בה


  


והיא זאת:


  


כי יגיל כל חשק בי כל

עפרת חן תתן עיניה

בי תעלה את נרות אורה

תאיר אל עבר פניה


  


ועוד דברתי דברי חרפה

אל הכעורה אשרבה מתיפה


  


והיא זאת השירה:


  


מה לך פה שפחה נחרפת

ובעד אשנבי נשקפת

לא תלביני שחרות עורך

עד תלביני את הזפת


  


וישמח האיש בראותו השירים

ויהיו ידיו לכתבם סביב המראה מהירים

וכראות האשה השיר בה מצחק

ותשלך המראה מידה ותלך ותשב לה מנגד הרחק

עוד זה מדבר וזה בא ויאמר

הנה לשלום מר לי מר

כי נקריתי היום בחפת שלמה ידידיה

ומעשה שהיה כך היה

כי תחת אשר דימינו שיהיה כוסנו רויה

ולאכל ברבורים אבוסים

ולשתות יינות עסיסים

היו לנו הקטטות והכעסים

וצרות כמים לים מכסים

אכלנו מעדנים מאוסים

ושתינו יין חמסים

אשר ילאו הלשונות לספר

ותחת בשר הצבים היה לנו שעיר לכפר

ובלא חג המצות אכלנו מצות ומרורים

והיה לנו משתה שמרים

וכאשר הגיע התור

לברך החתן בפרח או בכפתור

ראינו מעשה לסתור

כי אמר אביו אחרי רבים להטות

וברכו בשנים עשר פרוטות

ועל הכל היה צרות ראות הכלה ועיניה תרוטות

וגבות עיניה מרוטות

ועתה חבר שירה נכבדה

תדבר על ענין זאת הסעדה

ואען ואמר חייך אני אחבר וקלונו אודיעו

ולא תשכח מפי זרעו

וזה השיר אשר חברתי עליו

לתת לו כדרכיו וכפרי מעלליו


  


משתה חתונות שלמה ידידיה

אגיד לך דוד למען תספר

חלף עסיסיו וברבור אבוסיו

משתה שמרים ושעיר לכפר

אמרו יברך בכפתור ופרח

הקדים אביהו וברכו בסנפר


  


עוד זה מדבר והנה איש בוכה למשפחותיו

מלאו זעם שפתיו

ויאמר לפלוני קרובו

נפלה עטרת ראשו

כי בנו יחידו אשר היה ידידות נפשו

לקחו אלהים ואיננו

והנה הוא יספדנו ויקוננו

יגער במנחמים

ויאמר גדלה החרדה ואין מקום לנחומים

כי בנו היה נזר הימים

ורציתי שתחבר שתי שורות בם אדרשנו

והיגון אשר בלבו ישרישנו

אולי אוכל נכה בו ואגרשנו

ואקום ואחבר אליו זאת השירה הנעימה

וישלחה אליו ותהי לו לנחמה


  


נכאב לבנך התעכור שארך

פרח זמן קום חבש את פארך

נתן אדני לך בן והוא גם

לקח יהי שם אדני מברך .


  


עוד זה מדבר וזה בא ויאמר

יש לי תלמיד אחד והוא בן הסוכן

אלמדנו לדבר צחות ולא יבין לדבר כן

יוציא כל מלה משרשה ומיסודה

אני אומר מזמור לתודה

והוא מזמור לסודה

אני אומר קרשיו והוא קרסיו

לא תוכל הארץ להכיל את כעסיו

אני אומר שחת

והוא תחת

ארגז וישחק ואין נחת

ואני שמעתי עליך נוראות

ועתה חבר שיר אשר אל זה הענין יאות

ואקום ואחבר שיר על הענין הנזכר

ואמר אליו אל תבט אחריך ואל תעמד בכל הככר

הנה לך השיר אשר תאהב

ומשקלו עשרה זהב


  


ארגז ותשחק כבד פה ואני

אקרא קרשיו ועתה קרסיו

אולי אלהים יצו בחלום לך

עת יאמרו לך קרא שיו קרא סיו


  


עוד זה מדבר וזה בא

ויאמר החלצו מאתכם אנשים לצבא

כי תמול בהיותנו בבית התפלה

והנה יעקב המשורר האשכנזי בכנסת עלה

והחזן רבי משלם

בראותו אותו קפץ פיו כאלו נאלם

ויעקב המשורר בוש ונכלם

והיתה לו חרפת עולם

ולא ידע כי כן מאילי ארצנו צוינו

לבלתי נתפלל רק עם התושבים הידועים אצלנו

ויחר ליעקב מאד וירד מבית התפלה

וילך בזעף ויחבר מגלה

וכתב בה עלינו דברי לצון

לא היה לנו לרצון

ואמר כי לא הגענו לרועי צאן

וקבע השירים אשר חבר עלינו בארון

לספות עוד על חרון אפנו חרון

ועתה הושיעני נא מידו

וחבר שיר יבהילנו ויחרידו

והגד לו פשעו ומרדו

ואען ואמר אל תראו מאשו ולפידו

כי פתאם יקום אידו

ותשחקו לפידו

ואמרו לעם הבוכה למשפחותיו

אל תיראו חרפת אנוש ואל תחתו מגדופותיו

ואם בא עליכם בלהב חרב וברק חנית

וחרש על גביכם והאריך מענית

הנני משיב את צל מעלותיו אחורנית

ומפני ילך קדורנית

ומאשר חטא יספק על ירך

ותחת אשר קלל יברך

ויקרא לפניכם אברך

ואקום ואחבר שיר אילות יחולל

יברך ויקלל

יפאר ויחניף

וישים על ראשו צניף

ולפעמים יד רמה יניף

ואתנהו אל האיש הצועק חמס

ואמר לך והראהו אל האשכנזי ואם לבו כלב האריה המס ימס

ואם היה עד כה רוח אלהים רעה מבעתו

עתה תראה כי ינחם מרעתו

וילך האיש ויעש כאשר צוה

ויהי כראות האשכנזי השירה הנאוה

קם והשתחוה

כי היתה נחמדת להשכיל ולעינים תאוה

והיה בעיניו לראוה

ובקש כפרה מאשר חטא

בפעל ובמבטא

ויחבר שירה ארכה

ויהפך בה את הקללה לברכה

וזאת והיא השירה אשר חברתי אליו

לתת ליעקב כדרכיו ולהשיב לו כמעלליו


  


נר מערבי מה לך נזעקת

לריב בצדיקים ולא צדקת

בזת ולעגת לעיר ואם ביש-

ראל ושרקת ושן חרקת

למה צבי חן צחקה שירתך

על עם חשקוך ובם חשקת

לא מאשר קצנו בחשקך הצבי

מבית תפלה יום תמול נרחקת

כה יעשה לנו אלהים חי וכה

יוסיף לעם בם כאזור דבקת

אם לא ברדתך הלבבות ירדו

אתך ונדדו בעת חמקת

הואל צבי וזמר זמירך ואת

חקקי זמורת זר אשר חקקת

פן יפגעו מורים חצציהם בך

פן יזרקו בך כאשר זרקת


  


עוד זה מדבר והנה איש צועק על עבדו חמס

כי היה אליו למרמס

ויאמר שמעני אבי המזמה

איך אקוה לי עוד נחמה

ונתתי אל עבדי זרת ובקש אמה

האכלתיו דבש וחלב

ובקש מן ושליו

אמרתי אכל ובקש לשתות

נתתי לו ירקות ובקש לפתות

אמרתי לון על אבוסי

ובקש לנוח על ערסי

אמרתי סורה שבה פה ובקש כר לשבת עליו

הלבשתיהו מעיל ובקש רמוני תכלת על שוליו

ועתה חבר עליו בחסדך

את אשר תמצא ידך

ואקום קל חיש ואחבר עליו זה השיר

ובראותו אותו אמר ברוך אדני ואעשיר


  


כל הקונה עבד עברי

קונה אדון לו בגבוליו

נתתי אל עבדי זרת

בקש אמה לו במשליו

אמרתי סורה ושבה פה

בקש כר לשבת עליו

אמרתי אכלה מצידי

בקש לשתות עם טוב מליו

אמרתי לין בקש חצר

ברזל ונחשת מנעליו

אוכילהו פת אשקנו

יין רקחי בקש מן ושליו

הלבשתיהו אפוד ומעיל

בקש רמונים על שוליו

לכן ארים קול כשופר

מטעם מלך וגדוליו

לקנות עם העבד מקל

ורצועה לפרי מעלליו


  


עוד זה מדבר והנה איש נצב על ימיני

ויאמר אני הגבר ראה עני

כי אחמד עדן גן אלהים

ורעיוני אליו צמאים וכמהים

ותבל הארורה תסיתני

ולעפר מות תשפתני

כי תמשכני בעבותות הבליה

ותקשרני בחבליה

ואם אשים מול העדן מגמת פני רעיוני

צועקת אחרי מה לך פה העני

אלי תבוא כי שכר שכרתיך בדודאי בני

ועתה אבי המועצה

שא משל ומליצה

על זאת העצה היעוצה

ואקום ואחבר לו זה השיר הנמרץ

בפיו חזון נפרץ

וייטב השיר בעיניו

ויישא חן וחסד לפניו


  


נפשי בתוך קרבי תסער כאני

תכסף לעדן גן לתתו מחני

מה אמרה דודים ותבל אמרה

שכר שכרתיך בדודאי בני


  


עודנו מדבר עמי

והנה בא איש צדיק תמים

ויאמר אלי אדני יש בשכונתי זקן מלא ימים

וחשב כי ישים קנו במרומים

והנה הוא בונה מקדשו כמו רמים

כאלו יחשב לחיות לעולמי עולמים

ומן התמה כי לא יוכל מלט משא

וכלביא יקום וכארי יתנשא

בונה היכל רם ונשא

כאשר בעיניו ישר

וספון בארז ומשוח בששר

אומר אבנה לי בית מדות ועליות

עברו משכיות

ומגדל בנוי לתלפיות

ומי שלא ראה בעיניו כל המעשים

בית המבשלות וארות הסוסים

והמרחץ ומקוה המים

ומגדל וראשו בשמים

וטבעותיו ונזמיו

וגביעיו וחותמיו

ופניניו ויהלומיו

לא ראה שמחה מימיו

ואלו היה לו בן או בת ישאיר אחריו

אמרתי אשריו

אמנם לא נין לו ולא נכד בעמיו

ואין שריד במגוריו

ואיך לא יאמר בעל נפש השובבה

למי אני עמל ומחסר את נפשי מטובה

ואיך לא יחשב כי ינחלו זרים הונו ורכושו

והוא ישא האשמים לנפשו

הלא ידע כי מכל ההון אשר צבר

לא ילוהו ממנו דבר

רק בלויי הסחבות אשר בהם יהיה נקבר

והבית וההיכל

יניח למי שיוכל

ומי יודע אם חכם יהיה או סכל

והוא יהיה לרמה למאכל

ולראות זה המעשה נלאיתי כלכל ולא אוכל

ומה מאד היו מספרים תהלותיו

אלו בנה בשמים מעלותיו

ועתה אדני חבר שיר על זה המעשה

ולא תחמל עליו ולא תכסה

אחרי אשר תועה כשה

ואקום ואחבר עליו זה השיר הנערב

וישמח האיש כמוצא שלל רב


  


מה תאמרו על איש יגונות נכלו

אליו ואותו הזמן יום יום יכל

כי יאכל היום ומחר מאכל

איך יהיה העץ קצותיו אכלו


  


לא כן אשר ימים עצתו סכלו

איכה יחידתו למגדל עז תכל

לבנות ומחר מת ולא השכיל סכל

אישים אשר בדיו בשחת יפלו


  


איך יחרץ חרוץ קנות חרוץ ולא

ישיב אלי לבו האם נפשו ילו

הון יום עלי קבר וגדיש שוקדה


  


לא יהלך עם האנוש רק פעלו

לא הון ולא חרוץ יכלכל מחליו

אם תחטא נפש תהי על מוקדה


  


עוד זה מדבר והנה איש חשק

יחפיר ביפיו השמש ואורו עשק

ויאמר אדני אנשק רגליך

אם נטשתני לנשק

ותעשה לי הדבר אשר אשאל

ולא תשים מלתי לאל

כי אין זולתך לגאל

ולכן אם תגאל גאל

ואען ואמר כאיש תמה

אדני למה זה אתה לשאל מתמהמה

העמק שאלה או הגבה

ויאמר האיש אדני חשקתי בשכבר אחת מבנות הנדיבים

ויהיו דדיה לי ערבים

היתה לי לעזרה בצרותי

וחשבתיה סגלת כל אוצרותי

ועל ערבים בתוכה תליתי כנורותי

ועתה נתחלפה השטה

ויצא לי חוח תחת חטה

כי הרי חדש ימים נפלה למטה

ונהפך לאבל שמחתה

כי קרה חלי באחת מעיניה ושחתה

ומאז לא יספתי עוד לדעתה

ועתה חבר שירה נמרצת

תהיה זה הענין מקבצת

ועל פרטיה רובצת

ולא התמהמהתי כי אם כרגע

ואמרה אליו נרפא הנגע

הנה השיר על זה הענין

ואם אין בו רב מנין יש בו רב בנין


  


קצתי בחשק יעלת החן

לי היתה משען ומשענה

איכה בחשקה אעלז עוד או

לי תהיה משען ומש עינה


  


עוד זה מדבר והנה איש בא

בנפש דואגה ועצובה

כאלו נשבר או נשבה

ורוח היגונים בו נשבה

ויאמר אדני יש לי בן

ושמו דוד והוא שמן ודשן

ישכב על מטות שן

וכל היום וכל הלילה ישן

ןלא יקיצוהו הקולות והלפידים וקול השופר וההר עשן

ולא בהמה תשלח בו השן

שנתו עזה כמות

ועפעפיו צלמות

לא יעור משנתו ולו נרצח

או אריה טרף עצמותיו פצח

ולו תתערב לישן עם המתים נצח

ועתה חבר עליו שיר צח

ואען ואמר הנה לך שיר נאה ורטוב

דבר בעתו מה טוב


  


שנת דוד שנת עולם

שנה ממות לא הבדיל

לו התערב עם המתים

לישון עמם דוד הגדיל


  


עודנו מדבר עמי

והנה איש קראני בשמי

ויאמר אלי אדני תמול קדר השמש בחצי השמים

וימס לבב העם ויהי למים

ויהי כל העם נדון לדעת סבת קדרו וחשכו

ויאמרו זה אומר בכה וזה אומר בכה

ויהי בתוך העם איש ושמו יוחנן בן קרח

ויאמר כי סבת קדרותו הוא הירח

אשר תסתיר ממנו אור השמש הזורח

וקדרות הלבנה סבתה צל הארץ

הפורץ באור הלבנה פרץ

ובהיות שכלי על חוג זאת המחשבה סובב

ראיתי אשה עדינה בעד החלון נשקפה ותיבב

וצוף דבשה שפתי ישנים דובב

לא נראה כיפיה והודה

למיום סור אפרים מעל יהודה

אז נודע לי כי לרב הודה הנאדר

והיפי והחן אשר בנשמה דר

ואשר כל ההדורים בה איש לא נעדר

בוש השמש לפניה וקדר

ואחשב כי קדרות הלבנה היא סבתה גם כן

ולא צל הארץ כאשר יאמר המסכן

ועתה חבר לי שתי שירות

תהיינה מאדות דברי מדברות

ואקום ואחבר שתי שירות מהללות

דברי זה האיש כוללות

וזאת היא השירה האימה

הזוכרת סבת קדרות החמה


  


יאמרו עלי שמש אשר קדר

כי הלבנה היתה סבה

לא הלבנה כסתה אורו

אך אור צביה זהרו כבה

עמדה עלי התלי נגדו

שללה שלל אורו ושב נשבה


  


וזאת היא השירה האחרונה

המדברת על סבת קדרות הלבנה


  


לא התלי גרם וצל הארץ

כי הלבנה היתה קודרת

אך אור פני יעלה מאורה שזפה

כי היא בהלה צר ואור חודרת


  


עוד זה מדבר והנה איש משורר

ועל איש מדנים יעורר

ויאמר חמסי על פלוני אויבי

כי יקח המליצות אשר לקחתי בקשתי ובחרבי

והוא מיחש אותם על שמו זה הנכלם

אשר לא עמל בם ולא גדלם

והנה ידי לך פרושות

לעשות באותות ובמסות

שיבצר ממנו את אשר יזם לעשות

ואען ואמר חייך יד חסדי ממך לא אקפץ

הנה לך השיר אשר תחפץ

ובו תגדר פרצך

ותגיע אל מחוז חפצך

ולא יחטיא חצך


  


תעדה לך עדיי ותתיחש

על משפחות שירי ותתילד

הנני בשם חדש אכנך

קורא אשר דגר ולא ילד


  


עוד זה מדבר וזה בא ויאמר

הושיעה אדני כי חסיד גמר

והשכל יישן וירדם

ופסו בעלי הדקדוק מבני אדם

ואען ואמר מה לך נרדם

שבח לאדני אלהי ישראל

יש לשכל ולחכמות הדקדוק גואל

ויאמר האיש אדני התוכחתי אתמול עם פלוני המדקדק

וראיתיו בכל דרכיו צודק

רק במה שאמר כי לא תמצא כתובה

וו עקרית בראש התבה

כי היא משרתת בראש לעולם

במלות ובפעלים ובשמות כלם

ואני שמעתי אומרים אנשי החכמות

כי תמצא וו עקרית בראש קצת שמות

ורציתי שתחבר שיר ותזכיר מהם אחת או שתים או שלוש

ואשלח אל המדקדק אולי גאון לבו אחלוש

ואקום קל חיש ואחברנו

ואמר הנה לך השיר קחנו

ואל המדקדק שלחנו

כי הוא יעירנו משנתו ובהקיצו יוכיחנו


  


איך תתמרמר דוד ותאמר

במלאכת הדקדוק אפסי

אם נעלים ושתי או ושני

איך נחביא בן ופסי


  


עוד זה מדבר והנה איש בוכה ומקונן

ואלי בכל עוז מתחנן

ויאמר אדני באתי בנפש נעצבת

כי בארזים נפלה שלהבת

ומה יעשו אזובי קיר

אם הזמן נדיבי עמים יפקיר

וכהקיר ביר מימיה כן רעתו יקיר

ותחת היותנו במעלה העליונה הננו במורד

ואיך כל לב לא ישם ויחרד

ולא יהיה ממאויו נפרד

ויומנו מאד רד

כי במשפחת פלונית הקדושה

מתו בשנה אחת אנשים שלשה

נשיאי מטות אבותם

היו על לב הזמן חותם

ועד מתי ישיב הזמן צור חרבם

ומטרה לחציו הציבם

וישקיט אשר קרבו כתנור לבם

בארבם לטמן עונם בחבם

ועד מתי תכה עמים בעברה

חרב הזמן לא תאסף אל תערה

ולכן באתי אליך בנפש מרה

לחבר על זה הענין אמירה

כי ידי תקצר מהושיע

ושמעתי אומרים כי אור שכלך יופיע

ולפושעים תפגיע

וכל לשון תקום אתך למשפט תרשיע

ואקום ואחבר השיר זהב ערכו

ויקחהו האיש וילך לדרכו


  


חרב זמן בוגד הלא תשקטי

עד אז בני מוסר באף תשמי

שפכי חמתך על עדת הבוערים

מתוך עדת הרוזנים הרמי

התאפקי חרב זמן האספי

אל תערך הרגעי ודמי


  


עודנו מדבר והנה איש בא מרחוק

ופיו ימלא שחוק

ויאמר התרצו לדעת אדותי

היום ראיתי שלא ראו אבותי ואבות אבותי

כי בהיותי בחפת סעדיה

אמרו עמיתי יונתן וצדקיה

נראה פני הכלה אולי נצטיד מיפיה

וכאשר קרבנו אליה

והסרנו מעל פניה צעיפיה

צר ואור חשך בעריפיה

כי צפד על עצמה עורה

וחשך משחור תארה

ונקרא שם המקום ההוא תבערה

בראותנו פני הכלה כשולי קדרה

וכאשר קם החזן לומר התפלה

פתח ביוצר אור תחלה

צעקתי והרימותי קול כחולה

ואמר אל החזן איך תאמר יוצר אור בן האבלה

השכחת פני הכלה

אשר עשה הזמן עמה כלה

אך נבהלה

אין אור ואין שמחה וגילה

רק מעוף צוקה ואפלה

וברחתי משם בנפש נבהלה

ועתה חבר שיר כאשר עם לבבך

והרק על הכלה הנקלה חרבך

ואקום ואחבר זה השיר על שמו

וילך וישב האיש למקומו


  


אמרו עמיתי בא ונראה את

חתן וכלה הם בתוך כילה

ואלכה עמם והנה שם

כלה וחשך על פני כלה

ואמרה ברוך אשר האיר

לכל ברב חסדו והחשיך לה

קם איש ופתח אז ביוצר אור

אך בי הכי עשן ואף עלה

קמתי בזעף אף ואמרתי

דודים השכחנו פני כלה

אין אור ואין מאור תנו זמרה

אל מעביר יום מפני לילה


  


עודנו מדבר והנה איש בא

ויאמר אדני תמול שלשם

נקריתי בחפת גרשם

ולרע צורתו כל רואהו יחרד וישם

כי הוא ככושן רשעתים

על פני כל הארץ כאמתים

רובץ בין המשפתים

ולחייו כלחי חמור חמורתים

ולשניו אין בריח ודלתים

ופני אשתו כאור החמה שבעתים

ועדיה צבע רקמתים

וכראותי יפעת הכלה סגור לבי תקרע

וזלות בעלה המצרע

אשר בין רגליה כרע

אמרתי באמת אמר הנביא על זה המארע

יוצר אור ובורא חשך עשה שלום ובורא רע

והאיש אשר חבר זה החבור עומד במי שפרע

ועתה אשביעך באילות או בצבאות

לחבר על זה הענין השיר אשר יאות

ואקום ואחבר זה השיר גזרת יהלום

ואתנהו אליו וילך מאתי בשלום


  


ראו חתן פני כבשן ככושן

וזיו כלה אשר יזרח ויאור

והודו אל אשר גולל לאור מ-

פני חשך וחשך מפני אור


  


עודנו מדבר והנה איש בשמי קראני

ויאמר אדני שמעתי שירך והנאני

והדבר אשר עדיך הביאני

הוא ראותי דבר אשר הלאני

כי ראיתי בשכונתי אשה עברית

דומה בצורתה לשפחה מצרית

ונשמתה כנחל גפרית

ופניה מוריקות כאלו הנגע שם נפל

שקערורת ירקרקות ומראיהן שפל

לא עלה על לב אדם בדורה

כי איש יזקק לצורה כזו כעורה

והנה היא לו לזנונים הרה

אחשב כי לא שם בה קנו

רק גבן או דק או תבלול בעינו

או נפל שמה שור או חמור

ועתה אמר עליה שיר או מזמור

ואקום ואחבר שיר זה הענין יספר

אשר לא ימד יפיו ולא יספרו

וזה מפתח שפתיו:


  


ממי הרית שפחה מצרית

מהמצרע או מגבן

כעת חיה לך כל בריה

תאמר חיה חובקת בן


  


עודנו מדבר והנה איש הולך וקרב

ויאמר אלי אדני הערב

יש לי מודע נאמן

חומל עלי ורחמן

ידעתיו אבי התעודות

וראשון לכל סבל הסודות

ולו בכל חכמה עשר ידות

חלץ מן הזמן בתבונתו

ויצא נקי מאלתו

והשיגה ידו ומצא כדי גאלתו

וכראות ההמון את מעלתו

ואת יקר תפארת גדולתו

וכי השכל שמהו מאנשי סודו

ואל אצילי בני ישראל לא שלח ידו

אמרו כי מצאו בו ערות דבר

כאשר אל אנשי הפילוסופיה התחבר

נואלו נשאו למדו לשונם דבר־שקר העוה נלאו

הלכו קדורנית בקנאתם אשר בו קנאו

וילכו אחורנית וערות אביהם לא ראו

ואנכי הבחנתי מעלתו וקצורם

כי לא כצורנו צורם

ולא נודע אליהם ערכו אשר הונף ואשר הורם

הביאו אדיריהם בעבודתו צוארם

והנני שואל ממך בנפש שפלה

אחר בקשת המחילה

לחבר על זה שיר כאשר יאות לו

ויכלל זה הענין כלו

ואקום ואחבר זה השיר אשר אין על עפר משלו

וישמח האיש כי רב חילו


  


בחיי הברית טוב את בעיני

וכל צדיק בך יגיל ויכתיר

ונגלו לי צפונות ועמוקות

אשרתוך לבך תעמיק ותסתיר

אבל אשמע המון עם יאמרו לי

יהודה נים ולא נים תיר ולא תיר


  


עוד זה מדבר וזה בא ויאמר אדני

ראיתי בספרי תלמי היוני

בדברו על טבע המזלות אשרבגלגל השמיני

שחלק כל מזל ומזל לשלשה חלקים

ומצא כל החלקים ההם בטבעים חלוקים

השליש הראשון יורה טבע אחד

והשליש האמצעי יורה טבע אחר מיחד

והשליש האחרון בטבע שלישי התיחד

וחלקי כל מזל ומזל נשתנו מחלקי חברו

וקשה עלי לזכר מה שהזכיר על כל אחד מהם תלמי בספרו

ורציתי שתחבר שיר כליל בהדרו

יזכיר בקצור כל אשר הזכיר עליהם תלמי בחבורו

כדי שבידעי השיר על פה אדעם

ובקול כמהו ארעם

ואקום ואחבר שיר משמנה טורים

הארבעה הראשונים בטבע ראשי המזלות מדברים

והטור החמשי טבעי אמצעיותם בו נכללות

והשלשה האחרונים מדברים בטבע סופי המזלות

ואתנהו אל האיש והוא מספר ממנו תהלות


  


ואשא משלי ואמר:


  


טלה חלב אשר הוליד כללו

רעמים עם ברקים החרישך

והוא רוח ורעש וערפל

לך ירטב וחם ירעש ויחשך

אוירו חם וחם גם אחריהם

שנים דון לבינונים בלחשך

אשר ירטב והוא נשרף במו אש

והוא ירטב ובינוני יבישך

וכל אמצע לבינוני הכי דון

לבד דגים אשר ירטב לבושך

וסוף ישרף אשר ירגיש כמרגיש

ורוח יהיה רטוב ונמשך

ומימיי כמימיי ופעל

לך רשע אשר ימטיר בראשך

והוא ימטיר ואף רוח יילד

אשר ישרף והוא נקרא אנושך


  


עוד זה מדבר וזה בא ויאמר אדני רכבי ופרשי

יש לי רע שמתיו נזר לראשי

אהבתיו אהבת נפשי

וחפצתי להיות במאסר אהבתו לא אצא חפשי

ועל נודו החדלתי את תירושי

ובפני יענה כחשי

ומן היום אשר אריתי יערת דבשו ומתקו

דמיתי היות כל רע חסר בחקו

ולו היו דודיו דבקים בו כמדיו אני חלוקו

ולו היו הם כחלוקו

אני נפשו השוכנת בחיקו

ומה אסיף עוד לדבר מאדותיו והזיקני ויספתי בחשקו

ועתה אדני תתאר זה החשק בשירך

למען אדני אלהיך ולקדוש ישראל כי פארך

כי ידעתי את אשר תברך מברך

ואען ואמר השמר והשקט אל תירא ולבבך אל ירך

ואקום ואחבר לו זה השיר הנערך

ויקד האיש וישתחו לאפיו ויאמר יהי שם אדני מברך


  


בחשקי על צבי מבחר עפרים

אדמה כל צבי חסר בחקו

ולו היו חשוקיו בו דבקים

כמו מדיו אני לו כחלוקו

ולו היו כנתח מנתחיו

אני נפשו אשר אשכון בחיקו

ומה אוסיף לדבר בחשוקי

והזיק לי ויספתי בחשקו


  


עודנו מדבר וזה בא ויאמר חנני אלהים ויש לי רע שמחת גילי

ומנחם משיב נפשי

אשר הוא הצניף הטהור על ראשי

ובכל חן טוב האל חננו

וממעל לכוכבי אל שם קנו

ובטרם נוצר בבטן הכינו

ונביא לבני הזמן נתנו

והוא ראשון אל החשקים

ונוטה אהלי החשק ויריעותיו מקים

והזמן והחשק עבדיו

וצאן ידיו

ולא התעוהו כאשר התעו כל מלכי גויים בלעדיו

ועתה אדני זה הענין בשירך תפארהו

ובמחוגת שכלך תתארהו

כי את אשר תאשר אשרהו

ואקום ואציא כל למעשהו

ואחבר זה השיר הנפלא

אשר בכתם אופיר לא יסלא

ויאמר האיש באמת זה השיר על כל שיר מלך

ויקח את השיר וילך


  


מנחם לזמן היה נביאו

והחשק קראהו בקיאו

והתעה לאנוש זולת מנחם

כהתעות אל אנוש שכור בקיאו


  


עודנו מדבר והנה שני אחים באים בלב נעצב

ומול פני החזיקו מצב

ויאמרו יש לנו אב זקן

כעוף נודד מקן

יעות את אשר נתקן

אנחנו למשמעתו כפי היכלת סרים

ובעבודתו ובמוסריו מתפארים

ותהלתו ומעלתו כחובה עלינו מספרים

והוא יחשב אותנו לזרים

ויתן אותנו כסוררים ומורים

אשר לא צוינו ולא דברנו ולא עלה על לבנו

ועל זה נעכר אבינו וגדל עצבנו

ואבי ראה גם ראה

איך יעלה על לבבנו הנכאה

לנטות מדרך מוסרו ולענות עזות

אשר עשה לנו את הנפש הזאת

ואיך תשכח נפשנו כל גמוליו

בזכרנו אז מקדם מפעליו

וכל מחסורנו עליו

ועתה חבר לנו שיר בדבר צחות

אולי יראה אדני בענינו וינהלנו על מי מנוחות

ונמצא בשירך שבע שמחות

ואקום ואחבר שיר כפי כחי

ואשפך עליו רוחי

ויערב עליהם שיחי


  


איכה נמרה פיך או מן

דרך מוסרך האב נט

ובידך כל מחסורנו

מן הכתנת עד האבנט


  


עודם מדברים אתי ואני נשא משלי

והנה שלשה אנשים נצבים עלי

והאנשים אנשי שמות

נקובי ראשית החכמות

קראו בשמותם עלי אדמות

ויאמרו אלי המשורר לעולם יחיה

מארץ רחוקה באו עבדיך לשמע יהודה גור אריה

כי שמענו את אשר הוביש מי ים הסכלות

והאיר אפל עיני בני הגלות

בהיטיבו נרות הלבבות העדינות

ובמלאתו משבצות ההבנות

מיהלומי הסודות העליונות

ובתתו ספירי ספריו כלם

לעלות בהם ולהשיג כל נעלם

ומימי חכמתו למשיגים חומה מימינם ומשמאלם

ובהסירו העברים העורים הנרפים

והפסחים הפוסחים על שתי הסעפים

אשר במלאכתם מתרפים

והסיר את המסוה מעל פני הנפשות השובבות

והעלה אותם למעלה מגלגלי ערבות

עד אשר לכל חכמי הזמן ובעלי לבבות

יתנו בנות השיר האלפים ולו נתנו הרבבות

ומצא ביום חילו עמו נדבות

ובזר עמים יחפצו קרבות

ויתגדדו כמשפטם ברמחים ובחרבות

ועתה איך נדרשה כיום את פני חכם עדיף מנביא

כרע שכב בין משפתי החכמות כאריה וכלביא

ובידנו אין תשורה להביא

ולכן באנו עדיך בלב בוטח

בנפש כורעה וברעיון משתטח

לחבר שירי חמד הדורים

לקוחים מפניני המאמרים

ועשית אותם לראשו עטרות

ונשלחם אל כתר המאורות

ואחרי כן נראה פניו ההדורות

וזאת היתה סבת בואנו

ושומנו עדיך מגמת פנינו

ואמר אל הנכבדים יתן כל אחד מכם הענין

אשר יחפצנו ליסוד ועליו אבנה הבנין

ויגש האחד ויאמר אדני

חפצתי לדמות שכלו

אל השמש בהלו

כי כאשר היה השמש כליל בהדרו

והוא סבתהראות ונראה אור באורו

ובו נראהו

כך שכלו אדמהו

היותו סבה לכל שכל ובו נשכיל ונשכילהו

וידעתי כי הקשיתי לשאל

אמנם ידעתי כי אין זולתך לגאל

ואקום קל חיש ואחבר לי זה השיר ארכו מטות כנפיו

ואם קצרו מליו רבו ענפיו

ויקחהו האיש ויבז לכל זהבו וכספיו

ויקד וישתחו לאפיו


  


יפעת תבונתך ונר הלך אד-

מה השר לאור שמש ואמשילהו

כי כאשר שמש בסבת הראות

נראה באורו אור ובו נראהו

כן שכלך סבה לשכל כל יצור

ובשכלך נשכיל ונשכילהו


  


ואחריו השני נגש

ויאמר אדני רציתי לתארו

כי נפרד מהמרגש

ואל הערפל אשר שם האלהים נגש

וחשב בשכלו גאות הזמן נסיכות

ויקרא שמו אלון בכות

ופשט מעילי התמונות ולבש מלאכות

עד אשר עיני אנשי הזמן מהשיג הודו עששו

כי למדי לא התקדשו

ומעבדות המלך זקן וכסיל לא חפשו

וידעו כי ערומים הם ויתבששו

ונגש יהודה לבדו אל אדני והם לא יגשו

ואקום ואחבר זה השיר ואתנהו אליו

ונרצה לו לכפר עליו


  


יפלאו לבות בלבשך מלאכות

עד כי להשיג הודך נאשו

תפשיט בשכלך מחמדים את עדי

צורות טהורות יעטו לבשו

ראו הליכות שכלך ויחזו

כי הם ערומי הוד והתבוששו

בזו לשכלם לא עזרם לעלות

לאור באור עליון ובו נבאשו

קרן מאור הלך ואיכה יחזו

הודך בעיניהם והם עששו

איך יעמד לבם בגשתך לער-

פל שם אלהים חי ולא יגשו


  


ויגש אלי השלישי

ויאמר רציתי רכבי ופרשי

לרמז אל יהודה גור אריה

אשר אמרנו בצלו נחיה

לאסוף נפוצות יהודה ונדחי ישראל לכנס

ולעשות שרפי ספריו ולשום אותם על נס

יראו אותם נשוכי הזמן ויחיו

ומנהרי נחלי עדניהם ירויו

ואחרי מות קדושים יהיו

כי הוא לבדו במשא ישור

ויהפך עמק פגרינו לנחל הבשור

ואקום ואחבר לו זאת השירה הערבה

וישמח האיש בראותו יפיה וטובה

ויאמר אלי היום נרצע לאהבתך שמתני

אמצא חן בעיניך אדני כי נחמתני

ויברכו אותי בשם אל עילום

וילכו מאתי בשלום


  


חושה משיח אל עשה שרף ושים

על נס להחיות בו נשוכי הזמן

יתד אשר נתקע במקום נאמן

נשר מלא נוצה ובעל מעשים

הן־הוא כרוב ממשח כנפיו פורשים

נצר כליל יפי ונטע נעמן

אף זכרך ערב כנפת צוף ומן

נרך והלך כל חדרים חופשים


  


עורה גאון יעקב ולמה תחרד

על דודך ידר והולך וחסור

הנה משיח אל בעצמתו ירד


  


לבו כגבורים ורכבו יאסור

יהפך ואם היום מאד קצר ורד

עמק פגרינו לנחל הבשור


  


אני טרם אכלה לדבר

והשירים הערבים לחבר

והנה איש מכה איש עברי מאחיו וימחצהו

ויאחז בערפו ויפצפצהו

ופרץ על פני פרץ יפרצהו

ואל בית הבור יריצהו

ומדיו יפשיטהו

וכאשרשאלנו קדקד שער

מתהלך באשמיו

על רדפו בחרב אחיו ושחת רחמיו

אמר הסבה אשר עלה עשן באפי

ואש תאכל מפי

ואנהם ואוחז טרפי

הוא כי אנכי הדל באלפי

הלויתי לזה משה האיש בימי חרפי

זהבי וכספי

ונתן לי ערבים

שנים מבני הנדיבים

והוא מפני מתעלם

ובוש לא יבוש כי לא ידע הכלם

ובראותי מריו וקשיו

וכי לא ישלם נשיו

הורדתי מעליו עדיו

אחזתיו ולא ארפנו

ולעפר מות אשפתנו

ויהי כראות השר אדני

נכמרו רחמיו על משה העני

ויאמר אל האיש האוחז בו לא נכון לעשות כן בני

כי הכעס לא יחשב לך לחכמה

ולכן הרף מאף ועזב חמה

ואל תתחר להרע במרעים

כי דברי חכמים בנחת נשמעים

ועתה חקר ודרש ואם יוכל לשלם נשיו משה

אז תהיה לו כנושה

ואם יצאוהו הכספים והזהובים

ריבך ריב את הערבים

ויפן אלי השר ויאמר אחרי אשר עשית במלאכת השיר נפלאות

וראינו ממך נוראות

הרימה פעמיך למשאות

ותקים את דברי בשיר ערב

ונפרד מזה המעמד כי הרעב הולך וקרב

ויכה בצדיה למו ארב

כי פנה יום וכי ינטו צללי ערב

ואיש לא יוסיף עוד לשאול

פן ארד אל רעבוני אבל שאול

ועתה גאל לך אתה את גאלתי כי לא אוכל לגאל

ואקום במצות השר אדני ואחבר שיר חדש אין לו שני

להציל העשוק ממוקשו

ולהושיע משפטי נפשו


  


ואשא משלי ואמר:


  


עזב אף וחמה נדיב לב וקומה

ודבר בחכמה במלים ערבים

ואם יש למשה תהי לו כנושה

ואם אין בידו מעה ריב ערבים


  


ויהי כשמע האנשים השיר הנעים

מעשה צעצועים

צעקו בקול גדול כאלו אל הכבוד הרעים

ויאמרו מה מאד נכבד זה המעמד ומה רב טובו

כי רוח אדני נוססה בו

והיו כלם מספרים בשבחי

ויאמרו כה לחי

היום הזה ראינו כי ידבר אלהים את האדם וחי

ואלך עם השר לשכן תחת צאליו

וכל העם שבו איש לאהליו

  


המחברת העשרים ואחת

  


אמר המחבר:



הייתי עם השר המאשר ימים חדשים ושנים



בחיק הידידות אמנים



והיינו בחצרות ביתו דשנים ורעננים



פעם נדבר דברי אהבות



ופעם בשירים נחמדים ובמליצות ערבות



ופעם נקומה ונסובבה בעיר בשוקים וברחובות



ופעם נדרש ארמוני המלכים הראשונים



חדשים גם ישנים



ויהי היום נכנסנו להיכל הגדול אשר לנוצרים



וסביב להיכל היו קברות המלכים האדירים



והסגנים והחורים



כתוב על כל אחד מהם מליצות צחות



וקינות ערבות



מצור השכל חצובות



לקוחות מפניני המאמרים



וארוגות מיהלומי הדבורים



מדברים מארות בעליהם



מיסרות לב רואיהם



ומחרידות שומעיהם



יכנעו בעבורם הלבבות השומעות



וישימו עיני הלב דמעות



והגאוות נכנעות



והברכים מתנפלות וכורעות



ומדי קראנו אותם שכחנו חשק שרות ועלמות



וחשבנו להיות קדושים אחרי מות



שב החשק בעינינו לדראון



והנחנו כל גאה וגאון



ויאמר השר כמה יכנעו הלבבות



במה שיראו הרואות בארבות



חי אני כי הקינות אשר ראינו הסירו רהבנו



והכניעו בעמל לבנו



מה מאד נחטא אנחנו קהל העברים



אשר לא נכתב קינות



ומוסרים בבית תפלתנו או במקומות הקברים



לקחת מוסר השכל צדק ומשפט ומשרים



ואען ואמר דע אדני השר כי במקומות רחוקים הלכתי



ואיים רחוקים דרכתי



ובכל המקומות אשר התהלכתי



מצאתי על קברי הרבנים



והשרים והסגנים מליצות וקינים



קצתם כתובות במיני צבעונים



וקצתם חקוקות על לוח אבנים



וראיתי בם ממבחר הלשונות הצחות



ומזמרת המליצות והשיחות



בחשמלי זהרם הלבבות מתלקחות



והרי כמו עשרים שנה חברתי שתי קינות



להיות על קבורתי נתונות



תדברנה בעת אאלם



ותיסרנה המתעלם



והקורות אל קהל המתים אל החיים אגלם



יראה כל גאה ורם ומעצתו יכלם



ויאמר אלי השר הזה חסדך את רעך



מדוע לא הראיתני מעשה צעצעיך



ועתה ספרה נא לי הגדולות אשר עשית



והחמודות אשר ממני כסית



ואמר דע אדני השר כי העלמתים ממך ולא הודעתיך



ועד היום אותם לא השמעתיך



פן המות יחריד שעשעיך



ויקצו מזעזעיך



ויאמר השר אדני



אל יאמר כן מחמד עיני



כי אש זעם לשונו יפחידני



עד אשר אל המנוחה ידריכני



טוב מאשר יבטיחני



ומראות מה שיהיה אחרי ישכיחני


  


וישא משלו ויאמר:


  


אשר יפחידך זעם לשונו



עדי ידריכך אל המנוחה



משבח מאשר יבטיחך עד



אשר יפילך פגר בשוחה





ואמרה אל השר ראה דבריך טובים ונכוחים



והנה אגיד לך השירים המשבחים



יורידו העם המתאוים בריחים



וימירו היכלי ענג במערות וצריחים



בראותם כי מלכי ארץ שוטרים ושופטים



לקוחים למות ולהרג מטים



איש לא נעדר



וזקן ונשוא פנים לא נהדר



והנה הקינה הראשונה החשוקה



בפז השכל מחשקה



ועתה בא כתבה על לוח לבך ועל ספר חקה


  


ואשא משלי ואמר:


  


בינו עדי עמים ואל תגבהו



העברים התמהו ותמהו



התנפלו ושאו תחנה על אסיר



מות מספר את אשר קרהו



נשפט פני מלך מלכים נעלה



שם חק ומשפט לו ושם נסהו



איך יהיה ענין אשר נשפט פני



בחן לכליותי והמציאהו



היה תמול לשמו וזכרו תאות



נפש והיום הזמן מחהו



היה תמול על במתי עב נעלה



בז לו זמן בגד והבהילהו



היה תמול שלו בביתו רענן



תוך היכלי ענג מאד גבהו



היום כאיש נדהם ונרדם ישכנה


  


תוך בור חשכים הזמן כרהו



ידיו אסורות הם ורגליו הגשו



אל הנחשתים ועיניו כהו



סכל לבבו יום תמותה עד אשר



בא הזמן בגד והשכילהו



לא שערה נפשו בטרם בוא ימי



רעה ליום משפט ולא צדהו



על מי תלנותיו ועינו עוללה



פתה לבבו עד אשר הטהו



קרא זמנו לו והחריש לו עדי



קרא לבבו לו ולא ענהו



לא ימצאה מליץ לנפשו רק אשר



פעלה ידו והולידהו



צופה לקץ ימין מחכה יום ליום



ביאת משיח אל ואליהו

ויאמר השר צדקת באשר שבחת הראשונה



ביען תורת חסד על לשונה



ועתה הגד־נא לי השנית



ובה נדע אם היא לשירים חותם תכנית



ואמר פקח עיניך השר וראה יפי השניה



ועל שניהם תקרא שני עפרים תאמי צביה


  


ואשא משלי ואמר:


  


רועי ויודעי לפנים



עלי שאו תחנונים



אתמול אני חי כמוכם



היום בתוך גל אבנים



שלו אני יום תמול ע-



תה פרפרוני זדונים



אתמול לבושי רקמות



שני ושש עם עדנים



היום בלויי סחבות



אתכס ואשבע יגונים



עיני יכסו חרלים



על לחיי קמשונים



אשכון כנפעם בתוך עם



ידמו כאלו ישנים



לא יאכלון לא יריחון



לא יהגו עם גרונים



יד לא ימישון ואזן



להם ולא מאזינים



אם יכבדו דור בניהם



או יצערו לא מבינים



ויתנני זמני



לעג ובוז שאננים



רעי תמול חשקו בי



ולאהבתי אמונים



התנכרו נחרו בי



כאוב וכידעונים



מי האמין יום אני חי



עלז ובכנף רננים



עת אלבשה חור ורקמה



אלעג לפחים וצנים



ברחוץ הליכי בחמה


  


בהיות חנוני חנונים



כי אשכנה בור חשכים



ימים חדשים ושנים



כי נפזרו כל עצמי



אל פי שאולה שכונים



חשך מאורם ונגהם



ידמו לאודים עשנים



זכו תמול משלגים



אף אדמו מפנינים



היו כנפך וספיר



על שש ותולע אמונים



מי יתנני כקדם



כימי אני על ששונים



יום יחלו לי כמטר



כרביב ומלקוש עננים



אדרך פאתי אדמה



תימא וארחות דדנים



צפון אסובב וחדרי



תימן ואחור ופנים



אשב בראש עם כמלך



וכאיש ינחם אנונים



איה נערי סביבי



אי היכלי שן והבנים



איה פרי האדמה



איה יבול הגפנים



אי תוף ומחול ונבל



כנור ועגב ומנים



אי צלצלי התרועה



שירות ומשתה שמנים



אי יין שניר ואמנה



אי צוף ומתק תאנים



אי השביסים ועטרות



כלות וחפות חתנים



אי צפרים נעשו לי



אי צאן בריאות ומשנים



לא האמנתי תמול כי



יחליף אלהי זמנים



לו האמנתיו ובנתיו



אתבוננה מזקנים



אכין ליום הפרידה



צידת פעלים נכונים



דורשי חקר סוד דברי



אם לבך לב נבונים



כתר זעיר ואחוה



קורות תמותה לבנים



אתי צבא מפגרים



היו תמול רעננים



הם לך כהיום למדרך



היו תמול לך אדונים



היו לברות לרמה



האכלים מעדנים



לא נכרו דל ושוע



לא נהדרו הסגנים



כרעו כשדוד בחגוי



סלע וחורי פתנים



הגזלים מעליהם


  


עורם לכל צד ופנים



לו נפשך שערה זאת



תהים ותספד כתנים



תאור ימי הפרידה



תאור ימי הזקנים



תפשוט מעילי כבודה



אדר ענק צוארונים



המעטפות ונזמי



האף והשהרונים



אם תשאלה על שמי דע



כי בן אני לסרנים



היה לבבי רחב יד



בן שש כבן השמונים



בנה בגזית זמיריו



עת נפלו הלבנים



עת גדעו המליצות



החליף חרזים ספונים



שבעים וארבע עשרות



על ראש שמי הם נתנים



חמש עשרות וששה



אמצע שמי הם מכנים



אחד ושלש עשרות



בשמי הלא אחרונים


  


כשמע השר השיר וטובו



בז לאלילי כספו ולאלילי זהבו



ובראותו כי שמי בקרבו



צחק בלבו



ויאמר השיר הזה הנאני



ונצני הזמן הראני



ולולי שמך הנרמז בו אשר הניאני



ממך לקחתיו



על לוח קברי חקקתיו



כי הוא לשירים כמלך עתיד לכידור



וכמוהו לא נהיה מן העולם



ואחריו לא יוסף עד שני דוד ודור



וישאלני השר ויאמר אמר־נא האמת



האם חברת דברי הקבר



כאשר חברת דברי המת



ואען ואמר חברתי



ובמחוגת שכלי אותו תארתי



שמענו והפלא



כי הוא רוח חכמה ובינה מלא



ובכתם טהור לא יסלה


  


ואשא משלי ואמר:


  


ארון אני נחשב ללוחות הברית



לכרוב ושרף אהיה מזכרת



עכר זמן בניו אשר טמן בתוך



קרבי לשון זהב והאדרת


  


ויאמר השר חי אני כי זאת השירה על כל השירות גברת



ובעטרות השכל מעטרת



והיא לשירי משררי הזמן צמרת



ולמליצות מליצי הזמן גלה וכתרת



והנני נשבע באשר שמים תכן בזרת



וישם פיך חרב חלל הגדול החדרת



כי לא נשוב אל בתינו עד שתחבר בעבורי אחרת



תהיה חקוקה על קברי לעטרת תפארת



ואתמהמה כרגע למלאת מצות השר אלופי



וישם כ דבר בפי



ואמר אל השר קח לך יערת צופי



וכתב לך שיר לשמך ארגתיו



ומלוח לבי העליתיו



ומספירי אמרי חברתיו



ותתמה על יפיו



וצבי עדיו



ויהי השר מפי אקרא אליו את הדברים האלה



והוא כותב על הספר בדיו


  


ואשא משלי ואמר


  


אני ארון וכפרת



ובי עצמה ולי יתרון



אני לכרוב ככפרת



ללוחות הברית ארון



ובי יצחק ואברהם



מערת מכפלת עפרון



אני כנבו והר־ההר



ובי משה ובי אהרן


  


ויחך השר על כל הטובה



אשר ראה בשירה הערבה



ויקרא שמה חפצי־בה



ויאמר ישנתי אז ינוח לי



כי בנעימים נפל חבלי



וזה הוא חלקי מכל עמלי



וישבע באמונתו



כי לא יחליפנו ולא ימיר אותו



בעד כל בית נכותו



ויהי אחרי כן



ויאמר השר אלי ראיתיך כל ימיך מיתריך תכונן



ועל כל שר ונגיד אשר מן העולם הזה יפרד תקונן



ותנחם כל לב אמל ואונן



ובשיריך אשר על לב הזמן חרותים



וברהיטי מליצותיך צחותיך כרותים



תפאר החיים והמתים



ואשר לא תפאר בשיריך איננו מפאר



ותכרית לו נין ונכד ושם ושאר



כי ידעתי את אשר תברך מברך ואשר תאר יואר



והשליכו נבוני הזמן עליך יהבם



ויאמרו כי תנחמם מעצבם



ובכנפיך יחזיקו לדבר על לבם



ועת מן העולם הזה יחלפו



אל מאמריך כסופה ירדפו



להיות להם בצרתם עזר



ולשום על ראש מתיהם נזר



והנה כאשר יהיה הענן



מן העולם הזה תחליף ותשתונן



ותשב בסתר עליון ובצל שדי תתלונן



מי הוא זה השר המליץ אשר ירוץ בצואר ויכונן



ולספר מעלתך ורעם גבורתך מי יתבונן


  


כמה יחטא הזמן חטא גדול ונמרץ



אם לא ישים במותך חזון השירים נפרץ



ואם לא ירוץ רץ לקראת רץ



ואם כל לשון לא תחרץ



להגיד ממך נוראות



כאשר עשית על נדיבי עמים נפלאות



ועתה איעצך ויהי אלהים עמך



כבר ידעת כמוני כי בני עמך



עירמים הם משירים ומליצות



ובעוד בחיים חיתך משיריך ומליצותיך יגדרו הפרצות



וכאשר אל על יקראוך ידעו כי ערומים הם משירות



ואז יתפרו עלה תאנה ויעשו להם חגרות



ועתה בעד בחיים חיתך



העבר קול בכל מחנה שיריך ומליצותיך



ויאספו אליך כאיש אחד חברים



ותבחר מפניני המאמרים



ומעלתך ויקרתך על ספר כוננהו



ומעשה ידיך כוננה עליך ומעשה ידינו כוננהו



וייטבו דברי השר בעיני



ואקום קל חיש ואשנס מתני



ואעורר רעיוני



לרגל המלאכה אשר לפני



ואחבר קינות נמרצות



מפניני המאמרים מקבצות



תאמרנה ממני ומאדותי מעלות נכבדות



יותר על מה שהם־בי עשר ידות



כי כן דרך המשררים בכל האמונות



להפליג בשבח ובגנות



ולכן אמר החכם אשר נתן האל חכמה בלבו



מיטב השיר כזבו



ועשיתים על דרך כאלו איש קרובי או גבר עמיתי



יאמרם עלי דרך הפלגה אחרי מותי


  


ואלה דברי הקינה



אשר ידי אותה כוננה


  


השכח חנות הזמן אם קפץ באף רחמיו



כי מדוע לא נכמרו רחמיו



ושלח יד בשלומיו



והלל בריתו עם בעל בעמיו



הנודע ביהודה ובישראל גדול שמו



עטרת צבי וצפירת תפארת לשאר עמו



עמנואל בן כבוד מרנו רבנו שלמה אהה נשיאנו עמנואל



נעים זמירות ישראל



רוח אפינו ומשיחנו



ציץ נזר הקדש אשר על מצחנו



חיי בשרנו ונשמת רוחנו



המשביע נפשנו בצחצחות



המנהלנו על מי מנוחות



היית ראש שמחתנו



ושכחנו בך כל אנחותינו



אמרנו זה ינחמנו ממעשנו



ומעצבון ידינו



ותלינו עליך כל כבודנו



והנה נכזבה תוחלתנו



ועתה הלך הלכת



כוכב אשר מיעקב דרכת



ובתוך אבני אש התהלכת



למה גנבת את לבנו במו ארב



ותנהג אותנו כשביות חרב



מי ידעך נזר זמננו ולא יבכה



ומי יזכר שלמותך ודמעה לא יפכה



מי יעלה על לבו נעימותך ולנחמה עוד יחכה



אויה איש שלומנו



מי יעצר בעמנו



מי יעמד־לנו בזמן תחתיך



מי ישא הוד כליך תליך וקשתך



איך זנחתנו רוענו ולא זנחנוך



ואנחנו עטרות לנו ענדנוך



וחותם על לבנו וחותם על זרוענו נתנוך



ואם בבכי ובמספד נשיב את שבותך במסתרים בכינוך



וכהמר על הבכור וכמספר על היחיד ספרנוך



ואם בהון עתק נפדך בכל מכמני זהבנו וכספנו פדינוך



כי יבא דברך אלינו וכבדנוך



ועתה מי ינחם אותנו נזר הימים



וגדולה החרדה ואין מקום לנחומים



ולולי ברכתך השר אשר לנו אצלת



מחשוף ספרי הנבואה אשר פצלת



במתנת יד שכלך ולא התעצלת



והשג השגת והצל הצלת



והשארת אחריך ברכה



לרגל המלאכה



אשר לפנינו



לא קמה עוד רוח באפינו



וחשכו כוכבי נשפנו



כי כאשר נזכר פרידתך נשיאנו



נחם יסתר מעינינו



וכאשר ספריך הנעימים נשיב אל לבנו



אם נלך בקרב צרת הדאגה תחיינו



אי לשון הזהב והאדרת 



איה אפוא מליצתך השוררת



אשר היתה על כל הממלכות גברת



ולכל דברות הדוברים חודרת



עקב אשר היתה בה רוח אחרת



ואיה שירך הנערב



הנחמד מזהב ומפז רב



ואיה הידים המלמדות לקרב



מה נדבר ומה נצטדק



ויאור הבינה חרב



ונהפך מזרחנו למערב



אי ים התלאות מי יעמידך מזעפך



אי השיר המפאר מי ישוב שבותך כאשר היית בימי חרפך



אי קהל רומי מי יאיר כוכבי נשפך



אי זמן מסור הרגת ביום אפך



מי יחזיק מצב מפני זעמך וקצפך



אי עם אדני מי יענה דבר לחורפיך



אי עולם השכל מי ישכיל סוד מלאכיך ושרפיך



אי ספר תורת אדני מי יחשף מעל תפוחי זהביך משכיות כספיך



אי עדת אדני מי ירעה עשתרות צאנך ושגר אלפיך



אי ים השכל מי ישכן בחופך



אי עדן גן אלהים מי יארה מורך וצופך



אי ארץ צבי מי ישכן ביפי נופיך



אי חכמת הניגון מי יבין מלאכת נקביו ותפיך



מי עולם התמורה מי יכיר דעת חנפיך



אי ספר דברי הימים



מי יפרש דבריך הסתומים



אי ספר משלי מי יקשור פסוקיך הנעימים



אי ספר איוב מי יבאר סודותיך החתומים



אי ספר תהלות מי יגלה צפוניך הנעלמים



אי דניאל מי יגלה סוד קץ הימים



אי משיח אלהי יעקב עיני כל ישראל עליך



הנה בהיות עמך נדבות ביום חילך



וישמח זבולון בצאתך ויששכר באהליך



מי יהיה מחוקק אשר לא יסור מבין רגליך



מי יכתב אגרותיך אל האיים הרחוקים



ומי יחק חקקי המצוות והחקים



ומת האדם הגדול בענקים



הנוטה אהלי התבונה ויריעות השכל מקים



אהה על המליצות הנמרצות



והשירים מנפת צוף מתוקים



כי בקקום בוקקים



והעלו עפר על ראשם חגרו שקים



אלי כבתולה



חכמת הדקדוק והפעלה



סגר את יומו האיש אשר היית ממנו בעולה



אשריו שנפרד מארץ כבול



והנו היום עם שרפי זבול



היום אנחנו כאבלי אם קודרים ומתאבלים



אחזונו צירים וחבלים



ושרפי זבול נפלו להם בנעימים חבלים



היום יתומים היינו ואין אב ובני אילים



ירקדון כאילים



היום דמעותנו על לחיינו ושרפי הקדש מחללים בחלילים



היום לנו היגון כליל



ולבנו למו אב כלה ייליל



ולמלאכי רום שמחת לבב כהולך בחליל



ואיכה לבבנו לא יפחד ולא יחרד



ויומנו מאד רד



ומי יענה אל מליצות חכמי ספרד



ומי ישיב לשירי חכמי פרובינצ"א המפארים



ושבח דגן שמים ולחם אבירים



אפס אביר הרועים ומורה המורים



היה לו יד ושם בכל ארבעה ועשרים



ומי ישיב דבר דבור על אפניו לחכמי אשכנז



ומי ילכד את קרית ספר וחדל עתניאל בן קנז



מי יבין החידות הנעלמות



ואל מי תסובינה האלמות



ותשתחינה כוכבי המעלות הרמות



ואין טל ואין מטר ושדי תרומות



מי ירחם הדלים



מי יחוס על האמללים



מי יאסף הביתה הגולים



מי ינחם האבלים



מי יתן ביתו בית ועד לחכמים



מי יאיר הפנים הנזעמים



מי ישל למרי נפש מן הצבתים



מי יפאר במליצותיו החיים והמתים



אשר כל רואיהם יאמרו ברוך אדני ואעשיר



מי למול שמש החכמה עפעפיו יישיר



מי יקום לנו תחתיו בשיר



אהה כי אפס המליץ



אשר עצמותינו יחליץ


  


הדוד הנאמן המרחם והשלמן



צנצנת המן



רד עם אל ועם קדושים נאמן



נמצא למבקשיו



ונדרש לשואליו



לא היה כילי בחכמתו ולא היו רעים כליו



ולא מנע טוב מבעליו



איך נחשה מהגיד תהלותיו על האמת



והוא הגיד שבח דרך העברה על כל מת



זאת נחמתנו בענינו



אם נפרד ממנו ראש מאוינו



אשר הוא חיינו



כי המות על כל החיים שליט



לא ינוס להם נס ולא ימלט להם פליט



ואין לתמה אם הניח עמנואל צאן ידו ועדריו



ונרדיו וכפריו



וספירי ספריו



ומליצותיו ושיריו



הניח אפלטון פרחי האלהיות



ועתניאל את גלות עליות



הניח אריסטו הפילוסופיה



ותמר אחות אבשלום יפיה



ושלמה כס יה ובתיה ונעמי רות המואביה



ושמשון הגבורה ולחי חמור טריה



הניח תלמי חכמת התכונה והמשפטים



וספר הפרי והחריטים



וחכמת המבטים



ויעקב שנים עשר שבטים



ואת המקלות אשר פצל ברהטים



הניח אבשלום שער ראשו



ושלמה את מקדשו



וסוסיו ופרשיו



ונשיו ופלגשיו



הניח אקלידס חכמת התשברת



ובן אלעשה התספרת



ובצלאל הארון והכרובים והכפרת



הניח אחשורוש שרביט זהבו



וירבעם עגליו והחדש אשר בדה מלבו



הניח צדקיהו עיניו



ועזרא קסת הסופר אשר במתניו



הניח יצחק הישראלי ספר היסודות



ואבן עזרא ספר המבחרים והמולדות



ועשו את בגדיו החמודות



הניח נח כרמו



וסנחריב מטה זעמו



הניח מרדכי שושן הבירה



ולוט את סדום ועמרה



וחירם צר המעטירה



ועשו הבכורה



הניח עתניאל את עכסה



ואחשורוש את הדסה



ויוסף המשא



הניחו בני בנימין הגבעה



ואלעזר הכהן כלי הקדש



הניח אהרן האפוד והחשן



והניחו בני ישראל ארץ גשן



הניח דוד את מצודת ציון



ושלמה האפריון



ואת בית חורון תחתון ואת בית חורון תחתון עליון



הניח יונה הקיקיון



וגליאנוס חכמת הרפואה וההגיון



הניחו ערפה ורות מחלון וכליון



הניע את צאנו הבל



ודוד הכנור והנבל



ואחאב את איזבל



הניח שלמה ספרי חכמותיו



ודניאל חלומותיו



הניח מלך אשור הגאיון



ורבי אברהם הנשיא ספר החזיון



הניח חירם מלאכת תפיו ונקביו



ותלמי חכמת הגלגל וכוכביו



הניח גלית הפלשתי שריון קשקשיו



ולחם ונזיד עדשים עשו



ולבן את כבשיו



הניח ישמעל קשתו



ואלקנה שמואל בנו וחנה אשתו



הניח שלמה הבית אשר בנה



ורבקה את יעקב בנה



הניח דוד ספר תהלות



ואבונצר ספר ההתחלות



ואבן עזרא ספר הגורלות והשאלות



הניחה שרה את יצחק בנה אשר ילדה אחרי זקנתה



ועתליה את מפלגתה



ואם הניח נשיאנו את חמודותינו אין לתמה



כי כן יעץ על נבראיו גבה מעל גבה



חזקו ידים רפות וברכים כושלות



ואמצו הלבבות האמללות



כי אם נפרד ממנו האיש אשר יגוננו יחביא



ושר הצבא אשר עם הארץ מצביא



ולכל דבר חכמה כארי יתנשא ויקום כלביא



לא תאבד תורה מכהן ועצה ודבר מנביא



ואם באיש אחד לא תמצאנה כל מעלותיו



ושמן הענוה על הראש שיורד על פי מדותיו



היותו ירדן החכמות הוא מלא על כל גדותיו



ומור ואהלות קציעות כל בגדותיו



ימצאו ברבים מאנשי החכמה חמודותיו



אל תחרדו עם אדני החונים במרה



אם נסע עמנואל מעולם ההבל והתמורה



כי הוא ארח עם שרפי זבול לחברה



והנו היום בעולם החסד והגבורה



אשר שם שמחה וששון ויקר ואורה



וכל הבא אליו ישלם



ולקח מעץ החיים ואכל וחי לעלם



לא מת נשיאנו וחכמותיו על לוח לב־הזמן חרותים



ואיך מת וספריו יחיו מתים



לא מת וזרעו לברכה



ומצליחים למלוכה



אשריו שיצא מעמק הבכא



ובנעימים נפל חבלו



לחזות בנעם אדני ולבקר בהיכלו



מי לקחו כי אם היוצרו מבטן לעבד לו



מה טוב חלקו ומה נעים גורלו



אחלינו למאסף נפשות חסידיו



לאסף נפשו היקרה עם נפש צאן ידיו



ויבא דודי לגנו ויאכל פרי מגדיו



ויפקד אדני אלהי הרוחות לכל בשר



על עם אדני איש נגיד ושר



אשר ירפא נגעו



ויחיש ישעו



אשר יצא לפניהם



ואשר יבא לפניהם



אשר יוציאם ואשר יביאם



ועל אברת חסדיו ישאם



יאסף הגולה ויקבץ הנדחה



וישם הנחלאה לגוי עצום בהשקט ובבטחה



וששון ושמחה ונסו יגון ואנחה



ויהי כראות השר הקינה אשר עלי חברתי



ובמחוגת שכלי אותה תארתי



וכמעט אשר גבול הקינות עברתי



נשבע ביוצרו ומעודדו



ובנפש אביו אשר ילדו



כי כמוה לא ראה מעודו



ויאמר אלי השר האם חברת קינות על בנך בכורך



אשר היה בעכריך



כאשר נסע מעולם ההבל והלך אל האור הגמור



אשר ליראי אדני ולחשבי שמו שמור



ואען ואמר ידע אדני כי עליו בשרי סמר



ועיני מבכי חמרמר



ולא היה כיום ההוא אלי יום מר



כי שדי לי המר



יום חשך ואפל



יום ענן וערפל



יום גבהות לבי שח ושפל



וכאשר נדבה רוחי אותי לחבר עליו קינות כאשר עם לבבי



חם לבי בקרבי



ונשמה לא נותרה בי



ורחפו כל עצמותי



ויתכו כמים שאגותי



ונבקעו כל מעינות דמעותי



והשקיתי מצפתם גבעותי



ולולי נשארתי מחבר קינות נצמתי



והדביקתני הרעה ומתי



ולא הספקתי לחבר עליו רק שתי קינות קטנות



לב רואיהם מבכות ומענות



ויאמר השר אשביעך בבורא השמים ונוטיהם



להגיד לי הקינות ההם



ואען ואמר הנה הקינה הראשונה



אשרחברה עליו נפשי האנונה



בנפש נענה



ובעינים



דומעות כמטר יערפו



יזובו מים ונחלים ישטפו


  


מי יתנה את בני חי וכיום



ירדו עצמי בבדי שאולה



הנני כאש אוכלה אש ואיך הוא



אל המנוחה ואל הנחלה


  


וזאת הקינה השניה



אשר חברתי עליו ועיני בוכיה



תאניה ואניה


  


משה קדושי ומשיב לנפשי



חגי וחדשי לראשי עטרה


  


צופי ודבשי ומרים לראשי



סהרי ושמשי ושמחה ואורה



איך אעצר און ואיך לי יהי לב



שקט ושלו ולי אין בשורה



אזיל דמעות בדם לב צבועות



לשקות גבעות ואשכון חררה



אלו פדות אב יהי לך לעזר



אחיש פדותך בני קל מהרה



אמנם ידי אב ויד אח קצרות



על הגאלה ועל התמורה


  


כשמע השר זלגו עיניו דמעות



והתאנח מלבו אנחות



ויאמר אדני אלהי הרוחות



אשר הראך צרות רבות ורעות



יצוה לך ישועות ושמחות



וינהלך על מי מנוחות



וישא משאות שלומים מאת פניו אליך האל



מלא רחב ארצך עמנואל

  


המחברת העשרים ושתיים

  


אמר המחבר: הייתי עם השר המאשר חמדת הלבבות • ומדי היותי עמו חשבתי להיות בגלגל ערבות • כי הוא בחכמתיו המאליפות והמרבבות • ובמדותיו הערבות והנדיבות • בזר עמים יחפצו קרבות • ותהי אהבתנו יום יום נוספת • ועל כל אהבת חשקים עודפת • ויהי היום בצאתנו השערה עלי קרת • והנה שם אנשים נכבדים לכבוד ולתפארת • אמנם מקצה בחוברת • נקבצו שם לחיה אנשי כסילות • נטלו לחלקם תשעה קבין מן ההוללות • ואחד נטל כל העולם • עד אשר לחסרון שכלם • לא ידעו בין ימינם לשמאלם • נתן הזמן להם הפתיות למורשה • ושדה הסכלות ומגרשה • ולהם צורת אנשים ושכל אשה • ויהי בראותם אותנו חשבו כי דבר גדול מצאו • ומכל המקומות אשר נפוצו שם נצבאו • ומן החרים אשר שם נחבאו • ללקט פניני מאמרותינו יצאו • ויאמרו אלינו אדנינו באכם יהיה לשלום • ברוך יהיה המקרה אשר הביא אתכם הלום • והימים הראשונים יפלו כי מה שעבר חלום • הנה אנחנו בעמקי הספקות • וככלבים אלמים בסלע המחלוקות • ויש־לנו מן הקשיות יותר מדי • והמתקדשים לא התקדשו למדי • ונאמר לנו כי לכם לכל קשיא תרוץ • וטוב פריכם מפז ומחרוץ • והעמד מרבה על הפרוץ • ובזמנכם האמונה נחפה בכסף ואברותיה בירקרק חרוץ • ועתה קחו נא את ברכתנו • והסירו מלבנו את מבוכותינו • כי לנו שאלות עצומות • ולכם נגלו כל תעלומות.



כשמע השר עלז לבו • ויאמר אלי מה נכבד זה היום ומה רב טובו • נגילה ונשמחה בו • הבה נתחכמה להם ונשמח במפלתם • בענותנו לכסילים כאולתם • ויפן השר אל האנשים • ויאמר אשריכם זרע קדושים • אשריכם ואשרי יולדתכם • זה דודי וזה רעי יגאל גאלתכם • וישים שלום פקדתכם • פגעתם שש ועושה צדק • המחזק בשכלו כל בדק • הוא יהיה לכם לישועה • וישים העקב למישור והרכסים לבקעה • אם תשאלו טל יערף כמטר לקחו • זרח נר התבונה במצחו • ואם שכלכם נחש הנו בריחו • אדני צבאות שלחהו ורוחו • ועמו צרי גלעד וקטף מירחו • ילכו המפרשים לאורו והגאונים לנגה זרחו • ועתה האצילים והשועים • אם לי אתם ובקולי אתם שומעים • לא תשאלו אות ולא תנסו • ממני תראו וכן תעשו • ויפשט השר אדרת כבודו • וימהרו האנשים ויקחו איש את בגדו • וישימו תחתיו אל גרם המעלות • ויתקעו בשופר ויאמרו מלך מתרץ השאלות • ויהי בראותי כי שמו אותי במרום התהלות • ואמר אל הקהלות • התקבצו ושמעו אנשי השאלות המהללות • כי לי קול בענין התרוצים יחולל אילות • אחשף יערות הסודות במשלי • ומי בעל דברים יגש אלי.



ויגש הראשון ויאמר הנני נבוך בכל ארחותי • כי מצאתי כתוב הפך ממה שקבלתי מאבותי • והאמנתיו כל ימותי • כי אבותי אמרו באזני • כי התורה נתנה מסיני • ובאש ירד עליו אדני • ומוכיחים זה ממאמר ‘והר סיני עשן’ • ואני מצאתי כתוב בספר מדקדק ישן • ‘והדת נתנה בשושן’ • ואען ואמר חייך בסיני נתנה התורה • והכתוב האומר ‘והדת נתנה בשושן הבירה’ • רוצה לומר כי התורה נתנה האל לעם קרובו • בחדש סיון שהשושנים נמצאים בו • ולכן נתנה באותו החדש • לפאר בהם היכל הקדש • ויאמר האיש אשרי שככה השמעתני • אמצא חן בעיניך אדני כי נחמתני.



וירא השני כי טוב פתרתי • ולהשיב את רעהו מים המבוכה אל יבשת המנוחה חתרתי • ויאמר אלי אדני ראיתי תשובותיך נכחות • ובפניך שבע שמחות • ועתה הוציאני מזה הצער • אשר רעיוני עליו אחזו שער • מדוע אמר הפסוק ‘חנוך לנער’ • ולא אמר ארפכשד לנער • או מתושלח • ואען ואמר מתושלח • וארפכשד באו אלי קבר בכלח • והיתה להם עם הזמן ברית מלח • ומי שהיה קורא אותם בשם נער • היה כסיל ובער • אמנם חנוך בשם נער יקראנו • בעבור ‘ויתהלך חנוך את האלהים ואיננו’ • ויאמר האיש הנני נשבע בחיי אבותי • כי על דבר זה נצטערתי כל ימותי • ולא יכלתי לעמד בסודו • ברוך שחלק לך מכבודו.



ויגש השלישי ויאמר הנני תועה בפסוק אחד כשכור • איך הכתוב בשבחי האשה יזכר • ‘סדין עשתה ותמכר’ • וידוע כי בעת תמכר האשה נכסי ביתה • יורה על עצם רעתה • ואען ואמר הסדין במקום הזה מטלית • והחסידה תמכר אותו לרבנים לעשות ממנו טלית.



ויגש הרביעי ויאמר הושיעה אדני אבי המועצה • איך יאמר הפסוק ‘רק בזדון יתן מצה’ • והנה אנחנו רואים אשר בין אנשי החכמה לא יתחשב • כגר כתושב • נותן מצה בפנים יפות לכל עובר ושב • ואען ואמר הסכת ושמע מלי • זה הפסוק אמור על האיש הכילי • אשר יתן המצה לעני בפנים רעות • ובשיחות גרועות.



ויגש החמשי ויאמר אמר־נא שר העדנה • איך תפרש ‘ופותה תמית כנה’ • כי מה פתיות יש בהריגת הכנים • המתאכזרים עלינו כיענים • ואען ואמר דע אדני הנבר • כי שלשה פרושים בדבר • הראשון הוא פרוש רבנו פינחס מתחפנס • שפרש כי פותה הוא הממית כנה בפני אסתנס • והשני פרוש רבנו יצחק מרבת • שפרש כי פותה הוא הממית כנה בשבת • והשלישי פרשו הגאונים • שאמרו פותה הוא מי שהמיתוהו הכנים.



ויגש הששי ויאמר אדני איך צותה התורה ‘אל תשכח ענבים’ • ולא הזכירה התאנים הערבים • והרמונים המתוקים • והחבושים והאפרסקים • ואען ואמר הזכירה התורה הענבים מפני שנמצא בהם דבר חדוש • כי עם היין היוצא מהם נעשה הבדלה וקדוש • והם הפרות המהללים • בעבור היותם משלשלים.



ויגש השביעי ויאמר איך אמר שלמה ‘אמרתי אעלה בתמר’ • מדוע יעלה הוא באילן ולעבדו הדבר לא יאמר • ואען ואמר החכם שלמה רצה לעשות המצוה בעצמו ולעלות על עץ התמר התאוה • לחתך לולב למצוה • כי הוא לעשות המצוה כאיל יערוג • וכן אותיות אעלה הדס לולב ערבה אתרוג.



ויגש השמיני ויאמר למה הזכיר הכתוב ‘הללוהו בצלצלי תרועה’ • ולא אמר הללוהו בצלצלי שלשה שברים ותקיעה • ואען ואמר כבר פרשו המורים • כי באמרו ‘בתקע שופר’ רמז תקיעה ושלשה שברים.



ויגש התשיעי ויאמר מה מאד עלי קשה • איך לא אמר הכתוב ‘על כן לא יאכלו בנות ישראל את גיד הנשה’ • ואני למדתי במסכת כתבות • כי הוא אסור לזכרים ולנקבות • ואען ואמר חייך אלו הזכיר כן הכתוב היינו לשנינה ולמשל • כי היו אוסרות אותו עליהן חי ומבשל.



ויגש העשירי ויאמר אמר־נא פלא יועץ • מה רצה הכתוב באמרו ‘היא נתנה לי מן העץ’ • והיה לו לומר מפרי העץ לפי הנראה • ועתה אמר־נא בחסדך מה פרוש בו אתה רואה • ואען ואמר חייך ידידות נפשי • פרוש הפסוק הוא היא נתנה מן העץ על ראשי • ודכאה לארץ חיתי • עד שאכלתי על כרחי שלא בטובתי.



ויגש האחד עשר ויאמר אמר הכתוב ‘שני גוים בבטנך’ לרבקה • ואחד מהם היה יעקב אשר צורתו תחת כסא הכבוד חקוקה • ומן התמה שהפסוק בשם גוי יקראנו • ובניו יהיו זרע יעבדנו • ואען ואמר הכתוב יקראנו גוי ולא יחמול • מפני שעדין לא נמול • ואחר שנמול בחר בו • וקראו זרע אברהם אהבו.



ויגש השנים עשר ויאמר מה מאד היה דוד בעיני אוילי • שאמר ‘חבלים נפלו לי’ • כי אם נפלו מידו החבלים ואבדם • מדוע היה מתרעם מהם לאדם • ואען ואמר חייך ‘נפלו לי’ הם דברי הגנבים • שתולים אותם בחבלים על שער בת רבים.



ויגש השלשה עשר ויאמר הנני נפרד ממאויי • אם לא תפרש לי ‘אהללה אדני בחיי’ • כי מי לא ידע בכל אנשי החכמה • כי לא המתים יהללו יה ולא כל יורדי דומה • ואען ואמר חייך רחוק אתה מזאת הידיעה • כי מלת ‘בחיי’ היא שבועה • ‘וקצתי בחיי מפני בנות חת’ היא שבועה גם כן • ולפי זה הענין הפסוק יתכן.



ויגש הארבעה עשר ויאמר אדני שא משליך • והודיעני פרוש ‘בל כרוב אליך’ • כי איך אסר לנו הכתוב לאכל הכרוב • והוא הדבר החביב אלינו והקרוב • ואען ואמר אסרתו התורה כי הוא מזיק לרב • ולהחשיך העינים יארב • והגוף הרגיל בו יחרב חרב • תשחת הארץ מפני הערב • ועל כן אמר החכם הישמעאלי • ‘פדה בשלום נפשי מכרוב לי’.



ויגש החמשה עשר ויאמר חייך אדני הייתי יודע ברצון • פרוש ‘ורחל באה עם הצאן’ • כי להיות אשת נביא רועה • היא חולה רעה • ואען ואמר חייך לא כאשר יחשבו החסרים • רק רחל הוא מן ה’רחלים מאתים ואילים עשרים'.



ויגש הששה עשר ויאמר ראיתי כתוב בפרשה • ‘ראה חיים עם אשה’ • וכי מה חיים יהיו לנו • עם עם אשר כלנו • ואשר דמה לנו • הן הנה סבבו המות לכל היקום • ושדי המות לאנשים יניקום • ואען ואמר חיים הנזכר בפרשה היא שם איש היה ממרשה • בעל נפש קדושה • וכאשר ראוהו שכניו מדבר עם הקדשה • אמרו ראה חיים עם אשה.



ויגש השבעה עשר ויאמר חייך השר חיי לא ינעמו • ומעי ככנור יהמו • עד שתפרש לי מדוע הזכיר הכתוב פעמים ‘נחמו נחמו’ • ואלו היה נחמו שתי פעמים בשנה החרשתי • אמנם אחרי היותו פעם אחת בלבד אמרתי נגרשתי • ואען ואמר חייך לשאלתך נדרשתי • ובפרשי ספר ישעיה על שני פנים אותו פרשתי • האחד הוא נחמו מהתענית היושבים בערי הפרזות • כי הגיע נחמו שתאכלו האוזות • והפרוש השני הוא נחמו בגלות באוזות מדי שנה בשנה • ונחמו לעתיד באוזות דרבה בר בר־חנא.



ויגש השמנה עשר ויאמר אדני שמעתי שאמרים הרבנים • ‘בכל עת יהיו בגדיך לבנים’ • ואנה הניחו הצבעים המשעשעים • והרקמות מעשה צעצועים • המשמחים לב אנשי הזמן • ואת התכלת ואת הארגמן • וידוע כי כל איש אשר יהיה לראש • אחר כל ירק ידרש • ואם היו בני דעת • איך לא הזכירו את שני התולעת • עוד שמעתי שאמרים ‘ושמן על ראשך אל יחסר’ • וזה יורה כי שכלם סר • כי ביום משחם את ראשם • יכסו חמס על לבושם • ותעל צחנתם ובאשם • ולו ראו בזמנם אשה בבתוליה • או כלה תעדה כליה • וכתנת הפסים אשר עליה • בצבע רקמתים • תסחב שוליה על פני הארץ כאמתים • ועליהם מפתחים • כל הציצים והפרחים • אשר יצר האל בגנו • ואת כל ערב למינו • ורמוני התכלת והארגמן • וקרסי הזהב מעשה ידי אמן • ועטרות הזהב אשר על ראש פרות הבשן • אז יעור לבם ולא יישן • ולא יזכרו השמן ומעלה עשן • ויהיו הבגדים הלבנים בעיניהם כפיח הכבשן • ואען ואמר למה תרבה דבריך • ותחשב להצדיק אמריך • אם קרית לא שנית • כאשר לדברי הבל פנית • חייך מי שלמדך כי לבנים הוא מענין לבנות • למד אותך סכלות וגנות • ולכן פרושי מפיך לא ימוש • הלמד במלת לבנים היא לשמוש • ופרשו אנשי התבונות • כי המלה מגזרת ‘ויולד בנים ובנות’ • ואמר החכם אם תחפץ להרבות הונך • שמר שמירת הכילי קניניך • ועשה מבלויי בגדיך לבניך • ולא תעשה כמשפט הטפשים • אשר יעשו לבניהם בגדים חדשים • ואם תחפץ לדעת חכמה ומוסר • למשמעת אנשי החכמה היה סר • ונר דלוק מנח על ראשך אל יחסר • ללמד החכמות והתעודות • בשעות הנכבדות • ובענין זה הסכלות יפנה ערף • כי אין רנה של תורה אלא בלילות החרף.



ויגש התשעה עשר ויאמר אדני בכל עת אשר אני רואה • שני פסוקים אעמד משתאה • האחד מהם ‘ובעיני משה רע’ • והשני הוא ‘והניף ידו אל המקום ואסף המצרע’ • והדבר אשר לבי יקרע • ועלי מאד קשה • הוא קרא הפסוק רע למשה • והוא היה מבחר הברואים • וראשון ואב לנביאים • וכן אמרו והניף ידו אל המקום ואסף המצרע • מתי אסף המשורר נצטרע • והנה אם לאשמת העם הרע • הדבר הזה בו ארע • איך חק המוסר פרע • להניף ידו כנגד השם • הלא ידע כי יחטא ואשם • ולכן אדני בחסדך פרשם • ואען ואמר ובעיני משה רע • רוצה לומר שחשש בעיניו • ונתרפא כאשר קרן אור פניו • ואסף המצרע היה מבני הפריזי • ויש־מפרשים שהיה בנו של גחזי.



ויגש העשרים ויאמר אדני מדוע צוו לנו הרבנים ‘אחזו לנו שעלים שעלים קטנים’ • ואען ואמר חייך צוו אותנו אחריהם לחקר • ואותם בחרב לדקר • לצרך עורותיהם בזמן הקר.



ויגש האחד ועשרים ויאמר נפלאתי פעם ופעמים • על מה שאמר הכתוב ‘הוי כל צמא לכו למים’ • ואיך לא אמר לכו ליין אשר יחינו מיומים • ואען ואמר חייך החבר • בתשעה באב הכתוב מדבר • בעבור הצרה שהיתה בו ורב המבוכה • ועל כן זה הפסוק כתוב במגלת איכה.



ויגש השנים ועשרים ויאמר שמעני נזר התורה • איך צותה התורה ‘לא יכבה בלילה נרה’ • והלא אסור לאדם לשמש מטתו במקום אורה • ואסור לאדם ביום להעפיל • רק אם יהיה בטליתו מאפיל • ואמרו על צד הרמז בעלי הקבלה • והיית ממשש בצהרים כאשר ימשש העור באפלה • ואען ואמר כבר פרשו המורים • כי לא יכבה בלילה נרה אמור ביום הכפורים • שאין צרך אז לעלטה • להיותו אסור בתשמיש המטה.



ויגש השלשה ועשרים ויאמר אדני ראיתי כתוב במזמור • ‘וידבר חמור אתם לאמר’ • ועתה אמר־נא החבר איך החמור עם האנשים מדבר • ואען ואמר אל תתמה אם חילים יגבר • כי החמור הזה היה בן אתון בלעם • אשר עשתה האותות לעיני העם.



ויגש הארבעה ועשרים ויאמר הנני ואשישת יין אותי תענש • אך תפרש לי ‘אכן רוח הוא באנוש’ • ואען ואמר כבר פרשוהו הרבנים • כי רוח הוא באנוש כשיאכל האפונים.



ויגש החמשה ועשרים ויאמר אמר־נא השר והאמרכל • מדוע צותה התורה ‘אש לפניו תאכל’ • וידוע כי האש יחשיך העינים • והרגיל בו ישכב בין שפתים • ואען ואמר שפל לסיפא דקרא • שהוא וסביביו נשערה' • וזה אמור בעת הקרח הנורא.



ויגש הששה ועשרים ויאמר אמר־נא השר בחסדך • מדוע אמר דוד ‘גם מזיתים חשך עבדך’ • והלא התורה צותה לנו ואליך • ‘זיתים יהיו לך בכל גבולך’ • ואען ואמר צותה התורה ‘זיתים יהיו לך בכל גבולך’ לצרך המנורה • ומאכל זיתים חשך עבדך מפני שמזיקים אל הזכירה.



ויגש השבעה ועשרים ויאמר איך אמר יתעלה ‘ועמי תלואים’ • והיה לו לתלות הגוים • ולתת לישראל חלקם בחיים • ואען ואמר זה מבאר על ידי שמואל • שאמר ‘והגבענים לא מבני ישראל’ • שתלו בני רצפה בת איה האנונים • על שאול ועל בית הדמים אשר המית את הגבעונים.



ויגש השמנה ועשרים ויאמר ממה שצותה התורה ‘שתה גם אתה והערל’ יש לתמה • כי אין לשתות יין נסך יצוה גבה מעל גבה • וכבר גנה החכם • אשר חלב זבחימו יאכלו ישתו יין נסכם • ואען ואמר זה שהתיר הכתוב לשתות עם הערל אמור ביין מבשל • ובענין אחר יכהו שם על השל.



ויגש התשעה ועשרים ויאמר תמה אני תמיהה רבה • ממה שצותה התורה להביא כנים אל התבה • והנה אם נכרתו במי המבול מעל פני האדמה • עוד כל ימי הארץ תהי הכנם באדם ובבהמה • ויבאו מדי יום יום לצבא צבא • דור הולך ודור בא • ואען ואמר ‘כנים תעשה את התבה’ פרשו הגאונים • שהוא מבשרם כי בהיותם בתוך התבה דחוקים ומענים • ישרצו בגדיהם כנים.



ויגש השלשים ויאמר חייך השר יש־לי שאלה • איך אמר הכתוב ‘לתת את אחתנו לאיש אשר לו ערלה’ • הלא ידעו שבטי ישראל מה שצותה ההלכה • לא יבא פצוע דכה וכרות שפכה • ואיך ירצו לתת את אחותם • לאיש שיש לו טבעת שאין עליה חותם • ואען ואמר חייך לא הבנת הדבר על בריו • ולקחת מן הפסוק עלהו ולא פריו • ולכן אמרו חכמים טוב יום בחצרות החכמה מאלף • הלא ידעת כי מלת לו כתובה באלף • ולכן לא רצו לתת למי שאין לו ערלה • כי הערלה היא קרן הבתולה.



ויגש האחד ושלשים ויאמר מה זה שכתוב בספרים ‘הממעיט אסף עשרה חמרים’ • ואנה נמצאו כל כך חמורים בתורה • שיבאו מהם לכל אחד עשרה • ואען ואמר זה הענין היה במלחמת מדין • שהיה המלקח והשבי פלאי פלאות • והיו החמורים שלשים אלף וחמש מאות • וישמח האיש וישבע באילות ובצבאות • כי אין אלו אלא דברי נבואות.



ויגש השנים ושלשים ויאמר אדני זה כמה עמדתי נפעם • איך אמר ישעיה ‘אכן חזיר העם’ • וכן ‘כל בשר חזיר’ • ואיך קדוש ונזיר • יקרא עם הקדש חזירים • ובזה השם לא נקראנו בכל הארבעה ועשרים ספרים • ואען ואמר חלילה חלילה שהנביא בשם חזירים יקראנו • רק על אכילת החזיר יוכיחנו • וכבר פרש זה הדבר • באמרו ‘אכלי בשר החזיר והשקץ והעכבר’ • כי היהודים ההם האמללים • היו קונים החזירים המלוחים והיבשים מהערלים • וזה נגלה לאשר מחרכי הפסוק מציץ • האומר ‘יבש חזיר נבל ציץ’.



ויגש השלשה ושלשים ויאמר אשאלך השר ולתשובתך אחכה • למי שצותה התורה שנכה • באמרו ‘הזרע והלחיים והכה־בה’ • ואען ואמר כך מקבל אני מבית אבי אבא • ששאל לדור ראשון • ואמרו כי זה הפסוק נאמר על שמשון • שהיתה לו זרוע רמה להלחם בפלשתים • ודעכו לפניו כפשתים • ובלחי חמור חמורותים סרוח ומבאיש • הכה אלף איש • ויפל האיש על פניו • וישבע בחיי אבותיו כי אורו עיניו • ולא שמע בלתי היום דבר דבור על אפניו • ויהי כראותי כי נפלא על הפרוש • אמרתי לו שמע עוד פרוש אחר על הדרוש • דע כי לפי מה שכתוב במסרת ‘והקבה’ • מלה אחת בקוף יש־לו פרוש אחר ותועלתו מרבה • כי בזה הפסוק נרמז אל האשה • להיות צנועה וקדושה • כי אם תתן לחשק הזרוע והיד • ולבסוף תתן לו את הלחיים ומהם יצטיד • ואחרי כן תתן לו הקבה • ולכן תזהר מזה הנקבה.



ויגש הארבעה ושלשים ויאמר נפלאתי ועמדתי מרעיד ומשמים • זה חדש ימים • כי הפסוק העיד על נח שהיה ‘איש צדיק תמים’ • ואני שמעתי אומרים בקראם מגלת פורים • הפך אלה הדברים • כי נתחבר עם המן ובניו הבוגדים • להשמיד להרג ולאבד את כל היהודים • והוא אמרו ‘ונוח מאיביהם • והרוג בשנאיהם’ • ואען ואמר זה הדבר פרש בר קפרא כי נח העיד בו הכתוב שהיה צדיק בדורותיו • אמנם בימי המן לרב זקנתו שכח תורת אבותיו • גם מן היום אשר נטע כרם וחללו • וישת מן היין וישכר ויתגל בתוך אהלו • חדל מתקו וטעמו • והפך לבו לשנא עמו.



ויגש החמשה ושלשים ויאמר הושיעה אדני כי מעי ככנור יהמו • מה נאכל בשבת־נחמו • ומה יעשו היהודים הפרזים היושבים בערי הפרזות • אחרי שהכתוב אסר את האוזות • והוא שאמר יחזקאל • ‘ולא תהיינה עוד לאוז’ ברוך אתה אדני גאל ישראל • ואען ואמר השמר והשקט אל תירא ואל תחרד ולא תבעת • כי לא אסר הכתוב אכילת האוזות בכל עת • רק אסר אכילתם ביום שני מהשבוע • וצו אכילתם בנחמו עומד לעולם קבוע.



ויגש הששה ושלשים ויאמר אדני אם את הדבר הזה תגיד לנו תהיה לראש • מי הוא זה ואיזה הוא אשר רעה על המלך יחרש • ולקחת אשתו ממנו ידרש • ולא ירוה לענה וראש • שאמר הכתוב ‘ותלקח אסתר אל המלך אחשורוש’ • ונראה בעיני כי זה הלוקח • היה סכל ולא פקח • והבאיש שמן רוקח • ואען ואמר חייך כי מי שלקחה לקה על פי מדותיו • ולקח מיד המלך כפלים בכל חטאתיו • והוא המן אשר חשב רע עליה • כמו שהעיד אמרו ‘והמן נופל על המטה אשר אסתר עליה’ • ולכן סבל מה שסבל • ובאחריתו היה נבל.



ויגש השבעה ושלשים ויאמר אדוני על מה שצותה תורה • ‘חלוצים תעברו’ את הירדן תמהתי תמיהה גמורה • כי לו עברו ישראל אז את הירדן במים • היתה חכמה נפלאה לצוות לחלץ הנעלים • אמנם אחרי שהוביש את מי הירדן האל ממעל • מה צרך ללכת חלוצי נעל • ואען ואמר בטוב חשבת • אמנם הפרוש הנכון בו לא הקשבת • כי לא צותה התורה הנאמנה • שיעברו הירדן חלוצים בפעם הראשונה • רק בעברם בו בשאר ימות השנה.



ויגש השמנה ושלשים ויאמר אמר־נא האמרכל • מדוע היה מתאונן אדם באמרו ‘היא נתנה לי מן העז ואכל’ • והלא העז מפרסת פרסה • ומדוע היתה העז בעיניו מאוסה • שאל נא התורה ותענך • שאמרה ועתה שלח העז את מקנך • ואיך באמרו ‘היא נתנה לי מן העז’ לא יבעת • והלא מעשים בכל יום שדדיה ירוונו בכל עת • מצרף אל זה שמברכים בכל קהלות עם לעז • על אכילת החלב ‘בורא פרי העז’ • ואען ואמר חייך בעת שהאכילתו בשר עז היה חולה • וכסליו מלאו נקלה • והצרך לברבור או בשר סריס • והיא נתנה לו עז מקרין ומפריס.



ויגש התשעה ושלשים ויאמר אדני איך תפרש במדעך • ‘אל תחרש על רעך’ • כי איך יחרש האדם בבקרים על רעו • ואען ואמר שמע הפסוק ברעה • זה היה בימי פרעה • והוא מה שאמרו הנביאים הקדושים • ‘על גבי חרשו חרשים’ • גם פרשוהו המורים • שהוא אזהרה שלא יחרש אדם על הקברים.



ויגש הארבעים ויאמר עד כמה פעמים אני משביעך • להודיעני ‘ושמת שכין בלעך’ • ואען ואמר זה צוו אל הרופא • לחתך בסכין האסכרא.



ויגש האחד וארבעים ויאמר ידעתי כי ממקור השכל תשאב • ועתה הודיעני פרוש ‘בן חכם ישמח אב’ • כי שמעתי אומרים כי השמח באב לא ידע עשות נכחה • ומשנכנס אב ממעטים בשמחה • ואען ואמר אם אין שמחה באב יש־בו לשמחה תקוה • לשחק הנערים בו בשעוה.



ויגש השנים וארבעים ויאמר חליתי פניך להודיעני על אמתתו • פרוש ‘אשר שמתי ערבה ביתו’ • כי אני לא ראיתי איש שיהיה ביתו מערבה • ממזרח שמש וממערבה • ואען ואמר זה הפסוק פרשו רבה • שהוא אמור על יום הושענא רבה.



ויגש השלשה וארבעים ויאמר אם נפשי חן בעיניך מוצאת • שא אלי מאת פני חכמתך משאת • ופרש לי ‘רחצות בחלב ישבות על מלאת’ • מי הם אשר ראו בימיהם • אנשים ירחצו בחלב עיניהם • ואען ואמר חייך זה אמור על האנשים • אשר בעיניהם חוששים • שירחצו אותם בחלב הנשים.



ויגש הארבעה וארבעים ויאמר אם אתה חכם ותבן • מה פרוש ‘השמר אל תפן אל אבן’ • ואען ואמר זה ידוע אף לקטנים • כי בעת שישליכו הנערים האבנים • אין לפנות אז פן ישחיתו הפנים.



ויגש החמשה וארבעים ויאמר איך אמר הפסוק ‘ידי נשים רחמניות בשלו ילדיהם’ • איך יקראם רחמניות והם הם עדיהם • כי נאפו ודם בידיהם • ואען ואמר חייך בטוב פרשת • ובפרוש רחמניות צדק לבשת • כי פרוש רחמניות זונות ידבק אדני בם את הדבר • נגזר מן רחם רחמתים לראש גבר.



ויגש הששה וארבעים ויאמר מה רצה הכתוב באמרו ‘פיה פתחה בחכמה’ • ואען ואמר שלא יכנסו בפיה הזבובים בימות החמה.



ויגש השבעה וארבעים ויאמר אדני אחרי אשר זכית אל זאת המעלה הרמה • רציתי שתפרש לי על דרך החכמה • ‘מרבה בשר מרבה רמה’ • כי אני רואה איש יקנה בשר עד צואר יגיע • וימלא ממנו הבית והיציע • ובמלח ימלחהו ולכן לא יתליע • ואען ואמר כבר פרשו אנשי החכמה • כי מרבה בשר מרבה רמה • אמור על מי שיקנה בשר רב בימות החמה.



ויגש השמנה וארבעים ויאמר איך אמר הפסוק ‘מרבה נכסים מרבה דאגה’ • ואנו רואים כי הנכסים הרבים מסירים העצב והתוגה • וישימו הנפש בשושני השמחות סוגה • ואען ואמר מי שכתב דאגה באלף בספרך • לא היה רבי אלעזר בן ערך • ולא עבד נגו ומישך ושדרך • די שער ראשהון לא התחרך • וכתב דאגה באלף בשגגה • ובספרים המדיקים כתוב בחסרון האלף דגה • ‘מן הדגה אשר ביאר תמות’ • ואמר כי המרבים נכסים בשלמות • ינהגם הזמן עלמות • וירבו לקנות דגים • ויהיו אוכלים ושותים וחוגגים • והעצב והדאגה ישארו עם הנוגים.



ויגש התשעה וארבעים ויאמר ראיתיך החבר • מפרק הרי השאלות וסלעיהם משבר • ועתה רעיוני נכספים • לדעת פרוש ‘מרבה נשים מרבה כשפים’ • ואען ואמר חבל על אנשי חסד באין מבין נאספים • חשבת היות כשפים • מן ‘מכשפה לא תחיה’ • ואשר פרשו לך כן דמיו בו יהיה • אם בהמה אם איש לא יחיה • והנני קורא על עצמי אויה לי כי גרתי משך • כספים צריך להיות בסמך מן כספך לא תתן לו בנשך • וענין זה הפסוק כי מי שירבה נשים ירבו כספיו • ועשתרות צאנו ושגר אלפיו • כי לרב נדניותיו יהיה שמש צדקה ומרפא בכנפיו • ויבריח היגון באלפיו • והיו מטות כנפיו • מלא רחב הארצות • וילביש אותו הזמן מחלצות.



ויגש החמשים ויאמר רואה אני כי כלנו חברי עצבים • נהמה כדבים • ולקחנו מן הפתיות תשעה קבים • ועתה הודיעני פרוש ‘המלבין פני חברו ברבים’ • ואני לא אדע את פשר הדבר ושברו • כי לא ראיתי בימי ולא ראה אדם בדורו • איש שילבין פני חברו • אמנם ראיתי וראו האנשים בעיניהם • הנשים יבהילו תמרוקיהם • וילבינו שחרותם למען בשת פניהם • ואען ואמר אחי משנת הסכלות תעיר • לא זה הדרך ולא זה העיר • כי המלבין פני חברו • לפי מה שכתב בעל התוספת בספרו • היא התלבנות פנים • ומעשה השחוק שיעשו הליצנים • שיעשו כלי להשתעשע בו • זרת ארכו וזרת רחבו • נבוב ויעשו באמצעיתו • מחיצה מפסקת לסתיר עצתו • הצד האחד יניחהו רק • ובצד השני קמח סלת בו זורק • ואם יפחו בו אשר לא יבינו • אם יהיו שערותיהם כשנים כשלג ילבינו • והיו כלא היו • ואם יאדימו כתולע כצמר יהיו • וכאשר יקהלו הקהלות • יקראו לאחד מן הריקים וישימו עלילות • והצד הרק כמוהו יראוהו • ולפחת בו פעם אחר פעם יחנכוהו • ויעשו כן כדי להבטיחו • כדי שיפח בו לבקשתם בחמת רוחו • והוא על ראותו הכלי רק יבטח • ויחשב היותו אז שמעון בן־שטח • כי עיניו מראות טח • ולא ידע כי הצד האחר לחרמים ולמצודים משטח • בוש כי בטח • כי פתאם יהפך הליצן ידו • ויכין הצד המלא סלת לצדו • והוא לא ידע כי בא אידו • ורוחו בקרבו נבקה • והליצן יצוהו לפחת בו בחזקה • והרק יפח על מקום הקמח • והליצן קורא הנני מביא את עבדי צמח • ואז יתפזר הקמח על פניו • ועל ראשו ועל זקנו ועל גבות עיניו • והרק חורק שניו • והוא נבוך בכל עניניו • ויאמר הנני מכיר את אשר לא הכרתי • ואדע פרוש ‘עם לבן גרתי’ • ואנשי הקהלה יריעו עליו תרועה גדולה • כקול מחצצים בין משאבים • עד שיזועו צלעות הבית והעבים • וזה הוא פרוש ‘המלבין פני חברו ברבים’.



ויגש האחד וחמשים ויאמר נפשי עלי תשתוחח ומה גם עתה • ואם תפרש לי ‘ויהיו תאמים מלמטה’ • כל אנחותי השבתה • כי זה הפסוק לא ידעתי לפרשו • מפני שאמר אחריו ‘ויחדו יהיו תמים על ראשו’ • ונראה לפי פשוטי המקראות ועניניהם • שצריך להיות שוים בארך האנשים עם נשיהם • ואנו רואים אנשים גבהה קומתם • ואל בין עבתים היתה צמרתם • ולהם נשים שפלות קומה • היו דמן לאדמה • חשך משחר תארם • וצפד על עצמם עורם • ולא יגיעו עד טבורם • וכן תמצא איש זרת ארכו וזרת רחבו • ועלתה חזזית על רבו • ולו אשה פרח הצביות • צוארה כמגדל דוד בנוי לתלפיות • ואחרי אשר צותה התורה להיות האיש ואשתו שוים בארך • איך לא יבא בלב הארך הנשא קצרה מרך • וכן הקצר הנשא ארכה • איננו עשה כדת וכהלכה • ועתה אדני השקט שאון לבי • ונחני בדרך אמת אם דרך עצב בי • ואען ואמר חייך לא אכחד ממך ולא אכסה • ‘ויהיו תאמים מלמטה’ איננה מצות עשה • רק הפסוק עצה טובה ישמיענו • ודרך תבונות יודיענו • כי הטוב והנעים להשוות בעלי החבורה • שהארך ישא ארכה והקצר קצרה • ויאמר האיש נחמתני • אחרי שככה השמעתני • שאין זה הפסוק מצות עשה • כי הייתי ירא לנפשי מזה המעשה • וזה כמה עמדתי משתאה • בעבור היותי קצר קומה כאשר אדני רואה • ונתן לי הזמן אשת יפת תאר וטובת מראה • ארכה מארץ מדה • ובהיותנו תאמים מלמטה לא יגיע ראשי לדדה •



ויגש השנים וחמשים ויאמר נפלאתי פעם ופעמים • על אמרו ‘יהי רקיע בתוך המים’ • כי איך יהיו בתוך המים השמים • ואען ואמר כבר באר זה הדבר החכם • שיראה המביט במים צורת השמים בתוכם.



ויגש השלשה וחמשים ויאמר תמהתי על מי שאמר ‘אל תלחם את לחם רע עין’ • כי נעמה אחות תובל קין • אני הייתי חפץ לאכל משלו ולשתות יין • עד אשר הייתי מחזיר ממונו לאין • ואען ואמר אם לדברי מפרשי התורה הקשבת • אז ידעת כי אין פרוש ‘רע עין’ כאשר חשבת • כי פרוש ‘רע עין’ הוא החושש בעיניו • והאוכל מן הלחם אשר הוא אוכל ירבו יגוניו • כי הוא מן החלאים הנדבקים • כאשר בארו החכמים והדברים עתיקים.



ויגש הארבעה וחמשים ויאמר תן־לי מתנה אחת על מנת להחזיר • מתי היה שאמר זה הכתוב ‘המצמיח הרים חזיר’ • ואען ואמר זה יהיה בביאת הגאל • ולכן נקרא חזיר שעתיד הקדוש ברוך הוא להחזירו לישראל.



ויגש החמשה וחמשים ויאמר תמה אני איך המחבר לא יבעת • לומר ‘דדיה ירוך בכל עת’ • ואען ואמר חייך אלו אמר כן על האשה היה אולת • אמנם אמר כן על האילת • כי בהיות האילה שמנה • יהיו דדיה לך למנה • ובענין זה תהיה האמת בוחן • כי ראש הפסוק ‘אילת אהבים ויעלת חן’.



ויגש הששה וחמשים ויאמר דומה שהיו אבותינו כת לצים • שאמרו ‘נחנו נעבר חלוצים’ • או היו עניים ומרודים דחופים והדופים • אחרי שהיו הולכים יחפים • ואען ואמר שפל לסיפיה דקרא כי הכתוב אמר, נחנו נעבור חלוצים לפני אדני • וקבלה בידינו מהר סיני • כפי מה שהורו המורים • כי זה הכתוב מדבר ביום הכפורים • שהוא מבין שאר הימים לטובה נבדל • ועל כן אסור בנעילת הסנדל.



ויגש השבעה וחמשים ויאמר מי קלל משה באמרו ‘אם בהמה אם איש לא יחיה’ • ובאמרו ‘כל חרם בישראל לך יהיה’ • ואען ואמר קלל עמלק בעבור שנלחם עם ישראל ברפידים • וקלל המן על אשר שלח ידו ביהודים.



ויגש השמנה וחמשים ויאמר שמעתי אומרים כי תענוג הנשמות • יהיה לנפש אחרי מות • הגוף כגן רענן ורטוב • ומה זה שאמר הכתוב ‘שמעו שמוע אלי ואכלו טוב • ותתענג בדשן נפשכם’ • ועתה שמעוני בחיי ראשיכם • מה תענוג לנפש איש יש • מטוב העולם הזה מתיאש • בתוך הדשן אשר תאכל האש • ואען ואמר זה הפסוק לא נאמר על הנפשות הטהורות • רק אל הנפשות המקצרות • שאמר להם הכתוב אכלו בעולם הזה אשר אהבתם • המעט מן הטוב אשר עשיתם • ואחר המות לכו באור אשכם • ותתענג בדשן נפשכם.



ויגש התשעה וחמשים ויאמר אדני לעזרתי חושה ואל תרחק • מה זה שאמר הכתוב ‘ישב בשמים יצחק’ • ואחרי שידענו שהאבות הם הם המרכבה • לפי מה ששמעתי בארם צובה • והאבות היו אברהם יצחק ויעקב • מדוע יצחק לבדו בשם ינקב • ויאמר כי הוא לבדו בשמים ישב • ואען ואמר לדברי הקשב • אמת שאברהם ויעקב גם הם במרום אמנם משמשים בעבודה בעמידה • אבל יצחק לבדו יושב בזכות העקדה.



ויגש הששים ויאמר חייך אדני קבלתי מאבותי • ושמעתי כל ימותי • כי מצות התורה אשר נתנו בסיני לאבותינו • לא ימושו מפינו ומפי זרענו • בפרטם ובכללם • מן העולם ועד העולם • והדברים אשר נאסרו ישארו באסורם • ואשר התרו יהיו בהתרם • ואני מצאתי במזמורים • הפך אלה הדברים • שאמר ‘אדני מתיר אסורים’ • שמשמע שהוא יתיר הדברים שכבר אסר • ואען ואמר שמעני השר והטפסר • דע כי על דרך האמת מצות התורה לא יתרו ולא יחסרו • ולא יהיה התר אל הדברים שכבר נאסרו • אמנם אמרו ‘אדני מתיר אסורים’ • לפי מה שפרשו המורים • הוא רמז לאמרו ‘הסוס אסור והחמור אסור’ • שענינו שבעבור עונותינו שרבו בזמן אשר לא סר וירבו במה שלא יסור • סוס הישועה אשר ירכב האל להושיענו • והחמור אשר ירכב עליו משיחנו • הם בעונותינו החדשים והעתיקים • אסורים בזיקים • וכאשר תגזר חכמתו יתעלה • זרוע תפארתו לעיני העמים יגלה • ויודיע צדקתו בחיים • לא למעננו רק למען שמו המחלל בגויים • וישפוך על ממלכות הארץ חמת רוחו • ויתיר הסוס האסור והחמור בכחו • ויצא לישע עמו לישע את משיחו.



ויהי כשמע הקהלות • קול התרוצים יחולל אילות ודברים דבורים על אפניהם • ויפלו על פניהם • ויאמרו אלי נחמתנו השר נחמתנו • שככה השמעתנו • וישבעו בנפש אבותם היתומה • כי לא שמעו כהם דברי חפץ וחכמה • מיום היותם על האדמה • ולא ימירו מה שלמדו ביום ההוא בכל אוצרותם • ולא יתן סגור תחתם.



כשמע השר היה לואט פניו ושחק • ובראותי מעשהו הלכתי וישבתי לו מנגד כמטחוי קשת הרחק • פן ירגישו האנשים בשחקו • וישיבו לו מן החרפה שבעתים אל חיקו • וכאשר חדלו הקולות • ונפרדו הקהלות • חזרנו השר ואני ששים ושמחים • וצפנו מן השמחה ההיא שלשה ירחים • ויאמר אלי השר ברוך אדני צבאות • אשר נתן היום בפיך דברי נבואות • ולעולם לא עשיתי בלתי היום גבורות נפלאות • ויצו השר לכתב הדברים האלה לזכרון • למען ידעו אותם דור אחרון • ואעשה כן כאשר צוני ואשים אותם בארון.

  


המחברת העשרים ושלוש

 


אמר המחבר: בהיותי עם השר ירום הודו / חשבו גואליו ורעיו היותי איש סודו / אהבתים ואהבוני / ולרופא ממחה חשבוני / ואלי יבא כל איש אשר לו הנגע / ומקרה רע או פגע / והייתי מרפא אותם ברגע / ויהי היום ויבא אלי איש מגאלי השר ומזרע המלוכה / לבקש על מחלתו ארוכה / ויגד לי כל נגעי לבבו / ויפצר בי לשים עיני עליו ולהסיר עצבו / כי היה ראשו ורבו בצוקה / ואסטומכתו בוקה ומבוקה ומבלקה / ואמר אל האיש חייך מעשות רצונך לא אתרפה / הנני מעלה לך ארוכה ומרפא / ואקום קל חיש לרגל המלאכה אשר לפני / ועוררתי רעיוני / ושנסתי מתני / להכין צרי אל מחלתו / להיות נקי מאלתו / ואכין לו רפואה נמרצת / מזמרת הרפואות מקבצת / היתה בספרי אפוקרט רובצת / עשיתיה על יד איש פקח / רקח מרקחת מעשה רקח / ואתן לו הרפואה תוך הצלחת / ואבחר לו מן השעות המשבחת / בהיות הלבנה בעקרב במעלה צומחת / וחשבתי כי באותו המשקה תהיה רפואתו / והסרת מראתו / ותתם חלאתו / כי המשקה ההוא לפי דברי החכמים / היה בו לשלשלו עשרים פעמים / ואמר אל האיש התבודד אחרי שתותך זה המשקה / פנה מכל עסקיך עד אשר גופך ינקה / ולא תטריד רעיונך בדבר מהדברים / וסגור דלתי ביתך מכל עברים / כי הרוח יגרם לעשות תקיעה ותרועה ושלשה שברים / וזרזתיו מכל הצריך / ובזה אין צרך להאריך / והוא לא כן ידמה ולבבו לא כן יחשוב / כי אחרי שתותו הרפואה יצא יצוא ושוב / וישא בנפשו עצות / לחבר בלילה ההוא שירים ומליצות / ולא סר האיש המסכן / כל הלילה מעשות כן / עד אשר לזאת הסבה / כח הרפואה נכבה / ולא פעלה בו דבר תועלת / ושכח מאמר אנשי החכמה כי מחשבה פועלת / ואולת כסילים אולת / ותהי הרפואה ההיא כאלה נובלת / ויהי באשמרת הבקר הלכתי אל בית האיש / בן מחפיר ומבאיש / ואשאלהו על אדותיו / ואיך פעל בו המשקה וקורותיו / וישבע האיש בחיי אבותיו / ויאמר המשקה והדיאה־פיניון אשר חשבתו נכבד ויקר / לא שלשלני כלל כל עקר / כשמעי עמדתי משמים / ונפלו עלי אימים / ולבי על הרפואה רע יחרש / ולא היה לי פה להשיב ולא מצח להרים ראש / ובעמדי מרעיד ומשתאה / אמר אלי האיש הנכאה / חייך הרופא חברתי הלילה שיר מפאר ונחמד / אשר כל הבא אליו ועמד / והנני שמח עליו כעל כל הון / והוא לא ידע היותו מכה בשגעון ובעורון ובתמהון / ויוצא מחיקו גליון / כתוב עליו שיר חברו האביון / חשב היותו על כל השירים עליון / וכאשר התבוננתי עליו ראיתיו מלא חרפה וכדי בזיון / ואמר אל לבי אין לתמה אם שמח יונה על הקיקיון / ובודאי זה הוא מפעל הנקיון / כי מה שהיה לו להוציא דרך בית חרון תחתון / הוציא דרך בית חרון עליון / כי השיר אשר חשב היותו במאזני צדק מאזן / כדרך שיר כל חרזן / היו מזיו שגיאותיו מלאים מפיקים מזן אל זן / הכתיבה היתה רעה / והמליצה היתה נחלאה וצולעה / והמשקל היה מעקל / והוא לא־פנים קלקל / אסף השיר ההוא כל חרפה וגנות / ושגגות לא במסכנות / עד אשר היו עלי לטרח נלאיתי נשא / וישאלני האיש ויאמר ההטבתי לראות ההשכלתי עשה /



ואען ואמר חייך בעל המליצה שכחת שם המרקחת כי קראת לדיאה־פינדיון דיאה־פיניון / על דרך הצידונים שיקראו לחרמון שריון / ולא תאמר כי לא פעלה הרפואה / כי אדרבא פעלה פעלה נפלאה / ומי שמע כזאת ומי ראה / כי הוציאה מגופך כל טנוף וטמאה / וכל באשה וצחנה וחלאה / בלא צער ובלא מכאוב / כאלו קסמה לך באוב / ועשתה אתך נוראות / וגבורות ונפלאות / וזה לך האות / כי מה שהיה לה להוציא מלמטה הוציאה דרך הלשון / וכזה לא היה מימות אדם הראשון / שא נא עיניך וראה השיר אשר הקאתו / איך יעלה באשו ותעלה צחנתו / אין לתמה אם היה לך / עם החלאים מלחמה ערוכה / וכבד באסטמכא / ודקירת העינים / ומעד המתנים / ורפיון השנים / וצלצול האזנים / וכיוצא בהם / מן החלאים למיניהם / אמנם יש לתמה איך היית עד כה בחיים / אשריך שנשארו מעתה אבריך נקיים /



כשמע האיש בוש ונכלם / וקפץ פיו ונאלם / והיתה לו חרפת עולם / ונסתר בירכתי ביתו / ואני הייתי נחפז לברח מאימתו / פן יעיר עלי כל חמתו /



ובשובני בית השר וראיתיו מרחוק / אז ימלא פי שחוק / ויתמה השר על רב שחקי / אשר לא מחקי / ויאמר שמתנו על רב שחקך תמהים /



ואען ואמר צחוק עשה לי אלהים / וכראותי כי השר לדעת המעשה יכסוף/ ספרתי לו כל המארע מראש ועד סוף /



כשמע השר נמלא פיו שחוק / והקול נשמע למרחוק
/ וישבע השר בחיי ראשו / כי זה המעשה השביע בצחצחות נפשו / ויאמר אלי הנני נשבע בנפש אבותי / כי לא נעם לי ספור כזה כל ימותי / ולעולם לא עשית גבורות נפלאות / רק הפעם הזאת / אמנם קשה בעיני שהפסדת ההוצאות / אשר הוצאת במרקחת / אף על פי שלא הוציא הסכל דבר מתחת /



ואען ואמר חייך השר אם יגיע מסכלותו שלא לפרע / אחבר עליו שיר שלא ראית כמוהו לרע / ובראותו אותו יאמר עת לקרע / ורעה עליו זאת מכל הרעה אשר מצאתהו מימיו / כי אפרסם סכלותו לעיני בני עמיו / ויהיה למשל ולשנינה / ולא יחסר כל ימיו מגנה /



ואקום במצות השר משיחי / ואשלח מלאך אל האיש לשלח אלי שכר טרחי / ושכר המרקחת המשבחת / אשר פדעתהו מרדת שחת / וימאן האיש וישבע בחי נפשו / כי לא ישלח אלי מאומה מרכושו / אז נתתי לחטא חכי ולשאל באלה נפשו.


  


ואשא משלי ואמר:


  


קום השר קח לך גליון



וכתב בו שיר משיר ציון



שיר חברתי עת נתתי



אל יוסף משקה אזוביון



חשבתי כי יריק מעיו



יפדנו מיד כליון



אמרתי לו דוד החבא



וסגר דלת האפריון



השמר מצנים פחים



כי זה לך מפיד יום פדיון



הבקר אור שחרתיהו



לראות אם ירד לטמיון



ומצאתיהו ובידו שיר



מלא סיגים עם שגיון



שיר מלא חרפה וכלמה



אין שעור אל הבזיון



כאשר אין שעור לפאה



לבכורים לראיון



ולחרפת סכלותו קרא



בשמו משא גיא חזיון



יען חשבו כי על תבל



אין ערך אליו או דמיון



אמרתי שמחת על שיר



תחריד צורתו כל רעיון



כשמח יונה הנביא



עת שמח על הקיקיון



ואשאל האיש ואמר



מה פעל הדיאה פינדיון



ויאמר לי חייך לא



פעל דבר הדיאה פיניון



החליף את שם המרקחות



כקרא אל הר חרמון שריון



ואען אל תאמר כי לא



פעל דבר הנקיון



כי בלתו היית אח או



רע אל מחלון או כליון



שור מראתך גם חלאתך



שיר הקאת איש האביון



כי תחת צאתו מתחת



יצא מבית חרון עליון.




ויאמר השר חברת שיר על חרפת שירתו / הלא תחבר שיר על נבלותו /



ואען ואמר חייך השר לו ידעתי היותו נבל בטבע / הייתי מוסיף ליסר אותו כחטאתיו שבע / אמנם במה שחטא לי אין להביא ראיה / משום מעשה שהיה /



ויאמר השר דע אל נכון כי הוא אבי אבות הכילות / ולא השיג אדם אבקו בענין הנבלות /



ואען ואמר חייך השר עליו שיר אחבר / ולהגיד נבלותו חילים אגבר.




ואשא משלי ואמר:

הואיל לבי באר זלות



שר יוסף כי למאד גדל



החל לספר אך בראותו



כי אין מספר לספר חדל



יום כלי לכילות עשה



סכה הוא בנה לו מגדל



כצדיק כרשע השוה



לא נכר שוע לפני דל



למד לקפץ יד כי לא י-



פל מידו גרגר חרדל.




ויאמר השר חייך מעולם לא הודעתני מעשה שמחה כזה / ובטוב עשית נקמה מזה הנבזה /



ואען ואמר חייך לו שמעת מפי / את אשר קרה לי בימי חרפי / עם חשוקתי הנעימה / אשר היתה בניות ברמה / ואיך עזרתני חכמתי עמה / אז נפלאת הפלא ופלא על המארע / וידעת כי לדעתי בחור בטוב ומאוס ברע / הושיעה לי ימיני וסגור לבה הקשה קרע /



ויאמר השר הודיעני איך היה המעשה / ולא תעלים ממני דבר ולא תכסה /



ואען ואמר חייך השר חשקתי בימי חרפי אשה נעימה / יפה כלבנה ברה כחמה / חשקתיה חשק עצום ואכזר / בחשבי להיות ממנה נעזר / והיא חשבתני לזר / אני רודף אהבתה והיא תברח / אתחנן אליה בלב נשבר והיא מרה תצרח / אני שוכן במערב והיא במזרח / ואם אשכן אני בצפון היא בדרום / ואם אני בשאול תחתית היא תמריא במרום / ואם אני במרום היא תרד לבאר שחת / ולא מצאתי לעולם עמה נחת / ויהי היום השיב הזמן את הגזלה אשר גזל / והביאני המזל / לרעות בגנים / וללקט שושנים / ולראות הפרחה הגפן הנצו הרמונים / ובהיותי הולך בגן לרוח היום עמדתי משתאה / ואשא עיני ואראה / והנה היפה עיניה כיונים על אפיקי מים / זורחת כשמש בחצי השמים / מלאה הארץ מזהרה זהר / והיא כמעשה לבנת הספיר וכעצם השמים לטהר / אז אם עלז לבי אין לתמה / וברכתי לגבה מעל גבה / ואקום ואלך בלב עלז אל היפה / אשר כמו שחר נשקפה /



ואמרה אליה אחר בקשת מחילת השגגה / שלום עליך הנאוה והמענגה / אשר בשושני הידידת סוגה / אמרי נא עדינה גברת ממלכות עד מתי תהיה נפשי הנוגה / על אפיקי מי ידידותך כאיל ערוגה /ואור יפעתך אותי יום יום עשק / ואני עשיתי בעבורך מה שלא עשה לעולם על חשוקתו חשק / ולו הואלת הייתי עפר רגליך לוחך ונושק / אחלי גברתי בפעם הזאת גלי אלי מצפון לבך הטמון בחבך / ולא תליני מחשבות אונך עוד בקרבך / אם תחפצי בחשקי הנני / ואם תמאני / חשקי חשק עפרה אחרת לעולם לא יענני/



כראות היפה אותי קורא מן המצר / והיא היתה במשעול צר / אשר אין דרך לנטות ימין ושמאל / וזכרה אשר עשיתי בעבור אהבתה גם משלשום גם מתמול / ותאמר בלבה יש־לי על האיש הזה לחמל / ולא כגמול ידיו עליו אגמל / טוב לי להסיר מלבו אהבתי לצמיתות / וכתב לה ספר כריתות / ולא ירדף אותי בשוקים וברחובות ובכל עברים /
כאשר ירדף הקרא בהרים / אבקש מזה הסכל /אשר לעשות לעולם לא יוכל / אנסה אותו בחידות אולי תהיין ידי שכלו מהושיע כבדות / אם אשמיעהו חידתי במשלי / והוא לא יוכל להגידה אלי / ותכל תלונתו מעלי /



ותפן אלי ותשא את קולה ותאמר / הוי החשק הנמהר והמר / אשר אלי תתמרמר / ובשרך עלי סמר / הנני נשבעת בחיי הנורא והאיום / כי בשתים תתחתן בי היום / אני אחוד לך חידתי / אשר לכדתי במצודתי / ואם יגזר המזל ותעמד בסודה / ותוכל החידה להגידה / הנני נשבעת באל עילום / כי הנני נותנת לך את בריתי שלום / ולא אוסיף החשקים עוד לקוב / רק אשים למישור לבבי העקוב / ארכיב אפרים יחרוש יהודה ישדד לי יעקב / ואם לא תמצא חידתי בשלמות / לא תקוה ממני לעולם נעימות / וביום ראותך פני תמות / הנני בצל אילן התפוח הזה אתלונן / אשר פריו לתרופה ועלהו רענן / וכלו שלו ושאנן / בזאת תבחן / אם בעיני תמצא חן / אם תאמר לי דברים אמתים / כמספר התפוחים אשר בו נתתים / ושקרים והתלים כמספר העלים / אז מאויי לבך אשלים / ואם אין זאת עיני מראותך אעלים / ואתה תהיה כאחד מן הנבלים /



כשמעי ברכתי ברוך מנחם אבלים / המחזיר אבדה לבעלים / ואען ואמר שמעי צורה ההדורה / את מספר החידה ואת שברה / הנני מגיד לך כמספר התפוחים דברים אמתיים / לכל התפוחים עקצים בם תלויים / ושקרים כמספר העלים להגיד אהיה נחפז / כל עלה הוא מזהב ומפז.




ואשא משלי ואמר:




צבית חן בתפוח תעורר



חשוקה לחסות תחת צלליו



קרב לך בל קרב לי עד אמרך



בתפוחיו אמת אף שוא בעליו



ראי ידות כתפוח בחשבון



ואל עלה ועלה פז בשוליו



בניב קצר אגל סודך יחידה



תני נא לי למנה שוק ועליו .




ויהי כשמע הצורה הנעימה / את מספר החידה העלומה / היתה רוח אחרת עמה / ותאמר אלי בלב נשבר / מיי יצא הדבר / יקשתי לי ונלכדתי / מצאת החידה אשר חדתי / קנית אותי היום בשכלך / ואור יפעתי אשר על כל אור מלך / נתתו זורח למולך / והנה אהבתי לעמתך ואצלך / לעיני בני עמי נתתיה לך /



ואען ואמר גבירתי ומה יהיה הערבון / אשר תתני אלי לשבר רעבון /



ותען ותאמר אחרי אשר הודיע האל אותך את כל זאת אין כמוך חכם ונבון / ארורות תהיין הצביות /
ויוני הגאיות / המעלימות עין מהחכמים והפקחים / ותעגבנה לסתיר עצתם עם העורים והפסחים / הנך דודי אשכול הכפר בעל השירים הצחים / ואני כשושנה בין החוחים / וכבר אמרו החכמים שפתים ישק משיב דברים נכחים /



ותמהר ותפשט את מעילה ותשלך תחת אחד השיחים / ותאמר אלי אתה תהיה על ביתי ועל פיך אשק / ולא תהיה מחשקי לעולם נעשק / ותקרב אלי ותשקני / שמאלה תחת לראשי וימינה תחבקני / ויהיו דדיה לי ערבים / ועד נטות היום התעלסנו באהבים / ותהי אהבתנו יום יום נוספת / הולכת ועודפת / עד אשר באחרית המות חטפה / ומאסף הנפשות החסידות אספה / עד פה הגיע מעשה היפה.



כשמע השר את אשר חכמתי עזרתני / ועל במתי היעלה הרכיבתני / ותניקני דבש מסלעה / ושמן מחלמיש צור לשבעה / אמר הנני נשבע בנוטה שמים כיריעה / כי אתה ראשון לכל סבל בית החשקים / ואין כמוך נוטה אהלי החכמה ויריעותיה מקים / אמנם הזקן הכביד עליך /ובסבתו אחרו פעמי מרכבות משליך / ומיום אשר חלית את רגליך / בין משוררי הזמן לא נשמע קולך / ורעש רכבך והמון גלגליך / כאשר שמענום בסוד אלוה עלי אהליך /



ואען ואמר אדני לו לדברי הקשבת / ובסוד נבונים ישבת / אז ידעת כי אין הדבר כאשר חשבת אתה / כי בענין השיר והמליצה ככחי אז וככחי עתה / ומתי חברתי שירים מתוקים / במענה השכל יצוקים / רק בהיות יצורי נאנחים ונאנקים / בחלותי את רגלי / ואז נשאתי משלי / והנם היום על כפים חקוקים / ועל גרגרות אנשי החכמה כענקים / וזהב השכל מעליהם מריקים /



ויאמר השר הזה חסדך את רעך / ומדוע לא הראיתני מעשה צעצועיך /



ואען ואמר חייך השר עשיתי בימי שירים נכבדים / משא צמד פרדים / התחשב כי ראית כלם / חייך לו ראית העשירית מהם עמדת נאלם / ולו יספרם איש תבקע הארץ לקולם / ומי שיחשב כי הגיע לתכליתם חלום חלם / ולבעבור תדע כי לא שכחתי השירים ולא אשכחם / אזכיר השירים אשר חברתי בחלותי את רגלי מהר וקחם / ידע אדני השר כי בהיותי בעיר אנקונ"ה / חליתי את רגלי חלי כבד ועבר עצמנה / עמדתי כל ימי העמר כתמר מקשה / לא נגשתי אל אשה / כי היה כאבי נצח ומכתי אנושה / ויד המחלה הולכת הלך וקשה / רעבתי וצמיתי / לא אכלתי דג ויין לא שתיתי / צעקתי מכאב לב ומשבר רוח איליל / ושכחתי שמחת לבב ההולך בחליל / כי היה כאבי כליל / ונראה בעליל / והרופאים היו רופאי אליל / ובהיותי בחזק המכאוב / קסמה נפשי כאלו באוב / ויען אדני מן הסערה / וחברתי זאת השירה היקרה.



ואשא משלי ואמר:


  


מי האמין כי כל ימי העמר



מקשה אהי ישב לדמיון תמר



כי דממו חושי ונפעמתי ואין



מן האנושות בי לבד החמר



לבי אשר הגה בדת אל יום וליל



מאן כהיום לאמר ויאמר



צדו צעדי ועצמי נפזרו



לו בעשא אבי ואמי גמר



אזכר ימי שבתי כמלך בגדוד



לי יחלו עמי ואגזר אמר



צר לי צרי גלעד ואין איש יתנה



ממך בצנצנתי מלא העמר .




כשמע השר השיר הנמרץ / אמר בחיי בימיך היה חזון נפרץ / ועתה הודיעני בחייך / אם חברת עוד שיר על חליך /



ואען ואמר חברתי על הרופאים הסובאים / אשר לדרש אותי היו באים / ובראותי אותם מתנבאים / אהגה אך נכאים / ואמרתי נפשי בתוך לבאים / והנה השיר אשר חברתי עליהם / ואקללם בשם אלהיהם.


  


חושה לבבי קח לך צנצנת



אחת ותן שם מן מלא העמר



או מן צרי גלעד קחה לך חמר



להיות צרי אל מחלה נושנת

אם אלכה בחוץ בלא משענת



אז אחשב להיות כדרלעמר



אשב בראש עמים ואגזר אמר



ולגאלי אשפות שלם וכענת


  


אל מעצבה תשכבון הרופאים



כי נסככם שקר ואתם אין



לי תשחקו עת כי יגוני צובאים


  


תראו חתת ותעלימו עין



איך תחשו הזוללים הסובאים



הנני שכור חמה ולא מיין .




ויאמר השר חייך המשורר נחמתני / אחרי אשר שירים מפארים כאלה השמעתני / ועתה הודיעני בחסדך / אם ראית השר הנכבד רבי קלונימוס מעודך / כי שמעתי כי הוא לבדו בזמן השוק ונאהב ולו לשון הזהב והאדרת / וכל שר ומליץ זולתו כגנב נמצא במחתרת /



ואען ואמר חייך השר ראיתיו / ואל בית אמי ואל חדר הורתי הביאותיו / הוא לבדו נזר הזמן / רד עם אל ועם קדושים נאמן / ידו בכל החכמות הלמודיות ראשונה / ויד כל חכמי הדור באחרונה / לו המליצה הבתולה אשר לא ידע אנוש דרכה / ודבר גבורות וחין ערכה / לפניו בושו המליצים אשר מעולם / ועטו על שפם כלם / חרדו לפניו ועמדו תמהים / כי אין מענה אלהים / לפני ראותי את מליצתו / אמרתי בלבי אשלח אחד משירי ואקח את חליצתו / וכאשר התמהמהתי מלוש בצק עד חמצתו / בשנה לקח לבבי ובוש מעצתו / כי ראתה ממעלתו עיני / כפל מאשר שמעה אזני כי לו מבחר החכמות וזמרת הידיעה / ונהירין ליה שבילי דשמיא כשבילי דנהרדעא / ידע על פה ספרי תלמי / וספרי כשדים וישבי לב קמי / למד הזמן ידיו לקרב / ולהעתיק ללשון עברי ספרי לשון ערב / עד אשר יאמר לכל אשר יקרב / יש־לי רב / מי זה אשר לבו לגשת יערב / ידו בערף כל מתחכם ומתפלסף / וכאסף ביצים עזובות כל חכמי הארץ אוסף / יחריד במליצתו כל מליץ / וישביע בצחצחות הנפשות והעצמות יחליץ / אמנם שיר שקול לא הראני ממלאכתו / כאשר הראני ממליצותיו את כל בית נכותו / ובראותי כי הוא עטרת תפארתנו / סהרנו ושמשנו / וירדן לצרעתנו / כי בימיו לא ישיא אויב בנו / ובן עולה לא יעננו / חברתי עליו זה השיר הנערב / וכאשר ראהו אמר יש־לי רב.


  


צבי לדור תהי מאור ליומו



תהי שמשו ואל לילו ירחו



ואתה הוא צרי גלעד לנגעו



לצרעתו תהי ירדן ירחו .


  


וכאשר רתם רכבי הפרידה / שלחתי אליו זאת השירה הנכבדה / בעבור תהיה לו לעדה / כי אהבת עולם אהבתיו / ועל כן חסד משכתיו.


  


לא ידעתי שפע חסדי



האל לנו יום יום יעמוס



עד הראני מלאך פניו



יפעת השר קלונימוס



לו ראית אותו מעתיק



ספרי בין ובידו קולמוס



אז ראית קהלת וי-



שעיה אז ראית עמוס



הוא על שחל המעתיקים



ידרך וכפיריהם ירמס



הוא יחשף סוד כל פילוסוף



עד כי כגן סכו יחמס



הוא יקיר מימי הבינה



ובלבו השכל יכמס



דברי פיהו תורת חסד



אף דברי זולתו נימוס



קצר שירי לספור הודו



כי לא מצאתי עוד קולמוס.


  


ויאמר השר חייך ספרת בשיריך מכבודו / מה שלא ספר עליו אדם מעודו / אשריו כי רב חילו וכי כביר מצאה ידו /



ואען ואמר ידע אדני כי חברתי עוד עליו מליצה צחה / ושמתיה מנחה שלוחה / אל הנכבד הנשיא החכם רבי שמואל / עטרת תפארת ישראל / תשובת מכתבו היקר אשר שלח לבני קהל מגדיאל / על אדות החכם רבי קלונימוס הנזכר / אשר בפרידתו מארץ אותם עכר /



ויאמר השר חייך היה זריז ונשכר / אל תבט אחריך ואל תעמד בכל הככר / ומהר להראותי פניניך / אם מצאתי חן בעיניך /



ואען ואמר הנה המכתב שים לפניך / כי בו יאורו עיניך / כי הוא לבדו במליצות ירוה צמאונך.



לכל תכלה קץ ראינו / ולראות קץ לתהלתכם לאינו / קצרה המליצה מהשתרע ויד התהלה תקצר / ולבבנו כח לא עצר / לפנים אהבת מעלתכם ירתה בנו חצי / והנה לא הגד לנו החצי / ידענו מאדות מעלתכם אשר עד כה לא ידענו / יספתם חכמה וטוב על השמועה אשר שמענו / רחבה ונסבה למעלה למעלה מעלתכם / וכעת במרום תמריא תהלתכם / תסבינה אלמות הימים ותשתחוין לאלמותיכם / ונשא דעינו למרחוק ונתן צדק לפעלנו / כי עד אשר לא שקעה שמש חכמינו / זרחה שמשך השר הנכבד והיקר שמואל נשיאנו / ברוך אדני אלהי ישראל / אשר לא השבית לנו היום גואל / והנה אנחנו חסרי התקוה המתברכים בשמך בני קהל רומ"א אשר זקנינו וחכמינו / ופנות כל עמנו / באים על החתום נוטים אליך כנהר שלום וכנחל שוטף כבוד / ראינו מכתבך דגול מרבבות / יחולל אילות האהבות / והמכתב מכתב אלהים הוא חרות על הלבבות / השביע בצחצחות נפשנו / וענדנוהו עטרה לראשנו / והנה אתנו בראש האבן הראשה / הטבעת לחסידות ולקדשה / ממשבצות זהב השכל לבושה / אבן בחן פנת יקרת מוסד מוסד / אלופנו ראש לכל אשר יתחסד / הוא הגבר הוקם על יסר במשא / כלביא על חכמי הזמן יקום וכארי יתנשא / החכם הגדול הפילוסוף האלהי רבי קלונימוס בן כבוד קדשת החכם הגדול רבי קלונימוס זכרונו לברכה לחיי העולם הבא עומד על משמרת מלאכת עבודת אדננו המלך רוברטו שיחיה / אשר אמרנו בצלו נחיה / עז כנמר וקל כנשר ורץ כצבי וגבור כאריה / מן היום אשר תהינו בקנקנו / ראינו איתן מושבו ובסלע קנו / היה סגלה לסגלה / ותהלה לתהלה / ולכותרות אשר על ראש העמודים לגולה / משך ביפיו הלבבות / ונפלא בעיני המחשבות / ויאמרו איש אל אחיו מן הוא / כי לא ידעו מה הוא / סלו לרוכב בערבות / כי לא תם זכות אבות / ואם עד כה לחם אבירים ודגן שמים מכלינו אזל / השיב הזמן את הגזלה אשר גזל / ועתה ידידות נפשנו / רכבנו ופרשנו / המעלה עדי זהב על לבושנו / על פלא זמננו / החכם הגדול רבי קלונימוס תנוינו / המשביע בטוב עדינו / המחדש כנשר נעורינו / הלא ידעת נסיכנו / כי נשיא אלהים אתה בתוכנו / ומיום היותו עמנו / ארינו מורו עם בשמיו / ואכלנו יערו ודבשו ומנעמיו / ואשר טוב עשה בתוך עמיו / אמרנו בלבנו / זה סיני / זה ינחמנו ממעשינו ומעצבון ידינו מן האדמה אשר אררה אדני / בו ירום קרן הודנו / ויגדל הדרנו וכבודנו / בימיו תושע יהודה ונפשנו תיקר / ליהודים תהיה אורה ושמחה וששון ויקר / מה יפיו ומה טובו / נכבדות מדבר בו / וחשן המשפט על לבו / המצליח למלוכה / העומד על הברכה / ועוברי בעמק הבכא / מעין ישיתוהו / ישאוהו על כתף יסבלוהו / עלה לשמים שיאו / וממעל לכוכבי אל שם כסאו/ איך לב חכמינו מחשקו יתיאש / וקול מעלתו חוצב להבות אש / פגרו כוכבי אל מעבור נחל מעלתו / ולאו מהשיג במרוצתם אבק תהלתו / מי זה יאמר אערך לפני יפעת שמשו נר הלי / שרגא בטהרא למה לי / כי שבעתים יזהירו בני דעה / ונשיא נשיאינו שבעים ושבעה / ואלו האכילנו את מן אמרותיו / ולא טעמנו צוף יערת דבש העתקותיו / דינו במה שראינו מחמודותיו / מלבד שמן הענוה שיורד על פי מדותיו / ואלו גלה ערות המקנאים היורדים עמנו לחיינו / ולא עשה בהם שפטים דיינו / על אחת כמה וכמה טובה כפולה ומכפלת למעלתו עלינו / ראינו אור באורו / בחותמות אשר הוציא מאדוננו המלך ירום הודו ויגדל הדרו / אהב לכלנו התועלת / והמציאה אלינו כפי היכלת / מלבד אשר הרעיש חכמי הזמן כארבה / ואזן וחקר תקן משלים הרבה / עלה במרום החכמות וישב ממנו שבי / ויגדל יתר אל הנגב ואל המזרח ואל הצבי / הוא שלמה בחכמותיו / הבונה בשמי שמי השכל מעלותיו / ודוד במליצותיו ותהלותיו / הוא הימן וכלכל / אשר לא ישוב מפני כל / על השפע האלהי אשר שפע על פני מעלתו / עדף על השלמתו / שעור להשלים לזולתו / אשר יסירהו אל אמונה ואין עול צדיק וישר / מהיותו מורה על הישר / אשר תומכו מאשר / ואל ההצלחה אשר המחזיק בה ישלם / ואכל וחי לעולם / במי נתפאר כי אם בו / ומי יאיר אל עבר פנינו כי אם אור כוכבו / ומי יעלו על ראש שמחתם זולתו יודעי טובו / ומי יקרבם כי אם שרביט זהבו / ומי ירושש הקמים על עם אדני כי אם חרבו / מי זה נגד הזמן יחזיק מצב / מי יתיצב לפני מקריות אם לא יתיצב / היעמד לפני מחנהו /החלד והעכבר והצב למינהו / מה יעשו הצמאים אל מי המזמה / אם מענניו לא יזלו מטרות החכמה / ראינוהו ולא נמות / ומצאנו בחברתו על נעימות ושלמות / והיה מרב עשות חלב אכלנו חמאה / ראינו את המראה / ונאמר אין זה כי אם בכח הנבואה / יד אדני עשתה זאת וקדוש ישראל בראה / וכל אשר שתינו יספנו צמאה / ואדירינו העלו את שבחו על שפתם / ומחוקקינו במשענותם / ובסעיף סלע עיטם / כי דעת שפתיו ברור מללו / ונטעי אהבתו נטעו נוטעים וחללו / קצתם ילקו איש בלשונו / לרוות צמאונו / ויתר העם כרעו על ברכיהם לשתות / ומתדפקים על הדלתות / ויאמרו איש אל אחיו מן הוא ולחם אבירים / היורד מעל ראשי ההרים / מראש אמנה ממעונות אריות מהררי נמרים / שכחנו בו צרת זמננו ותהי לאין / נשאנוהו על כתף ושמרנוהו כאישון בת עין / למעלתו וליפעת אורו / כי כליל הוא בהדרו / מה נוסיף עוד לדבר חותם תכנית / וחשק אהבת מעלתכם על גבנו האריך מענית / ולתאר מעלתכם ידי העם כבדים / כי בכם החכמה והענוה והנשיאות רוכבים צמדים /



ושאלתך השר הנכבד מורנו רבי שמואל מאתנו / ליעץ אל הנכבד אחיך פלא זמננו / לשוב מהר אל מחוז חפצו / אל נוהו ואל ארצו / אף על פי שהשאלה היא לנו נגדית / למעלת הנזקין נשום להם בעידי עידית / לא נתן דמי לו / עד אשר יבא לחזות בנעם בני ביתו ולבקר בהיכלו / אף על פי שאין צרך כי תמיד נראהו מצר ודואג על עכבתו / ופלגי מים יורדות עיניו על גלותו / ולבו באש הנדד בוער / הומה וסוער / ומשתדל בכל עז להשלים מלאכת אדננו המלך שיחיה ואת אשר נגזר עליו כדי לשוב אל מחוז חפצו / ואל מעון רבצו / לרחף על גוזליו ולהפלגת חשקו לשוב אליהם ולהיות בביתו כבראשונה / יום אחד בשנה חשוב שנה / אמנם מלאכת אדננו המלך שיחיה אשר בידו ארכה מארץ מדה ורחבה מני ים / ומאמר המלך קים / ולהניף ידו אל מלאכת ההעתקה בעים / ולא ירפנה עד תמה / ולמלאת מצותו חובה עצומה / והאל המשפר שחקים בחכמה / התולה ארץ על בלימה / והנותן לעם עליה נשמה / יגדיל מעלתך ויעשה שלום לך / שלום יעשה לך / כנפש אדננו ונפש דורשך שלומך וטובתך כל הימים / בני קהל רומ"א החתומים / הנוטים אל מעלתך כנהר שלומים / וברכות כחול ימים / וכבוד כחפצך / מלא רחב ארצך / עמנואל.



כשמע השר המכתב הנבחר / אז קפץ ונשבע ולא אחר / ויאמר הנני נשבע באשר נתן טל ילדותך מרחם משחר / כי אתה בעל הלשון / ולשיר ולמליצה גואל וראשון / וכל משוררי הזמן נחל קישון גרפם נחל קדומים נחל קישון / ברוך אשר העמידך לנס עמים / ולהיות ניר לבניו כל הימים /


  


ואשב עם השר בשלוה ובמשמני המדינה / כאשר הייתי אתו באמנה.

  


המחברת העשרים וארבע

  


אמר המחבר: בהיותי בבית השר נטע נעמן / היה לי רע גואל ורחמן / רד עם אל ועם קדושים נאמן / ושמו צדקיה / נקבצו בו כל המעלות לחיה / וכמוהו לא היה לפניו / איש חמדות ובישן ועניו / נקי בכל ששה סדרים / ולו יד ושם בכל ארבעה ועשרים ספרים / חכם בדקדוק הלשון / ובסוד העבור היה הראשון / מה נוסיף לדבר עוד מאדותיו / והוא הפליא לעשות מכל אשר היו בדורותיו / ואהבני אהבה עזה / ואהבת כל איש זולת אהבתו היתה בעיני נמבזה / והיו לו שני בנים / בחיק היפי אמונים / היו נחמדים להשכיל ולעינים תאוה / וירשו מאביהם החכמה והענוה / היתה רוח אלהים בקרבם / ואביהם אהבת נפשו אהבם / ויהי היום ואני הייתי עם השר בחצר גנת הביתן / לראות הפרחה הגפן ואם הנרד ריחו נתן / ולפנינו סעדת לויתן / והנה איש עתי ובידו רצפה / במלקחים לקח לבי ומזיח שמחתי רפה / באמרו הנני שלוח אליך קשה / בבגד הזמן בבעל נפש קדושה / והרס לעברתו האבן הראשה / הנודעת לחסידות ולקדשה / קבר צדקיה החסיד והעניו / בחדש אחד שני בניו / ותחת היותו מעודו נותן אמרי שפר / ונלחם את קרית ספר / שם שק במתניו והוא יושב בתוך האפר / ועשתנותיו אבדות / ופניהם וכנפיהם פרודות / ולכן שמתי פני מועדות / להגיד אליך את כל התלאה אשר מצאתהו /
והרעה אשר הדביקתהו / לבעבור תחבר אליו דברי קינות / כי אין שר ומליץ בכל המדינות / אשר לא שלח אליו מכתבי יגונים / ולמה יהיו מכתביך אחרונים / כשמעי הדבר עמדתי משמים / ונפלו עלי אימים וקראתי שם המקום ההוא עמק עכור / וספדתי עליהם כמספד על היחיד והמר עליהם כהמר על הבכור / ואתנה את לבי לחבר מליצות / וקינות נמרצות / יבכו עיני הלבבות / ויזילו דמעות הרואות בארבות / ולדבר עם הזמן דברי ריבות / וכראות השר מחשבת לבי / ויאמר אלי לא כן אבי / אחלי לפניך עשה כאיש נבון ולא תחבר דבר מדברי עצבון/ רק שים לנגדך דברי החכמים / ולקט מספרי חכמותם לשמים / ומגנזי ברומיהם אמרים נעימים / ושלם לו ולאבליו נחמים בענינים חדשים / לקוחים מדברי הקדושים / ובמליצות בתולות / אשר לא היו ממשוררי הזמן בעולות / ואז יהיו חיים למוצאיהם / וימצאו חן ושכל טוב בעיני רואיהם / ואז תראה קינות זולתך / ומה יהיה בין מליצתם למליצתך / ובין עצתם לעצתך / הם יחדשו היגון בלב אבליו ויעוררוהו / ואתה אם יהיה בלבבם יגון אל השוקת יערוהו / כשמעי דברי השר ישרו בעיני / ולמלאת מצותו שמתי פני / ואקום ואחבר מליצה נמרצת / מתוכחות מוסר מקבצת / תנחם בטוב לקחה כל לב אמל / ותתן חיים למרי נפש ואור לעמל / ואשלחנה אליו ביד איש מאנשי החכמה / ויתבונן עליה ותהי אליו לנחמה / ואלה דברי מליצתי / השלוחה אל השר צדקיה איש עצתי:



ביד הזמן חרב פיפיות / ינהג בניו ובנותיו כשבויות / הפגעים יחולו עברו משכיות / הרוחות ישבו ולא על תאות בעלי האניות / איך לב־איש לשקט על שמריו יחשב / והחיות רצוא ושוב / לא ישקטו בזמן כי אם רשעיו / ולא יעמדו על החמץ כי אם תולעיו / אבי אל תדאג אם נהיית ונחלית נוראות / כי כמה טובות צפונות במעי התלאות / וכמה אנחנו רואים כי יתרפאו הגופות בחלאים / ונפל בעצומיו חלכאים / ואל תאמר כי אין דן דינך למזור / כי הנה הכוכב יישיר אחר היותו נזור / והשמש אחר אשר יערב יזרח ויחזור / והלילות הרות מרצון אל איום / ולא נדע מה ילד יום / ויש באל תמורה מכל אבדה / ואחר כל רוח נושבת מנוחה ועמידה / היתכן בתנועת הגלגל מבלי הרכבת הטבעים / ובעליתו וירידתו מבלתי ביאת הפגעים / עת להשליך יגונים ועת לכנוס / זאת הכוס אין משתיתה מנוס / הן לא השקך האל מכוס התרעלה קבעת / רק להראות לכל יודעי דעת / עד היכן כח הסבל מגעת / לא יבחן האל כי אם האצילים / וכן בשמים כוכבים אין מספר וחילים / ואין הלקות רק לשני המאורות הגדולים / לא יבחן האל הסכלים קצרי יד / וכן אלו היה הערב טוב לא נמלט מיד הציד / אמנם השלם יוסיף על שלמותו כשיצרף / וכן יובא הזהב באש ולא ישרף /אבי ראה גם ראה מדוע יבכו אבות על בנים / אשר בחיק יוצרם אמונים / איך תאמר השר אבד נצחי / ובניך בתענוג עולם ובששון נצחי / למה
 היית נזר זמננו כאיש נדהם / וכוכבי שחרך אספו נגהם / אחרי אשר בניך בחיק אברהם / האם חיה אכלתם / או היו כקש אש שרפתם / האם כנפל לפני בני עולה נפלו בחרב / או נפלו ביד חיה למו ארב / האם השלכו מקברם כנצר נתעב / או היו לחומי רשף ומזי רעב / מי לקחם כי אם יוצרם / מי אספם כי אם צורם / מי הפקידם בידך כי אם האלהים / ומדוע בדרשו פקדונו נעמד תמהים / היתקצף בעל הפקדון בתתו / הפקדון אשר הפקד אתו / ואחרי אשר אין לנו לדחות את המות באבל / אין למי שאין לו יכלת על הדבר טוב מן הסבל / והסבל טוב מכל אשר יעשהו המנסה / והשנית אם לא יסבל איזה דבר יעשה / וגדר הסבל המפרש טעמו / הוא אשר לא ישאר תרעמת עמו / יתברך האל הראשון והאחרון / אשר לא נמלט זולתו מחסרון / וכאשר דבר מלכותו שלטון / ואין להשמיל ולהימין / ובמלאכיו ישים תהלה ובקדושיו לא יאמין / הנה אנכי עמנואל המדבר / לא באתי אליך הנאנח רבי צדקיה כהיום קינות לחבר / רק חילי השכל אגבר / אולי דלתות היגונים אשבר / והאל ילמדך להועיל ולעשות הטוב והישר / ולתמך בישר אשר תומכו מאשר / ויתן לך רחמים / וישלם לך תחת האבל סבל טוב ונחמים / ותבלה בטוב ימותיך ושנותיך בנעימים / כחפץ הנכאב אשר בכל צרתך לו צר / הקורא לאל מן המצר / להסיר מחלת האבל מקרבך כחפצך / ולשלם לך נחמים מלא רחב ארצך / עמנואל / כראות השר המכתב וצחות הגיוניו / ויפעת מליצתו ויפי עניניו / וכל אשר בו דבר דבור על אפניו / אורו עיניו / ועמדו רעיוניו תמהים / כי שם נגלו אליו האלהים / ויאמר מאד נפלאו מעשיך בעיני / היום ראיתי בך אשר מעולם לא שמעו אזני / באמת הסירות מחלת האבל מקרבו / ועשית מרעה לבלתי עצבו / ועתה האם שנית לעשות כזאת במליצות או בחרוזות / לחזק
לבב יתחמץ / וברכים כושלות לאמץ / ואען ואמר חייך החייתי שר צבא החשקים אחרי נפלו / ואחרי נמכר גאלה היתה לו / ויאמר השר מי היה שר צבא החשקים / ואען ואמר חייך הוא האדם הגדול בענקים / אשר כמוהו לא נהיה מן העולם / איש שלם במדות החשובות כלם / הוא היה חכם וגבר / ונאמן רוח מכסה דבר / גבר על כל אשר היה לפניו / בצחות לשונו ובתקף עניניו / נשא דגל החשקים מיום היותו / וכל חשקי הארץ באו בבריתו / ובצאתו מן הנער אל העדנה / והוא כבן שלשים שנה / נשא אשה מבנות הנדיבים / עת צירה צירה חותם תכנית חלק לה ברבים / ומעשה חשב עשה אותה כרובים / וכאשר ילד אותה עמד מלדת / ועת הולדת הנכבדת / היו שם כל צבא השמים בלב ולב לעדור / וכמוה לא נהיה מן העולם ואחריה לא תוסף עד שני דור ודור / ובנשף חשקו והוא ליל החפה / הזמן מזיח אפיקי שמחתו רפה / וכאשר חשב לשכב אצלה להיות עמה / שנה את טעמה / ונהפך לאבל המחול / והיו לו צרות כחול / שם הזמן את נשף חשקו לו לחרדה / כי תחת אשר האירה הארץ מכבודה / נהפך למשחית הודה / פעם בוכיה ופעם ספדה / ועין איש חיקה מים יורדה / בראותו צרת הנכבדה / ואת המעלות אשר ירדה / ימרט קוצותיו ובידיו יקחם / ויקומו רעיו לנחמו וימאן להתנחם /והאיש בשכבר היה ידידות נפשי / וענדתיו עטרה לראשי / וכאשר הגד לי עצבונו / גדל יגוני בנפשי ולא יכלה עוד הצפינו / ואקום ואחבר אליו מליצה / תגיד בה נפשי את כל חפצה / לנחמו מאבלו / לעוררו להחזיק בשכלו / ובכשרון תמתו / ולא יעיר כל חמתו / וכאשר אליו שלחתיה / הסירותי דאגתו ומעליו הדחתיה / ולא ארכו לו הימים / ונפל חבלו בנעימים / והשיבו הימים את הגזלה / ושבה אשת חיקו המהללה / אל חכמתה ושכלה / כאשר בתחלה / ויהיו ימיהם ימי צהלה / ושמחה נעימה / כל ימי היותם על האדמה / ויאמר השר / התזכר המליצה אשר אליו שלחת / אשר בה כל יגונו השכחת / ואען ואמר הנה זאת המליצה המתוקה / הרחבה והעמקה / ועתה בא כתבה על לוח לבך ועל ספר חקה / מי יוכל לתקן את אשר עותו הימים / מי זה יחלק שלל העת יחלק אימים / עורה הילל בן שחר וידעתי כי כל תוכל / למה תהיה לחצי הדאגות למאכל / כמה דברת כל הזמן ועתה החרידך / אשר רכבת עליו מעודך / ועלית על במתי עביו ועתה מטרה לחציו העמידך / אזר נא כגבר חלציך / מלך אל קום / כי מי יקום לנו עם הזמן אם לא תקום / אבי מה יעשה כל היקום / לא יוכל קום / עורה שר צבא הצבאים / להחיות רוח שפלים ולהחיות לב נדכאים / ונטה ידך בכידון נעמך / ואחריך הצבאים בעממיך / והתחפש ולבש בגדי סבל / עורה כבודי עורה הנבל / וצא כפעם בפעם כוכב אשר מיעקב דרכת / כרוב ממשח הסוכך ובתוך אנשי אש התהלכת / למה תהיה כאיש נדהם / האם כוכבי שכלך אספו נגהם / ואיך יאיר לנו השמש בצאתו / אם לא נראה אורך מול זהר יפעתו / היתנו לנו הדודאים ריח / או יאיר לנו הירח / אם אין זהרך למולם זרח / היזהירו הכוכבים ממסלותם / אם אין משארות זהרך צרורות בשמלותם / ועתה הננו על ים התלאות מי יבקענו / הנה כפיר הדאגות שאג לקראתנו מי ישסענו / הנה מי העצב מפכים / הנה עיני החשק מבכים / מי יגרע נטפיהם / הנה שקי התבונה מלאים מי יתיר צרורות כספיהם / הנה צבאות הצבאים עטופים ברעב מי יתן על פיהם / מה יעשו אנשי שלומך / יונקי שד תנחומיך / חפצי צדקתך ושותי מימיך / אם לא תפץ עברות אפיך וענן זעמך /  ומה יעשו החשקים לגויהם / אשר באור פני שכלך חייהם / ולצוף אמרותיך כל מאוייהם / אם מנך תמנע מפיהם /ברק ברק שכלך ושמח נפשות ענית / והאר פניך אליהם ופנית / עד יעבר עם זו קנית / עבד אדני אל יבהלוך הזמנים / ואל יחרידוך היגונים / פן ילמדו ממך הרוגנים / הנה רבים יסרת / ולמרי נפש ישעות בשרת / הלא תעשה כאשר דברת / תמול ידים רפות תחזק ולבב יתחמץ / וברכים כושלות תאמץ / מה זה נבהלת אל הזמן ואל קורותיו / למי יעמס הזמן כבד תלאותיו אם לא את הנודע בגבורותיו / היעמס איש כליו הכבדים / כי אם על הגמלים הנכבדים / הידרך קשת נחושה / איש בעל נפש חלושה / וידעתי כי נגלו לך תעלומות הזמן וקורותיו / ובאת אל אוצרות צרותיו / ואל חדרי חרדותיו / וראית דלף טורד טרדותיו / שיורד על פי מדותיו / הלא הכינות צידת הסבל לעת צר ורגזות / ולחם נחמים לעת כזאת / הנעלמו ממך קורות הזמן / כי יחרד אם ישבות המן / זה דרך הזמן וזה משפטו / וברית הימים כה מבטו / אבי ראה גם ראה האם מעלת החכמים / לשמח באור פני הימים / ולדאג בעת יהלך אמים / לא כן אבי כי מעלת החכם להאיר הזמן האפל / ולחדש נגה בערפל / ולהיות אברהם בימי אמרפל / ובימי בחן עפל / השפלה הגבה והגבה השפל / וידעתי כי דברי לא יקימון כשל / אף כי קצין שטר ומשל / כל קבל די פרזלא דידך מהדק כלא והשל / כי הפיל לא יקימוהו כי אם הפילים / והענק לא יקימוהו כי אם הנפילים / וכן הנדיב לא יקימוהו כי אם הנדיבים / והנבון לא ינחמוהו כי אם החשובים / אמנם סקלתי המסלה / לפני גדולי המעלה /וראשי התהלה / אשר בם תחזק התקוה / ובמחשבות סודם תשלם החפץ והתאוה / חי הברית לא נעמו חיי החשקים / ולא שלו הנפשות בך דבקים / מיום שלח הזמן יד בשלומך / ומרור זה שאנו אוכלים על שמך / על שום שמררו הימים את טעמך / וכבו גשמיהם עצי מערכת חשקך בשנותם טעם אשת חיקך / בת נדיב גברת המהללים / הנודעת על שלמות המדות והפעלים / נשאת חלינו וסבלת מכאבנו / או חפץ הזמן ככה להראותנו / למען ענותנו / למען נסותנו / להיטיב לנו באחריתנו / למען נכיר מעלתך השר ונעמך / בשוב אדני את שבותך ורחמך / כאשר לא נכיר מעלת השמש כי אם בכסות אותו העננים / ומתק השלום רק בהתהפך הזמנים / הואל־נא צבי הצבאים דגול מרבבה / וקח נא את מנחתי וסמכה ברוח נדיבה / ותן לה יד והעלה אל המרכבה / ואם אין בפיה כל אשר בלבבה / תוכה רצוף אהבה / ובעל הרחמים יוציא שבות אשת חיקך / והיה ראשיתך מצער ואחריתך ישגה מאד ושלם נות צדקך /



ויאמר השר מה נעמה / זאת הנחמה / ומה מאד הפלגת לדבר בחכמה / ועתה הגד־נא לי אם דברת על הנעימה / בשוב אדני את שבותה ורחמה / ואען ואמר חייך השר דברתי / והייתי הראשון אשר איש חיקה בשרתי / בדברים ערבים אשר בעיניו יקרתי /



ויאמר השר אחלי לפניך להודיעני מליצת הבשורה / למען ייטב לי בעבורה / אז דברה לשוני בחכי / ואמרה אל השר מלכי /



זאת היא המליצה / אשר שלחתי לבעל העליצה / עורה כבודי כי הנה הסתיו עבר והגשם אזל / והשיב הזמן את הגזלה אשר גזל / שמעתי הדברים ולא האמנתי לרב עצבוני / עד אשר באתי ותראינה עיני / הנעימה והכבודה / סגלת כל חמדה / כלילת יפי משוש לכל הארץ פרח הצביות / וציץ העליזות והיפהפיות / עפרתך הצבי תעבר לפני במחול / ושלחתי לה ברכות כחול / ומדי עברה תעורר האהבות / ותמשך אחריה הלבבות / ותזרק בם להבות / עד יאמרו בעמים שלום למלכת השמים שלום / והימים הראשונים יפלו כי מה שעבר חלום / ובאמת איננה ראויה / כי אם לעפר האילים / ולשר צבא החילים / כי היא מלכת הצביות / ותפארת הלביות / ולולי היותך האדם הגדול בענקים / ובך יתהללו הקרובים והרחוקים / לא הניחוה אליך החשקים / ברוכה תהיה הסערה אחרי אשר הנחתנו אל מחוז חפצנו / ולא החטיאה חצנו / חי הברית כי לולא הטעימך הזמן מרורת פתנו / לא השגת צופו ויערו וקנמונו / יבא דודי לגנו / ויאכל פרי מגדיו אשר צמחו לשמך / כי מי יאכל או מי יחוש חוץ ממך / אבי התתמה על אשר עשקוך הימים / ולא תתמה איך יעשקו השמש במרומים / וישוב אחר היות זהרו מאיר קודר / ואחרי הגלותו נסתר חודר / ויגזלו מן הלבנה יפעתה / ואת יקר תפארת גדולתה / וכאשר ישובו הזורחים אחרי לקותם / וישמחו הלבבות בשובם לקדמותם / כן שמחו הלבבות בשיבת עפרתך והעטוה כמעיל כבוד והאריכו שולי המהלל / ויגילו בה כאשר יגילו בחלקם שלל / ובעבור אשר ידעתי מעלתי בעיניך ממעלתך בעיני וידעתי כי תאמין לדברי נאמן ביתך / וסר אל משמעתך / באתי אליך בנפש עליזה לבשרך כי ראיתי חמדתך הנעימה / מעטרת בכל שכל וחכמה / ונתתי שבח לאשר הפליא חסדו עמה / ולכן הדור הערב והרחמן / עמד בלב בוטח ונאמן / כי חזרה לקדמותה ליפיה ולנעימותה / ואשר לא קצרה ידו מהושיע יושיעך / וירבה כחול זרעך / ויטה אליה כנהר שלומו / וכנחל שוטף כבודו וטעמו / כנפש מנחם משיב נפשי במתק נאמו / ונפש משרתך עמנואל בן כבוד רבי שלמה זכר צדיק לברכה /



ויאמר השר באמת היו חמדת לבך האיש והאשה / כאשר חברת עליהם שירה חדשה / ואען ואמר חייך שניהם היו חמדת לבבי / כי האיש הוא הגר המערבי / והאשה היתה פרח הצביות אשר מעולם / ושניהם גברו על כל בני דורם בשכלם / ולו שמעת הקורות אשר קראוני / והצרות אשר מצאוני / כאשר פתני חשקי לראות פני יפעתם / וראית אז עיני נוזלות את דמעותם / וראית השירה הערבה ודבריה הנעימים / אשר שלחתי אליהם אחר ימים / אז תאמר כי חליתי באהבתם חלי חשק כבד / ואחריתו עדי אבד / ויאמר השר חייך לא אמוש מזה / עד אשר השירה בעיני אחזה / ואען ואמר חייך השר לא תוכל להבין דברי השירה / רק כהקדימי להודיעך המקרה אלי אז קרה / ומעשה שהיה כך היה / אני יצאתי בימי חרפי מארץ מולדתי / עם חברת חשקים מאנשי עדתי / להתהלך בארץ לארכה ולרחבה / ממזרח שמש וממערבה / פעם נלין במדבר ופעם בערבה / פעם בערים / ופעם ביערים / והאיש חשוקי עם אשת חיקו היו בפברינ“ו / והחשק על כנפי נשריו דרך שם נשאנו / וכאשר קרבנו שם מהלך יומים / התקדרו השמים / גם עבים נזלו מים / המה היו מי מריבה / אשר הכונו ורדפונו עד חובה / ותהי לנו צרה על צרה / שלג וקיטור ורוח סערה / וממזרים קרה / ונקרא שם המקום ההוא מרה / כי מרה נפשנו ונכאבה / בעשות הזמן כונים להעציבה / וחשק משכנו בעבותות אהבה / עד אשר השכבנו למעצבה / הלכנו כאשר המזל גזר / כי הזמן בנו התאכזר / וכשל עזר ונפל נעזר / ועל עפעפינו צלמות / וכפשע בינינו ובין המות / וכאשר היינו על הרי אפינינ”ו / אבלנו ואנינו / וחלינו ונהינו / וכמו הרה תקריב ללדת תחיל תזעק בחבליה כן היינו / סוף כל סוף כאשר בפברינ“ו הגענו / קלון מכבוד שבענו / וביון מצולה טבענו / כי היינו מזי רעב ולחומי רשף / והכנו הרעב מהבקר ועד הנשף / והחליד הזמן / הסכין בין סמן לסמן / כי לא היה שם החשוק הנאמן / ולא ראינו אשתו צנצנת המן / פרח שושן מעשה ידי אמן / ומצאנו תחת אסתר זרש ותחת מרדכי המן / עמדנו שם רעבים גם צמאים / כל היום וכל הלילה נהגה אך נכאים / ונפשנו בתוך לבאים / הבקר אור קרב יום אידינו / כי היום חשך בעדנו / ונדחפנו לצאת משם אבלים וחפויי ראש / כצאת המן מלפני המלך אחשורוש / נכזבה תוחלתנו / אשר היתה בפברינ”ו / אבדה תקותנו נגזרנו לנו / ואחרי ימים אשר נשאתנו הסערה אל מחוז חפצנו / ונפק רצון מהזמן וירצנו / חברתי מליצה מפניני המאמרים / ומיהלומי הדבורים / כאשר עם לבבי / ושלחתיה אל הנר המערבי / וזאת היא המליצה היקרה / אשר לא יתן סגור תחתיה ולא ישקל כסף מחירה / הרי אפינינ“ו רבי המהומות / אל טל ואל מטר עליכם ושדי תרומות / הנני קורא אתכם בשמות / אבל השטים ובית הישמות / כי שם שכחנו כל נעימות / וחשק עפרים ועלמות / ויהי לנו יום עברות / וגם מטר וגשם מטרות / ופרץ הזמן עלינו פרץ / כי לשלג יאמר הוא ארץ / ונחנו דרך ארץ פלשתים / מגבה נירא ובדרך חתחתים / והזמן משליך קרחו כפתים / מתאכזר בכל עניניו ונשא הצנה הולך לפניו / ולקחת נפשנו יחמד / ולפני קרתו מי יעמד / ורוח ים הלב לגזרים גוזר / עז פנים כממזר / נותן שלג כצמר כפור כאפר יפזר / וכשל עזור ונפל עוזר / והרוחות עלינו בקולם / והמים להם חומה מימינם ומשמאלם / הקור חוטף והלב נחטף / ובמים מרק ושטף / שכחנו הנשים והטף / ונפשנו בנו תתעטף / קצנו בכל מאויינו / ונבחר מות מחיינו / ותקרב לשחת נפשנו / וחיתנו לממיתים / כי אמרנו כלנו מתים / ראינו שערי צלמות / וכפשע בינינו ובין המות / ואעמידה שתי תודות גדולות / ואעלה על לבבי חשק שתי האהבות המהללות / להיות צל לנפשי / מן התלאות אשר עברו ראשי / התודה הראשונה חשק אהבתך השר האיום / אשר הוא לפיד יום פדיום / אש יוקדת כל היום / והתודה השנית חשק אשת חיקך אשריה / ההולכת למואל ואני אחריה / אשר אש חשקה תעורר האהבות / ותופיע אור הלבבות / ותהיינה שתי התודות הולכות / ופלך החשק תומכות / ואותנו בעבותות אהבה מושכות / ובהיותנו בפברינ”ו / הזמן הגיש עצמותיו והראנו / זה כמה במסרת תלאותי הביאנו / אך אז השמנו והלאנו / כי שם שחרנוך / ובקשנוך ולא מצאנוך / אזי מי הדאגה שטפונו / והתלאות יהדפונו/ ועיננו בוכיה / והנפש תאניה ואניה / ודמעתה על לחיה / ולולי התודה השניה / אשר רשפיה רשפי אש שלהבתיה / וחשקה אשר היה צל על ראשי / כמעט שכנה דומה נפשי / כי בראותה אותנו ונפשנו צרה כמבכירה על האבנים / נצב חשקה כשמש בחצי השמים / והופיע אור שבעתים / ונקרא שם המקום ההוא מחנים / ועתה מה נדבר ומה נצטדק עטרת זהב ממרט / ולא ראינו אשת חיקך אשר בעבור אהבתה סבבנו הרי אררט / ולראות הודה דרכנו לנגדנו ירט / כי חשקנו כלכם בכלל והיא בפרט / אמר־נא עטרת ראשי / רכבי ופרשי / נזר ישראל וקדושי / קומת ארזי אל ומבחור ברושי / צופי ויערי ודבשי / מנחם משיב נפשי / מתי ישיב המזל / את הגזלה אשר גזל / היכפר לו העון הזה במאוזל / ובאיל משלש ותור וגוזל / סבבתי כמה הרים / ועיי העברים / ומעונות אריות והררי נמרים / צלמות ולא סדרים / לראות פניך ההדורים / ולרעות בגני ידידותך / וללקט שושני אהבתך / אויתיך חמדתיך / בקשתיך ולא מצאתיך / אמרנו אך יצוא תצא לקראתנו / ושם נחדש ממלכת חשקנו / ונטפי התלאות תגרע / ותניף ידך אל המקום ואסף המצוא־רע / ונעביר בברית החשק ובאלתך / עפרים וצביות אשר הכירו מעלתך / מה מאד חטא הזמן אשר כזאת הראנו / מתי יעבירנו שנית מפברינ"ו / מתי אראה יפעת אשת חיקך / מתי יאירו אלי ברקיך / מתי אשמע קול רעמיך / בגלגל המליצות / מתי אראה חשוקתך צבי היא לכל הארצות / מתי חשמלי זהרה יאירו אל עבר פני / מתי נעם משליך יניסון את יגוני / מתי אענד פניני אמרותיך על גרגרותי / אם לא עכשו אימתי / אלו ראינו צורתך ההדורה / ולא ראינו יפעת הגבירה / דינו / אמנם נטל כבוד מבית חיינו / והתנצלנו את עדינו / אמנםכאשר נעלמתם שניכם מעינינו / איה הבטחון אשר בטחנו / חשבנו ליסוד אהבתכם מוסר מוסד ותפל טחנו / כל זאת באתנו ואהבתכם לא שכחנו / ואף כי נוסעים אנחנו / וכצבי מדח הדחנו / ובדם דמעותינו הארצות נרוה / לחזות בנעמך עוד נקוה / ומהאל הקרוב לכל קוראיו אשר הוא לכל נבראיו עזר / נשאל לתת אליך מן השמחות נזר / ותזכה אל הטוב אשר צפן ליראיו / ואל החסד אשר משך לנביאיו / ואל הנצחות אשר חלק למלאכיו וצבאיו / כנפש הנוטה אליך נזר הימים / כנהר שלומים / וברכות כחול ימים / עמנואל בן כבוד רבי שלמה זכר צדיק לברכה / אשר מקרוא לך לשלום לא יתעצל / דורש שלומך ועל טובתך יתפלל / ואתה תגיל באדני ובקדוש ישראל תתהלל / ויאמר אלי השר חייך חשק עצום חשקתם / ובאמת היו על לבך חותם / ועתה הודיעני איך אתה עתה באהבתם / ואען ואמר הנני בחשק האיש כבראשונה / ואהבתו הישנה / לילה ויומם לא תכבה לעולם יעלה



עשנה / וגדודי חשקו יבאו בלבי בא שנה / אמנם על אשת חיקו נמס לבבי והיה מים / כי לקחוה לנו מלאכי השמים / ונשמתה הטהורה / היא בחיק אברהם ושרה / ויאמר השר אם חברת על פטירת הגבירה קינות / ואען ואמר חייך לדבר עליה היו ידי אמונות / כי פרידתה ירתה בלבי חצי / אמנם לא ידעתי מפטירתה כמו מועד מועדים וחצי / והיה קשה עלי לעורר האבל ישן נושן / כי לולי זה הייתי מעלה עשנו כעשן הכבשן / והפקדתיה ביד יוצרה ואמרתי נפש ברכה תדשן / ויאמר השר חשבתי כל לא ספדת לעולם על אשה / ואען ואמר ספדתי על אשה קדושה / היו אישה ובניה ממנה רחוקים / וחברתי קינים לשם אישה ולשם בניה והדברים עתיקים / ויאמר השר בחייך כתבם לי לזכרון / למען ידעו אותם דור אחרון / ואען ואמר הנה הקינה המהללה / אשר חברתי על שם בעלה / קוה לשלומים ואין / שכרת ולא מיין / אל הלקח מחמד כל עין / גברת המהללים / פרי קדש הלולים / אשת חיל רבת פעלים / ידדות נפשי וחמדת שעשועי /חותם על לבי וחותם על זרועי / ציץ הענוה וראש קרואיה / אשת נעורים אסתר נשאת חן בעיני כל רואיה / מי יעץ זאת עליך אסתר המעטירה / עטרת צבי וצפירת תפארה / מי האמין כי יועם אורך / וישנא כתם הודך והדרך / ארורה האדמה בעבורך / אי חמדת נפשי יונתי תמתי / אי גפן פוריה בירכתי ביתי / אי ידדות נפשי וראש שמחתי / אי שלום ביתי ומנוחתי / אי צדקת אי רחמנית / אי צנועה אי שלמנית / אחרונית סהרונית עירונית / מפני פרידתך הלכתי קדורנית / והיגון האריך על גבי מענית / השמעת את אנחותי / הראית את דמעותי / כאשר יערפו / יזובו מים ונחלים ישטפו / הראיני את מראיך השמיעיני את קולך / וחיתה נפשי בגללך / השמעת חמדת נפשי קול בניך צועקים במר נפשם / חגרו שקים העלו עפר על ראשם / זעקת שבר יעערו / וכמץ מגרן יסערו / יגערו במנחמים / יאמרו גדלה החרדה ואין מקום לנחמים / אי אשת נעורי / ביד מי הנחת נערי / אשר טפחתים ואשר רביתים / אשר עמלת בם ואשר גדלתים / מי ינחמם מכאבם / ומי ישקיט שאון לבם / היית על גוזלי מרחפת / שכנו לבטח עליך ועליהם היית כל היום חופפת / ועתה איך רחמיך עליהם התאכזרו / ונחומיך מהם זרו / יצעקו למולך ואין מענה / יקרעו סגור לבם ואין קול ואין עונה / מה יעשו אביך ואמך אשר אהבוך אהבת נפשם / ומה יאמרו אחיך ואחיותיך והיית עטרת ראשם / מה יעשה בעל נעוריך ועוד לא יראך / יכסף לראות פניך ולא ימצאך / מה יעשו בניך שבעי ממררות / אבלי אם קודרים הבוכים לראש אשמרות / אשר ינחמום ולא יתנחמו / אשכלות מררות למו / מה אדבר ומה אצטדק אשת נעורי / ואת היית בעכרי / לעולם לא אתנחם עליך / על אשר לא הייתי על פניך / לנוד לך ולספדך / כראוי לכבודך / ועתה הלך הלכת / כי נכסף נכספת / ללכת אחרי פלוני ופלוני נכרי למה גנבת את לבבינו ותנהגי אותם כשביות חרב אחלי למאסף הנפשות הקדושות לאסף את נפשך / וכבוד אדני יאספך / וזאת היא הקינה אשר חברתי על שם בניה / נטעי נעמניה / הצרי אין ברומ"א אם רופא אין שם איש שלומנו / כי מדוע לא עלתה ארוכת בת עמנו / הצדקת המהללה מרת אסתר אמנו / מי זה לשלומים וברכות טוב יקדמנו / ותחתנו נרגז ובא רקב בעצמותינו / ונפל חלכאים בעצומינו / אל תאיצו לנחמנו / סורו סורו המנחמים /כי גדל הכאב מאד ואין מקום לנחמים / אהה מרת אמנו הקדושה / פנת יקרת האבן הראשה / אשר עלית על כל הנשים לענוה ולקדשה / כמה וכמה הכאבת לנפשנו האנושה / ובים הדאגות העברתינו ביבשה / ועתה נפשנו יבשה / ואיה אהבתנו אשר היתה על לבבך חרושה / אי בת נדיב תומכת רוח נדיבה / אשר היית בעת צרתנו קרובה / איך השכבתינו למעצבה / למה נחבאת לברח עטרת ראשינו / איך לא קראת אותנו צופנו ויערנו ודבשנו / לשפך עליך את מרירות נפשנו / מי ינחמנו מעצבון ידינו / ומי זה ישקיט כאבנו ורשפי אהבתך כאש בוער בקרבנו / עלית למרום שבית שבי / והנחת אותנו על קרן הצבי / אי באר מים חיים מעין גנים / ביד מי נטשת בניך האנונים / שבעי רגז מלאי יגונים / אבלי אם יעשו מספד כתנים / ואבל כבנות יענה / בערב ילינו בכי ולבקר קינה / מי יתן ראשנו מים ועינינו מקור דמעה / ונבכה יומם ולילה לשבעה / בראש מקרח ובזקן גרועה / על לא־טובה השמועה / אשר לבבנו שסעה / מי יעץ זאת עליך צנצנת המן / יתד התקועה במקום נאמן / מי האמין כי תשכחינו ולא שכחנוך או תזנחינו ולא זנחנוך / ואנחנו חותם על לבנו וחותם על זרוענו



נתנוך / אמרי נא עטרת ראשנו / הידעת בצרת נפשנו / הידעת חסידה בשמים / איך תרדנה עינינו דמעה ועפעפינו יזלו מים / מי ימחה דמעה מעל פנינו / ושבת משוש לבנו / נהפך לאבל מחולנו / הנה אנחנו פלוני ופלוני שכורי כוס החמה / בעינים דומעות ובנפש הומה / צעקים בקול מרה על פטירת הצדקת מרת אסתר אמנו התמימה / ודואגים עמכם פלוני ופלוני פרץ אמנו העליזה / אשר פרץ אדני פרץ בעזה / אמנם יד לשוננו להגיד תקצר / ומזמה ממנו תבצר / ולבבנו כח לא עצר / כי פחד קראנו ורעדה / צירים אחזונו כצירי יולדה / נעוינו משמע נבהלנו מראות / כי נפלנו נוראות / ואם לא תשמעוה במסתרים תבכה נפשנו לראש אשמרות / על אשר לא זכינו להיות על פני אמנו בהפרדה / לנוד לה ולספדה / הוי אם והוי הודה / כראוי לכבודה / ומה מאד חטאתם / אשר לא קראתם / לנו לשפך את נפשנו / אל חיק אמנו / ולו הודעתם אותנו הדבר היה כל אחד לבא נחפז / וכי תקדמנו ברכות טוב תשית לראשנו עטרת פז / אחלינו למאסף נפשות החסידים הנקיים / לצרור נפשה בצרור החיים / ומנחל עדניו אותה זבד טוב יזבוד / והיתה מנוחתה כבוד / עוד חברתי קינה נמרצת / מפניני המאמרים מקבצת / ומיהלומי הענינים משבצת / חברתיה על אדות גבירה / היה שמה שרה / כי עם רשפי רום ועם אנשים שרתה היתה חכמה וצנועה / בתולה ואיש לא ידעה / גברה על כל הגבירות ביפי ובחכמה / וחפרה לנגדה הלבנה בושה החמה / וקנאו למעלתה עש כסיל וכימה / וכאשר לקחה האלהים / עמדנו מרעידים ותוהים / וחברתי עליה זאת הקינה לפי מעלתה / ויקר תפארת גדולתה / היתה בשכבר המותה שנואה / ללעג וקלס בעיני כל רואה / אמרנו בעדה הנה מתלאה / ירוק ירק בפניה כל מוצאה / באשר היא אכלה ומדקה וברגל רפסה / ותוריד ממעלתה עכסה והדסה / והיום שבה להיות שמש צדקה / אהובה וחשוקה / ועל לוח הלבבות חקוקה / כאשר בצבי הארץ התחברה והתחבקה / מי ישנאה ועמה אוצר כל כלי חמדה / אשר היתה תפארת הזמן לבדה / בחרנו להיות עמה במות / ותאיר לנו הצלמות / משכן עם החיים הנעימים / לבשי מכלול ובגלומי תכלת ובגנזי ברומים / על הרי בשמים / מי יקוץ בחברתה ועמה לא יתחבר / באשר תמות נמות ושם נקבר / ואיש ימות באהבתה נחשוב כי חילים יגבר / לא מחשבותיך המותה מחשבות הצביה / כי מחשבותיך מחשבת רמיה / ומחשבותיה צדק ופליליה / את חשבת להוריד מעלתה אל שאול תחתיה / והיא הרימה מעלתך עד רום שחקים / ושמה הלבבות בך דבקים / יחשקוך בעבורה הלבבות העדינות / הפרתמים ושרי המדינות / כי מיום אשר שללת מלכת השמים / נמס לבבם והיה למים / ועיניהם כמטר יערפו / יזובו מים ונחלים ישטפו / ולמאמרה כסופה ירדפו / ינהרו אליה השועים והחרים / וירדפו אחריה הטפסרים והמנזרים / כאשר ירדף הקורא בהרים / כי מי יחשק בחיים והצביה מהם נפרדה / ומי יגעל במות והצביה בחייה נלכדה / ועמו התאחדה / באשר תשכן היא ישכנו הלבבות / ושם תקננה המחשבות / נכסף בעבורה להגיע אל אשר ממנו פחדנו / ונשנא את אשר בשכבר חמדנו / לא האמינו מלכי ארץ וכל ישבי תבל / כי המות משחית לחבל / אשר אילי הארץ מנבל / יהיה לעולם חשוק / וכבר היה כל היקום ממנו עשוק / ויהיו החיים שנואים / והיו בשכבר אל כנפי נשרי הלבבות נשואים / מה גדלה מעלת הנעימה / על טוב יזכר שמה באשר נהפך בעבורה טבע המציאות / לשנא החיים והבריאות / ולבן וחצרות ודי זהב / והמות אשר שנאנו נאהב / אתמה אם לא סגרו בעדה הגלגלים / כאשר נשאוה על כנפי נשריהם האראלים / ואם לא יצאו לקראתה עש וכימה / וכל צבא השמים לחזות בנעמה / ואם לא קנאו שרפי זבול כאשר ראוה / אל האראלים אשר
על כנפיהם נשאוה / ואם יעופו השרפים אנה ואנה / מן היום אשר בצלם התלוננה / כי אם יש להם רב בחברתה / אחרי אשר תסך עלימו באברתה / היו מעלות שרפי זבול עשרה / והיה היום עשרה לחם חקם / שלחו בשכבר צעיריהם למלאת ספקם / אל המים / ושאלו לחם אבירים ודגן שמים / וצרר כספם בשקם / ושבו כליהם ריקם / עד אשר פגעו הצדקת / והם מגישים אליה והיא מוצקת / תברך מנשים שרה / אשר עלתה על כל הנשים בנעם מוסרה / ונאלמו הלשונות לדבר אליה סרה / וחרדו הלבבות לחשב בה דבר גנאי / והפתאים לדבר עמה דברי הבאי / והעינים מראות בה דבר ערוה / ואף אם גרסה נפשה לתאוה / ברוך יי אשר הפליא חסדו עמה / לתתה כיום לתהלה ולתפארת בתוך עמה / ויהי כשמע השר קול הקינות הנזכרות / היו דמעות עיניו כאפיק נחלים נגרות / ויאמר אלי אתה היית מוציא מי הדמעות מצור החלמיש / וזית רענן יפה פרי תאר קרא אדני שמך ומעשות פרי לא תמיש / ועתה כלך מדברותיך אל ענינים ערבים / ונתעלסה באהבים / ונניח ספורי המתים המעציבים / כשמעי דברי השר מלאתי מצותו / ואמרה אליו לעיני כל קהל



עדתו / חייך השר אני אשמיעך מליצה יפה / פוריה וענפה / שלחתיה מאנקונ“א העיר אל קהלת רומ”א המעטירה / ישמרנה שומר ישראל מכל צוקה וצרה / שים אמריה בלבבך / והיא תסיר מחלת היגון מקרבך / ויאמר השר ואני זאת חפצתי לשמע / כי בספרך ענין המתים החלו העינים לדמע / ואען ואמר קח לך השר סגלת האגרות העליזות / וציץ המליצות והיא זאת / חברתיה כאשר בני קהל רומ"א נמנו וגמרו / ואמרו אסר ואמר גזרו / על כל אחיהם הנפוצים מעדריהם / לפרע המס ליד קצת מאחיהם / המתגוררים עמהם / עד עת קצוב הנמסר להם / ואם לאו יבדלו מאחיהם / ולא הבדילו בין חסרי כל לאשר בתיהם מלאים כל טוב / ובין אחירע ובין אחיטוב / וזאת היא האגרת הנמרצת / אשר מפניני המאמרים מקבצת / בהיות הזמן נלחם בנו מלחמת תנופה / ורוחו כנחל שוטף עד צואר יחצה גוים בנפת שוא להנפה / ושם גפן ההון לשמה ותאנתו לקצפה / ורדף כמוץ הרים לפני רוח וכגלגל לפני סופה / ראינו והנה מגלה עפה / ברה כחמה וכשחר נשקפה / פריה למאכל ועליה לתרופה / ולדעת אדותיה נפשנו נכספה / ותמהר ותסר מעל פניה צעיפה / והנה שם יד נטויה וחרב שלופה / ולבת אש ואיפת רזון זעופה / וכאשר שאלנו אנה המה מוליכות אל האיפה / ומי נתן שונאינו לחרם וישראל לגדופה / אמרו זאת האלה היוצאת ומרדפה / בני הקוץ בני אסנת בני חצופה / העדה החנפה / על אדות אשר נאפה / ועברה תורות וחק חלפה / ונבדלה מעדת אדני אשר נפשה למות חרפה / היתה עדת אדני פוריה וענפה / ועתה פרוד המורדים חשוף חשפה / זאת עמדת בפרץ בעד עמנו / ובעד ערי אלהינו / וזאת באות נפשה רוח שאפה / זאת נחלית על שבר ולא יוסיף וזאת אחרי שרירות לבה רודפה / זאת זלה זהב מכיס וכסף בקנה תשקל וזאת יום יום עודפה / זאת במרום תמריא וזאת בצרת הקהל נפשה מתעטפה / ולכן קול גערת הקהל יצנפם



צנפה / ויצודם למדחפה / ועל דא דתא מהחצפה / ואנחנו בני קהל אנקונ"א אשר נפשנו בבית אהבתכם מסתופפה / נפלאנו הפלא ופלא בידענו כי כלה ונחרצה צדקה שטפה / ונאמר איך לא הבדילו מורי אמרת אדני צרופה / בין החסידה והאנפה / ובין בשר קדש ובשר טרפה / ובין החרדים אל דבר אדני לישבי בנב אשר בילידי הרפה / ובין אצילי בני ישראל לבכרי מדין ועיפה / ובין מחיבי מלקות למחיבי שרפה / ובין אשם נזיר לאשם מצרע ואשם תלוי לאשם שפחה חרופה / ובין לשה ועורכת ומקטפת ואפה / לאשר מלוח עלי שיח קוטפה / ובין ספוג ומשפך למשמרת ונפה / ובין היתד התקועה במקום נאמן לאשר נחל קישון גרפה / ובין בני פרעש ובני יורה לאנשי נטפה / ובין אשר נהפכו עליה שמים לאשר צאנה מאליפה / ובוטחת ביפי גופה / ובין הולכת על גחון להולכת בקומה זקופה / ובין אשר תצא בתפים ובמחלות לאשר על לבה מתופפה / ובין הדס שוטה אל ההדסים אשר במצולה ובין ערבה לצפצפה / ובין אחר שקצץ בנטיעות לאבדימי בר תחליפא / ובין חוקקת בסלע משכן לה לאשר לא עמדה כי אדני הדפה / ובין אשר יובילוה רגליה מרחוק לגור למאן דיארע להון דישא לקטפה / ובין אשר אוסף שללם אסף החסיל לאשר נשאתיהם עמוסות משא לעיפה / ובין אשר יתנו לו עמר לגלגלת לאשר לו בקע בגלגלת ונחבשה ברב עביה וברב הקפה / ולגלגלת על פני המים צפה / ובין בטן ערמת חטים לכרס שנקרעה עד דקימין בה תלת קשיתא ברוחא בצפא / ובין הצומחים בבין חציר לאשר עבשו פרדתיהם תחת המגרפה /ובין אשר שמנה עשתה לאשר יתד העניות רקתה חלפה / אם



לא תדעי לך היפה / כי הארץ תחת ישביה חנפה / ויד האמות עלינו תקיפה / ואמת עשו בנו התאנפה / ומלאה כרסה מעדני לא נדע מה יהיה בסופה / היינו כחציר גגות ושדפה / ואין כירה שלא תהיה קטומה וגרופה / וכבר למדונו רבותינו כי מצות פדיון קודמת למצות עריפה / וכל שכן לאשר שדהו נסתחפה / וזרם מים כבירים שטפה / ורבותינו זכרונם לברכה הבדילו בין שן ורגל לנגיחה ונגיפה / ובין אוירא לתלות ולשרף אגופה / ובין ביתה לחצרה וקרפיפה / ובין אם קופא לגיו ובין לבר קופא / וחיבה התורה צאן ובקר בשחיטה ודגים סגיא להו באסיפה / ונאמר איש אל רעהו הבה נלבנה לבנים ונשרפה לשרפה / ונבנה עיר האהבה לעינים תאוה / ומגדל וראשו בשמי שמי האחוה / ונעשה לנו שם פן נפוץ ונהיה לראוה / אולי יש תקוה / ונתחכמה אל הפרוד פן ירבה / ובערה אש הקנאה ואין מכבה / ובמה תהיה אורה ושמחה וששון ליהודים / אם לא בהיות כל הארץ שפה אחת ודברים אחדים / ולכן מורינו ורבותינו הנכבדים / פנות קהל רומ"א העומדים על הפקודים / נשאי על סבלו / קחו איש מחתות שכלו / ותנו בהן אש האהבה והענוה / ושימו עליהם קטרת האחוה / והוליכו מהרה אל העדה / פן יצא קצף העדה המורדה / ותחל נגף הפרידה / ובזאת יכפר עון המורדים וזה כל פרי הסיר חטאתם באמרכם / שובו לאשר העמיקו סרה ובתתכם יד לאשר רחקו מעליכם / ובכן יביאו צוארם בעבודת הקהל והיה זה שלום / והאל עלת העלות / הנאדר בקדש ונורא תהלות / ולו נתכנו עלילות / הקדמון אשר לא סר מהיות / הבוחן לבות וכליות / ישמע קולנו מבור תחתיות / ויזכנו אל מי גלות עליות / שפע תושיות / כימי עולם וכשנים קדמוניות / ויחזיר עטרת קהלנו לישנה / וגדודי השמחות יבאו בארץ בא שנה / ופדויי אדני ישובון ובאו ציון ברנה / בחייכון וביומיכון יאמן / ובחיי דכל בית ישראל בעגלא ובזמן קריב ואמרו אמן /



כשמוע השר המליצה ההדורה אשר יפיה לא נחקר / היתה לו אורה ושמחה וששון ויקר / ויאמר זאת המליצה היא פרח כל המליצות אשר השמעתני / אמצא חן בעיניך כי נחמתני / בך ימצא איש כל מאוייו / הפורש ממך כפורש מחייו / ישבתי עם השר ימים ושנים והוא מתעלס באהבתי / ויהיו בעיניו כימים אחדים באהבתו אותי / אחרי כן גזר האל בפרידה / ולקחתי הנסיעה לי לצידה / והפקדתי השר ביד אל עילום / ואלך מאתו בשלום.

  


המחברת העשרים וחמש

  


אמר המחבר: יצאתי עם השר בימי הנעורים / אחר סעדת פורים / לראות בשחוק השכורים / כי שמענו אומרים ברחוב יאספו כל העדרים/ כאיש אחד חברים / ושמה יצברו השכורים חמרים חמרים / וכאשר קרבנו אל הרחוב / ואנחנו שולי הגאוה נסחוב / ראינו קהלה גדולה / והנה שם קול המלה / כקול מחנה / ועם רב אשר לא יספר מרב ולא ימנה / יתלכדו ולא יתפרדו / וכאשר שמשנו זרחה נדדו / ראונו נערים ונחבאו וישישים קמו עמדו / ויאמרו לנו ברוכים הבאים / ויתנו לנו מקום בראש הקרואים / ישבנו עמם ועינינו רואים / חבל שכורים כסבאם סבואים / לפנינו מתנבאים / אז אמרתי נפשי בתוך לבאים / קצתם היה קורע כסותו בחמתו / ואומר כי הוא שלמה בחכמתו / וקצתם דובר הות נפשו / וקצתם יקיא פרשו / יעלה באשו/ וקצתם שותת מים בין ירכיו / ולעיני הכל יעשה צרכיו / וקצתם מן העדה ירם / ויפשט בגדיו וילך ערם / ויאמר כי היא מצות עשה שהזמן גרמה / והשכרות והפריצות ביום זה ערמה / וקצתם יחולו במחלות / בחורים וגם בתולות / ותדברנה כאחת הנבלות / אף בלב יפעלון עלות / ואקרא שם המקום ההוא עמק הבכא / בראותי שם מעוף צוקה וחשכה / ובראותי אלה הנבזים / אשר במעגלותם נלזים / וביין תועה שכבים והזים / אמרתי מי נתן היין לבזזים / והשכל למשסה / לשחוק אמרתי מהולל ולשמחה מה זה עשה / ראינו שם מה שלא יוכל איש לדבר ואזן לשמע / עד אשר החלו העינים לדמע / לא ראיתי כהנה בכל ארץ מצרים לרע / אז אמרתי עת לקרע / ובראותי סכלות האנשים גובר / ואני הייתי בחומת שכרותם שובר / והנה איש שכור לפנינו עובר / ועל ריב לא לו מתעבר / פעם ישיר וירונן / ופעם יספד ויקונן / ופעם לרואיו מתחנן/ ופעם כגבור מיין מתרונן / פעם יתעבר / ופעם יתגבר / וחק המוסר אבד ושבר / ודבריו לא לזרות ולא להבר / כי השכרות על כל אפיקיו גבר / וחלף בו ושטף ועבר / ואחרי אשר התעולל לעיני העמים פער פיו לבלי חק/ וספק ידיו בקיאו והיה לשחוק /

וירא העם וינועו ויעמדו מרחוק / ויהיו הסגנים והשרים / מאדות האיש הלזה מדברים / ובהיות האיש ההוא שכב והזה / אמרתי אין לתמה על האיש הלזה / אשר הוא דרכיו בזה / ואם המנהג כמנהג יהוא / לא יום הכפורים הוא / אך יום הקיא פורים הוא /

כשמע השר את דברי / נפלא הפלא ופלא על מאמרי / ויאמר אלי חייך השלכת מפיך ספיר / אור השמש ביפיו מחפיר / לא יסלה בכתם אופיר / אחשב כי בא בפיך דרך מקרה / ואם אין זה אין כמוך בכל הארץ מורה /

ואען ואמר חייך השר לולי היותי ירא / פן אשליך היום פניני / לפני אנשים לא יבינו עניני / וחללו את ספוני / הייתי מזכיר מענינו של יום דברים רצויים / אשר לא נראו בכל הארץ ובכל הגויים / אמנם כי יפסיד היום דבריו / ואם אין איש בכל ההמון הזה הרב / אשר לא מלא היום מיין חדריו / והצר לו בכל שעריו / עד רדת חומותיו / כאשר תראה כל איש מהם יגלה חכמתיו / והאיש הזה אשר תראהו משתגע / הוא חובר חברים מחכם ודרדע / בערך אשר לא יגיע אל הקצה האחרון מן השכרות / כאשר הייתם רואים על לוחות ספרי חרות / אולי כתבתי דברי השכרות על ספר / כאשר עם לבבי נותן אמרי שפר / ולו שמעתם שכרות חברי אמרתם רב / וכמוהו לא נמצא מן המזרח עד המערב /

אז נקהלו עלי קהל מאנשים / שרי עשרות ושרי חמשים / זקנים וישישים / לבד מן היהודים הפרזים היושבים בערי הפרזות / ויאמרו חי אשר עשה לנו את הנפש הזאת / כי דבריך דברי נבואות / ולא נסור מזה עד אשר אדות חברך תשמיענו / ושכרותו ותעתועיו תודיענו/

ואען ואמר אחרי אשר חשקכם גוזר להגידו מי לא ינבא / הנני מעשות מצותכם לא אחבא / חייכם היה לי לחבר איש זולל וסובא / ולקול מוריו לא ישמע ולא יאבה / ומדי יום יום ישתכר / עד אשר בין טוב לרע לא יבקר / ובאמונתו ישקר / ובעת שכרותו הורג כל הבא לפניו ועוקר / כל הנמצא ידקר / ישים פיו אל החבית כשיצמא / וכל אשר בתוכו יטמא / כן יעשה יום יום אין נקי / וביום אשר לא יקיא / יפחד פן הארץ אותו תקיא / יעמד על משמרת היין קבוע / ובשנאתו המים ישבר הכד על המבוע / ויעשה פורים בכל שבוע / וכאשר ישאלוהו על אדתיו / יאמר כי כך קבל מרבותיו / וכן היו נוהגים אבותיו ואבות אבותיו / יאמר מה מאד חטא הזגג הארור / צפונה חטאתו ועונו צרור / אשר לא עשה הכוסות לדמיון הקדרה והפרור / כי אז יצאנו מעבדות לשחרור / כי בעשותו הכוסות קטנים השמנו והלאנו / כאשר כזאת הראנו / החלנו והבהילנו / ולו עשאם ככלי השתן אז טוב לנו / ועל דברי הצומות / יחגר חמות עצומות / יאמר כי בעבורם לא תחיינה העצמות / ובראותו באלול נשים מתענות ומשלימות / ונערים וזקנים / בבכי יבאו ובתחנונים / יעשה מספד כתנים / ואבל כבנות יענה / ויאמר כי בעבור אשר בימיו התענה / אחריתו מרה כלענה / וחלה חלי כבד / בטחול ובכבד / ואם עוד אחריתו עדי אבד / ואל צום גדליה / אמר כי דמו בראשו היה / כי נפשו לא חיה / כאשר לא נשמר מישמעאל בן נתניה / וביום הכפרים מחשבת רעה יכמס / ועון פלילי עליו יעמס / יאמר כי אחזו בולמוס / ואם לא יאכל דבש וכל מיני מתיקה עד שיאורו עיניו כפי הנמוס / חליו לארץ חייו ירמס / ובעשרה בטבת יאמר כי אם יתענה הקר ישחיתהו / ולעפר מות ישפתהו / ובצום אסתר ערום יערים / ושם לו עלילות דברים / יאמר כי אם יתענה לא יוכל לטרח בסעדת פורים / ובתמוז ימותיו בטוב יבלה / ויהי בטנו למלא / יאמר כי הוא חולה / וכסליו מלאו נקלה / מצרף אל זה כי נשים מבכות את התמוז מקרא מלא / ולא חיבו בו להתענות / רק הנשים הזקנות / והאלמנות העגונות / ובחדש אב / יאמר כי לבו יכאב וידאב / וישבע בנפש אבותיו / כי לא יאכל ביום ההוא כי אם לחם ומים / על חרבן הבית בו פעמים / ומשנכנס אדר יחליף כח יעלה אבר כנשרים / ויבריח בכל עברים / ויאמר ישמעו העברים / כי יום פלוני הוא פורים / וכל איש יעשה יינו מולין / ויקנה דבש ותבלין ופלפלין / ושבע ילין / וישכר וירון / ויקרא בגרון / ובכן ישוב אף אדני ממנו וחרון / כי כל בני העולם עוברים לפניו כבני מרון / והאיש אשר לא ישכר ואף אם הוא מבני אהרן / יכה בשגעון ובעורון / ואני אהיה לשכורים ראשון / אף אני אחרון / ולעשות מצות ארבע כוסות בפסח מן המבחר / לא אחר/ כי הוא ספל אדירים יבחר / ולרעו יאמר הקשיבה ועשה אל תאחר / והיה כזה יום מחר / ומי שלא ראה אותו שכור בתוך עמיו / מתהולל בידם ומתהלך באשמיו / כאשר יקדרו לו שמיו / לא ראה שמחה מימיו / וכאשר יקיץ מיינו / יאמר כי נפלה אש בגרונו / וגדל יגונו / ונפשו ידעה לו ולא יכלה עוד הצפינו / ישוב לחצי הדאגות למאכל / וכים נגרש כי השקט לא יוכל / לא יחרש ולא ישקט וכל יודעיו יפתה/ עד אשר יבואו לו יין וישתה / וכאשר מן היין ישבע יאמר זאת מנוחתי עדי עד / אדני הטוב יכפר בעד / כל אשר ראה בצרת נפשו / להצילו מפח יקושו / וכאשר יתבצר היין על חוג ראשו / ישכח עמלו ורישו / ויתחיל לקרץ בעיניו / ולגלות סתרי מצפוניו / וערות זנוניו / והשטן מרקד בין קרניו / ויתנבא בתוך הבית ויחוד חידות / ויתכון לדבר בסודות / ויחשב כי ידבר דבר נבואות / ולשונו כאלו קשורה בשלשלאות / ולא יוכל לחתך אות / ובחשבו כי הוא המלך במסבו / שקול כששים רבוא / יהדפהו היין ממצבו / ויראה לו העולם מתהפך סביבו / ואז יצעק מכאבו/ יאמר כי קירות בית מושבו/ וכל אשר בו / עולים ויורדים בו / ואז יפל ראשו על כרעיו ועל קרבו / כנפל לפני בני עולה והיה לזעוה / ולפני רואיו יהיה לראוה /וגאליו ורעיו יבהילוהו / ישאוהו על כתף יסבלוהו / ולמעצבה ישכיבוהו / ואז חיל בלע ויקיאנו / ומבטנו אל יורישנו/ וכראות נשיו ופילגשיו/ כי דממו חושיו / יחפשו בין ירכיו / למצא אשכיו / וימצאו שעשה צרכיו / ולהפיג שכרותו להצילו מפח יוקשיו/ תרחצנה תליו ומבושיו / במים קרים / והמה יזובו מדקרים / ועיניו מראות תשעינה / ולא יכיר מעבדיהם ואת אשר תעשינה / וכאלה עמו רבות / מאליפות ומרבבות / יום ולילה לא ישבות / ולולי כי אין בפי עתה חזון נפרץ / חברתי עליו שיר נמרץ / אשר כל שר ונגיד לראותו יחרץ /

ויאמר השר בי נשבעתי כי פה יהיה תחנותנו / ולא נשוב אל ביתנו / ולא נעלה על ערש יצוענו / עד אשר נדבת פיך תשמיענו / ומנחל עדניך תשקנו ותשביענו /

וכל העם יאמרו יהי אבירנו ורוענו / נכבדנו ושענו / רכבנו ופרשנו / המשביע בצחצחות נפשנו / המעלה עדי זהב על לבושנו /

ויהי כאשר מצות השר שמעו אזני / עוררתי רעיוני / ושנסתי מתני / ושמתי אל מול פני המלאכה פני / ותצלח עלי רוח אדני /

ואשא משלי ואמר:

שמעו הרים שיר השירים

חבר על ראש השכורים

עפרון השר הוא שאסר

לשתות מים לבחורים

השותה יום יום לצמאו

טרם יאכל כוסות עשרים

הוא הזלל המתהלל

כי יאכל בשר כנמרים

הוא יתערב עם המתים

מארץ חיים נגזרים

לישן עד בלתי שמים

או עד שוב נפשם לפגרים

על הצומות יחגר חמות

יתחל כי הוא ערום יערים

לבו יכאב על חדש אב

אף ידאב על יום כפרים

בוכה ומבכה התמוז

אל אבל יקרא אכרים

ובטבת נפשו נעצבת

ובאלול יספד תמרורים

אך הוא שלו עת בוא כסלו

ובכל חדש יעש פורים

וכדי לשתות ארבע כוסות

יעש כל ליל ליל שמרים

ובראש חדש מקרא קדש

יקרא וביום הכפרים

ובחג סכות הוא יאמר מה

לנו לבשר צאן ושורים

לנו תורים ובני יונה

ובלול מלא מברברים

כי מי יחוש או מי יאכל

חוץ ממנו הנותרים

על כוס נבזה יאמר מה זה

הקריבו ספל אבירים

מדוע יעש הזגג

הכוסות צרים וקצרים

אם היו ככלי השתן

אז היו נאים והדורים

אף ישבע כי כל שותי

מים הכו בסנורים

יאמר הנה עם מי מבול

השחית האל כל היצורים

הנה כל הבן הילוד

השליכו ביאר המצרים

הנה פרעה עם כל חילו

צללו תוך מים אדירים

הנה משה על המים

אמר שמעו נא המורים

הנה עת האשה תשטה

תחת אישה תקח זרים

לצבות בטן לנפיל ירך

צוה אל לשתות מי מרים

לו עשה אל את המבול

מזרם יינות כבירים

לא עשה נח תבת עץ

גפר להיות בה נסגרים

אף לא ננערו החיים

אכן היו אז ננערים

יעור בבקר בבקר

יקום אל קול הצפרים

יאמר נפלה אש בגרוני

חמותי ראיתי אורים

יבש חכי אף מך ערכי

כי יבשו כל הצנורים

נלאיתי כלכל לא אוכל

נפלתי בידי אכזרים

גשו רעים אלי כי עם

הצמא לי דין ודברים

מהרו חושו נא כי רעשו

ספי הכו הכפתורים

הגמיאוני מיין חלבון

כי הוא רפאות ציר ומזורים

אם לי יין יתן בכוס

עינו יתהלך מישרים

אשמח כי רב חילי וכאיש

יצא למלך מבית סורים

אז יגישו לו מרעיו

יין מרפא לב ובשרים

ישתה ישכר אף יתגבר

יעש אליו חרבות צורים

וכאריה כן יכסף לטרף

ככפיר יושב במסתרים

ישכח רישו עת תירושו

על רום ראשו קנו ירים

ישיש ישמח גיל לו יצמח

חלף בכיו שר בשירים

ובעת יחשב כי הוא יאמר

אז אמרי נעם וטהורים

אם אתה איש בינה תשמע

תחת השיר קול הסירים

עת יתנודד עת יתגודד

יקרא הידד לא הד הרים

וכחזיון לילה כן יורד

ישב בדד מאס ערים

וכאיש שוכב על ראש חבל

כן יתאבל יומו יחרים

וכפתע פתאם הוא ינאם

כי הוא ילכד עיר מבצרים

וללא דבר הוא יתגבר

יאמר אגזר ים לגזרים

ורכוש אבזר אנהה מזר

אישים אעזר הם נעזרים

עורים אוליך יחד אשליך

בכלמה חרשי צירים

עם כל שואל הוא יתגאל

יאמר בינתי בספרים

יאמר לו היו העבים

יין או שכר ממטירים

או היו הימים יינות

לא יראני המשברים

אף לא קוינו גן עדן

רק להיות בים נקברים

מדוע לא הייתי דג

עם קשקשת וסנפירים

וימי חיי היו כימי

הים נצח ולדור דורים

ומלא הים היה יין

מן היינות הנבחרים

ולבלתי רדת עוד גשם

היו שמים נעצרים

אף מעינות נכבדי מ-

ים ותהום היו נסכרים

פן יבאו בגבולנו

פן יהיו לים נגרים

אז לא קנאתי אל שרים

ולמנזרים או טפסרים

אף לא קנאתי לבנות עש

לצבא שחק המזהירים

לא קנאתי כימה וכסיל

אף לא קנאתי למאורים

אם בים דרכי לא אירא

מן הגלים הנסערים

ובעת ישתה זה הסובא

עיניו זכו מספירים

לא יסך את רגליו יאמר

כי אסור מדברי סופרים

ולהבדיל בין האור לחשך

בין יין צלול לשמרים

מה שלא ראו עיניו עת

חול עליו אלה המקרים

עת תחל המשאת לעלות

ובעת יעלו הקטורים

עת יתנבא תוך הבית

עת יספיק ובילדי נכרים

עת יתכון לחוד חידות

ולבאר סודות נסתרים

עת המומים הנעלמים

תהיין על פיו נזכרים

עת יחשף סודות יולדתו

ובעת יחשף סודות הורים

עת עוללים ומהללים

יסבו עליו כדבורים

עת ישוב נלעג בלשונו

ובעת לבו לב נמהרים

עת ילך חתחתים בד-

רך עת יפל תוך מכמורים

עת ישאוהו על כתף

דמיון מת יובל לקברים

עת נשיו תליו ומבושיו

תרחצנה עם מים קרים

עת ישכב ארצה על ערפו

לדמות מתים ומדקרים

לא ראה שמחה מימיו

לא לקח מנו מוסרים

שכח הלץ לץ היין

זנח כי כל צופיו עורים

כל שגים בו לא יחכמו

סוריו המה הגבורים

אתמה על רואי מקרי ה-

שכרות מילדי העברים

איך לא ישובו בראותם

מקריו פרושים ונזירים

או איך לא ישובו אל דת

אמת ישמעאל או הגרים

זכרו נח מה היה לו

עת נטע כרם כבערים

שתה וישכר ויתגל

נדמה אל חיות היערים

מה עשו לו חם וכנען

אויבי האל ביקר כרים

זכרו את לוט הולך עם אברם

ובנותיו במחלות צורים

עת השקוהו יין עת מ-

מנו ילדו ממזרים

אשריו אם לא שתה יין

אשריו אם שתה מי נמרים

זכרו יונדב בן רכב

ובני בניו המבחרים

זכרו דניאל רד עם אל

ובכל חזיון ראש לפותרים

מה רב טובם כי נזהרו

מה נהדרים מה נפארים

זאת בראותי אז הכרתי

את מעשי אל חי הישרים

אז בעשותו בתבונתו

ממים ימים ונהרים

כי לא היו מיין חלמון

מי בורות שיחין ויאורים.




כשמע השר השיר הנמרץ / קם ממקומו ולקראתי רץ / וחבקני ונשקני / וכאשר ידבק האזור אל מתני איש אליו הדביקני / ויאמר אלי היטבת לראות / היום עשית גבורות נפלאות /

ויהי כאשר שמעו הסגנים והשרים / השירים היקרים / כרעו על ברכיהם בידעם כי שקר נסכיהם / ובהכירם ערך מעלתי על ערכיהם / ויהיו בתוך העם אנשים משכילים ובקנאתם על מעלתי עמדו כרגע נבהלים / העתיקו מהם מלים / אחרי כן חשבו לגבר חילים / והחלו לחוד חידות ולשאת משלים / ועל היין אמרו התלים / הבל הבלים / ובחשבם כי אלי בענין השיר ידמו / מבלי הדעת נדמה נדמו /

אז לבשה אותי רוח קנאות / ורציתי להראות על מעלתי מופת ואות / ולהשמיעם נפלאות ודברי נבואות / ואמר אליהם אחרי אשר מן השיר ההוא שבעתם / ולחבר עוד שירים יגעתם והוגעתם / אני אשביע היום רעבון שכלכם אם תאבו ושמעתם / ועל היין אחוד חידות ודברי משלים / ואוציא מצור החלמיש מים קרים זרים נוזלים/

ויענו כל העם יחדו ויאמרו ראה ראינו כי אתה לבדך תשא הוד השיר והמליצה בשלמות / דבר אתה עמנו דברי נעימות / ואל ידבר עמנו אחר פן נמות /

ויהי כראותי כי העם לקולי מאזינים / אמרתי שמעו חכמים אלי ורוזנים / אבותינו ספרו לנו זה ימים ושנים / כי היו בעיר חשבון בימים קדמונים / שמנים זקנים / היו חכמים מחכמים / ובנו מקדש החכמה כמו רמים היו בעלי מליצה חזקה ועמקה / ומדבש ונפת צופים מתוקה / ויהי היום והנה הגיע יום שמחת תורה / ושמונים איש הזקנים נאספו בבית נשיא ארצם לחברה / ושם ינקו שדי הזמורה / ויהי המה מיטיבים את לבם / רוח המליצה נוססה בם / ויאמרו איש אל רעהו נדבר היום מאדות היין / הנותן רוזנים לאין / וכל אחד ממנו יאמר כטוב וכישר בעיניו / על היין דבר דבור על אפניו/ ויאותו הזקנים לדבר על היין צחות / להשביע הנפשים בצחצחות / ולחדש על נשיאם שבע שמחות /

ויגש הראשון ויאמר אומר היין באשרי / כי הנה שלמה שחשב למחות זכרי / אמר בספרו תרתי בלבי למשוך ביין את בשרי /

ויגש השני ויאמר אומר היין אני בילדותי ילד שעשועים / ובבחרותי מעשה צעצועים / ובזקנותי למעלה משבעה רקיעים /

ויגש השלישי ויאמר אומר היין לולי היותי בן מנבל אב / כי נח אב בי הכאב / אתפאר כי אני הולדתי עמון ומואב /

ויגש הרביעי ויאמר אומר היין אין לתמה אם יקיאני ילוד אשה / בעל נפש קדושה / אחרי שהדג הקיא את יונה על היבשה /

ויגש החמישי ויאמר אומר היין כשישאני איש במרום ראשו אתבצר / ושם אבנה בית או חצר / ויהיה בידי כחמר ביד היוצר /

ויגש הששי ויאמר אומר היין אני שותה בכפל רסני אכבוש / וליפיי ערום יראני ולא אבוש / ולזה לא אשאל בגד ללבוש /

ויגש השביעי ויאמר אומר היין מלכתי על תבל מימות נח / אתן ליעף ולאין אוני פקח־כח / וכל אשר אזקין אוסיף כח /

ויגש השמיני ויאמר אומר היין חדלו פרזון בתבל עד שקמתי / ואם בתחתיות הארץ רקמתי / לא הלאני איש כי אם בו נקמתי /

ויגש התשיעי ויאמר אומר היין בראתי משחית לחבל / כי איש לא ישתני יתאבל / ואשר ישתני יהיה כשכב בראש חבל /

ויגש העשירי ויאמר אומר היין חכם אני מדניאל / אשר לא חפץ בי להתגאל / ולגלות כל סוד אני קרוב ממנו וגואל /

ויגש האחד עשר ויאמר אומר היין אני אגובב הבתולות / ואתנם ביד החשקים כעדר הרחלות / ואשים כל הנסתרות מגלות /

ויגש השנים עשר ויאמר אומר היין אני תפארת בחורים / ובי תטחן לאחר אשת נעורים / ועליה יכרעון אחרים /

ויגש השלשה עשר ויאמר אומר היין אני נורא ואיום / ואמתיק לענת אוררי יום / ואהיה פדיום לפיד יום /

ויגש הארבעה עשר ויאמר אומר היין חכמה וכבוד יספתי / וכאסף ביצים עזבות כל הארץ אני אספתי / ולא היתה תעלמה אשר לא חשפתי /

ויגש החמשה עשר ויאמר אומר היין אני אשקה העמים סף רעל / ובלעדי לא כרעו הצביות לבעל / ולא אמרו יהי אלהיו עמו ויעל /

ויגש הששה עשר ויאמר אומר היין עז אזרתי / ובעת לבדד אשכן בטח לבי ונעזרתי / צפו מים על ראשי ואמרתי נגזרתי /

ויגש השבעה עשר ויאמר אומר היין ברוך האיש אשר לידתי בשר / כדין אהיה לתבל לראש ולשר / כי המים השחיתו כל בשר /

ויגש השמונה עשר ויאמר אומר היין הנני בגאוני נשבע / כי מי שיציף מים על ראשי נפש יקבע / ודמי בראשו יהיה אם אטבע /

ויגש התשעה עשר ויאמר אומר היין המים בסופה ובשערה דרכם ומפחדם אישים ירהו / והמנהג כמנהג יהוא / באלהא דסנינא להוא /

ויגש העשרים ויאמר אומר היין למים לו המטיר האל אותי באותם העתים / על אנשי המבול כמוך לא המתים / אמצתים אף עזרתים /

ויגש האחד ועשרים ויאמר אומר היין אני ארנין לשון אלם / ואם ישתוני המתים אצילם / מיד שאול אפדם ממות אגאלם /

ויגש השנים ועשרים ויאמר אומר היין אם ידרכוני האנשים ברגליהם זאת נחמתי / כי אקח מהם נקמתי / אבוס עמים באפי ואדרכם בחמתי /

ויגש השלשה ועשרים ויאמר אומר היין אם יריצוני האנשים ערום אל הבור / אני ראשי תנינים אשבור / אל ינוס הקל ואל ימלט הגבור/

ויגש הארבעה ועשרים ויאמר אומר היין ממעלתי היקרה / כי כאשר יזקינו בעלי העצם והשררה / ישובו לינוק שדי הזמורה /

ויגש החמשה ועשרים ויאמר אומר היין מי לא יחרד לברק רמחי / כי מהיותי אסרוני עד עת כלחי / ולא כהתה עיני ולא נס לחי /

ויגש הששה ועשרים ויאמר אומר היין אם תסגר על איש שנה בבית כלא / תבא אליו צרה ונפשו תלא / ותסגר עלי שנתים ואעשה פלא /

ויגש השבעה ועשרים ויאמר אומר היין למעלתי אהיה על הלבבות חותם / יביאוני השרים בחצריהם ובטירותם / והבתולות היפות בחדרי משכיותם /

ויגש השמנה ועשרים ויאמר אומר היין אשר ישימו מלתי לאל / ויראו כי אשה אדני יין ישאל / היאמרו כי שלחן אדני מגאל /

ויגש התשעה ועשרים ויאמר אומר היין העוללים והיונקים יינקו שדי הגבירה / ואין תנא ואין אמורא / אשר לא יינק שדי הזמורה /

ויגש השלשים ויאמר אומר היין אראה החשקים על חשוקיהם תואנות יבקשון / ולמוכיח בשער יקושון / ואותי יום יום ידרשון /

ויגש האחד ושלשים ויאמר אומר היין אלו שתה יין שמשון / לא הניחה גבורתו לו לישון / והרג כל אמה ולשון /

ויגש השנים ושלשים ויאמר אומר היין לא הכאיבני דבר מעודי / כהיותי בתוך נאד לפי שאינו לפי כבודי / ולכן אשסענו כשסע הגדי /

ויגש השלשה ושלשים ויאמר אומר היין לא יחרידוני שני הכפירים / כאשר יחרידוני הנאדות מבקעים ומצררים /ובאו בי המים המאררים למרים /

ויגש הארבעה ושלשים ויאמר אומר היין כל ישעי וכל חפצי / בהיות כבוש בכוס זכוכית זך מעון רבצי / כי אז אורה אל השערה ולא יחטיא חצי /

ויגש החמשה ושלשים ויאמר אומר היין בדין יקראו האנשים לפני אברך / ומי זה יהיה המים למעלתי עורך / והם לצבות בטן ולנפיל ירך/

ויגש הששה ושלשים ויאמר אומר היין יאמרו בעדי כי אני משגה בדרך רע ישרים / ובי יתגאו ויעלו אבר כנשרים / ושכחו כי המים מפילים הגשרים /

ויגש השבעה ושלשים ויאמר אומר היין בהיותי בכוס זכוכית אשרי כי בו יראו פני ואחורי / ולא אירא פן יראו בי ערות דבר ושבו מאחרי/

ויגש השמנה ושלשים ויאמר אומר היין המים ירעישוני כארבה / כי המעט ממנו אורי מכבה / וחוטא אחד יאבד טובה הרבה /

ויגש התשעה ושלשים ויאמר אומר היין אמי גפן ענפה ופוריה / ושדיה אשכלות כפרים וכוס רויה / וגם חלב ודבש היא וזה פריה /

ויגש הארבעים ויאמר אומר היין כאשר ישתני איש נבון אחריש / וכאשר ישתני האויל ישבע ריש / כנחש ישך וכצפעני יפריש /

ויגש האחד וארבעים ויאמר אומר היין כשישכר האויל יאמר הנחש השיאני / וכאשר יאמר כי ברשעתי הקיאני / אומר ירשיעך פיך ולא אני /

ויגש השנים וארבעים ויאמר אומר היין אלו שתוני החיה והבהמה / לא השאירו ממני על פני האדמה / ותתעלפנה הבתולות היפות והבחורים בצמא /

ויגש השלשה וארבעים ויאמר אומר היין כאשר תטעמנה הצביות יין מחמדים / תמלאנה החביות ונפוץ הכדים / ותלדנה הצאן עקדים נקדים וברדים /

ויגש הארבעה וארבעים ויאמר אומר היין מי שלא ראה הצביה שכרת / ומיד החשקים בקרת / לא ראה מעולם אש בנעורת /

ויגש החמשה וארבעים ויאמר אומר היין יבאו החשקים לראות שפתי הצביה יאדימו כתולע / כאשר אותי תבלע / ולא יבאו לראות את הקדש כבלע /

ויגש הששה וארבעים ויאמר אומר היין לולי מלאו צביות ממני שקיהם / לא חלצו שד הניקו חשוקיהם / כי כן ימלאו ימי מרוקיהם /

ויגש השבעה וארבעים ויאמר אומר היין לפני תדוץ דאבה / ובלעדי לא תתן לחשקיהם הנקבה / הזרע והלחיים והקבה /

ויגש השמנה וארבעים ויאמר אומר היין אני צח ואדם דגול מרבבה/ ואשר ישימו את הארץ שממה וחרבה / המה מי מריבה /

ויגש התשעה וארבעים ויאמר אומר היין אין לי בעולמי כצאת ממסגר החביות / והיות נשוק מפי הצביות / ולכת במישרים בגרון יוני הגאיות /

ויגש החמשים ויאמר אומר היין אין לי בעולמי כהיותי בספל אדיר ביד חשקת / וחשקיה סביבה והיא עליהם מתרפקת / הם מגישים אליה והיא מוצקת /

ויגש האחד וחמשים ויאמר אומר היין על גבי חרשו חורשים האריכו מענית / ובלא להב חרב וברק חנית / הסבותי את לבם אחורנית /

ויגש השנים וחמשים ויאמר אומר היין בהיות בבית היעלה מים מפכים / יהיו עיני חשקה מבכים / ועמי תשגיח מן החלונות תציץ מן החרכים /

ויגש השלשה וחמשים ויאמר אומר היין בהיותנו בתוך הנאדות לבשנו שקים / וקראנו לאל ממעמקים / כי בם אנחנו נמקים /

ויגש הארבעה וחמשים ויאמר אומר היין מי לא יירא מזרם מים כבירים / והנה כל סוס פרעה ופרשיו האבירים / צללו כעופרת במים אדירים /

ויגש החמשה וחמשים ויאמר אומר היין אם בצביה עיני אעיף / ושמי עליה לא ארעיף / לא גלתה מעל פניה צעיף /

ויגש הששה וחמשים ויאמר אומר היין אראה הצביות בעת החשק ישכירן / איהו שתיק ואינהו מקרקרן / לית דין ולית דין ולית עלם אחרן /

ויגש השבעה וחמשים ויאמר אומר היין נשכח צבעון / ושמשון וגדעון / ושבם ונבו ובעון וישבי גבעון / ולי הדברי ורברבני יבעון /

ויגש השמנה וחמשים ויאמר אומר היין לקויו / אני אמציא לחשק כל מאוייו / הפורש ממני כפורש מחייו /

ויגש התשעה וחמשים ויאמר אומר היין אין לתמה אם החשקים יכבדוני / ולראש ולשר אליהם יודוני / חי אני אלו ידעוני עבדוני /

ויגש הששים ויאמר אומר היין לא נתנו בנות האדם תחנותם / בבתי החשקים ובמשכיותם / לולי היותי המליץ בינותם /

ויגש האחד וששים ויאמר אומר היין לולי היות פי כמאה עדים / לא אמרה הצביה הנה דודאי מועדים / אכלו רעים שתו ושכרו דודים/

ויגש השנים וששים ויאמר אומר היין חכמי התורה אשר הריחוני / אורם ואמתם המה ינחוני / באמרם חמרא וריחני פקחוני /

ויגש השלשה וששים ויאמר אומר היין היין טוב האיש אשר יריחו/ ושכח הקטף הבא מיריחו / וישכח לאורו אור שמשו וירחו /

ויגש הארבעה וששים ויאמר אומר היין יערבוני האנשים עם המים וחברתם לי לא תערב / כי כך קבלתי מפי רב / ועם שונים אל תתערב/

ויגש החמשה וששים ויאמר אומר היין הנני עם אל ועם קדושים רד/ ואש חשמלי מתלקחת בתוך הברד / ואש עם מים יערבוני ימצאוני מהם נפרד /

ויגש הששה וששים ויאמר אומר היין לחרפת המים בכלי חרש יעשו חפתם / כי בהיות כלי הזכוכית אשפתם / תגל ערותם גם תראה חרפתם /

ויגש השבעה וששים ויאמר אומר היין מחרפת המים על גחונם ילכו/ וממעלה אל מטה ימשכו / ועמי קברים ובאו וממקום קדוש יהלכו /

ויגש השמנה וששים ויאמר אומר היין כאשר אזכר אל המים דבר הצפרדעים / יאמרו אלי זרע מרעים / השכחת ועסותם רשעים /

ויגש התשעה וששים ויאמר אומר היין איך לא אנקמה מן השכורים הנבלים / וכל גת מלאה פרי קדש הלולים / תרמסנה רגל רגלי עני פעמי דלים /

ויגש השבעים ויאמר אומר היין אין טוב כראות השכורים בצד ובכתף יהדפו / וכסופות בנגב יחלפו / ולמאמרי כסופה ירדפו /

ויגש האחד ושבעים ויאמר אומר היין בכל עת אשר דריכת האנשים אותי אזכר / אספד כעל הבכור / ולולי זה לא עשיתי לעולם אדם שכור /

ויגש השנים ושבעים ויאמר אומר היין שמחו בפורים ומדבר עצב חדלו / ואותי על ראש שמחתכם העלו / שתו ושכרו ונפלו /

ויגש השלשה ושבעים ויאמר אומר היין לא נביא אנכי ולא בן נביא נבא / אמנם כך מקבל אני מבית אבי אבא / כי איש לא ישתה יין אין לו חלק לעולם הבא /

ויגש הארבעה ושבעים ויאמר אומר היין בעון הדורכים ברגליהם הגתות / ושופכים בקרבם דם ענבים לשתות / האמונים עלי תולע חבקו אשפתות /

ויגש החמשה ושבעים ויאמר אומר היין בעון האנשים השוכבים / אם יתלו על העץ על לא חמס בכפיהם הענבים / אסבב יום יום תלית הגנבים /

ויגש הששה ושבעים ויאמר אומר היין תמהתי ואתמה כל ימותי / מדוע יתלו האנשים על העץ אבותי / יודיעוני מה גנבו להם ומתי /

ויגש השבעה ושבעים ויאמר אומר היין מדוע ראיתי דם הענבים על קיר הגת נמצה / ואשר מהם נתלה האם בגנבים נמצא / מי זה אמר ותהי אדני לא צוה /

ויגש השמנה ושבעים ויאמר אומר היין אם יתלו האנשים כאשכלות / אני שמתי אמותם שכולות / ועולליהם כגפן השב ידי כבוצר על סלסלות /

ויגש התשעה ושבעים ויאמר אומר היין בפני שבע שמחות / ומפני ינוסו יגון ואנחות / וכאשר ישתוני העופות ילמדו לדבר צחות /

ויגש השמנים ויאמר אומר היין אם אעמיד יום או יומים / ולא אתקן את אשר עותו המים / יגוע כל בשר אשר תחת השמים /

ויהי כהתמי המשלים הנזכרים / אמרתי אל הסגנים והחורים / הנה שמעתם דברי שמנים זקנים / כפי מה שספרו לנו אבותינו הקדמונים/ וכאשר הגיעו לאזני דבריהם הערבים / פניהם פני להבים / שמתי על לוח לבי כתובים / ולעד בצור שכלי חצובים / למען יעמדו ימים רבים/ וכללתי עניניהם בשיר נחמד / אשר כל הבא אליו ועמד / קבצתיו מפניני המאמרים / ויסדתיו בספירים / והנה השיר אשר על מליצת הזקנים חברתי / ובמחוגת שכלי אותו תארתי / כאשר על טוב צוארם עברתי /

יאמר יין עז אזרתי

לפגרים נפש החזרתי

אין לתמה אם לי תכרע

כל ברך עם זו יצרתי

כי רבים ממות אגאל

וימי רבים כן הקצרתי

זה חסדי עם רעי כי כל

מוצאי יאמר אך עשרתי

ובעת ממני ישבע איש

יאמר דבר לא חסרתי

מלב אסיר תוגה אסיר

שמחה וגיל לא עוררתי

ולהגיעו למחוז חפצו

במשוטות שכלי חתרתי

היו שוכני עפר יום על

לבם טל אורות המטרתי

איש לא שתה יין ייעף

יאמר כח לא עצרתי

הייתי שמחת היצורים

ושנת טובתם עטרתי

מן לדותי טל ילדותי

אזקין אז תגדל תפארתי

מיום נח נטע כרם

למלך על תבל נכתרתי

בי יתהלל כל מתהלל

על כל תענוגים אשרתי

ולהראות העמים יפיי

על גלדי שק לא תפרתי

ערום יראוני לא אבוש

לא חפרתי כי נהדרתי

כל איש יחשק את פי לנשוק

ובעיני רואי יקרתי

שר עם סוחר פני שוחר

ופני אחר לא שחרתי

אסיר שפה אל נאמנים

ולשון נלעגים הגברתי

אפריד לבות הנצמדים

חשק עם עפרה החברתי

ובתולות נובבתי וביד

החשקים אותם הסגרתי

כל החשקים לי זבחו

אף קטרו על מכמרתי

כי בהמה שמן חלקם

ולהמציא חקם מהרתי

כל דרך אדרך נגה אור

יקום־לי אמר גזרתי

אישים חשבו לקבר אותי

זה כמה אותם קברתי

אותי דמו להרג ובעז

ידי על כלם גברתי

את שהתירו אסרתי

גם את שאסרו התרתי

ובעת שחקו אז בכיתי

בעת בכו אז שוררתי

ובעת פרצו אז בניתי

ובעת בנו אז סתרתי

ובעת עקרו אז נטעתי

ובעת נטעו אז עקרתי

ובעת דברו החשיתי

ובעת החשו אז דברתי

ובעת שמרו השלכתי

ובעת השליכו שמרתי

קשר אמיץ אתיר וברית

כרות בין רעים הפרתי

שושיתי עיר אף ממלכות

וגבולות עמים הסרתי

ויסודי עיר גליתי אף

אבני עיר לגיא הגרתי

כצבא רום בזבול נשארתי

ולבדי נביא נותרתי

קדרו שמש ולבנה אך

אורי יהל לא קדרתי

בין אם יהיה בין לא יהיה

בקהל רב צדק בשרתי

בטחו אישים בנדרי אך

לא קימתי שנדרתי

כרם לא נטעתי אבצר

שדה לא אזרע קצרתי

עלי פצו פיהם חכמי

עולם אמרו כי סררתי

לעור את עיני חשבו

אכן עיניהם עורתי

ובחשבם כי אותי שחו

על חוג ראשם נתבצרתי

חשפתי מצפון לבותם

ובקרבם סוד לא השארתי

בזוני יען נמכרתי

שכחו כי אותם מכרתי

אשכיר יום יום אישים אין קץ

אך מימי לא שכרתי

וברגליהם אם נרמסתי

אזכר כי רבים יסרתי

אישים הוציאו דבתי

נפלו תוך שחת חפרתי

ובעת כי הם עלי קשרו

תוך לבותם אז נקשרתי

לא היו להם ידים

יום פני מהם הסתרתי

שברתי ראשי תנינים

ובעזי הים פוררתי

לא נמלטו מיד רשתי

הם חלמו אך פתרתי

אימים השפלתי עד ארץ

שרים בעפר עפרתי

ובשבתי בדד דומיה

בטח לבי אף נעזרתי

אמנם עת צפו מים על

ראשי אמרתי נגזרתי.

ויהי כשמע השר והקהלות / קול השיר יחולל אילות / ברכו לנאדר בקדש נורא תהלות / אשר ככה לו בעולמו / וכל העם שב למקומו.

  


המחברת העשרים ושש

  


אמר המחבר: יצאתי עם השר בימי הזקונים.
לראות הפרחה הגפן הנצו הרמונים. ובצאתנו שער עלי קרת מדברים מהקורות המוצאות. ומוצאים על הזמן תנואות. יען אשר יפיל רבאות. וירים פעמיו למשואות. ראינו והנה חברת זקנות באות עיפות ונלאות. בשמלות בלות ומטלאות. צולעות ונהלאות. נתנם הזקן למחראות. וכאשר ראינום מרחוק נבהלנו מראות. וכאשר קרבו אלינו הכרנו היותם נשי שרי צבאות. היו בנעוריהם על כנפי נשרי הזמן נשואות. יפות המראה והבריאות. וברקיע היפי שם להם הזמן כסאות. היה בשכבר לשמם ולזכרם תאות נפשנו. ענדנום עטרות לראשינו. היו סהרינו ושמשינו. אשר העלו עדי זהב על לבושינו. שומרות אחותנו. וחולות אהבתנו. ועל ערבים בתוכם תלינו כנורותינו. קדמנום לשלום בשפה רפה. והם השיבו בכבד ראש ובנפש זועפה. ובראותם כי השתוממנו על שוממותם. התאנחו אנחה מלבותם. ותמארנה לנו תמול כאשר בברית אהבה ישבנו. והקשבתם למצותינו ולמצותיכם הקשבנו. לא חשבתם ולא חשבנו. כי הזקן ישיבנו כאשר שבנו. ואם אנחנו כחש בשרנו משמן והלכנו קדורנית. גם אתם זקנתם ושבתם והסב הזקן השכם אחורנית. ועל גביכם חרש והאריך מענית. והריק אחריכם חרב וברק חנית. ויאמר השר יש- לנו רב. כי חברתכם

לנו לא תערב. כי יאור הידידות חרב. ואגם החשק היה לשרב. אם אתם למזרח אנחנו למערב. כשמע הגבירות הפקידונו לאלהים. ואנחנו על זקנותם ובלותם תמהים. ומיראתנו פן נגיע פוחדים ורוהים. ויהי כאשר הלכו מאתנו זכרנו יפין והדרן בנעוריהם. ואת אשר עלינו עמהם. בטירותם ובחדריהם. וראינו כי הזקן השמם. וידו היתה בם להמם. מקרב המחנה עד תמם. וצפד עורם על עצמם. חרדנו ופחדנו ויראנו. וידענו כי כמקריהם כן יקרנו. ויאמר אלי השר אמר- נא אבי המועצה. ואבי אבות לשירים ולמליצה. הלא תקונן קינה נמרצה. על זאת העצה היעוצה. אשר הזקן יעצה. לחלל גאון כל צבי. בתתו בני החשק פלטים ובנותיו בשבי. ועתה אזר מתניך. ולהלחם עם הזקן שים פניך. והחרדת אותו ואת כל המוניו. ושימהו מטרה לחצי משליך ומיתריך תכונן על פניו. ואמר אל השר הנני. ואל כל אשר תחפץ תטני. ואקונן על הזקן במצות השר ואמר:



איכה יעיב באפו הזקן את הצביות. השליך משמים ארץ תפארת הלביות. ולא זכר ביום אפו יפעת יוני הגאיות. וינהג אותם כשבויות. בלע הזקן ולא חמל. החפיר יפי הצביות קמל. כציץ יצא וימל. מה נדבר ומה נצטדק והיעלות החשוקות. שבו מיד הזמן עשוקות. וההולכות נטויות גרון ומשקרות עינים. נחשבו כמר מדלי וכשחק
מאזנים.והבנות העליצות. אשר היו צבי לכל הארצות. שבו כאבני גיר מנפצות. חשך משחור תארם לא נכרו בחוצות.



ושבו הפנים היפות. צנמות דקות ושדפות. יצודם הזמן למדחפות. מי לדראון עולם ומי לחרפות. ומי בשער האשפות. כי הזקן שלח ידו מן החור. והשיב יוני הגאיות אחור. וברד השנים חשך משחור. ושבו העינים המשקרות כהות. ודלות הראש כארגמן ספו תמו מן בלהות. ושפתות השושנים נהי נהיה ננהות. כי נהפך אל לענה דבשן. ושדי חמד הורידו לארץ ראשן. והאף כמגדל הלבנון יתאנף ויעשן. ויעל עשנו כעשן הכבשן. ואשר בשכבר הימים הצליחה למלוכה. ועמדה בהר גריזים על הברכה. מהומות רבות בתוכה. מי האמין כי נראה הצביות כאשר נראם. וגדולה השנאה אשר נשנאם. מן האהבה אשר אהבנום ובקשנום. וחותם על לבנו וחותם על זרוענו נתנום. וענק על צוארינו ענדנום. לא האמנו כי הזקן יהיה החשק כבש. ויפשט החשק אדר היקר ושק יהיה לבש. וישא ידו ביום ההוא לאמר לא אהיה חבש. ונהר הידידות יחרב ויבש. מי האמין כי הצביות אשר עלה לשמים שיאם. וממעל לכוכבי אל שמו כסאם. ויאמר החשק מחנה אלהים זה כאשר ראם. ימצאם הזקן כאשר מצאם. ולא ישנה עוד את בגדי כלאם. מי האמין כי הראש ככרמל. אשר נתן חיים למרי נפש ואור לעמל. כקנה וסוף קמל. ותחת הצואר מגדל השן. אשר היה שמן ודשן. ומעים עשת שן. נראה הקולות והלפידים וההר עשן. והבנות היפיפיות אשר היו כזויות היכל. אשר לספר הודם איש לא יוכל. עברו את מיכל הזקנה. והיתה השיבה להם למקנה. ושנה הזמן שכלם


  


לסכלות. ודעתם להוללות. וכבודם לזלות. ונדיבותם לכילות ונבלות. ושברם כשבר נבל. והפך שמחתם אל אבל. מי האמין כי ישוב החשק הנאמן אלמן. והגבירות מעשי ידי אמן. אשר התברכו החשקים בשמן. יסתר בהם הזמן והדמן. ונתן צרעת נעמן בנעמן. בשנותו את טעמן. ולא היה לבני ישראל עוד מן. מי האמין כי היעלות אשר אזן שמעה ותאשרם. וכל חשק יפארם. ולאות על ידיו ולזכרון בין עיניו יקשרם. הזקן על ידי מות יגירם. פקוד והחרם. מי האמין כי היעלות אשר חשקנו בימי הנעורים. והלכנו אחריהן הלך ובכה עד בחורים. כאשר ירדף הקורא בהרים. במעונות אריות ובהררי נמרים. ישובו עינינו מראותם עורים. והיעלות אשר שגינו באהבתם. נברח היום מקרבתם. אויה על קומת התמר. אשר שדי להם המר. איך לא עמד טעמם בם וריחם נמר. ועורם כתנור נכמר. ובשרם סמר. מי יתן ולא הכרנום. אחרי אשר בענין רע כזה ראינום. אהה זקן המחריד. ובין חשקים וחשקות תפריד. וכביר ישבים תוריד. ולא היה ביום אפך פליט ושריד. מה מאד עשקתנו ורצותנו. וממררים השבעתנו. שככה השמעתנו. המעט קחתך הצביות מחמד עינינו. אשר עלזנו בם בימי עלומינו. ולקחת מחשקנו. גם הצביות נזר זמננו. והבאשת את ריחנו בעינם ואת ריחם בעינינו. עד אשר אם זאב ערבות ישדדם. וככרים לטבח יורידם. מיד שאול לא נפדם. כי מן היום אשר עטרת אותנו בעטרת תפארת שיבה שבת החשק הנגש שבתה מדהבה.


  


ותחת החשק והאהבה. רבתה בארץ העזובה. וצמחה בינינו ובין הצביות איבה. עד אשר אם תמר אחות אבשלום תצעק מכאבה. לא נציל את נפשה מיד להבה. ולו תהיה בזמן אסתר. ואני אהיה מרדכי מראותה אסתתר. ומשנאתי לפרות הבשן. אם הייתי ירחע לא אקח לי את בת ששן. מה מאד חטאת זקן האכזר. כאשר שמת החשק ממנו מוזר. ואלו מרעה אל רעה לא תוציאנו. ממפקד החשק ומחצי השיבה לא יראנו. וברכנוך בצאתנו ובבואנו. ואמרנו בא יבא ברנה נשא אלמות השיבה נסיכנו. נשיא אלהים אתה בתוכנו. אמנם יחרד לבבנו וילפת. כי חצי השיבה אות ומופת. כי בקרוב לעפר מות תשפתנו. ושם תעשה חפתנו. ויגורו בך נדחי. ולולי זה אמרנו כה לחי. ושאגתי ומרי שיחי. כי ידעתי מות ובית מועד לכל חי.



ואשא משלי ואמר:



אויה על כי פרות בשן



הורידו לארץ ראשן



עלזנו בם בנעורינו



היום נאכל ישן נושן



איך שב אמל ראש ככרמל



דלות ראש נשאת חמשן



עיני יוני הגאיות



ימטירו כיום מלקושן



איה האף בו מר אשאף.


  


כי יעל פיח הכבשן



אויה לברד השנים



איכה נהפך להיות כושן



אי הצואר מגדל השן



ושפת שני פרח שושן



איה השרות ורעלות



אי יהלומן אי תרשישן



אי חליתן איה נזמי



האף איה בגדי חפשן



אי היעלות הנחשקות



איה חגן איה חדשן



היפות ובריאות בשר



תחת יפין נראה כחשן



מה היה לנטויות גרון



מה לזקן כי הרעישן



בטחתי בגבורות לבן



היום נראה מהם חלשן



אין לבטח בם כי אחר



גזן לא תראה עוד לקשן



הכשרו לאכל בתרומה



על כי העריב כיום שמשן



לו הביאו כפרתן



זכו לאכל בבשר קדשן



לא האמנתי בימי חרפן



כי ימות בעפר גזען



אם יזקין בארץ שרשן


  


אזכר חשקי בבחורותי



יום קנאתי על פרעשן



עת התנדב לבי בימי



חרפי להיות כפר נפשן



מי חשב אז כי אחמדה



תחת יפין את מלבושן



או מי חשב כי לא ישוב



זעף האל עד הורישן



מה זה היה לבנות החן



כי נהפך אל לענה דבשן



היה כאוב כיום קולן



ותמול נשמע כים רגשן



נשאר בלהן זעון ועקן



אבד חמדן נשכח דישן



אחר זקנתן ובלותן



מה לי לבא אל מקדשן



חי אני לו אהיה ירחע



לא אקח לי את בת ששן



או לעגלות הלמדות



נשאר תחת זמרן יקשן



לא אקח לי את בת ששן



אין להם חלק בבינה



אולי האל חכמה השן



לא תשמענה אלי אולי



כי הזקן הוא החרישן



לו תתחנן להם אז לא



ישך כעסן כי אז יעשן



כי אמצו כיום לבם


  


אולי האל רוחן הקשן



לבנות זרש איך אדרש



איכה אשמע אל קול לחשן



אלו נתלו על העץ אז



תצהל תשמח העיר שושן



אתמה אל חונן הצורות



עת  עור עם בשר הלבישן



איך להרג לא הגישן



או לטבח לא הקדישן



אם נחם נסתר מעיני



לבנות חן כלו בעשן



אתנחם אם הזקינו כי



מאז שכבתי ואישן



לבות היו בם כשבויות



היום נתן להם חפשן



המה הבגדים הצואים



מי פתי יסור ילבישן



חי אני לו תזקין אסתר



לא תהיה על חשקה בלשן.



ויהי כשמע השר המליצה הנכבדת. אשר יפעת הצביות האובדת. מקוננת וסופדת. והשירה ההדורה. המדברת בצחות ובשפה ברורה. אשר לא יתן סגור תחתיה ולא ישקל כסף מחירה. אמר הנני נשבע בנורא ואיום. כי לא נקשרה נפשי בנפשך בלתי היום. היום עשית גבורות ונפלאות. היום הראיתני נוראות. והשכחתני חשק אילות וצבאות. כאשר השמעתני.



דברי נבואות. אמנם באמרך כי השיבה מופת ואות.



כי מן העולם הזה בקרוב נפרד. שמתני נבהל וחרד. כי אף על פי שזה כמה על המות הוכחתני הוכח. עשיתי עצמי כשכח. ורואה אני כי אני צריך דבר המות לזכור. ולא להיות ביין התאוה שכור. ואחלי לפניך להזכירני. דבר אשר מתאות העולם הזה תסירני. ואען ואמר חייך השר אין דבר יכניע הלבבות. ויאיר עיני המחשבות. וישים אותם זכות וברות. ומציל האדם מיום עברות. כמו לכת בעמק הפגרים ולראות הקברות. והעלות על לב השוכנים שמה. צפנה ונגבה וקדמה וימה. מי הם ומי היו. ומה היה ענין הזמן אשר בו חיו. ואם אוהביהם ודורשי שלומם ידרשום. ואם חשוקיהם לראותם יבקשום. ומי הם יורשיהם אשר ירשום. ומי שוכב בחדרי משכיתם. ומי פקיד על בית נכותם. ומי שוכב עם נשותיהם. ואם הוליכו עמם אוצרותיהם. ואם להם העזות והגאון. וקול שאון. ואור יקרות וקפאון. או אם הם לכל בשר לדראון. ואם להם יפי הפנים ויפעתם. כאשר היה עוד בחיים היתם. ואם הגדול מהם על הקטן ירהב. ואם שם הבנות האומרות הב הב. ואם איש מהם עוד יאהב. לבן וחצרות ודי זהב. ואם הם שמחים או נוגים. ואם אוכלים ושותים וחוגגים. או ברעה מתמוגגים. ואם בגלומי תכלת וארגמן ואם בלבוש הרוגים. ואם שם קול צהלה והמלה. קול חתן וקול כלה. ובהעלות זה על הלבבות. אז תפקחנה הבבות. ויפחדו וירהו. ונהי ונהיה ינהו. כראותם כי קטן וגדול שם הוא.


  


חייך השר מי שיתבונן בהם ומהם. יראה שם שרים זהב להם. ומלכי ארץ ויועציהם. שופטיהם ושוטריהם. כהניהם ונביאיהם. שם אנשים ונשים. ושרי עשרות ושרי חמשים. ושלישים ופרשים. שמה כסילים וחכמים. זקן עם מלא ימים. שם נערים וזקנים. בחורי חמד פחות וסגנים. שם עניים ואביונים. שמה דגולים מרבבה. ושם יונק עם איש שיבה. שם חתן ושם כלה. גם בחור גם בתולה. שם מלך וצאן ידיו. הרה ויולדת יחדיו. שם מרדכי ושם הדסה. ושם אסף יסר במשא. ושם עתניאל ועכסה. וגם מקננו ילך עמנו לא תשאר פרסה. לא נכר שוע לפני דל. ועשיר מרש לא נבדל. ואין איש על רעהו יתגדל. ואם תדרש דברי החשקות והחשקים. וקברי חבצלת השרון ושושנת העמקים. ואדם הגדול בענקים. אשר היו כראי מוצק חזקים. ולסתיר עצתם היו מעמיקים. תמצא קולות וברקים. ורחם משכיל ושדים צומקים. ולב רע ושפתים דולקים. כי בקקום בוקקים. ועיניהם אשר רצו כברקים. תראה אותם בחוריהם נמקים. ואם תדרוש קבר אילת אהבים. אשר מעשה חשב יעשה אותה כרובים. תחריש ותשם ותעמד מתשאה. והיית משגע ממראה עיניך אשר תראה. כי שם תראה עם ימקו בעונם. רגליהם ולא יהלכו לא יהגו בגרונם. לא יאכלון ולא יריחון. ולא יראון ולא ישמעון ולא ישיחון. השכיבם הזמן למעצבה. ויכם וירדפם עד חובה.



וחלל לארץ נזרם. אשר הונף ואשר הורם. וחלק אין להם עוד לעולם כי נשכח זכרם. צורם מכרם ואדני הסגירם. ואיש ירים העפר מעל פניהם. יעלה באוש מחניהם ובאפיהם. ויראה בפגריהם. עבשו פרדות תחת מגרפותיהם. סר צלם ורמה תכסה עליהם. ותחת הפנים כזהר הרקיע מזהירות. והעינים המשקרות. יראה העצמות היבשות והקודרות. אשר היו לרמה לברות. גם אהבתם גם שנאתם כבר אבדה. ונפשם אשר נפרדה. אם באדני בגדה. כי בנים זרים ילדה. מעולמה נטרדה. ואל אשר לא ידעה נדה וסופדה. המעלות. אשר ירדה. ולולי דבר אדני אשר נאמן. אשר יעד אל עבדיו עת וזמן. לשום הרי לדרך ומסלותי ירמון. ויחיו מתי נבלתי יקומון. והנפשות הטהורות. תהיין בצרור החיים צרורות. והיו למאורות. ונפש אשר אהב כל דברי בלע. ונפץ את עוללינו אל הסלע. יקלענה בתוך כף הקלע. אמרתי הן גוענו אבדנו כלנו. אבדה תקותנו נגזרנו לנו. ולכן כל ימי צבאי עד בוא חליפתי איחל. בידעי כי דברו הטוב לא יחל. ולעונות מיחליו סלח ומחל. ואהיה נוחר בטוב וברע בוחל. ומבראי ירא וזוחל. וידעתי מי אהיה חיי עד נוחל. ובזכות אברהם ויצחק יעקב ושרה ורבקה ורחל. ישועה ישית חומה וחל.



ואשא משלי ואמר:



עת אחזה קברי בני העם



ימס לבבי יעמד נפעם



כי אזכרה השוכבים שמה



איך היתה ארחם וגם רבעם


  


אזכר ימי שבתם בתבל אף



אזכר נסבה סבבה נסעם



בהם אנשים חכמו למאד



עד כי למרחק נשאו דעם



הדורשים טובה אלי עמם



הדוברים שלום לכל זרעם



בם בהמות שדי בתבנית איש



וישלחם האל ביד פשעם



בם בעלי אשמה כמו אמון



אף בעלי חטאת כירבעם



האומרים לעוברים סורו



ומקדשים העם במגעם



יתהוללו יתמוללו אימים



אף המכו לו שמעו שמעם



נלאה זמן לרפא משובותם



כי החליף צבעם ולא טבעם



לא נתנו לבם לאחריתם



הטו לבבם אחרי בצעם



שמה רשעים חדלו רגז



שם יועצי ארץ במדעם



שמה עבדים מאדניהם



חפשיים ושם כהה אמת נגעם



שמה מצאו נפשם ומרגעם



קטן וגדול שם וכל היקום



שם רבדו ערשם ומצעם



יחד אסירים שאננו שם


  


לא שמעו נגש וקול רעם



לא נכרו שועים ונכבדים



לפני חשכים מלאו זעם



התיאשו הם מראות טובה



לא עוד יקוו לחזות נעם



לבי סחרחר בחזות כל זאת



לא אשמחה עת אחזה צלעם



צר לי ואם אהיה כמתעלם



יום יום אני הולך למסעם



ינחה זמן אותי ויתפלא



כי כאשר נחם והסיעם



ארד שאול תחתית ואגיע



במקום אשר ירם והגיעם



ישקה זמני לענה ורוש



לי כאשר השקם והשביעם



ישפיל גאון לבי ויכניע



ערפי כהשפילם והכניעם



לולי אשר יעד אלהים חי



לשוב לרחם את אשר זעם



עת ייקצו כל שוכני עפר



חסדו ועזוזו להודיעם



ולהחליץ עצמות מקדשיו



את מלאכיו ישלח להרגיעם



זאת בחזותי יפלו פני



ימס לבבי יעמד נפעם



כשמע השר המליצה הנכבדת. והשירה אשר מזהב



ומפז נחמדת. אשר על המת סופדת. היתה בלבו אש יוקדת. ולא קמה עוד רוח בו. ופחד ורחב לבבו. ויאמר אלי מה מאד היטבת לדבר. וחילים לגבר. ודלתות הגאוה לשבר. לולי אשר שמתני מן המות מפחד. ועתה אמר נא אל תכחד. האם הפחדת המות כאשר דברת. ותעלהו על לבך כאשר ספרת. ואען ואמר חייך השר דבר המות אין לשכח. ומדי דברי בו לא אעצר כח. ואיך יעמד לבי ותחזקנה ידי. והיום והלילה אשר הם מועדי. ירוצו ולא ייגעו ילכו ולא ייעפו. להשיבני אל האדמה אשר ממנה לקחתי ישאפו. וכל רעי ומידעי בי יבגדו. ואהבי מנגד נגעי יעמדו. ויפשיטוני בגדי רקמתי ומעילי. וכתנת הפסים אשר עלי. וילבישוני בלויי הסחבות ובלויי המלחים. ויקברוני תחת אחד השיחים. אין דורש ואין מבקש. ומה עוד יהיה הלב עקש. לשכח המות אשר לא ישכחהו. ולזנח אשר לא יזנחהו. ואם לא ישימהו לעמת רעיוניו. לאות על ידיו ולזכרון בין עיניו. חייך השר כי ידי הזקן והשיבה עצבוני. כאשר מטרה לחצי המות הציבוני. ואיך אשוב עוד למנוחי. בזכרי כי מות תשיבני ובית מועד לכל חי.



ואשא משלי ואמר:



ידי זקן ושבה עצבוני



לחיי מררו א ריד בשיחי



וכלה הזמן רע את בשרי


  


ונתח הנתחים את נתחי



והמות בחדרי החדרים



ומה בצע ואם אסגר בריחי



ולבי יהמה עלי בזכרי



תמול פתחו בעדן גן פרחי



נבונים יחלו אלי כמטר



ושרים שקדו לשמר פתחי



בהשביעי בצחצחות נפשים



בטוב לקחי ומגרש ירחי



חשבוני עטרת הוד בראשם



והעלו על שפתם את שבחי



נגידים נחבאו מגערתי



ואימים חרדו לברק רמחי



ומה אמר בזכרי התמותה



אשר תשטף בעת מחר ספיחי



ומנגד לנגעי יעמדו



מידעי וגם רעי ואחי



ויפשיטו מעילי היקרים



והלבש מבלויים ממלחי



ואיך אעלז אני נכאב ומות



תשיבני ובית מועד לכל חי.



כשמע השר השיר הנמרץ. לקראתי רץ. ויאמר אלי אמר נא בחסדך. איך המות לא יחרידני כאשר יחרידך. ההיית חרד עליו ככה מעודך. בכל לבבך ובכל נפשך ובכל מאדך. ואען ואמר חייך השר לא תשם. אם על המות לא תשתאה ותאשם אשום.



כי כמוך הייתי שור נגח מתמול שלשם. אסתולל בעמי ובעמים אתבולל. בבקר אכלה עד ולערב אחלק שלל. ולבי חרץ לאסף ולכנוס. כאלו מיום המות לי מנוס. ותהיה זאת מנוחתי עדי עד. ושכחתי כי הזמן ימוט וירעד. וכי בי כבר התרה והועד. ותמהתי ואתמה איך שמחתי לשמחת יום. ושכחתי למצא לנפשי פדיום. ונשאתי עלי אז המשל הלזה. בהכירי כי שכלי נבזה ורזה.



ואשא משלי ואמר:



אני ישן בערש תענוגי



זמן בגד אשר ימוט וימעד



אדלג שור ולערב אחלק



שלל תבל ובקר אכלה עד



ולבי יחרץ לאסף ולכנוס



כאלו זאת מנוחתי עדי עד



ואיך אשמח לשמחת יום ורגע



ואיך לא יחרר לבי וירעד



אשר אשכח לבית מועד לכל חי



והתגמול אשר נכון ונועד



ואיך התנצלות או מענה רך



יהי אלי לעת מחר למסעד



ואיך אעמד וידי תחזקנה



ליום הבא ובי התרה והועד



אני נואש ראות טובה לנפשי



ולא אוחיל לבד יראה ורעד



לבד אם יזכרני אל ויכין



צרי גיל עד למחלתי אבי עד.



ויאמר השר בטוב הוכחת לנפשך הנעוה. דרך מוסר וענוה. להסיר ממנה מעשה ולכסות גוה. אמנם בהיות לבך ערל וטמא. וברעש ורגז הארץ יגמא. ובחר באשר הבדיל האל לנו לטמא. ועזב הברי ונתלה בשמא. לא הכית בחרפה לחייו. ולא ירדת עמו לחייו. ונתת לו כל מאוייו. ואען ואמר חייך השר נבאת. וכאילו שירותי ראית והראית. כי הוכחתיו תוכחה נמרצת. מפניני התוכחות מקבצת. דברתי עליו כפי מאמריך. כאלו באתי אחריך. ומלאתי את דבריך. וזה השיר אשר על לבי נשאתיו. בהעוותו והוכחתיו. ובשמן קדשי משחתיו.



ואשא משלי ואמר:



ימותי חלפו רבם ועברו



ולבי בי עדן ערל וטמא



ולמות הכי הולך וקרב



בכל רגע והוא לא כן ידמה



ידמה לעלות גלגל ערבות



ושכח כי לבור תחתית יגמא



ויחשב כי ירמה האנשים



במרמתו והוא נפשו ירמה



כאיש יחשב לעור עין משנאיו



והוא עינו בסכלותו מסמא


  


ושכח את אשר ימצא בברי



והוא נתלה באולי או בשמא



ומאס מקדשי אל הקדושים



ובחר באשר הבדיל לטמא



ואיך יגאה לבב נכאה ונלאה



והוא במה ואף נחשב לבמה



ועת יזכו קדושי אל לשבע



שמחות יהיה רעב וצמא



ותחת לחזות נעם אלהים



בבור תחתית יהי אובד ונדמה.



ויאמר השר באמת יסרת לבך והוכחתו. ובשמן קדשך משחתו. אמנם לדרש קברי המתים כאשר הודעתני לא אקבל. פן הדרת כבודי אנבל. אמנם אחת שאלתי מאתך אותה אבקש. ובתתך שאלתך ידעתי כי אחר תאותי לא ינקש. ואם תדר לי למלאת שאלתי. תנקה מאלתי. ואען ואמר הנה בשמים עדי ובמרומים שהדי. כי למלאת שאלתך שרי ונגידי. ארצה בכל לבבי ובכל נפשי ובכל מאדי. כפי אשר תשיג ידי. ויאמר השר שאלתי ובקשתי לחבר אלי תפלה נהדרת. תהיה לראש כל התפלות עטרת. וצבי התפלות לגאון ולתפארת. ותהיה מאדות התמותה מדברת. ועל יצרי האכזרי ברעש ורגז תגמא. ותכניע בדבריה הלב הערל והטמא. ותפקח עיני הסומא. תקרב הלבבות אל האלהים. ותשים אורות התאוה כהים. אתפלל אותה שבע ביום. אולי אמצא לפיד יום פדיום. תהיה כמוסה עמדי חתומה באוצרותי. אשכח


  


בה כל צרותי. ועל שכמי אשאנה ועטרות ללבי אענדנה. ואען ואמר אל השר. הנני אל משמעתך סר . ואקום ואחבר תפלה נמרצת. בתוכחות מוסר משבצת. כאשר עם לבבי. ואתננה אל השר נר המערבי.



ואשא משלי ואמר:



אלהים נפלו פני בזכרי



ביום אמיר בשפלות גאותי



ביום יתנכרו אלי ידידי



ביום אהיה מגרש מנותי



ביום אחי מתי סודי ורעי



רכושי יחלקו בימי בכיתי



ביום אבלה כרקב או כבגד



אכלו עש ורמה עד כלתי



ביום אי יחרפני ואשא



ואשתק עת יספר מגנותי



ביום אורד שאול אל ירכתי בור



ומי הוא זה אשר ידע עלותי



ביום רמה תכסני ועלה



באש פגרי ותעל צחנתי



ביום יעלו במאזנים פשעי



ולא אועיל בהסתירי עצתי



ביום המותה תשך ותפריש



ביום אחריש ולא ממעלתי



בלא חדש ולא שבת וקדש



אהי שבת ונח מכל מלאכתי



בלא חכמה ולא דעת קדושים



אהי נכנע ותשוך אף חמתי



אבוי עלי וחטאתי כתובה



בעט ברזל ומי יליץ זכותי



לזאת אהמה ואקוד לך אלהים



ואשמיע כקול ים נהמתי



ואתמרמר בלב נשבר ונכמר



ומעיני הכי תדד שנתי



בידעי כי לך מצרף לצרף



וכור לבחן ושם אשא זכותי



ומאסתי לעולמי ונכסף



לבבי בי לדעה אחריתי



ואם חטאי לעולמים יכפר



ואם אמצא צרי אל מחלתי



ועת חשבי יעצוני שעפי



דרוש ספרי נביאיך ודתי



ודרשתי בספרי הנבואות



ומצאתי בתוכם קץ פדותי



וכי מתי תחיה אל ועדנה



לנפשי תהיה אחרי בלתי



וכי תכין לעם קדשך מנוחה



בגן עדן ושמה תחנותי



לזאת התעלסה נפשי וששה



ונחמתי ורבה צהלתי



ועליך אלהי את יהבי



אני משליך להשיב את שבותי



ואתה הוא מנת חלקי וכוסי



וצור מחסי ומשקיט סערתי



לך אשתחוה מלכי ואפקיד



בידך גאלי חיי ומותי



ובך אבטח לרפא את מזורי



ולשמע לדברי שאגתי



ולא אדרג לקורות הזמנים



ולא אחוש בהבוז בית נכותי



ואם לי רחמיך אל לחברה



והם ישמרו בואי וצאתי



האתעצב למפקד גאלי או



האשתומם למות אנשי עדתי



אני אפשט מעילי גאותי



ואתבודד ושק אשים כסותי



ואתלונן בסתר רחמיך



ואשימה בצלך את חסותי



ולך יצמא ולך יכמה בשרי



ולך אכרע ולך אכרות בריתי



ומה אוסיף אני עבדך לדבר



אדני נגדך כל תאותי.



כשמע השר התפלה המהללה. נשבע כי אין על עפר משלה. ויאמר אלי חייך אבי אבי. נר המערבי. עשית כאשר עם לבבי. בזאת ידעתי כי חפצת בי. זאת תסיר רהבי. ותעביר עוני הטמון בחבי. הפעם אודה את אדני. ראו עתה כי אורו עיני. זאת תניס יגוני. זאת הלכה למשה מסיני.


  


כי מוצאה מצא חיים ויפק רצון מאדני. כמוה לא ראיתי מעודי. אשמח כי רב חילי וכי כביר מצאה ידי. ויתנה השר בבית נכותו. ויתפלל בה כל ימי היותו. ויהי אחרי כן ויאמר אלי השר אמצא חן בעיניך אדני כי נחמתני. מן התפלה המהללה אשר השמעתני. ועשית מרעה לבלתי עצבי. בעשותך אותי עז כנמר וקל כנשר ורץ כצבי. וגבור כארי לעשות רצון אביך שבשמים. וכאיל תערג על אפיקי מים. כן נפשי תערג אל האלהים. ומה מאד שמת רעיוני תמהים. ממה שהזכרתני לדרש הקברים. ולראות שם הפגרים. ואני לא ראיתיך מן היום אשר אותי הכרת. עשה כן כאשר דברת. ואען ואמר חייך השר לו תבא עמי בביתי. ותכנס בחדרי משכיתי. חדר בחדר. תראה שם מן הפגרים את הנתחים את הראש ואת הפדר. יוכיחו האיש אשר לא נוכח. ויזכירו את אשר יום המות שכח. ובשר הפגרים אשר נחסר. הודם אשר סר. יכניעו הנפש אשר לא שמעה בקול ולא לקחה מוסר. יקימון הכושל ויזכירו המתעלם. ויאמצו ברכים כורעות ויחזקו לב השלם. ישיגו מדלג כאיל פסח ותרון לשון אלם. יתנו הנפש דבקה בבוראה. ולשמע דברו רעבה וצמאה. ישימו הצולעה לשארית ולגוי עצום הנהלאה. ויאמר השר חי אני זה הדבר לא האמנתי ולא אאמין. כי פגרי המתים בחדרך תטמין. ואען ואמר אראה אותך השר דשן ושמן. ולמחמדי הזמן גאל ואמן. ועל כן לא תאמין כי לא תאמן. חייך השר פתחתי על קירות החדר סביבותם. מעשי חרש פתוחי חותם.



דברי חכמים וחידותם. ולעמת ערש יצועי צירתי צורת



איש מת נגזר מעמיו. בא רקב בעצמיו. ותולעים הלכו בו סביבותיו. וידרכו על במותיו. גזלו עורו מעליו ושארו מעל עצמותיו. צפד על עצמו אורו. וחשך משחור תארו. יבהיל כל רואיו ויחיד. ומאהבת העולם אותם יטריד. ובידו אגרת פתוחה. כתוב בה לרואיה מוסר ותוכחה. ישימו האיש החוטא נכלם. וחנף ומרע וכל פה דובר נבלה נאלם. ואשר בה לא יוסר לא ייסר לעולם. ומדי דברי בו מעשות הרע תשכיחני. ובשכבי תשמר עלי ותוכיחני. והקיצותי היא תשיחני. ויאמר השר מדוע הקילותני ובזיתני. השמותני והלאיתני. כאשר התוכחה ההיא לא הראיתני. ואף כי מצחי כשמיר חזק מצר. לראותה ביד המת כח לא אעצר. כי תמונתו רוח נגידים תבצר. ואען ואמר בי נשבעתי כי לא תראנה רק ביד המת. ואז תדע אם דברי אמת. כשמע השר חשב כי השירה בקיר החדר כתבתי. ומדבר צורת המת אליו כזבתי. ויאמר בלבו אלך עמו בחדרי חדרים. ושם אראה השירים ההדורים. כי ידעתי כי לא יציר בחדרו צלמות ולא סדרים. ויאמר אלי מהרה חושה אל תעמד. כי לראות השירה אחמד. ואלך עם השר אל ביתי. והביאותיו בחדר משכיתי. ובקירות החדר היו כתובים. שירים מלהבות השכל חצובים. מדברים



מדברי מוסר וענוה. נותנים מחמדי הזמן לפני מלכים לראוה. נחמדים להשכיל ולעינים תאוה. ויאמר השר כאשר ראם מחנה אלהים זה. אשרי אנוש כזאת יום יום יחזה. פעם ופעמים. אין זה



כי אם בית אלהים וזה שער השמים. ויהי כאשר השר לימינו פנה. ראה השירה אשר ביד המת נתונה. ותשכן עליו עננה. עד אשר לרב אימתו. נפל ארצה מלא קומתו. עד אשר חשבתי כי פרחה נשמתו. ובראותי צרת נפשו כמבכירה עלי אבנים. והוא נופל וגלוי עינים. כיסיתי על צורת המת בגד. ונשאתי את השר הרחק כמטחוי קשת מנגד. ובטרח גדול העירותיו. כאשר מן החדר אל העליה על שכמי נשאתיו. וכאשר שאלוני רואי מה משא. אמרתי אני עשיתי ואני אשא. וכאשר שב אל דעתו. ברח לשעתו. כאלו רוח רעה מבעתו. ואני אחריו רץ פן בעיני רואיו יתגנה. אקראנו להשיבו ואין קול ואין עונה. וכל רואינו חשבו כי קול מלחמה במחנה. יאמרו לנו עמדו עמדו ואין מפנה. ויהי כאשר הגעתי עם השר אל ביתו. פנה אלי בחמתו. ויאמר מה מאוד הוגעתני. ומרורים השבעתני. כאשר בביתך הביאותני. וצורת המת הראיתני. חשבתי כי דבר המת. יהיה שקר ולא אמת. ועתה בי נשבעתי יצא מפי צדקה. כי אם לא תראני התוכחה מדבש מתוקה. ותשיבני מבקשתי נכלם. לא תוסיף לראותי עוד עד עולם. כשמעי נמלא פי שחוק. והקול נשמע עד למרחוק. ואמר אליו אחרי אשר לא ראית אותה ביד המת תשמענה מפי החי. והיא מבחר שירותי ושיחי. ממגד תבואות שמשי וממגד גרש ירחי. אשר כל הנשוך יראה אותה וחי.



ואשא משלי ואמר:



הוי השכב על מטת שן



הקיצה אם אתה ישן



וראה תולע דמי יבלע



אף בבשרי ישלח השן



ערל המול וזכר אתמול



הייתי כמוך דשן



וביום מחר גם את תסחר



אל בור תחתית מן היכלי שן



זד מה תאמר היום המר



בראותך התפת עשן



שם תצרף שם תשרף



נפשך אל שפך הדשן



אל מי תפנה פיך יענה



בך ולשונך אותך תלשן



שוב נא אל על זמן תגעל



כי אותך על ברכיו ישן



כי תראה אות על הבאות



כי הוא דשן את שדשן



איך לא תעור נצמד לפעור



הקיצה אם אתה ישן.



כשמע השר השירה היקרה. נפלא מאד על יפיה והדרה. ויאמר זאת היא עטרת צבי וצפירת תפארה. אענדנה לי עטרה. כי היא ישרה בעיני. מכל השירות אשר שמעו אזני. ברוך אתה לאדני. זאת תיטב לי משור פר. ואשר העוית לי מדבר המת עוד לא יספר. וסר עונך וחטאתך תכפר. ואפקיד את השר אל האלהים. ורעיוניו על יפי השיר תמהים.



ויצו להלבישני מחלצות. צבי הם לכל הארצות. ואברכהו על כל הטובה אשר גמלני. והרעב לשוב אל ביתי הבהילני. כי פי עלי אכף. וההרים לפני יפצחו רנה וכל עצי השדה ימחאו כף. ואקד ואברך את אדני אשר יעצני. ונהלני על מי מנוחות ובנאות דשא הרביצני. הזן את העולם כלו בטובו. ולא יאשמו כל החסים בו.

  


המחברת העשרים ושבע

  


אמר המחבר: הייתי עם השר בימי הנעורים בעיר ויאנ”ה / ובהיותנו משוטטים ברחובותיה אחת הנה ואחת הנה / בחגים ובמועדים / ראינו חברת אנשים נועדים / חושבים שהם מדברים מדברי חכמה / ואין אתם יודעים עד מה / זה ישאל וזה יענה / זה יחרף וזה יגנה / זה יצעק וזה אליו יתאנה / קול מלחמה במחנה / אין ביניהם הסכמה מדבר / קצתם מספרים מעשים שהיו כבר / וקצתם אומרים מלך פלוני גבר / ובא בארצות ושטף ועבר / וקצתם אומרים אני הייתי בנהר כבר / וקצת נדיבי עמים נאספו / ולדבר חמדות נכספו / ויתנבאו ולא יספו / וקצתם לא בדעת ידברו ודבריהם לא בהשכל/ ויהי בלבי כאש עצור בעצמותי נלאיתי כלכל /



ואמר אל השר הראית מה הם עושים / כאלו הגרנות שוסים / או כגבורים במלחמה בוסים / אין בהם איש דבריו במשפט יכלכל / וכל אחד מהם עצת חברו יסכל / עד מה אנחנו מחשים / ולא נהיה אל המערכה נגשים / ונוציא מפינו התרשישים / הבה נרדה ונבלה שם שפתם / ונראה אליהם כי נבערה עצתם /ונדעה מה אחריתם / ונשמיעם פניני אמרותינו/ ונשחק בם כצפור ונקשרם לנערותינו /



ויאמר אלי השר אלהים יענה את שלומך / ועל טובך יזכר שמך / כמוני כמוך כעמי כעמך / אל כל אשר תטני / תקרא ואמר הנני /



ואמר אל השר ומה היא החכמה אשר בה
נדבר / וחילים עליה נגבר /



ויאמר השר אמצא חן בעיניך ונדבר מחכמת המזלות / ואז תראה אם אשיב הצל אחורנית עשר מעלות / ואם אדע שערי מכון ווילון / ואם אמר שמש בגבעון דום וירח בעמק אילון / כי אני הוא היושב בחכמת המזלות ראשונה / ויד כל העם באחרונה / ואל נא אשא פני איש ואל אדם לא אכנה / כי אני אהרס ולא יבנה / אשר אם יוכל איש למנות את עפר הארץ גם חכמתי כה תמנה / ולכן קרא ואנכי אענה / ואל חכמה אחרת לא נפנה / ואז תראה כי האנשים האלה לא ימצאו מענה / כי המקום מקום מקנה / וישמרו לפיהם מחסום/ כי לילה מחזון וחשכה להם מקסום /
ואמר אל השר משכני אחריך / הן לו יהי כדבריך /



ונקרב אל הזקנים והשרים / ואמר אליהם שמעו נא המורים / הקץ לדברי רוח/ או יהיה האדם או יהיה יברוח / היום הזה הוא לאדני קדש הלולים / לא עת לדבר דברי התלים / ולספר חלומות והבלים / או נדבר מדבר חכמה רמה או נחריש / הלא ידעתם כי מרדף ריקים ישבע ריש / הנה מה טוב ומה נעים כי מה שירשנו מן החכמה אותו נוריש /



ויחרישו העם ולא ענו אותי דבר / והזדון בלב קצתם גבר / וחלף בהם ושטף ועבר /



ויאמר השר תחת דבר היום דברי מהתלות / אחרי אשר חדלו הקולות / נדבר מן החכמות המהללות / ונזכור טבע שנים עשר מזלות / ותחת לשמע דברי האלה והאלון אשר בשלכת / ועתליהו המולכת / נדבר בטבע שבעת כוכבי לכת / ובסודות האל אשר גאלנו / ומבור שאון וטיט היון העלנו / אשר שמענו ונדעם ואבותינו ספרו לנו /



ואמר אל השר משכני אחריך / פתח פיך ויאירו דבריך /



ויאמר השר: מי כשבתי אל החכמה האלהיה / ומי כצדק מפתח שלחיה / ומי כמאדים על התנועה והנטיה / ומי כשמש על המלכות והעליה / ומי כנגה על היפי והרויה / ומי ככוכב על הכתב והמכתב ידו הויה / ומי כלבנה זבת חלב ודבש היא וזה פריה /



ואען ואמר: מי כשבתי בים דרכו / ומי כצדק יציץ מחרכו/ ומי כמאדים דם בשפכו / ומי כשמש על כוכבי אל במלכו / ומי כנגה בחשק לערך ערכו / ומי ככוכב שבט סופר בתומכו / ומי כירח חלק משמן חכו /



ויאמר השר: מי כשבתי מכה עמים בעברה / ומי כצדק ידריכם בדרך ישרה/ ומי כמאדים יוציא חרבו מתערה / ומי כשמש תופיע עלינו נהרה / ומי כנגה באש החשק כמו תנור בוערה / ומי ככוכב אצבע אלהים לחרות דברות עשרה/ ומי כלבנה תוציא ממזרים קרה /



ואען ואמר: מי כשבתי עוצר בעד הטפה / ומי כצדק צפה ראשה וחפה / ומי כמאדים מזיח אפיקה רפה / ומי כשמש רוח חיים בכנפיה שאפה / ומי כנגה צורתה רקם ויפה / ומי ככוכב ציר ראש וזנב אגמון וכפה / ומי כלבנה יוציא חתן מחפה /



ויאמר השר: מי כשבתי על החמורים / ומי כצדק על הגמלים והכרים / ומי כמאדים על העזים והשעירים / ומי כשמש על הסוסים האבירים / ומי כנגה על הפרדים הארורים / ומי ככוכב על הצאן והעדרים / ומי כלבנה על השורים/



ואען ואמר: מי כשבתי מעיד על שבתותי / ומי כצדק / לחזק כל בדק / ומי כמאדים / לשפך דם יקדים / ומי כחמה / לחדש פני אדמה / ומי כנגה / סביב לו נגה / ומי ככוכב / בין רגלי השמש כרע ושכב / ומי כירח / נטה ללון כאורח/



ויאמר השר: אין כשבתי עוקר מלכיות ומחריב / ואין כצדק צדיק וצדק יקריב / ולא כמאדים מחרחר ריב / ולא כשמש מזריח ומעריב / ואין כנגה בחשק ובזנוניו / ולא ככוכב קסת הסופר במתניו / ואין כלבנה דובר דבר דבור על אפניו /



ואען ואמר: אין כיום שבתי בימות השנה / ולא כצדק יהיה עם הצדק באמונה / ולא כמאדים מחזיק מגן וצנה / ולא כשמש עדינה / ואין כנגה זונה/ ולא צורה ברקיע כצורת כוכב קטנה / ולא מהיר כלבנה /



ויאמר השר: אין כשבתי משכיל ונהיר / ולא כצדק זהיר / ולא כמאדים זד יהיר / ולא כשמש זורח ומזהיר / ולא כנגה בשחקים מהיר / ולא ככוכב סופר מהיר / ולא כלבנה בין שורותים יזהיר /



ואען ואמר: אין כשבתי עצל ופסח / ולא כצדק נוצח / ולא כמאדים רוצח / ולא כשמש שואף וזורח / ולא כנגה חשק ושמח / ולא ככוכב סופר ופקח / ולא איש דברים ומליץ כירח /



ויאמר השר: שנות שבתי לקבורות / ושנות צדק צדק לרדף ולהורות / ושנות מאדים לנוע אחר הסחורות / ושנות חמה לרדף השררות / ושנות נגה לשגות בזרות / ושנות כוכב ללמוד התורות / ושנות הלבנה באש הילדות כמראה הלפידים בוערות /



ואען ואמר: השמש כחתן בתור המעלה / והלבנה תתכס בצעיף ותתעלף ככלה / וחמשת כוכבי אל כשושבינים משוררים בקול המלה / ושנים עשר נשיאים לעמתם יחולו במחולות וחוזרים חלילה / וצבא השמים מימינם ומשמאלם מריעים תרועה גדולה / והעיר שושן צהלה /



ויאמר השר: השמש כמלך והלבנה גבירתו / נגה פילגשו ואומנתו / וכוכב סופר מהיר במלאכתו / ושבתי יודע בינה לעתים / וצדק דן דין אמת לאמתו / ומאדים שר הטבחים והמזלות שרי צבאות מלכותו / וכל צבא השמים עמו ונחלתו / יושבים תחת גפנו ותחת תאנתו /



ואען ואמר: מי כטלה מוציא רוח מאוצרותיו / וכשור ישת חשך סתרו וסכתו סביבותיו / וכתאומים עשה לרוח משקל ומים תכן במדותיו / וכסרטן משקה הרים מעליותיו / וכאריה חזק וגבור בממשלותיו / וכבתולה ירדה העינה לשאב גשם מטרותיו / וכמאזנים ישקל הרי עולם וגבעותיו / וכעקרב בסופה ובשערה הליכותיו / וכקשת יורה יורה ומלקוש בקשתותיו / וכגדי תארכנה לילותיו / וכדלי קים ולא יחל דברו ומוצא שפתיו / וכדגים מאסף לכל מחנותיו/



ויאמר השר: טלה על ראשו משלו / ושור על צוארו על סבלו / ותאומים ידיו רב לו / וסרטן החזה גבולו / ואריה האסטומכא בגורלו / והבתולה הטבור
כלו / ולמאזנים הבטן וחילו / ולעקרב האשכים ומחי קבלו / ולקשת ירכתי אהלו / גדי הברכים ישבו בצלו / ודלי השוקים לחבלו / ודגים הרגלים יחנו באתות על דגלו /



ואען ואמר: יאמר טלה עליתי למעלה מכוכבי אל בעונתי / ולא עזרני אל זה קלותי /



ויאמר השר: יאמר שור עליתי אל השחקים בסבת על סבלי / ולא עזרני אל זה גבורה היתה לי /



ואען ואמר: יאמר תאומים הייתי בשחק בסבת האחוה / ובלעדיה הייתי לפני מלכים לראוה /



ויאמר השר: יאמר סרטן הייתי בשמים להיות לרשעים תבנית / להסב את לבם אחורנית /



ואען ואמר: יאמר אריה למדו ממני צניעות וגבורה כי אצלי בתולה ולא גערתי בה לעולם גערה /



ויאמר השר: תאמר בתולה אתי אהבת חסד והצנע לכת / כי לא פתוני שבעה כוכבי לכת /



ואען ואמר: יאמר מאזנים פלסו מעגל רגליכם בני / כי פלס ומאזנים משפט לאדני /



ויאמר השר: יאמר עקרב אם תהיו לרעות אחרי רבים / אני איסר אתכם בעקרבים /



ואען ואמר: יאמר קשת הושמתי בשמים לראות זיקים חצים ומות / לעוזבים ארחות ישר ללכת בדרך צלמות /



ויאמר השר: יאמר גדי ארבץ עם אריה וקשת ותתענג בדשן נפשי / לא ירעו ולא ישחיתו בכל הר קדשי /



ואען ואמר: יאמר דלי בלבבך עצה ולך דלי ואיך לא תדלה / ואני נשיאים ורוח גשם מקצה הארץ אעלה /



ויאמר השר: יאמר דגים לא העלני אל השמים רק השתיקה / ועתה בוא כתבה על לוח לבך ועל ספר חקה /



ואען ואמר: כמה גדולה מעלת הענוה / שהרי קדם טלה במזלות לכל בעלי העצם והגאוה /



ויאמר השר: מה גדלה מאד מעלת בעל היפה ואף אם לו קרנים / שהרי הושם שור מקרין מפריס מזל בשמים /



ואען ואמר: מה גדל חשק החשקים הנתאמים / שהרי הושם בשמים מזל תאומים /



ויאמר השר: אין לתמה אם נדיבי עמים ילכו קדורנית / אחרי היות סרטן בשמים וחוזר אחורנית /



ואען ואמר: מה גדלה מעלת האיש אל תכלית הגבורה יגיע / שהרי הושם אריה מזל ברקיע /



ויאמר השר: מה גדלה מעלת הבתולה / שהרי בין מזלות השמים תחנה באותות על דגלה /



ואען ואמר: איך לא יראו ולא ייראו הרשעים והם בעלי העינים / כי פלס ומאזנים לאדני בשמים /



ויאמר השר: אין לתמה אם יעלה לשמים שיא הרשעים / אחרי היות עקרב למעלה משבעה רקיעים /



ואען ואמר: אין לתמה על הגזרות החלות ביבשת / אחרי היות בשמים המורים בקשת /



ויאמר השר: אין לתמה על בשר הגדי אם גדלה מעלתו / אשר למעלה מכוכבי אל תחנותו /



ואען ואמר: לא ידעתי איך העבים ימלאו גשם ויריקו מים / עד ראיתי מזל דלי בשמים /



ויאמר השר: לא ידעה נפשי איך עלו הדגים בשמים / עד ראיתי כוכבים בדלי יוצאות לשאב מים /



ואען ואמר: איך איש לא ירחף על גוזליו וירחם / בראותו שמים עיש על בניה תנחם /



ויאמר השר: ראיתי בשחק דלי ואין בור ואין מים / ואולי כי הוא לדלות ולהעלות נפש הצדיק בשמים /



ואען ואמר: נפלאתי בראותי כי אין צורת עוף במזלות ולא ידעתי לדבר פשר/ עד אשר הבחנתי כי זה מיראת כוכב הנשר /



ויאמר השר: לא נברא מאזנים ברקיע / רק להיותו מרך בלב הרשעים מגיע/



ואען ואמר: אתמה אחרי היות שבתי לברואים משטח חרמים / איך עלה בגורלו מבחר הימים /



ויאמר השר: לא תמהתי איך הזהרו מעשות מלאכה בשבת אבותי / אחרי אשר הבחנתי בשכלי עצלות שבתי /



ואען ואמר: אין לתמה אם הימים פרשו רשת ליד מעגל / אחרי היות שבתי ומאדים בגלגל /



ויאמר השר: פלוני יתחבר פעם בחדש עם העדינה / כהתחברות שמש פעם בחדש עם הלבנה /



ואען ואמר: פלוני צנוע כשמש החונה בכל שנה חדש בבתולה / ולא שת לבו לעשות עמה נבלה /



ויאמר השר: יאמרו בקדרות השמש דברי חלומות והבלים / ולא ידעו כי פני הצביות אורו גוזלים /



ואען ואמר: לא עלה בלבי לבזות ולשקץ איש קצר קומה וענותו / מן היום אשר ידעתי ערך גוף כוכב חמה ומעלתו /



ויאמר השר: ראיתי פעם ופעמים אור הלבנה גנב / ולא ידעתי הסבה כי תשקיף מן האשנב /



ואען ואמר: לכוכבי גלגל השמיני נפש צנועה / אשר עמדה בתולה ביניהם חמשת אלפים ושמנה ושמנים שנה ואיש לא ידעה /



ויאמר השר: אחשב היות כוכבי השמים זקנים או סריסים / אם שכנה בתולה עמהם ולא עשו לה כתנת פסים /



ואען ואמר: אין לתמה אם יש בארץ כסילים למיניהם / אחרי ראותנו כוכבי שמים וכסיליהם /



ויאמר השר: אין לתמה אם מעטו גדולי המעלה ורבו השובבים / יש ברקיע שמש אחד ושני כסילים ושני כלבים /



ואען ואמר: אחשב כי הכלב בשמים יהיה / לשמר טלה וגדי מפי אריה /



ויאמר השר: אחשב כי לא נברא אריה בשחקים / רק לשמר בתולה מן החשקים /



ואען ואמר: לא היה אריה אצל בתולה / רק מדאגה מדבר פן תעשה נבלה/



ויאמר השר: אלו איש על הנשים נאמן יהיה / היה אצל בתולה תאומים ולא אריה /



ואען ואמר: מה גדלה מעלת דגים על כל המזונות / שהרי הושם במזלות מאסף לכל המחנות /



ויאמר השר: תמה אני איך לא ישמרו האמות שבתותי / בראותם כי העליון מכוכבי לכת הוא כוכב שבתי /



ואען ואמר: תמה אני איך יהיה דרך הרשע כמשכת חדק / בראותי בשמי השמים כוכב צדק /



ויאמר השר: אין לתמה אם הצדיקים את הרשעים מנדים / שהרי הושם בשמים צדק על מאדים /



ואען ואמר: לא יתגאה המלך לחן בני תמותה לעתות / כי הנה השמש נצוצי חשמליו חבקו אשפתות /



ויאמר השר: איך לא יהיה לחשק אחרי נמכר גאלה ופדיום / ואור נגה הולך ואור עד נכון היום /



ואען ואמר: לא יבוש שפל רוח להתחבר עם בעל מעלה רמה / כי הנה כוכב הקטן שבכוכבים לא יפרד מן החמה /



ויאמר השר: אין לתמה אם היעלה הלבנה תהיה עם החשקים באמונה / כי הנה לא יתחבר השמש פעם בחדש רק עם הלבנה /



ואען ואמר: אין לתמה אם העקרב לשפך דם יקדים / אחרי היות עקרב בית מאדים /



ויאמר השר: נקראו בעלי קרנים אנשי בוגדות אשר לא עמדה רגלם במישור / מפני היות בית נגה המוכרת גוים בזנוניה שור /



ואען ואמר: אין לתמה על מאדים אם ידיו מלמדות לקרב / אחרי היות בביתו עקרב /



ויאמר השר: אין לתמה אם היפה כלבנה תחזר אחורנית לעת זקנה ותקטן / אחרי היות בית לבנה סרטן /



ואען ואמר: השאלים מדוע החשקים זלים זהב מכיס ולא יחמלו / כי בית נגה מאזנים אשר כסף בקנה ישקלו /



ויאמר השר: אין לתמה אם הדג הקיא את יונה על היבשה / כי אחרי היות דגים בית צדק היה להם הצדק למורשה /



ואען ואמר: אין לתמה מן הירח אם הוא לפעמים במהלכו נזור / שהרי ביתו סרטן והוא אחורנית נזור /



ויאמר השר: אין לתמה אם השמש כמלך על תבל יהיה / אחרי היות ביתו אריה /



ואען ואמר: אין לתמה על האריה אם הוא מלך על חיות האדמה / אחרי היות אריה בית חמה /



ויאמר השר: אין לתמה אם הבתולה תתיפה ככלה / אחרי היות בית כוכב חמה בתולה /



ואען ואמר: תדמה השמש לחתן יכהן פאר בגלגליה / והלבנה לכלה תעדה כליה /



ויאמר השר: אראה חמשת כוכבי הנבוכה / כשושבינים העומדים על הברכה/



ואען ואמר: אראה שתים עשרה צורות אשר באפדת גלגל המזלות / לדמיון שרים וחוללים יחולו במחולות /



ויאמר השר: אראה צבא השמים מימינם ומשמאלם כחול / לדמיון העם הנקבצים לראות המחול /



ויהי כשמע העם את מליצותינו החמדות / והחכמות הרמות והנכבדות / עמדו מרעידים ותמהים / כאלו שם נגלו עליהם האלהים / ויעמד אחד מראשיהם במצות אחיהם לברכנו / ולהודות אל מעלתנו / ויאמר שלום לכם שלום הררי אל / ראשי אלפי ישראל / ברוך אשר חלק לכם מכבודו / ויאצל עליכם מהודו/ לא ידענו בלתי היום כי שוכני בתי חמר אשר כעפר יסודם / ידעו מהלכות צבאות השמים וסודם / חשבנו
כי השמים שמים לאדני והארץ נתן לבני אדם / אמנם היום הזה ראינו נפלאות / ושמענו מכוכבי שחק נוראות / לא נשאל על מעלתכם מופת או אות / אין לתמה אם היינו בעיניכם לחרפה ולקלס / שקלתם גבעות עולם במאזנים והררי עד בפלס / לשמע אזן שמענו שמעכם ועתה עינינו ראתה / מי לא יירא ממעלתכם כי לכם יאתה / דברתם היום נגידים / הננו לאדנינו לעבדים / ועלינו ועל פעל ידינו תצוו / כי לכם הלבבות יקוו / ומדשן חכמתכם ירוו /



אחרי כן קם העם והשתחוו / ואנחנו הפקדנום לאלהים /
והם נשארו על מעלתנו תמהים / ויהי כי באנו אל המלון ויאמר השר הראית איך חשפתי היום סודי / ואיך בחכמות המזלות גברה ידי / מי יתן ותגבר ידי בשירות המהללות / כאשר גברה בחכמת המזלות / אמנם אם איש מהם לדבר בענין השיר יאבה / אצטרך לבא חדר בחדר להחבא /



ואען ואמר חייך השר אם איש מהם יבא ומענין השיר ישאל / אשים מלתו לאל / ואת גאלתך אנכי אגאל /



עודנו בדברים האלה מדברים / והנה עשרים אנשים כאיש אחד חברים / באו עדינו / לחשף סודנו / ויאמרו אלינו אדונינו / היום ראינו מכם נוראות / אשר לא ישבע איש לדבר ולא תשבע עין לראות / ועתה ייטב בעיניכם להודיענו על הנכונה / אם במלאכת השיר ידיכם אמונה /



ויאמר השר יש ויש / הנה חברי לא יתביש / למדתיו מן השירים כבר / מה שידע להשיב שאלו דבר / ועתה יחשף כל אחד מכם סודו / ואז תראו כי רב חילו וכי כביר מצאה ידו /



ויגש הראשון ויאמר אדני אני מעיר אחת ושמה ביתתר / ובשכונתי עלמה ושמה אסתר / דיה לכל המלאכה לעשות אותה והותר / מצאה חן בעיני מכל הבתולות / קומתה דמתה לתמר ושדיה לאשכולות / היא יעלת חן ויעלת אהבים / מעשה חשב עשה אותה כרובים / ושדיה כדתן ואבירם יצאו נצבים / קרעו מעליהם את עדים / לא ידעתי אם הם אבלים לעורר בכים / או להראות העמים והשרים את יפים / כי ליפיה בתבל פרצה פרץ / אין כמוה בכל הארץ/ ולו תאמר שמש בגבעון דום וירח בעמק אילון / לא תמצא נגע וקלון / וכל אחד מהם מאמר אסתר קים / וכמוה לא נראית מים עד ים / ועתה הואל וחבר עליה שיר נפלא / אשר בכתם אופיר לא יסלא /



ואקום ואחבר עליו זאת השירה / וישבע כי לא יתן סגור תחתיה ולא ישקל כסף מחירה /

ואשא משלי ואמר:

שאלוני על מה שדי זאת העלמה



לבושם קרעו לעורר את בכים



האם קודרים על אם יהו כאשר נראם



קרועי בגדיהם לנצל את עדים



עניתים קרעו וראשם פרעו



להראות העמים והשרים יפים



ואמרו מה טבם עניתים מה טובם



דבש וחלב זבות והנה לך פרים



הלא זאת היא אסתר לחשקים תעתר



וכמה לא תחזה מים עד ים



ואלו דום שמש ואיש חשך ימש



תצו היפה מאמר אסתר קים.

ויגש השני / ויאמר אדני / יש לי שכן ושמו שלמה / ומדי דברי בו ואזכר מומו / יחרד לבבי ויתר ממקומו / ולו היה בדור איש אשר רשעי הארץ יצמית / שכני היתה אחת דתו להמית / ושם אשתו שלומית / ושניהם מאנו לשוב החזיקו בתרמית / כי האיש ההוא לחרופים ולגדופים / והאשה כלה נאופים / בהם כל דפי וכל גנאי / רעים וחטאים לאדני / וחפצתי לחבר שיר אחשף סודם / להגיד חסדם ונפלאותם לבני אדם / ודרך השיר אלי צר אין דרך לנטות ימין ושמאל / וידעתי כי אין זולתך לגאל / ולכן חבר עליהם שיר כאשר עם לבבך / ואל שדי יברך אותך ויפרך וירבך /



אז נפשו מדשן שירי רויתי / והנבאתי כאשר צויתי /

ואשא משלי ואמר:

בעת תחפץ ראות שועל מרמה



ואשת רע תיחד לנבלה



לכה אל בית שלמה איש שלומית



ושם תראה חצר שועל ובלה .




ויגש השלישי ויאמר אדני יש־לי שכן אחד גבן שובב / רום עינים ורחב לבב / כאלו היה מבני חבר הקיני מבני חובב / יגאה כשחל ושכח מומו / בעבור היות המשרה על שכמו / חשב כי זה האביון לבשתו / כי תשב באיתן קשתו / וכתפו אשר משכמה תפל ודבשתו / יהיה ההר חמד אלהים לשבתו / וחפצתי לחבר לו שיר אגלה בו מומו / ומאז לא אזכרנו ולא אדבר עוד בשמו / וידעתי כי כל תוכל / כי שולי שירותיך מלאים את ההיכל / וכל הנחרים בך תחת רגליך שתה / וכל לשון תקום אתך למשפט חתה / ועתה אל תנקהו כי איש חכם אתה /



ואקום ואחבר־לו זה השיר / ויאמר ברוך אדני ואעשיר /


 


ואשא משלי ואמר:

משרה עלי שכמך נגידי היתה



מאז ומה יועיל לך ברחך



ברוך אלהים חי בחמלתו לך



נתן שכם אחד עלי אחיך.




ויגש הרביעי ויאמר אדני יש־לי אשה יפה / כמו שחר נשקפה / פוריה וענפה / פריה למאכל ועליה לתרופה / אהבתיה ואהבנה / ומיראתי פן תבגד בי לילה ויום אצרנה / וקרוב אל ביתי איש ושמו יצחק הבבלי / והוא ישב ממולי / וחלק משמן חכו / ומדי יום ויום יציץ מחרכו / ויביט כה וכה / יארב במסתר כאריה בסכה / ומול אשתי עפעפיו יישיר / פעם ינגן ופעם ישיר / והיום אשר פעמים ושלש לא יראנה / יחשב כי ממרום שלח אש בעצמותיו וירדנה /
וחפצתי לחבר שיר בו אודיענו / כי כבד עלי המעשה אשר יעשנו / ואם עלה עצם בגורלי יגררנו / ויניח לי הצביה אשר עלתה בגורלי / כי היא לבדה חלקי מכל עמלי / ולכן אדני אם תחפץ באהבתי / גאל אתה את גאלתי / ותשוב תנחמני ותרב גדלתי /



ואקום ואחבר לו זה השיר בלשון ארמי / ויקחהו וילך מעמי /

ואשא משלי ואמר:

מה ליה ליצחק רחמתי למחזי



הא לא חמיתי לעלם דביתהו



יחדי בחולק דסליק לעדויה



אנן בדידן ואינהו בדידהו .

ויגש החמישי ויאמר אדני היו לי שני חשוקים / במעבה החן יצוקים / וכראי מוצק חזקים / ומנפת צוף מתוקים / מה נעמו ומה נאוו / בלכתם קוממיות ולא כרעו לי ולא השתחוו / שגיתי באהבתם ובכל עת אותי רוו / וכאשר הורידו לארץ ראשם ולי השתחוו / מאסתי חברתם / ומאסתים וגם געלתים לכלותם / להפר בריתי אתם / ורציתי שתחבר על זה שיר נמרץ / אשר כל אזן לשמעו תחרץ /



ואען ואמר חייך החידה אשר תאמרנה / הגיעה ליד איש יפתרנה /

ואשא משלי ואמר:

שדי עפרה בלכתם קוממיות



פדות לבי ונפשי בחלבם



ומן היום אשר השתחוו לי



מאסתימו ונפשי בחלה בם .




ויגש הששי ויאמר אדני יש לי רע משכיל וזרע קדושים / והוא החרוץ והפקח שבאנשים / ושנותיו הגיעו לחמשים / העביד שכלו לתאותו / וירעשו הרים מגערתו / ומנעוריו רדף אחרי ההבל / ויאמר טוב ללכת אל בית משתה מלכת אל בית אבל / והיה כנור ונבל / תף וחליל ויין משתיו / כלה בתהו ובבהלה שנותיו / והוא נחש ינחש / אלה וכחש / ורצח וגנב ונאף / שמות ושאף / ותמהתי ואתמה איך מן המות לא יחרד / בראותו כי יומו מאד רד / ובקרוב יהיה מן העולם הזה נפרד / וחפצתי לשלח לו שיר ולהגיד לו / עד מתי ינבל פאר שכלו / ושכח כי בפתע ינתק מבטחו מאהלו / ותשכן באהלו מבלי לו / ומאומה לא ישא בעמלו / ועתה אדני ירם הודך / הואל ופנה אלי בגדל חסדך/ וחבר על הענין המתאר / שיר מפאר / כי ידעתי את אשר תברך מברך ואשר תאר יואר /



ואקום ואחבר אליו זאת השירה / ויענדנה לראשו עטרה / וישלחה לרעהו אשר לתתו לו בשורה /

ואשא משלי ואמר:

לעד מה תנבל פאר שכלך דוד



ואיך לבך לא ירופף וירעוד



אשר תחרץ תהמה על דבר מום



ואלה וכחש ונאף וסעוד



ואת בן חמשים וזרע קדושים



והחל אשורך להמוט ולמעוד



נטה מעשות רע צבי חן ושוב מ-



צבא העבודה ולא תעבד עוד .

ויגש השביעי ויאמר אדני יש־לי שכן שותה שכור / יתן הילד בזונה והילדה ביין ימכר / חפץ שיטפו ההרים עסיס / ומשנאתו המים ישנא הטל והרסיס / ואין לו בדבר מדברי החכמה טכסיס / ונשי ביתו הם לרואיהם צער / תדמינה לחיות היער / רעמו פנים סערו סער / בביתו הרגיעה לילית וקננה קפוד / ויש עת לבכות ועת לספוד / שם נקבצו דיות / ולולי שחסר האופנים היו לו ארבע חיות / ועתה חבר אלי שיר אשלחנו אליו / לתת לו כדרכיו וכמעלליו /



ואקום ואחבר לו שיר זה מופז ערכו / ויפן וילך לדרכו /

ואשא משלי ואמר:

בית הצבי שם נקבצו דיות



ליות ושמה קננה קפוז



לו יטפו הרים עסיס ישתם



הן יעשק נהר ולא יחפוז .

ויגש השמיני ויאמר אדני יש לי רע ועמית / אחת דתו להמית / ואתמה איך הארץ אותו תסבל / ואיך כנבל עלה מגפן לא יבל / כי באחיו חנם יחבל / ויעבר תורות ויחלף חוק / והיו בעיניו לשחוק / ושכח כי מרשעים אדני רחוק / ואם עד כה העלים האל ממנו את עיניו / כאלו לא ראה ערות זנוניו / אין שכחה לפני כסא כבודו / ופתאם יקום אידו / ויראו עיניו כידו / ואיך שכח בן הזונה / כי מרה תהיה באחרונה / כי לאדני השמים ושמי השמים / ועבר על פשעו פעם ופעמים / ואם לא ישוב חרבו ילטש ועל הארץ ישפכנו כמים / וחפצתי אשר תחבר בו שיר אעוררהו / אולי מדרכו הרעה אסירהו /



ואמר אליו הנה השיר אשר תבקש / להסיר מעמיתך לב עקש /

ואשא משלי ואמר:

אם בעבר תורות וחק לחלף



צור העלים עין וחטא נשא



שוב מזדון לבך ארי לאו כל



שעתא ושעתא מתרחיש נסא.

ויגש התשיעי ויאמר אדני חפצתי שתחבר אלי תפלה קצרה / אתפלל אותה בעת צרה / אתקרב בה אל האלהים / המרים שפלים ומשפיל גבהים / תהיה ממבחר המליצות חצובה / ומזמרת הענינים קצובה / ואם תשא משאת התפלה הזאת אלי מאת פניך / ידעתי כי מצאתי חן בעיניך /



ואען ואמר הנה השיר כחפצך / ואדני אלהיך ירצך /

ואשא משלי ואמר:

ממי אלהי אשאלה שאול



חפצי ואין זולתך לגאול



לו חסדך לא תחיה רוחי



בדי עצמי ירדו לשאול



לולי אספתני ברב חסדך



מתי בבין צרעה ואשתאול



צלך לבד אשאף ולימין



אסור בסור הבוערים לשמאל



ארחץ בבור כפי ביום ערלי



לב בזמן יתגאלו גאול



אם כופרים רשו ורעבו



נא עבדך אל תעזב לשאול .

ויגש העשירי ויאמר אדני ידעתי גם ידעתי כי הנפש יפעתה ברה וטהורה / עטרת צבי צפירת תפארה / ערוכה בכל ושמורה / מצור השכל חצבה / ומלהבות חשמליו נקצבה / ובמרום המעלות נצבה / אצל אותה האל מהודו העליון / ונגה כאור תהיה וקרנים מידו לה ושם חביון / ובחמלתו עליה עשה לה בעולם השכל אפריון / להשיג המרגשות באמצעות הדמיון / וכתב לה גליון / וכאשר ישלחנה בזה העולם האביון / השפל ואפל ואין נגה לו רק קצף וכדי בזיון / תשמח בו כשמחת יונה על הקיקיון / ותשכח העניה והדלה / המקום אשר היה שם אהלה בתחלה / ותחשב כי באה אל המנוחה ואל הנחלה / וכאשר יעורר השכל הנפשות האנושות לאמר / הלא תזכרו הר המור / בית אלהים אשר שם היינו / תתנכרנה ותאמרנה העוד לנו חלק ונחלה בבית אבינו / ולכן באתי אליך השר הנעלה / לבקש אחר בקשת המחילה / לחבר שירה יהיה זה ענינה / אשפיל בה הנפש הנענה / ואזכירנה את עונה / וירד הדרה והמונה ושאונה / ואם תחברנה כפי שכלך / הנפש והרכוש קח לך /



ואען ואמר לא חפצתי ממך כסף ורכוש / ואקום ואחבר לו שיר לא יערכנו יגיע מצרים וסחר כוש /



וישמח עליו האיש ואליו ערב / כמוצא שלל רב /

ואשא משלי ואמר:

נפשות בני אדם אשר לא בנו



סוד בית אלהים כאשר היינו



מתנכרות אומרות העוד יש לנו



חלק ואם נחלה בבית אבינו .

ויגש האחד עשר ויאמר יש אילת אהבים ויעלת חן בשכונתי / הייתי נותן באהבתה שדה מקנתי / כי לה שתי עינים / קורעות הלבבות לשנים / וחליתי באהבתה והחדלתי את דשני / כי בראותי בשפתותיה את תקות חוט השני / ואראה ברד השנים אמות לשחת / כי אראה ברד ואש מתלקחת / ולכן אחרי אשר אני בים חשקה נטבע / הנני בגאוני נשבע / כי את קובעי נפש אקבע / ולו תהיה אשת איש הבינים / אצמיח לו קרנים / ולכן חושה השר והיית לי לעינים / וחבר שיר נחמד לרואיו / תכספנה הלבבות לשמע פלאיו /



כשמעי נתן החשק בפי חזון נפרץ / ואחבר שיר נמרץ / ואז האיש לקחתו חרץ / ויאמר אלי לו תחפץ ככר כסף אשקל / ואען ואמר חנני אלהים ויש־לי כל /

ואשא משלי ואמר:

אל יעלת החן שתי עינים



הקורעים לב חשקים לשנים



ברד ואש התלקחו בה הם שפת



שני אשר לה על ברד שנים



אחר אשר נפשי לחשקה תהמה



צרה כמבכירה עלי אבנים



אעש ולו אשת רפאים תהיה



על הרפאים עשתרות קרנים .




ויגש השנים עשר ויאמר בי אדני צר לי מאד ולנפשי ריבותי / ואשר קרה לי מן הרע אנכי סבותי / בידעי מעלת הנפש ולא בינותי / והיות הגוף טיט ורפש ומסבל שכמו הסירותי / מכרתי הקים בכלה והטוב ברע המירותי / ומרחם כרשעים זרתי / ואחור נזרתי / קראוני ולא נערתי / ולא חרדתי מחרון אף אדני ולא יגרתי / מיום היותי על ברכי הזמן ישנתי / ובשמנו ראשי דשנתי / היה בי שפל ולא הבחנתי / ותורת אמת היתה בפי ובלבבי ולא האמנתי / קראוני ולא האזנתי / ולכן בדומיה בדד ישבתי / כי אני זקנתי ושבתי / וימי כלו בעשן / אירא מחרון אף אדני פן יעשן / ולו האזנתי דברי חכמים / חבלים נפלו לי בנעימים / ולכן מלחמה תהיה ביני ובין נפשי כל הימים / ועתה השר חבר־לי שיר וכוננהו / ומעשה ידי כוננה עליו ומעשה ידי כוננהו /



ואקום ואחבר זה השיר ואמר אליו קחהו / אשריך אם לא תשכחהו /

ואשא משלי ואמר:

צר לי בישעי מעלת הנפש



על מעלת הגוף ולא יגרתי



כי מנעורי כרשעים זרתי



ואטבעה כיום בטיט ורפש


  


איך אעדה רמה ובגדי חפש



כמה קראוני ולא נערתי



אז עם אלהים באמת ישרתי



ואהיה קונה לנפשי נפש


  


מה אמרה עוד ואני זקנתי



כלו ימי חיי בעשן כלו



על כן לבושי שק ומעטה אבל


  


רבת קראוני ולא האזנתי



לו חכמו רעי אשר סכלו



אז בנעימים יהיה לי חבל .


  


ויגש השלשה עשר ויאמר אדני יש לי אחות יפה ושמה תמר / ועיניה מבכי חמרמר / ובשרה סמר / לא עמד טעמה בה וריחה נמר / כי שדי לה המר / בסבת החשקים אשר בה ילחמו / אכזרים המה ולא ירחמו / לא יתנו שנה לעיניה ולעפעפיה תנומה / היא לשלום והמה למלחמה / זה כמה הודיעה אותם / כי קצה באהבתם / ולו היו על יד ימינה חותם / משם תנתקם / וכטיט חוצות תדקם / ולא תמצא עמהם מרגע / ולו יתמו כל החשקים לגוע / לא יוכלו עלות בהר היעלה ובקצהו לנגע / ולכן השר חבר־לה שיר חדש ובו תחרות / כי היא פסילי החשק תגדע ואשריו תכרת / והיא תשלחנו אל החשקים / אשר דלתיה דופקים / אולי מתרמית לבם יחדלו / ולא ילכו עוד אחרי ההבל ויהבלו /



ואקום ואחבר לו זה השיר הערב / וייטב בעיניו כאלו נתן בחורב /


  


ואשא משלי ואמר:

החשקים מה תיגעו יגע



נפשי בחשק מאנה לנגע



איך תרדפו יעלה אשר לא מצאה



נפשה בחברת חשקים מרגע



איך אזרה חיל בעז התאכזרה



לכרת אשריהם ובם לפגע



לא שוקטה אף שופטה העגבים



עד יתמו החשקים לגוע .


  


ויגש הארבעה עשר ויאמר אדני יש בעירי אשת חן חשקתיה / ומן היום אשר ראיתיה / אויתיה חמדתיה / ואהבת עולם אהבתיה / ועל לוח לבי חקקתיה / ולספר הודה נלאה כל חשק ולאיתי / כי היא פרח כל הצביות אשר בימי ראיתי / חליתי פני בוראי לחסר ממספר שנותי ולהוסיף על שנותיה / כי היא מלאה הדורים / על כל גדותיה / עד כי כוכבי השמים וכסיליהם / פשטו את מעיליהם / ואדר היקר אשר עליהם / ונתנו בעזבוניה / וצדק ונגה ירדו מכסאותם והיו שתי עיניה / והרקיע אשר על ראשי החיות היה ברד שניה / והאש תזרח ותערב בפניה / והמלאך הדובר היה לשונה / והיא היושבת במלכות הדעת ראשונה / ויד כל חכמי הזמן באחרונה / והכרובים היו שני ידיה / והרי בשמים היו שני שדיה / אם אשכחם כל ימי היותי תשכח ימיני / ואם לא אעלם על ראש שמחתי תדבק לחכי לשוני / וזה כמה תמהתי ואתמה / איך בשרי לא תאכלנה רמה / כי היא תמחץ בחץ עיניה / ולולא תרפא אותי באור פניה / ובטוב ריח שמניה / לא אוכל לקום מפניה / אמנם היא תמחץ בחץ עיניה / ותרפא בחשמלי זהרה / ועל כן ילכו החשקים לאורה / ולו תרצח היפה את כל היקום / לא יאמרו נתננו אדני בידי לא אוכל קום / ועתה השר אשביעך באילות ובצבאות / לחבר שיר כאשר יאות / ואשלחנו אל הצביה חשוקתי / כי היא לבדה בזמן תשוקתי /



ואמר אליו הנה השיר אשר לפי הענין יאות / ויקחהו ויברכני בשם אדני צבאות /

ואשא משלי ואמר:

לא יאמרו שוא עמלו בוניך



החשקים עת יחזו פניך



ברוך אשר ככה בעולמו אשר



אצר סגלותיו במכמניך



כל כוכבי שחק וחילם נתנו



החן והיפי בעזבוניך



נגה וכוכב את הדרך נתנו



שני בקשרם על ברד שניך



אשרי אנוש יביט להודך יעלה



אשרי אנוש יאחז בסנסניך



יואל אלהים חי ויוסיף מחצית



מספר שנות חיי עלי שניך



מי למדך קשת יפהפיה אשר



מחצת סגור לבי בחץ עיניך



אם תקטליני לך איחל יעלה



אצעק ולו את אטמה אזניך



אם אשכחה חשקך צבית חן ואם



אתאו ראות רזון במשמניך



או אזנחה יפעת תמונתך ואם



לא אבזרה עצמות בני חניך



תשכח ימיני לחבק עוד יעלה



או תחשביני מכלל מוניך



עפרה ואלו תרצחי כל היקום



לא יאמרו שוא עמלו בוניך .


  


ויגש החמשה עשר ויאמר אדני חנני אלהים בן והוא בשכלו אגור / ולשונו זהב סגור / הובילוהו רגליו מרחוק לגור / בשבתו תחת צלי / היה שלו בביתי ורענן בהיכלי / כאישון עיני נצרתיו / ולעשות הטוב והישר הזהרתיו / ואחרי אשר גזר האל בפרידה / ונהג בשבי נפשי השדודה / חשבתי לשלח אליו שירה / תהיה לנגד עיניו לאזכרה / והוא להזכירו שיגלה למקום תורה / ויעשה מן המדות הטובות לראשו עטרה / ואחרי אשר נתן האל מים עמקים עצה בלבו / ידלנו בעודנו באבו / ורוח אדני נוססה בו / וישים כארץ גוו וכחוץ לעוברים / ויקח מוסר השכל צדק ומשפט ומישרים / ואת אשר לרעהו לא יחמד / ובמקום הגדולים לא יעמד / וחרב שכלו על הזמן ישלף / ויפתח פיו אל דין כל בני חלף / ויזכר כי סוף כל אדם לרדת אל אבני בור / והשאול אותנו חמרים חמרים יצבר / אל ינוס הקל ואל ימלט הגבור / ועתה אדני נר המערבי / עליך השלכתי את יהבי / לחבר אליו שיר יגזר הלב לגזרים / כי שמעתי כי אחז דרך המשוררים /



ואען ואמר חייך אם הוא משורר / עלינו בשיריו לא ישתרר / כי בראותו שירי אם הוא נרדם יתעורר / וטרם ירקח כמוהו שבע פעמים יזורר /


  


ואשא משלי ואמר:

צבי מאס עון ואון



ואל מקום אמון גלה



ראה בלבך באר



ולך דלי וקום דלה



שפת אמת ודין בני



חלוף אהב ושוא אלה



זכר זמן יצו לך



רדה בבור בלי בלה



אמר לנפשך שחי



וטוב אמר־לך עלה.


  


ויגש הששה עשר ויאמר אדני יש בשכונתי אדם רשע / אזניו הכבד ועיניו השע / ועל פת לחם יפשע / ואם יראה עם באדני נושע / פניהם יטחן / ויאמר היוכל אל לערך שלחן / ולא ידע כי אדני צדיק יבחן / ורשע ואהב חמס שנאה נפשו / וישפך עליהם חמת אפו ואשו / ותמהתי איך יוחן רשע בל למד צדק / וכל דרכיו כמשכת חדק / ועתה אדני חבר־לי שיר על הענין הזה / ואשלחנו אל האיש אשר דרכיו בוזה /



ואען ואמר הנה שיר על זה הענין ידבר / ודלתות נחושה ישבר /


  


אלי אלי איכה יוחן



רשע ופני אביון יטחן



אף יתמרמר זד ויאמר



אם יוכל אל לערך שלחן



שוב אל עליון ובעיר ציון



תיסוד אבן אבן בחן



ידע רשע עיניו השע



כי אתה אל צדיק תבחן.




ויגש השבעה עשר ויאמר אדני יש בעירי שתי אחיות יפהפיות / תנהגנה לבות רואיהם כשבויות / היו כימה וכסיל לפניהן עטיות / ובנות עיש כדיות או עזניות / ושבעה כוכבי לכת למיניהם / שבע הנערות הראויות לתת להם / ובנות החן בערכם כושיות / צוארן כמגדל דוד בנוי לתלפיות / ולשונן חרב פיפיות / עברו משכיות / ובשפת שני וברד השנים / קורעות הלבבות לשנים / הולכות נטויות גרון ומשקרות עינים / וכל איש אשר הודם יחזה / יאמר מחנה אלהים זה / ויקרא שם המקום ההוא מחנים / ואחר אשר נפשנו צרה כמבכירה על האבנים / אין לתמה אם לבעליהן עשתרות קרנים / עתה אורין בר אורין / עדה גאון וגבה ולבש צדקה כשרין / וחבר עליהן שיר כפי יפין /



ואען ואמר חייך השיר יהיה כליל בהדרו / וילכו החשקים לאורו /

ואשא משלי ואמר:



ההולכות ומשקרות עינים



הקורעות לב חשקים לשנים



הנותנות נפש צבאים להיות



צרה כמבכירה עלי אבנים



לא אדעה במה תצודון את לבב



חשק האם הוא על ברד שנים



או על שדי חמד אשר מור נוטפות



כיום ואם הוא בעגיל אזנים



מי זה אשר יתמה בעת זאת נחזה



אם לרפאים עשתרות קרנים



תהיו לרצון לי וכל מקום אשר



אראה פניכם אקראה מחנים .


  


ויגש השמנה עשר ויאמר אדני ראיתי מתי רשעה / שכורים ביין תועה / ולצים חמדו לצון / ותחת היותם לפני אלהים לרצון / והנה ששון ושמחה הרג בקר ושחט צאן / ותמהתי ואתמה איך ימירו טובה נצחית ועומדת / בטובה כלה ואובדת / ומשוש עולם באש יוקדת / ומה טוב לאיש להיות צדקתו עומדת לעד / לערב יחלק שלל ולבקר יאכל עד / מאשר רגלו תמוט ותמעד / ובזעם אל ירכתי בור יצעד / ועתה מה בין היות איש בגלגל ערבות/ או היותו מעתד בפי החרבות / אחלי אדני לפניך / לחבר על זה השיר כפי ראות פניך /


  


ואשא משלי ואמר:

עד אן מתי רשעה ביין תועה



שכרו ולצים חמדו לצון



שכחו משוש עולם וגיל נצחי



לאמר הרג בקר ושחט צאן



לו חכמו אז טוב ויפיקו



מאת אלהים גואלם רצון



מה טוב ונעים לחסות בכנף



רוכב ערבות מהיות חיצון.


  


ויש התשעה עשר ויאמר אדני מצאתי כתוב לאחד מן החכמים / בתוך מוסריו הנעימים / כי מי שיתן מהונו לאחר יהיה אדניו / ואם יצטרך לו יקל בעיניו / ואם ייאש לבו ממנו / כמוהו במדרגתו יחשבנו / ואם יכבדנו יכבד ממנו / וחפצתי שהדברים האלה בשיר תחברם / וכבור והדר תעטרם /



ואען ואמר הנה השיר קחנו / ולפי הענין אין למעלה ממנו /

ואשא משלי ואמר:

תנה מהונך אל איש ותהיה



בעיניהו נגידו או אדניו



ויאש לבך מאיש זמנך



וכמוהו תהי נחשב בפניו



וכבד איש וממנו תכבד



והצטרך לאיש תקל בעיניו .


  


ויגש העשרים ויאמר אדני יש־לי רע גאה ורם / וחטאתיו לא יוכל איש לספרם / ואני שנאתיו בעבורם / לא יבוש הסכל ולא יכלם / ולא יעלה על לבבו כי לא יוכל להתעלם / ואל גמולות אדני כעל גמלות כעל ישלם / ואיך רסן תאותו לא יהיה כובש / ולא יזכר הבל נדף וקש יבש / כי אדני מלך גאות לבש / חפצתי בשיר נמרץ להוכיחו / אולי אשיב את נדחו / ואליך השר ידי פרושות / קום כי עליך הדבר לעשות /



ואקום ואחבר שיר כפי הענין אשר יבחרנו / ואמר הנה השיר אשר יכלימנו / ועל טעותו יעמידנו / לא יערכנו כספו וזהבו / שלח ידך ואחז בזנבו /


  


ואשא משלי ואמר:


  


היגאה וישלם אנוש דך ונכלם



ועל טוב ועל רע גמול לו ישלם



וירבה אשמיו וחטאת עלומיו



כחול ים וספר אמת לא יכילם



וישכח מעודד ענוים ודרך



רשעים יעות וימלך לעולם .


  


וישמח האיש ויעמד מזעפו / וישלח ידו ויחזק בו ויהי למטה בכפו /



ויהי כאשר תמו כל האנשים לשאל איש איש את שאלתו / ומצא כל אחד מהם צרי אל מחלתו / הודו וברכו לאל אחד ואין שני / ויאמרו אלי החייתנו נמצא חן בעיני אדני / והחסד אשר עשית עמנו איש לא שער ולא ידעו / ונהיה אנחנו ואדמותינו עבדים לפרעה / אשר השר שבחרך לנחלתו וחבלו / ואשרי העם שככה לו /



וילכו שמחים וטובי לב איש לאהלו / ויאמר השר באמת השבעת נפש האנשים בצחצחות / כאשר בענין השירים דברת צחות / ואותך לארך ימים ושבע שמחות / יפקד אדני אלהי הרוחות.

  


המחברת העשרים ושמונה

  


אמר המחבר עמנואל בן כבוד רבי שלמה זכר צדיק לברכה: אחרי אשר עברו משנותי שישים



וצירי התמותה היו באים לקראתי חשים



והנה פתע פתאם סגר את יומו איש חי רב פעלים זרע קדושים



והיה צעיר ממני לימים



וכראותי נפלו עלי אמים



ואמרה אויה לי הסכל המתעלם



איך לא אבוש ולא אכלם



ואנכי רשעתי וחטאתי



ועויתי ופשעתי



וביון מצולת הזמן טבעתי



ואלהים ואנשים קבעתי



והרביתי אשמי וזדוני



מכל אשר היו לפני



והנה פתע פתאם אל על יקראוני



וישאוני על כתף יסבלוני



ויודעי שמי ישחרוני ולא ימצאוני



ומה היא הצדה



אשר הכנתי ליום הפרידה



לנפשי השדודה



מה אדבר ומה אצטדק ומה איחל



אם לא יקדמוני חסדי סולח ומוחל



ובהיותי כדברים האלה נותן אל לבי



חם לבי בקרבי



ונפתחו ארבות דמעותי



ויתכו כמים שאגותי



ועשיתי אבל גדול וכבד



בחשבי כי אחרית נפשי האנונה עדי אובד



יען היותי ליצרי למס עובד



ואמרה איה אפוא דניאל איש חמדות ואיה חכמתך



מי יתן ידעתי ואמצאך אבוא עד תכונתך



אשאלך ותודיעני



ומנחל עדניך תשביעני



ותודיעני מדת ימי וקצי



ותראני מקום מנוחתי ורבצי



ובהיותי ביון מצולת היגון טובע



ודמעתי כנחל נובע



ומיגון ואנחה לנתי שבע



והנה אימה חשכה גדולה נפלה עלי



וחזון נראה אלי



ואני הייתי על אובל אולי



ולבי יצא יצוא ושוב כמראה הבזק



ואשא עיני ואראה והנה רוח גדולה וחזק



מרחף ומתגבר



מפרק הרים וסלעים משבר



ואחר הרוח רעש לקולו צללו אזני



ופלגי מים ירדו עיני



ואחר הרעש אש וקול דממה



ואור שבעתים כאור החמה



והנה איש זקן עוטה מעיל עובר לפני



ומראהו כמראה מלאך אדני



ובראותי אותו נפעמתי



ונפלתי ארצה מלא קומתי ונאלמתי



וכראות האיש כי לא עצרתי כח



ויאמר אלי מה לך נרדם הלא אבקש לך מנוח



קום כי לא זאת המנוחה



היום אמציא לך רוחה



ונסו יגון ואנחה



ובדברו עמי התחזקתי



ובכנף מעילו החזקתי



ועפר רגליו חבקתי ונשקתי



ואמרה אליו בי אדני



אם נא מצאתי חן בעיניך אני ועמך



הגידה נא שמך



ויאמר אלי אנכי דניאל איש חמדות אשר קראתני ועיניך מים יורדות



בתחלת תחנוניך יצא דבר להראותך נוראות וחידות



היום אראך בצורות וסודות



פקח עיניך וראה



ובין בדבר והבן במראה



כי למענך שלחתי ועתה באתי



ולהשכילך בינה יצאתי



העמק שאלה או הגבה



כי לא אוכל להתמהמה



ואמרה אליו אחלי לפניך אדני להראותני העולם שכלו ארך



והתפת אשר מאתמול לרשעים ערוך



ולהודיעני מקום תחנותי אחרי מותי



ואי זה בית אשר תבנו לי ואי זה מקום מנוחתי



משכני ואנכי ארוצה אחריך



ויאמר אנכי אעשה כדבריך



וישאלני האיש ויאמר אנה נפנה בראשונה



ואען ואמר התפת יהיה ראשון והעדן יהיה באחרונה


  


ויאמר האיש אלי החזק בכנף מעילי ואחז בו



ורוח ביני ובינך לא יבוא



כי המקום אשר שם נפנה היא ארץ חררים



צלמות ולא סדרים



נקרא בשמו עמק הפגרים



ואחזיק בכנף מעילו ורעיוני חרדים



ומדי לכתנו היינו יורדים



והדרך דרך לא סלולה



מעוף צוקה ואפלה



וארחות עקלקלות



לא ראינו שם רק ברקים וקולות



ולא שמענו רק קול כחולות



וצרות כמבכירות



וקראתי שם היום ההוא יום עברות



ובאחרית הגענו אל גשר רעוע ותחתיו נחל שוטף



וכאלו רואיו גוזל וחוטף



ואז החלה נפשי להתעטף



ובראש הגשר שער ושם להט החרב המתהפכת



ויאמר האיש אלי זה נקרא שער שלכת



וכל אשר יפרדו מן העולם ובתפת יהיה מחניהם



דרך הנה פניהם



לא נמוש מהנה שעה אחת או שתים



ונראה מן החולפים מן העולם רבותים



על פני הארץ כאמתים



ואיך ינהגום מלאכי מות



אל ארץ ציה וצלמות



אחרי כן נדרש אותם בשחיתותם



ותראה מה אחריתם



ואין לתמה על עצבם



ועל עצם רעתם ומכאובם



כי דור תהפכות המה בנים לא אמן בם



ולכן חרבם תבא בלבם



ובהיותנו שם יושבים



וקול חרדות מקשיבים



והנה קול כחולה שמענו והבהילנו



קול אומרים אבדה תקותנו נגזרנו לנו



וכאשר קרבו אלינו ראינו



משלחת מלאכי רעים חולפים



יסחבו מן הפגרים למאות ולאלפים



ובעברם דרך השער יאמרו לכל אחד מהם בן אדם אשר מזמרת העולם שבעת



ואלהים ואנשים קבעת



וחוק המוסר פרעת



הנה תקיא את אשר בלעת



ותקצר פרי מעשיך אשר זרעת



הנה שכר פעלתך תהיה מוצא



הנכנס יכנס והיוצא אל יצא



והנגררים והנסחבים בקול מרה יצעקו



ונאקת חלל ינאקו



בידעם כי ראש פתנים יינקו



ויאמר אלי האיש הראית הצאן האובדות



אשר מטרה לחצי התפת עתידות



עוד תשוב ותראה בקרוב



מן האובדים ככוכבי השמים לרוב



וכאשר הגשר עברנו באנו בתחתיות ארץ



וכל רואי יאמרו לי מה פרצת עליך פרץ



ושם ראינו מדורה גדולה בארץ מאפליה



רשפיה רשפי אש שלהבת יה



מדורתה אש ועצים הרבה



לילה ויומם לא תכבה



ויאמר אלי האיש זאת המדורה



אשר כנחל גפרית בוערה



היא לנפשות אשר העמיקו סרה



ואם תחפץ לדעת שם הרשעים אשר בה ואדותם



התבונן בשמותם החקוקים במצחותם



כאשר התבוננתי בתוך המדורה



ראיתי והנה שם אנשי סדום ועמורה



ועשו אשר בז לבכורה



ושם שמעי בן גרא



שם עתליה אשר אבדה את כל זרע הממלכה



שם אבשלום בן מעכה



שם האיש הלוי אשר עמד בבית מיכה



שם אחזיה אשר נפל בעד השבכה



שם סיסרא מתכסה בשמיכה



שם המן בן המדתא צורר היהודים



ושם עמלק אשר נלחם עם ישראל ברפידים



שם יאזניה בן שפן ויואב



ויויקים ואנשי כוזיבה ויואש ושרף אשר בעלו למואב



שם יוחנן בן קרח ויאזניה בן הושעיה



ושם ישמעאל בן נתניה



שם פרעה נכה ופרעה חפרע



ושם גחזי המצרע



שם בלעם בן בעור



על דבר כזבי ועל דבר פעור



שם אבימלך בן ירבעל



ושם כל הנביאים אשר נבאו לבעל



שם אחיתפל הגילוני



שם שבע בן בכרי איש הימיני



שם זמרי בן סלוא נשיא בית אב לשמעוני



שם סנבלט החרני



וטוביה העבד העמוני



שם גשם הערבי ונבל הכרמלי



שם חפני ופנחס בני עלי



נתונים למחראות



יען אשר שכבו עם הנשים הצבאות



שם אחאב בן קוליה



וצדקיה בן מעשיה



אשר לקח מהם קללה והיו בקרב עמם לאלה



שם דואג האדומי זכרו מני ארץ אבד



אשר פגע בשמונים כהנים נושאי אפוד בד



שם קין אשר הרג הבל



שם אחאב ושם איזבל



שם צדקיה בן כנענה



שם רכב ובענא



יען אשר הרגו את איש־בשת



שם ציבא עבד שאול אשר רגל במפיבשת



שם חם אשר ראה ערות אביו והלך נחוץ



ויגד לשני אחיו בחוץ



שם בנות לוט אשר הרו מאביהן



שם פשחור בן אמר הכהן



שם סיחון מלך האמורי



שם בני שעיר החורי



שם עוג מלך הבשן



יעלה עשנו כעשן הכבשן



שם נבוזראדן רב טבחים ושם סנחריב



ושם נבכדנצר אשר בית אדני החריב



שם בלע מלך סדום וברשע



שם כושן רשעתים ושם מישע



ושם טיטוס הרשע



שם אחימן שישי ותלמי ילידי הענק



ושם אנטיוכס ראש פתנים יינק



שם רחום בעל טעם ושמשי ספרא



ושם שלומית בת דברי הארורה



שם עוזיה מלך יהודה והצרעת במצחו



ושם חיאל בית האלי אשר בנה את יריחו



שם ירבעם בן נבט על עגלי זהבו



והחדש אשר בדא מלבו



ושם מכהני הבמות רבוא



שם אשות הזמה אין מספר



ובראשן אשת פוטיפר



שם אמון אשר באל כפר



כי דבר אדני בזה ואת מצותו הפר



שם יהויקים בעון בצעו



ושם אמנון ויונדב בן שמעא רעו



שם פנינה אשר הכעיסה חנה



ושם שכם בן חמור אשר ענה את דינה



שם יהואש בדם זכריה



ושם אחז בן יותם בן עזיה



שם בעשע בן אחיה



ושם עזריה בן אמציה



ושם זמרי אשר מלך בתרצה



ושם יהויקים על העשק ועל המרוצה



שם אויל מרודך הפותה



שם בלשאצר גחלים על ראשו חותה



אשר הוציא כלי בית אדני והוא שכר שותה



ואשתיו בהון מלכא ורברבנוהי שגלתיה ולחנתיה



שם כנען הארור



צפונה חטאתו ועונו צרור



יטחנוהו בריחים ודכו במדוכה



ובשלו בפרור



שם צרי יהודה ובנימין הנרגנים



אשר הכעיסו נגד הבונים



שם אריסטוטלוס בוש ונאלם



על אשר האמין קדמות העולם



שם גליאנוס ראש הרופאים



על אשר שלח יד לשונו לדבר במשה אדון הנביאים



שם אבונצר יומו רד



יען אמר כי התאחדות השכל האנושי עם השכל הנפרד



הוא מהבלי הזקנות



ועל אשר האמין גלגול הנפשות האנונות



הנכרתות מקרב עמם



ואמר כי יחליפום אנשים עומדים במקומם



שם אפלטון ראש למבינים



יען אשר אמר כי ליחשים ולמינים



יש חוץ לשכל מציאות



וחשב דבריו דברי נביאות



שם אפוקרט יען אשר היה כילי מחכמתו



והעלים ספרי רפואתו



שם אבן סינא היה ללעג ושחוק



יען אשר אמר כי הולד אדם לא מאדם אפשר לזמן רחוק



ואמר כי לידת ההרים היה דרך טבעי מי יתן ונאלם



נמשך אחר אמונת קדמות העולם



ושם אנשים אין מספר מתו מזמן רחוק וקרוב



חדשים גם ישנים אשר לא יספרו מרב


  


וכאשר משם נסענו ראינו והנה סיר נפוח מקצה בחוברת



ובתוכה נחשת וברזל ובדיל ועופרת



וקול אומר שפות הסיר שפות



והעמידנה על הגחלים השורפות



והכינו החיות הטורפות



כי הנה חיל מן הנשים הנואפות



אשר עונם יצודם למדחפות



לא רצו להיות לחיי עולם ותהיינה לחרפות



עודנו מדבר והנה כסופות בנגב חולפות



עוטיות ונכלמות ושוממות



וכיוני הגאיות כלן הומות



ודמעותיהן על לחייהן



ומנהגות כקול יונים מתופפות על לבביהן



והנה משלחת מלאכי רעים ישליכום אל תוך הסיר הרותחת



ופרשו כאשר בסיר וכבשר בתוך קלחת



וקול אדיר עליהם צווחת



לא רציתם ממגד שמים מעל הא לכם באר שחת



פח ופחד ופחת



אכלנה ושבענה ממגד תהום רובצת תחת



משם נסענו והנה שוחה עמקה



בוקה ומבוקה ומבלקה



לא ישמע בה רק קול בכי וקול צעקה



ובתוכה אריות ונמרים



ועקרבים חברברים



ויאמר אלי האיש זאת נקראת ארץ נשיה



ובשם אחר שאול תחתיה



והיא מקום האנשים המשחקים בקביא



אשר אמרו לא יראה יה



ודמן טעון הזיה



ולכן יד אדני הויה



בהם בנפש ובגויה



יען אשר פנו למעלה בשחקם



וברכו אלהים בפיהם ובלבבם כאשר שבו כליהם ריקם



ולכן ימדו פעלתם אל חיקם



ולא יחמלו ביום נקם





וכאשר משם נסענו



ואל מקום אחר מהתפת הגענו



ראיתי איש היה מאילי הארץ



פרצו עליו התלאות פרץ



צפד עורו על עצמו והוא לא פנים קלקל



בוער כאש אוכלה אש ואיננו אכל



הכירני והכרתיו



ובשכבר הימים אהבני ואהבתיו



ובראותו אותי הולך הלוך וצפה



התאנח אנחה מגופו



ויאמר אלי מה לך פה ומי לך פה



האם כנפל בני עולה נפלת



גם אתה חלית כמונו אלינו נמשלת



ויאמר האיש התומך בימיני



הנני נשבע בגאוני



כי זה האיש אצרנו כאישון עיני



ואליכם לא יתמשל



וכי ירוץ לא יכשל



אז שאלתי האיש אשר באש התפת בוער



ואמרה אליו אמור נא הנכאב והסוער



מה הדבר אשר הביאך הלום



ואתה היית על ראש בני דורך עטרת יהלום



ועתה אתה רחוק מישועה ושלום



ויען האיש מן הסערה



ומתוך האש הבוערה



בקול מר



וישא את קולו ויאמר



אויה לי המר והנמהר והנכאב



אשר נפשי עלי תאבל ובשרי עלי יכאב



מה מאד הייתי סכל



כאשר בניתי הבית וההיכל



במקום אשר לשכן שם לא אוכל



מי יתן ובשמים בניתיו ובמרום הררי עד יסדתיו



אויה לי אללי לי



כי הייתי רועה אוילי



ועזבתי לאחרים חילי



הגדלתי מעשי



ולא אמרתי איה אדני אלהי עושי



עשיתי לי גנות ופרדסים



וכנסתי לי גם כסף וזהב ועשר ונכסים



וברברים אבוסים



ואת תפארת העכסים



ושכחתי מגן לחוסים



מאנתי לתת לחם לעני



ולכמה ריקים ופוחזים עשיתי חסד והיו באוכלי שלחני



ותחת למדי העדות והחקים



אכלתי משמנים ושתיתי ממתקים



ותמורת המעשים הטובים



היו לי הפרות העדנים



ויין חלמון וצמר צחר



ולתורה ולתעודה אמרתי כדבר הזה אשר אין לו שחר



אמרתי בלבי בשמים אעלה ופלאים ירדתי



יקוש לי הזמן ונלכדתי



וכאורג חיי קפדתי



ובחשך יצועי רפדתי



והמעלות אשר ירדתי ספדתי



תחת אשר לא עבדתי



וכאשר אבדתי אבדתי



עזבתי לאחרים חילי



ומאומה לא ישאר בכל עמלי



ומה יתרון לי לרוח עמלתי



וכאשר שכלתי שכלתי



מי הביאני לקנות אחזות מבית ומחוץ



ולאסוף הון הייתי נחוץ



ולא היה לי בן ובת יורש או נוחל



ולא קרוב אשר לראות טוב בטובי איחל



והנחתי הכל לאשר עם אשתי ישכב



ועל במותי ידרך וירכב



איך לא השאתי מהוני אשה אלמנה ועגומה



ולא רויתי דשן נפש יתום או יתומה



איך הייתי חושב בעולם התמותה להתבצר



ולא בניתי בשמים בית או חצר



ולמדתי כי המלאכה מרבה והיום קצר



ולכן אשר זרעתי הנני קוצר



והנני ביד מעני כחמר ביד היוצר



במקום צר אשר אין דרך לנטות ימין ושמאל



וכאשר לא חמלתי על האביונים אתמול



כן אין היום איש עלי יחמול



לא היה נכד בעמי ולא נין



ומרע לב אלמנה לא ארנין



ובמה שהוצאתי על החלונות



הייתי משיא כמה אלמנות



אויה לי כי לב הותל הטני



כאשר מעיל הגאוה יעטני



וחשבתי לבנות מקדש כמו רמים



וחלוני שקופים אטומים



ולמלאתו גנזי ברומים



להראות יפיו השרים והעמים



והגדלתי מעשי מכל בני עמי



כי אמרתי אין לי בן בעבור הזכיר את שמי



ומקוה המים אשר חשבתי שתטבל בו אלי אשתי



טבלה בו בפני לאחר לכלמתי ובשתי



נטעתי כרם ואותו לא חללתי



וראיתי את אשר ראה לא פללתי



בניתי היכל ואותו לא חנכתי



זיתים היו לי בכל גבולי וסך לא סכתי



אמרו רואי בבנותי ההיכל אשרי



לא ידעו שאניחנו לאדם שיהיה אחרי



ולא ישנתי בו אפילו שנת עראי



התחלתי לבנותו ואחר השלימו



ולא ידעתי כי יכרת שמי מעם אחי ומשער מקומו



ומה בצע בבנותי בית מדות ועליות מרוחים



ובצפותי כסף וזהב הבריחים



ובמלאתי בתי וגנזי פרחים



וממגד תבואות שמש וממגד גרש ירחים



ולא אב ולא אחים



ולא בנים ולא בנות



ואיך לא נשאתי משאת מאת פני ומגדנות



אל היתומים ואל האלמנות



ואל הנפשות העגונות



המענות והלחוצות



העטפים ברעב בראש כל חוצות



ומן הדברים הרעים אשר אחרי המות קראני והחלוני



הוא שהרי כשתי שנים שני אנשים הבהילוני



ומתוך קברי העלוני



ועל כנפי נשרים נשאוני



ואל עיר אנקונ"א בתוך היכלי הביאוני



ואז בראותי אמרתי אולי קץ הימין הגיע



והאל יתברך חטא רבים נשא ולפשעים יפגיע



ואולי כי מהיום הזה והלאה ארגיע



ובהיותי כזאת וכזאת חושב



והנה אומרים לי רשע הקשב



לא כאשר תחשב



כי אל עקרבים אתה יושב



ומרעה אל רעה תצא



ומר ממות תהיה מוצא



ובשמעי האור בעדי חשך



ונתתי יד אליהם והייתי אחריהם נמשך



עד אשר אל בית הטבילה הביאוני



ואשתי ובעלה החדש שמה יראוני



וראיתי אותה פושטת בגדי רקמתה



ובעלה החדש נצב לעמתה



ובמקוה המים אשר הכינותי אל הנשים הצבאות



טבלה בו ועיני רואות



אז החלו עיני לדמע



וסבלתי מן המכאוב והצער מה שאין הפה יכל לדבר ואין האזן יכולה לשמע



אז יאמרו לי מה לך איש חמסים



כי את רגלים רצתה וילאוך ואיך תתחרה את הסוסים



האם בראותך אשתך טובלת עמדת משתאה



עוד תהיה משגע ממראה עיניך אשר תראה



ויביאוני בחדר המטות



ובהיות עיני הנה והנה מביטות



ראיתי שם ערש רעננה



ואשתי עם בעלה החדש שמה ישנה



שמנה ודשנה



ושמאלו תחת לראשה וימינו תחבקנה



וקול קורא אשה תארש ואיש אחר ישכבנה



ואז ממרום שלח אש בעצמותי וירדנה



אחרי כן הביאוני הנה הלום ומשתאה



כאשר אדני רואה



ועתה עלי נפשי תשתפך



כי לא אוכל מצד אל צד להתהפך



כי עוני ואשמי



רשת הכינו לפעמי



ובא רקב בעצמי



ובצהרים קדרו שמי



וכל אשר אצרו אבותי



ואבות אבותי עזבתי בחצי ימי



ערם מבטן אמי יצאתי



וערם שבתי ללכת כשבאתי



ומאומה לא לא נשאתי בעמלי



לבד מבלויי הסחבות אשר עלו בגורלי



נחלתי נהפכה לזרים



ובתי לנכרים



מה בצע כי בניתי בית הקיץ ובית החרף



וכלם פנו לי ערף



ותחת המרחץ והתנור



אראה נהר דינור



ותחת מעשה שפת כוס פרח שושן



אראה לפידי אש ותנור עשן



ומלא חפנים עמל ופיח הכבשן



ותמורת צפרים נעשו אלי



אראה אימה חשכה גדלה נופלת עלי



ותמורת שתות ממתקים ואכל משמנים



ולפני יאתיו חשמנים



כשלתי בצהרים כנשף וכמתים באשמנים



ותמורת הברברים האבוסים



ירעו עלי כדברם כבשים



וכסו עלי צרות כמים לים מכסים



ותמורת ערש רעננה



אעשה מספד כתנים ואבל כבנות יענה



בערב אלין בכי ולבקר קינה



ותמורת קרנות שן והבנים



וזהב ורב פנינים והשקות בכלי זהב וכלים מכלים שונים



והטבעות והנזמים וגנזי ברומים



ושדות וכרמים



אראה משטח חרמים



וברקים ורעמים



ופנים נזעמים



ותמורת גג היציע



שק ואפר אציע



ותמורת אליו ואלמיו



נכרת שמי מקרב עמיו



ותמורת האולם



אשב בוש ונכלם



ולי חרפת עולם



ותמורת החביות



ומגדל בנוי לתלפיות



ועופות וחיות



יש לי בור תחתיות



ושמות ושאיות



ותמורת הסלת והחטים



ועורות תחשים ועצי שטים



הנני אסור ברהטים



ונפשי בתוך לבאים אשכבה להטים



ולא אראה כי אם נזבחים ונשחטים



ולקחים למות ולהרג מטים



ותמורת היות בביתי כת לצים ואנשי עולה



וכל פה דובר נבלה



הנה האש והעצים ואני השה לעולה



היה טל ילדותי מרחם משחר



ועתה עורי משחור שחר



ושני קצותי אכלה האש ותוכי נחר



והיה כזה יום מחר



מי יתן בחיי קורות ימי הפקדה



אז לא הגעתי לזאת הפקדה



לך ואמר לאשר בחיים חיתם



קורות בני תמותה ואדותם



למען יבינו לאחריתם


  


משם נסענו והנה עדת אנשים עורים



והכרתי מהם כמו מאה ועשרים



והאנשים ההם היו חכמים ונבונים



וידועים לשבטיהם



ראשי אלפי ישראל הם



ויאמר אלי האיש התומך בימיני



חייך מחמד עיני



האנשים האלה העוה נלאו



כי היו עינים להם לראות ולא ראו



ידעו מעלות החכמה ויקרה



ולא ראו אור באורה



שמשו חכמתם במפרסמות



וקראו בשמותם עלי אדמות



ובזו לידיעת המשכלות הנעימות



ולכן בצהרים כנשף ימששו



וכאין עינים יגששו



והמפרסמות אשר בם דבקו ואותם אהבו



מחוץ למחנה עזבו



ויהיו חמדותיהם מים נכזבו



ולאשר שוכבים על מטות שן עם נשותיהם עזבום



ולאשר מטרה לחצי קללתם יציבום



והנם היום מכל חמדם רקים



כי בקקום בקקים



ובעונותם המה נמקים


  


משם נסענו והנה איש זקן גדול למראה הציבוהו למטרה



ועל ראשו מחרלים וקמשונים עטרה



ומגללי יציאת האדם ישימו באפו קטורה



יסרוהו בשוטים ובעקרבים



ויסבו עליו רבים



ישפכו לארץ מררתו



ופתן אכזר ישמט ערותו



ועל ראש מגדל גבה יעלוהו



ומשם על ראש הסלע ישמטוהו



פעם באש זרה ישרפוהו



ופעם זאבי ערב יטרפוהו



ופעם קשת נחושה תחלפהו



ופעם נחלי זפת וגפרית יגרפוהו



ופעם נחלי בליעל ישטפוהו



פעם קרני ראמים יגפוהו



כפטר חמור יערפוהו



ומאור אל חשך יהדפוהו



ופעם יקלעוהו בתוך כף הקלע



ויאמרו לו אהבת כל דברי בלע



אשרי שיאחז ונפץ אותך אל הסלע



ידו עליו במחי קבלו



ולא יתנו דמי לו



כל היום וכל הלילה תמיד לא יחשו



ולחדש צרותיו תמיד יום יום ידרשו



ובראותי אלה המכות הנוראות



נעויתי משמע נבהלתי מראות



ואמרה מי האיש הלזה



אשר הצער הגדול הזה בו אראה



ויאמר האיש התומך בימיני



הלא ידעת מי הוא זה ואמר לא אדני



ויאמר אלי זה האיש סורר ומורה וכזבן



ונקרא בשכבר שמו רבן



לא נראה רשע כמוהו מיום החרבן



עסק בתורה שלא לשמה



הוא אמון הרבה אשמה



לא ידע מן הנאוף שבעה



קרב אל כל בהמה לרבעה



על כן הדביקתהו הרעה



זה האיש ביין תועה ושכר



ותורת משה בתועבותיו עכר



ולעשות הרע בעיני אדני התמכר



חלל את קדש אדני אשר אהב ובעל בת אל נכר



שגה בזרה וחבק חיק נכריה



לא הניח אמה נכריה



ועמונית ומואביה



יהודית ונוצרית



ושפחה מצרית



מאס תוכחת והפר ברית



על כן אחריתו להכרית



לו נפש מוראה ונגאלה גם בלא דעת



לא הניח זבה ושופעת



ומנגעת ומצרעת



ואתון היוצאת במרדעת



ופי חזיר ופי טבעת



ושפחה חרופה ואמה נרצעת



ופותה ומשגעת



ועתליהו המרשעת



וזונה בפה תובעת



ונהלאה וצולעת



והרה ללדת כורעת



וכל אשה למשכב זכר איש יודעת



עד יהצה וקדמת ומפעת



אשר לא היתה ממנו נרבעת



זאת בכל הארץ מודעת



ולכן אין להפלא אם ישתה מכוס התרעלה קבעת



הכיר את בוראו ונתכון למרד בו



חטא והחטיא רבוא



וחטא הרבים תלוי בו



כסה פניו בחלבו



הוא אנטיוכס במעשיו והמן בלבו



הוא ירבעם בעגלי זהבו



ומנשה בחרבו



הוא חלל את השם זה ימים ושנים



ותועבותיו ונאצותיו בספר נכתבים חדשים גם ישנים



לך ואמר אל הסכל המפתה



כי ערוך מאתמול תפתה



ומחמת שדי ישתה



לא יחן ולא ירחם



כערים אשר הפך אדני ולא נחם



כי כחש לאל ממעל



וממנו יצא חשב על אדני רעה יועץ בליעל



ולכן ידע כי ברד ואש מתלקחת



ופח ופחד ופחת



בעדו מנחת



וכאשר יליץ בעדו ויאמר פדעהו מרדת שחת



יכרת פריו ממעל ושרשיו מתחת



יען אשר מנע נפשו משבה נצחת


  


משם נסענו והנה שנים אנשים



בפחי התפת יוקשים



וכאשר התבוננתי בצורותם הכרתים



ונפלאתי הפלא ופלא על אשר בענין רע ראיתים



כי היו מן היושבים ראשונה



במלכות הדעת והתבונה



ויד כל העם באחרונה



ואשאלה את האיש התומך בימיני



מדוע קראום כאלה אדני



ויאמר האיש אלו הם שני אחים ממראשה



היתה להם הכילות למורשה



חשבו הזלות קדשה



והנדיבות צחנה ובאשה



היתה ידם צנועה



בתולה ואיש לא ידעה



קראו בשם הנדבה בריעה



ושם אחיותיה מחלה ונעה



להם הידים האומרות הב הב



ויעשו להם אלהי כסף ואלהי זהב



אהבום בכל לבם ובכל נפשם ובכל מאדם



אמרו כי זאת תורת האדם



לא תלו עשרם וכבודם



וכלי מחמדם



בחסד יוצרם ומעודדם



אשר חסדו על כל חי קדם



ולא שערו היותו פקדון בידם



לא שרתו איש מעודם



ולא רצו איש ישרתם ויעמד בסודם



למן היום אשר ברא אלהים אדם



ודבר אין להם עם אדם



אמרו כי מצאו כתוב בחכמה יונית



שלי שלי ושלך שלך זו מדה בינונית



שכחו כי היא מדת סדום ועמורה



וכאילו כרתו משם זמורה



שמו תכלתם לאסוף ולכנס הון עד תבלתם



אמרו כל ההון הזה אשר הכינונו



בכח ידינו עשינו ובחכמותינו כי נבננו



ובעת ראו הענים אשר לבקש נכלמו



מעיניהם נעלמו



וסורו טמא קראו למו



שנאו הדלים אשר מכל טוב חסרים



כשנאת הישמעלים את החזירים



ובנות החן את בני הנזירים



והחתולים את העכברים



לא נחלו על שבר האמללים



אשר בעירום ובחסר כל גולים



ובעת האביון יתחנן לפניהם



יברחו ממנו כמלוא עיניהם



ולכל עני ואביון



יאמרו מה זה סכלת



כאשר כל מה שירשת מאבותיך אכלת



לא נתנו לעולם לעני פרוטה



שלא היתה בסופה חרטה



להיות בזעם פנים ותרועה



והיה רק זועה הבין שמועה



כאשר ישמעו כי איש ירד מנכסיו



יאמרו זה גרמו לו מעשיו



שלא צמצם כמונו



ולא הקים סדר במעשיו כאשר הקימונו



העלימו עיניהם מן האמללים



והסתירו פניהם מראות גולים



כל קרוב ורחוק מביתם ירחק



ואם יראו הלך יגערו בו ונס ממרחק



ו’העניק תעניק לו' מספרם נמחק



יאמרו כי ‘שלח לחמך על פני המים’



נסו פעם ופעמים



וברב הימים לא מצאוהו



ולכן מספרם מחקוהו



ותהי ידם אמונה



בפסוק ‘תן חלק לשבעה וגם לשמונה’



יאמרו כי הטוב שבפרושים



לחלק חלק עוף לשבעה וגם לשמונה אנשים



ולא לחלק עוף בין שנים כאשר יעשו הטפשים



ודרשו ‘פתח תפתח את ידך לו’



לפתח חמש אצבעות היד ולהכותם בפני העני להבהילו



אחרי שאלהים אמר לבהלו



ואחד מהם נשבע ביוצרו



ובחיי בנו בכורו



כי מלת לו באלף מצאה כתובה בספרו



והאחר פרש ‘פתח תפתח את ידך לו’



להראותו כי אין בידך מאומה מן השלו



ויאמרו כי פרוש ‘העבט תעביטנו’



קח מן העני עבוטו כאשר תלונו



די מחסורו אשר יחסר ממנו



לא רצה לדעת מן הפרשה רק המדרש



ועברי ומפרש



וכל דבר שכלי כים נגרש



היה להם שכל ומזימה וערמה



ולא פנו אל דבר חכמה



ואם ישמעו דבר חכמה יבזוהו



ואם יחזוהו יגנזוהו



יחשבו החכמה זלות ונבלות



והעסק בה הוללות וסכלות



יאמרו כי חכמת ההגיון



הבל וריק וכדי בזיון



ומן הלומדים חכמות הפלוסופים



המתוקים מדבש ונופת צופים



ובעליל השכל צרופים



יאמרו כי מלוח עלי שיח קוטפים



חשבו כי בהתרחקם מהבט אל דבר חכמה ירצו



וכאילו בהסתופפם בפתחי שעריו הגדר יפרוצו



לא ידעו כי החכמה סלם



מצב ארצה וראשו מגיע אל אל עולם



וכפי עלות האיש במעלותיו הגבהים



יקרב מדי עלותו אל האלהים



וכפי התרחקו ירחק ממנו יתעלה



ומנפש ועד בשר יכלה



כי כל איש כפי כח הכרתו נתבע



ולכן איש אשר בים הסכלות יטבע



נפש יקבע



ואין טענה למתרשל ומתעלם



כי את אשר יחטא מן הקדש ישלם



ואלה האנשים השאננים



הקופאים על שמריהם דשנים ורעננים



לו בקשו החכמה ככסף וחפשו כמטמונים



אז קבצו ממנה המונים



כאשר נתנו את הכסף בביתם כאבנים



ואיך לא יעורו משנתם והם בני שבעים



ומאסף הון ולכנס אינם שבעים



והעצב אשר בלבם גדל



הוא אמרו ‘והשארתי בקרבך עם עני ודל’



לפחדם פן כבודם ידל



חשבו כי האיש לא ימעל מעל



רק בשכבו עם אשה בעלת בעל



או בעבדו את הבעל



או יגגב ממון אחרים



או יספיק בילדי נכרים



או יעבד אלהים אחרים



שכחו כי גנבת דעות נכריות



ואדמיות צדניות חתיות



בסבת אשר לא ידעו החכמות האמתיות



גדולה מגנבת הממוניות



ולגזל מהחלק השכלי מחלקי הנפש המשכלות



והחכמות המהללות



גדול מכל גנבות וגזלות



יראו שכלם ערם ולא יכסוהו



ומראות דבר שכלי יניסוהו



ויאמרו כי זה הדבר אשר יעשוהו



בקהלת כתוב מצאוהו



והוא ‘כי מה האדם שיבוא אחרי המלך את אשר כבר עשוהו’



כי אחרי אשר אין יכלת באדם להגיע



אל תור האדם המעלה



טוב להשאר במדרגת השפלה



ולא ייגע לריק ולא ילד לבהלה



לא ידעו כי מי שלא יוכל להיות מלך טוב להיותו משנה



טוב להיות קצין או פרש



מהיותו נגר או חרש



ומי שלא יוכל להיות קצין טוב להיות תגר



מהיות סוחר או רוכל



וטוב להיות סוחר או רופא



מהיות מחזר על הפתחים



וטוב להיות דין או סופר



מהיות אורג או תופר



או כוכים וקברות חופר



וטוב להיות צורף



מהיות זובח שה וכלב ערף



וכן מי שלא יוכל להיות כמשה



לא ידבנו לבו להיות כמנשה



רק ישתדל להיות כיהושע אם יסכים האל



ואם אין זאת יהיה כשמואל



ומי שלא יזכה להיות כאליהו יהיה כאלישע



ולא יהיה כברשע ומישע



ועל פת לחם יפשע



ואם לא יוכל להיות כירמיה



יהיה כברוך בן נריה



ולא כאחז בן יותם בן עזיה



ולכן אלה אשר היה להם לעלות משם בסלם החכמה ולא עלו



מהיכל המלך אדני צבאות גלה יגלו



ובשחת זו נלכדה רגלם ונפלו


  


וכאשר משם נסענו ראינו איש יד ימינו ולשונו חתוכות



שמוהו מטרה לחצי קשתות נחושה דרוכות



אשר מררתו לארץ שופכות



פעם על מחבת ברזל יקלוהו



ופעם במי מרה יטבעוהו



ופעם על העץ יתלוהו



ופעם באבנים יסקלוהו



ואשאל האיש הדובר בי לדעת אדותיו



וסבת הפלגת צרותיו



ויאמר אלי זה האיש היתה לו לשון מדברת גדולות



אף בלב פעל עולות



קלל אביו ורק בפניו



ורץ אליו בצואר בעבי גבי מגניו



והכהו פעם ופעמים



עד אשר עלתה שועת אביו השמים



ולכן בא באש ובמים



ועשה אדני בו את אשר זמם



והוא ורעיו לא יזכרו עוד בשמם



כי אדני אלהינו הדמם



איך לא עלה אל לבו זה המקלל



רשע חלל



כי המקללים אבותם ואמם



אשר האכילום חלבם והשקום דמם



תהיה יד אדני בהם להמם



מקרב המחנה עד תמם



שכח זה הנכלם



כי באמצעות אביו ואמו יצא לאויר העולם



ולכן אין לתמה אם לו חרפת עולם



ויען אשר אביו קלל חתכו לשונו



ויען אשר הכהו גדעו את ימינו



למען אשר לא ישמע עוד על אביו ישא קולו



ולא יטה לארץ מנלו



מלבד שאר חרדותיו וטרדותיו



שסובל על פי מדותיו


 


וכאשר משם נסענו



ואל מקום אחר מהתפת הגענו



ראינו אנשים עבריים



בלשונותם תלוים



יסבו עליהם אנשים מורים בקשת למען ענותם



יורום וחץ פתאם היו מכותם



וכאשר נפלאתי הפלא ופלא על עצם רעתם



אמר האיש הדובר בי אל תפלא על אבדתם



ועל רוח אלהים רעה אשר מבעתם



כי אלה האנשים לא היו כאבותם



אשר היו על לוח לב הזמן חותם



רק היו שכבים על מטות שן וסרחים על ערשתם



וכל ימי החל היו ישנים עד ארבע שעות בתוך התכריכים



אמרו כל ישראל בני מלכים



אך בשבתות ובחדשים



ובמועדי אדני המקדשים



אמרו נחנו נחלץ חשים



כי מי כמונו ומי יועידנו



ומי זה רועה אשר יעמד לפנינו



ובשלש פעמים בשנה



יקומו לחטאת ראשונה



וביום הכיפורים באשמורת הבקר יקומו



ולריב ולמצה יצומו



יאמרו אין איש יודע ‘שושן עמק אימה’ כהם



והיא ירש להם מאבותיהם



יריבו על המקומות ויקראו בגרון



ויאמרו כי הם הראוים לשבת אצל הארון



זה אומר אני אתפלל ביום הכפורים



וזה אומר אני אקרא המגלה בפורים



אמרו אלה האבלים



היתכן שיאמרו ‘אין כמוך’ בשלש רגלים



היהודים האמללים



ומי ישלים חמש ביום שבת וחדש



רק אנשי קדש



ומי יאמר חזון ישעיהו בן אמוץ



רק המאשרים חמוץ



ומי יתפלל ביום הושענא רבא



רק אנחנו בני העולם הבא



ומי יתפלל בחג המצות



רק גודרי הפרצות



אשר הם צבי לכל הארצות



ומי יתפלל בחגים ובמועדים



רק אנשי האבות העמדים על הפקדים



ואם לא נשמיע הוד קולנו במקהלות



בנעם היוצרות והתפילות



מתי תשמענה קולנו היעלות



ובמה נענד על ראשינו עטרות



אם לא בקרוא בחגים ובמועדים בנעם ההפטרות



כזאת וכזאת אמרו האנשים האלה מעודם



חשבו כי זאת תורת האדם



ויען אשר הגאוה ענקתם



הרעה הזאת הדביקתם


  


וכאשר משם נסענו ראינו אנשי עריצים



בהונות ידיהם ורגליהם מקצצים



תלויים על העצים



והעוף אוכל את בשרם מעליהם



וערבי נחל ובני נשר ינקרו את עיניהם



ימטירו עליהם ברד ואש מתלקחת



ישמידו פרים ממעל ושרשיהם מתחת



וכראותי נמס כדונג לבי



ולדעת אדותם שאלתי האיש הדובר בי



ויאמר אלי אלה האנשים עלה עשן הסכלות באפם



ואמצו רוחם והקשו ערפם



ונהמו ככפירים ואחזו טרפם



ולכן חשכו כוכבי נשפם



עם אדני היו ומארצו יצאו



וכאשר יצאו ללקט ולא מצאו



חמדו שדות וגזלו ובתים ונשאו



פרקו על שמים מעליהם



כי צררים הם בנכליהם



גנבו וגם כחשו וגם שמו בכליהם



לא מאשר תתן להם ילקטון



רק ארחותם יעבטון



וממול שלמה אדר יפשיטון



ולכן הכו בשגעון ובעורון



ואף על פי שלוחות ושברי לוחות מנחים בארון



לא יהיה לאלה בהיכל אדני חלק וזכרון



כי עלה לגורלם משתה שכרון



ומשנה שברון


  


וכאשר משם נסענו ראינו עברה וזעם וצרה



בראותנו אנשים יעבירום במלבן וישורו אותם במגרה



ופניהם כשולי קדרה



יזעקו מכאב לב ומשבר רוח יילילו



ומספד מר יגדילו



ובראותי עצם רעתם אשתוללתי



נעויתי משמע ומראות נבהלתי



וכמעט על הארץ נפלתי



ויאמר אלי האיש הדובר בי



האנשים האלה תעו מבטן ומרחם זרו



אבדה תקותם ומארץ חיים נגזרו



כאשר על נפשותם התאכזרו



ולהרג עצמם עז אזרו



ולכן עצמותם אל פי שאול נפזרו



ומן גו יגרשו



ומראות טוב התיאשו



ואש אכלה אש ירשו



חשבו בדעתם החסרה



כי במותם נצלו מכל צרה ועברה



לא ידעו אלה הנכאים



כי מרעה אל רעה המה יוצאים



כי אז יעשן אף אדני בהם



ויקצרו פרי מעשיהם


  


וכאשר משם יצאנו



ובתחתיות התפת באנו



ראינו שחת משנה לרעה מחברותיה



ילאו הלשונות לספר אדותיה



שם גחלי רתמים וחצים שנונים



שם חמת תנינים וראש פתנים



שם נחש שרף ועקרב וחמת עכשוב



שם כל חלי וכל מכה אשר לא כתוב



שם העלי והריפות



ושם חיות אש טורפות



ושם להבות אש שורפות



כמעט לב רואיהם חוטפות



ואשאלה בעד העלי והריפות



לדעת מה טבם



ומה הדבר אשר ישרתו שם בם



ויאמר אלי האיש זה השחת נקרא שחת בלי



הוכן מראשית לכל בני רועה אוילי



ובפרט לחיאל בית האלי



יטחנוהו שבע פעמים ביום במכתש בתוך הריפות בעלי



מלבד מה שיעשו בו החיות הטורפות כלה



ומה שיעשה בו האש האכלה



ואשאלה בעד חיאל לדעת אדותיו



אולי אכירנו מאותותיו



ויאמר האיש הדובר בי אלי זה האיש החל בגנות וסים



ומכל אשר נדר בימיו דבר לא קים



היתה האמונה בעיניו למינות



והשקר והכזב חכמה והתבוננות



עשה מדברי תורה קרדמות



ולא למד רק לרמות



ולהערים ערמות



אמר נבל בלבו עשיתי לי משוא ודבר כזב עטרות



ומלאכה היא לעולם לפסל שטרות



לא הפקדו אתו סודות אשר לא הקיאם



והוציא על צדיקים ממנו דבות מלבו בדאם



ואם הגיעו לידו ממוניות אחרים בזאם



היה פריץ חיות



רע לשמים ורע לבריות



בעל נפש רחבה כבלעם



חרפת אדם ובזוי עם



חטא והחטיא כירבעם



הוא לדוד מדואג האדומי חלוף



ונרגן מפריד אלוף



עקש לב מתנקם ואויב



והדר בעיר אחת עמו בנפשו מתחיב



כאשר יזכיר האדם משאון מומיו ודכים



הוא כטפה מן הים



כי הוא אסף כל חרפה וגנות



זדונות לא במסכנות



ואין לו חלק בנאמנות



ואם תחפץ לדעת איך הוא אכזר כיענים במדבר



ותועבותיו ונאצותיו כמדבר



ואיך בריחי השכל אבד ושבר



ועל אדני ועל משיחו התעבר



והוא בר דלא בר



פוק חזי מאי עמא דבר



ואבותיו ובית אביו בידעם כי הוא איש חמסים



חשבוהו מן האנשים אשר הגרנות שסים



ולא הראו לו לעולם הפנקסים



ולא שלחוהו אל הארגזים



והעלימו ממנו סוד הגנוזים



ומיראתם פן יתנם למשסה ולבוזזים



נתנו אוצרותם בעזבונם



ולא העמידוהו לעולם על חשבונם



פן יגנב שבר רעבונם



ולכן אין לתמה אם הושם ראשו בצלצל



ופרי אדמתו וכל יגיעו יירש הצלצל



אחרי כל אשר שאלו עיניו מהם לא אצל



ומהונו על מרי נפש לא אצל



ומעשות כל טוב התעצל



חי אני כזאת וכזאת יקרנו



או יבא יומו או אדני יגפנו



ובשחת זו תהיה תחנותו



ויקח מיד אדני כפלים בכל חטאתו



כשמעי דברי האיש הכרתי חיאל בית האלי מאותותיו



וידעתי כי לא על חנם נלכד בשחיתותיו



ובאמת הוא ראוי לאותו המקום ואותו המקום ראוי לו



ולרשעים אשר כגילו



ואין לתמה אם נפשו עליו תאבל ובשרו עליו יכאב



כי הוא בן מנבל אב



נברא להיות משחית לחבל



ולכן הרע מאת האלהים יקבל


  


וכאשר משם נסענו ראינו כמו מאה וחמישים אנשים



בפחי התפת יקושים



וכאשר התבוננתי בצורותם



הכרתים כי היו ראשי בית אבותם



ונפלאתי הפלא ופלא על עצם רעתם



בזכרי מעלתם ויפעתם



ומעשיהם הטובים וצדקתם



וכי היו ראשי המדברים בכל המקומות



נבונים וידועים אנשי שמות



ושאלתי האיש הדובר בי לדעת אדותם



ומה הדבר אשר סבב רעתם



ויאמר אלי אלה היו גדולי הדור



וכמו שהיה להם בלב ולב לעדר



לחזק את בדק בית אדני ופרצותיו לגדר



כן שלחו לפני אדני להתפלל



כל איש סובא וזולל



אשר קדש אדני חלל



ולפני העמים יתהולל



ובהיותו מדבר בתפילה בעיניו קורץ וברגליו מולל



חמור ספרים גולל



רשע על תאות נפשו הלל



ירים קול אילות יחולל



לא ידע אם יברך או יקלל



ואיש ישמע תפילתו יאמר דרך גנאי



מה קול הצאן הזה באזני



וכמו שהיה להם לבחור חזן



מזיו חכמותיו מלאים ומפיקים מזן אל זן



יהיו פיו ולבו שוים



ורעיוניו אל אדני קוים



איננו מהעם המתאוים



לא גדל על אהבים



ולא פנה אל רהבים



ירא את אדני וסר מרע



כן בחרו באיש חנף ומרע



ובגחזי המצרע



ואיך ראוי להיות שליח צבור



איש בור בעצבים חבור



ובקברות התאוה קבור



לא יבין מכל אשר יאמר דבור



אשר לא עמדו אבותיו בהר סיני



ובוצע ברך נאץ אדני



הישלח לפני נגיד ואמרכל



איש לא בדעת ידבר דבריו לא בהשכל



ואיך לא בושו לשלח לפני מלך מלכי המלכים



כל טמא לנפש ואיש תככים



אשר העון בחבלי השוא משכים



יקריבום נא לפחתם



הירצה או יפנה אל מנחתם



והנה אם יהיה להם דבר לפני שר



או נגיד או טפסר



יבחרו איש בעל מוסר



יועץ וחכם חרשים



יליץ בעדם להצילם מפח יוקשים



ואיך יבחרו מן העם



עגל ירבעם



יעמד לפני הארון כנפעם



אין לתמה אם תגיש ותקדים בעדם הרעה



והיה רק זועה הבין שמועה


 


וכאשר משם נסענו ראינו בני אדם



חשך האור בעדם



ושמשם וירחם קדר



לא תאר להם ולא הדר



יעמדו במקום חשך ואפלה



והיו שם ממלכה שפלה



אפפום משברי מות ויבעתום נחלי בליעל



כאילו כחשו לאל ממעל



ובראותי אותם ביון מצולת היגון טובעים



כאנשים אשר אלהים ואנשים קובעים



שאלתי לדעת מפעלותם



ומה הדבר אשר לראות כזאת הביא אותם



ויאמר אלי אלה השובבים



למדו תורה נביאים וכתובים



ומשנה וגמרא



וספרי וספרא



ותוספות ופרושים



ולקוטים וחידושים



אלא שעשו מן התורה והחכמות



עטרות וקרדמות



עטרות להתגדל בהם



וקרדם לאכל מהם



לא אהבו התורה והחכמה למעלתם



וליקר תפארת גדלתם



רק עשאום כלים להגיע בם אל זולתם



חשבו בדעתם החסרה והפגומה



כי לדברים אשר יגיעו בסבתם עליהם מעלה רמה



מאשר לתורה ולחכמה



ולא ידעו כי התורה והחכמה היו כאניות סוחר



והמכון הוא להגיע אליהם ופניהם לשחר



ולמעלתם היות כוסף ובוחר



לא לכון להגיע באמצעותם אל דבר אחר



כי הם אשר ישימונו לאל קרובים



ולשכן בינות לכרובים



ולכן מי שיתכון להגיע באמצעות התורה והחכמה שהם דברי אלהים חיים



לדבר מן הדברים הגשמיים



או להתפאר בין החיים



חלם חלום



ולא ידע דרך שלום



ולא יהיו מעשיו רצויים



כי הם החיים העצמיים



וכן אמר שלמה כי מוצאי מצא חיים



לא אמר מצאי מצא דבר שבסבתו יזכה אליהם



רק מוצאי מצא דבר החיים כי חיים הם למצאיהם


  


וכאשר משם נסענו ראינו אנשי חמסים



ברגלי סוסי אש נרמסים



יכסו עליהם צרות כמים לים מכסים



ואמרה מי אלה אשר רבצה בם האלה



ועשה המשפט בהם כלה



אך נבהלה



ויאמר האיש אלה הם בני עולה



אשר שקדו בפתחי בית הטבילה



לראות הנשים המתקדשות מטמאתן



בבואן ובצאתן



הלכו אחרי ההבל ויהבלו



ואיש אל אשת רעהו יצהלו



ינבלו פיהם ולדעת אדותיהן ישאלו



ולכן תחת שואה התגלגלו



והרעה הדביקתם



כאשר גאות החשק ענקתם



וכמה מן הנשים הצנועות



בסבתם מלטבל היו נמנעות



וכלו עיניהם בדמעות



ונשאו עיניהם לשמים לפרע בהן פרעות



לא ידעו אלה הסכלים



כי נפש המה חובלים



כי יש מהם אשר נמנעו מלטבל אז בשבילם



ולא זכו לטבל לעולם



ולכן אמר אדני לבהלם


 


משם נסענו וראינו אנשים אסורים בזקים



נתונים בפי אריות ודבים שוקקים



יעשו בהם כלה



אך נבהלה



וכאשר התבוננתי בצורתם האמלה



ראיתי כי הם היו ראשי הקהלה



נתונים בכל עמי הארץ לשם ולתהילה



ואמרה איך המשפט יעשה עם צדיקי הדור כלה



ואלה אשר היו לבני דורם סגלה



איך יגעו לריק וילדו לבהלה



ויאמר האיש הדובר בי אלה האנשים הארורים



כאשר התפללו בפני אנשים אחרים



היתה תפלתם כתפלת יום הכפורים



וכריעותיהם והשתחויותיהם היו מאה ועשרים



והראו הכונה בכל המלות



והכניעה והרתת מהחל עד לכלות



והכריעה הגמורה



עד שיתפקקו כל חליות שבשדרה



ובעת התבודדותם בטירותם ובחצריהם



לא נראית תפילה אל לבם חטאתם



העמיקו שחת כימי הגבעה



לפתח פה ברצח ולהרים קול בתרועה



ולעשות חנף ולדבר על אדני תועה



התחסדו בימי אנשי דורם



ולכל דבר פשע יצאו נצבים כדתן ואבירם



שכחו יוצרם ודבקו ביצרם



והמירו בקלון יקרם



על כן אף אדני בהם התאנף



ולא השאיר להם שרש וענף


  


משם נסענו והנה בורות מלאות נחשים ושרפים מעופפים



ואריות ונמרים טורפים



למאות ולאלפים



וסביבם מלאכי מות חרבות שולפים



וזרם מים כבירים שוטפים



לב רואיהם חוטפים



ואמרה למי אלה אשר להשחית שאפים



ויאמר אלי אלה הם למנחשים ולמכשפים



ולבעלי אוב וידעוני וקסם און ותרפים



המהגים והמצפצפים



אשר בעברת אדני הדופים



בדבר המלך אדני צבאות יצאו דחופים



יען אשר במעשיהם הארץ חנוף תחנף



ולכן אף אדני בהם התאנף


  


משם נסענו ובהיותנו במקומות התופת הנה והנה מביטים



ראינו אנשים אסורים ברהטים



לקחים למות ולהרג מטים



ומלאכי מות ידברו אתם משפטים



ייסרום בעקרבים ובשוטים



וכאשר התבוננתי בצורתם הכרתים



ונפלאתי בראותי אותם נכרתים



כי היו מתושבי הארץ אפרתים



נחשבו בעלי מוסר וענוה



וחשבתי כי תהיה להם אחרית ותקוה



בעבור מה שסבלו בחייהם אלה האנונים



מאבדת הממון ומתת הבנים



ואשאלה האיש הדובר בי על אדותם



לדעת מי הפילם בשחיתותם



ויאמר אלי אלה האנשים כאשר מצאם רע אמרו נקינו



לא בפשעינו ובחטאתינו לקינו



ואשר סבלנו מאבדת הממון והבנים



אמרו כי הוא מתולדת הזמנים



ואשר באם מצער גופם וחלים



לא אמרו כי הבנים קרבן כפרה



להתקצף ולהטיח דברים כלפי מעלה היא כפירה גמורה



אמנם החרד אל דבר אדני והנוהר אל טובו



לא יתקצף בעת יגדל כאבו



אך יחשב אותו לתגמול חובו



ויקבלנו ברצון ואהבה



ואז יחשב לו לעולם נדבה



ואם יחסר הונו



יחשב כי האל יתברך יקבל פקדונו



ולא יתקצף בתתו



את הפקדון אשר הפקד אתו



וידע כי בעוד ההון בידו לפקדון



חיב לעשות ממנו מצות המפקיד



וכאשר השלים חובתו בו והחזירו לבעליו



יראה השעשע בלבו ובמליו



ויכון להישיר פעליו



לא יחשב כי לקחו דבר מדינו



רק הוא כמחזיר פקדונו


  


וכאשר משם נסענו ראינו אנשים בחטאתם נמקים



כי בקקום בוקקים



חשבתים בחייהם אנשים צדיקים



פעם על העץ יוקיעום



ופעם כשסע את הגדי ישסעום



ופעם בכף הקלע יקלעום



ואמרה אל האיש התומך בימיני



בי אדני



אלה האנשים מעולם לא חטאו



וממון אחרים לא בזאו



ועתה מדוע לראות כזאת הובאו



ויאמר אלי בן אדם אלה האנשים אשר תאמר בעדם



כי לא חטאו מעודם



ודבר אין להם עם אדם



הוא בעבור שלא עלה הדבר בידם



אמנם מחשבתם היתה מחשבת רעה



ולעשות חנף ולדבר על אדני תועה



הראו עצמם ישנים ולבם ער וסוער



ובאש הקנאה והתאוה בוער



וכאשר עלה בידם לעשות רע בסתר עשאוהו



וכאשר בא לידם ממון אחרים בזאוהו



ודברו על אנשים צדיקים שקר מלבם בדאוהו



אשר לא שמעוהו ולא ראוהו



לא ידעו אלה השוטים



כי עיני אדני המה בכל הארץ משוטטים



יסתרו בעשותם הרע לפחדם מן האנשים



ויראו עצמם קדושים



והמה קדשים



ומן הבוחן לבות וכליות אל עולם



אשר אין דבר ממנו נעלם



אשר מן העולם הזה יוציאם



ואשר אחרי מותם למשפט יביאם



לא נזהרו ולא נשמרו



לא פחדו מאימתו ופיו מרו



על כן עיניהם מבכי חמרמרו



משם נסענו חשים



וראינו בתפת אנשים



חשבתים בשכבר קדושים



מפני שהשליכו מנגד נפשם



וקדשו את אדני קדושם



ועשו מגופם זבח ועולה



ולא נמצאת בשפתותיהם עולה



ונפלאתי בראותי אותם בענין רע



ושאלתי האיש הדובר בי על זה המארע



ויאמר אלי אלה האנשים נמצאת בהם חובה



כי כמו שהיה להם לקבל המות האכזרית מאהבה



והיות בעיניהם מתוקה וערבה



ולומר אשרינו מה טוב חלקנו



ומה נעים גורלנו



כי הגענו אל זה הנסיון



היום נזכה לחסות בסתר עליון



היום נצא מעמק הבכא



ונעמד על הברכה



עם עשרה הרוגי מלוכה



היום נראה קדשתנו



ומה יפה מאד ירשתנו



היום ננחל חיי עולם ארך



היום ננצל מן התפת אשר לרשעים ערוך



כן התקצפו באחרונה על נפשותם האביונות



ותהו על הראשונות



ואבדו הראשונות והאחרונות



באמרם שמרנו משמרת אדני והלכנו אחרנית



ומה בצע כי שמרנו וכי הלכנו קדרנית



על כן הדביקתם הרעה



והיה רק זועה הבין שמועה


  


וכאשר משם נסענו ראינו מקצה בחברת



מחבת נחשת מלאה בדיל ועפרת



ובתוכה איש בחחים חבוש



אבד מבלי לבוש



ואש תמיד תוקד תחתיה לא תכבה



מדורתה אש ועצים הרבה



ואצל המחבת שוחה עמקה וצרה



מלאה מהקרח הנורא



ומלאכי זעם ועברה



יוציאוהו מן האש הזרה



ובתוך הקרח יקברוהו



ומן הקרח אל תוך המחבת ישליכוהו



כה יעשו יום יום להבהילו



ולא יתנו דמי לו



ואשאלה האיש הדבר בי לדעת אדותיו



וסבת חרדותיו



ויאמר אלי זה האיש הבליעל



מעל באדני מעל



ונאף עם אשה בעלת בעל



ולכן רבצה בו האלה ובוש וחפר



כי דבר אדני בזה ואת מצותו הפר



וחטא באשר למד אשת רעהו לנאף עם אחרים



ולשגות בזרים



והולידה מהם ממזרים



ובעלה בחשבו כי אינם בניו



העלים מהם עיניו



ומהשגיח עליהם הסתיר פניו



ולא למדם חכמה ומוסר



והם בראותם כי צלם מעליהם סר



אחזו דרך רע וברעתם התמוגגו



פעם זדו ופעם שגגו



עד אשר לבסוף הרגו ונהרגו



וכאילו זה הנואף הרגם כלם בחרבו



כן חטא כלם תלוי בו



לא ידעו פריצי חיות



כי חטאים גדולים בחטא אחד תלויות



לא ידעם רק בוחן לבות וכליות



הפליא עצות הגדיל תושיות



כי מרעה קטנה שברעות



תמשכנה כמה מאורעות



וכבר בארו אנשי התבונות



כי אין להביט לקטנות העונות



כי כשנביט לגדלת המצוה האדון



ישוה השוגג לאיש מדון



העושה בזדון


  


וכאשר משם נסענו ראינו איש חשך משחור תארו



וצפד על עצמו עורו



יפשיטו עורו מעליו ועל העץ יתלוהו



ונחשים צפענים שם יאכלוהו



ובראותי כזאת נבעתי



ואימות מות נפלו עלי וכמעט נצמתי



ואשאלה האיש הדבר בי לדעת הסבה



אשר בעבורה הגיעה לאיש ההוא הרעה ההיא הרבה



ויאמר אלי זה האיש שפך דם נקי



ולכן אין לתמה אם אשר בלע יקיא



ובחשבו כי הרג נפש אחד הרג רבים



כי אשת הנרצח ובניו בהיותם כאבים



ובראותם כי סר צלם מעליהם



גנבו וגם כחשו וגם שמו בכליהם



וכאשר מעשיהם



אל האנשים נודעו ונגלו



קצתם למרחקים גלו



וקצתם על העץ נתלו



ואשר נגנב מהם הממון



עשו אבל גדול וכבד כמספד הדדרמון בן טברמון



ושביב אש העני והחסר קטיל המון



ועברה אחת גוררת כמה עברות



ולכן אין לתמה אם יובלו הרשעים ליום עברות



ויכסום כמים לים מכסים צרות



כי רעת החוטא רבה



ולחטאים גדולים וכבדים סבה


 


וכאשר משם נסענו ראינו שוחות עמקות



ושם צרות ומצקות



ואש אוכלה אש



אשר כל רואהם מראות עוד טוב יתיאש



ומשפטים ממשפטים שונים



ומלאכי מות אכזרים כיענים



ושם שפטים ישבים על מדין



ידינו החוטאים בארבע מיתות בית דין



אין שם מרחם וחומל



ולא תראה שם רק לב אמל



ולא תשמע שם רק קול בכי ויללה



וצרה כמבכירה וקול כחולה



וקול נאקת חללים ולב גוע



ונפש חללים תשוע



צועקים מכאב לב ומשבר רוח יילילו



ומספד מר יגדילו



לקולם צללו האזנים



ותזלנה דמעות העינים



ובראותי אותם רעדה אחזתני



תעה לבבי פלצות בעתתני



נעויתי משמע נבהלתי מראות



הקורות אשר נפשות החוטאים מוצאות



ואמרה אל המלאך הדבר בי



אדני במראה נהפכו עלי צירים ולא עצר עוד כח לבבי



לראות כל נפש ונפש בפרט



ומשפטה אשר עליה נחרט



אמנם אחרי אשר ראיתי בפרט קצת מצרתם



חפצתי שתודיעני בכלל חטאת החטאים האלה בנפשותם



למען יהיו המה וקורותיהם



מוסר אל הדורות הבאים אחריהם



ויאמר האיש צדקת במאמריך



אנכי אעשה כדבריך



ועתה שים לבך לכל הדברים אשר אדבר אליך



ויסר בהם לבות האנשים השובבים במשליך



דע בני כי אלה לבות האנשים השובבים במשליך



דע בני כי אלה האנשים אשר תראה באלו הצרות



קצתם לקחו מן החכמות והתורות



מחשבות נכריות זרות



ועמקות וסברות



לרמות בהם האנשים



ולהפילם בפח יוקשים



כאלו התורות והחכמות



הם רשתות וכלים לרמות



ועל כן הגיעו לאותם המהומות



וקצתם ערלה אזנם



וטמנו בחבם עונם



והיו רעים וחטאים במצפונם



הראו הישר והצדק והענוה בכל ענינם



כדי שיתלו האנשים בהם בטחונם



ויפקידו בידם הונם



ובאחרית בגוד יבגדו



הציבו משחית אנשים ילכדו



וקצתם משדי חכמתם אחר לא הניקו



חשבו כי תחסר חכמתם כאשר עם אחרים סוד ימתיקו



שכחו כי אם ימלאו העבים גשם על הארץ יריקו



והמאצילים על אחרים מהודם והענק יעניקו



כאלו מנר אל נר ידליקו



וקצתם לא רצו שיחכם אחר בעולמם



מפחדם פן יגדל שם איש על שמם



ולכן היה כגללים לחמם



ונכרתו הנפשות העושות מקרב עמם



וקצתם כונו לדרש במקהלות



ולהנעים קול בתפלות



להכניס בלב היעלות



ותבטחנה בו הצביות



לא ידע כונותיהם הנכריות



רק הבוחן לבות וכליות



וקצתם עם פועלי און ארחו



ואף על פי שלא עשו ראו ושמחו



והיה בידם למחות ולא מחו



ולכן מארץ החיים נמחו



וכפלים בכל חטאתיתם לקחו



וקצתם קרבו כתנור לבם בארבם



והדבר אשר למעצבה השכיבם



הוא מה שחשדו אחרים במה שלא היה בם



ולכן חרבם תבא בלבם וקצתם שמו תפלין בראשם וציצית בבגדם



להיות יקושים בהם בני האדם



עשו מהמצות הנכבדות



והחקים והעדות



רשתות ומצודות



ולכן פניהם אל הרע מעדות



וקצתם לא נתנו פרוטה לאמללים ונדכאים



רק במקהלות ובמקום רואים



אך במקומות אשר האנשים לא יראום



פעם יבריחום מעליהם ופעם בדבריהם ידכאום



ולכן פקדתם על נחל הערבים ישאום



וקצתם ללמד אחרים לבם לא ערב



למען אשר איש זר לא יקרב



להקרא בשם רבי או רב



יספיק אליהם שיחשבו בעיני רואיהם חכמים



בין אם יהיה בדבריהם אמת ותמים



בין אם הם אלילים אלמים



וכמה גדול אוילות איש ישמח בלבבו



כאשר ישבחוהו במה שאין בו



ולו היה המשבח במה שאין בו חכם ונבון



יוסיף השבח ההוא דאבון נפש ועצבון



יחשב השבח ההוא מן המשבח עלבון



ויתור ויבקש בכל לב חשבון



שיתאמת מה שיחשבו האנשים ממנו



ולא ישקט עד אשר יוציאנו לפעל וישלימנו



וקצתם היו לענשם סבה



באשר היו מוציאי דבה



כי הדבר אשר מלבם בדאוהו



נחשבה עליהם כאלו עשאוהו



וקצתם כחשו באדני ויאמרו לא הוא



ואל כל המקום אשר יהיו שם הרשעים שם יהוא



לא יפחדו מהענש האלהי ולא ירהו



ואחרי האל ואחרי חסידיו לא ינהו



כי טח מהשכיל לבותם ועיניהם כהו



כאלו עשו עם שאול חזה ועם המות ברית כרתו



ולכן נמחה שמם מתחת השמים ומארץ חיים נכרתו



וקצתם היו עדי שקר וכזב



נתנו בשקריהם ובפחזותם בתי אכזיב לאכזב



חשבו כי האל יתברך את הארץ עזב



לא ידעו כי הזורק נחשב כמושיט



ואוחז העור כמפשיט



ולכן אמרה התורה הנאמנה



יד העדים תהיה בו בראשונה



כדי שידעו הכל כי המעיד על איש במה שאין בו



הוא כאלו הרגו בחרבו



וקצתם היו חסרי מח



לא חשבו אלא לאכל ולשתות ולשמח



לא נתנו אל לבם דבר מדברי החכמות



ולעגו לכל אנשי שמות



וקראו בשמותם עלי אדמות



ולכן אין לתמה אם סביבותם אימות



וקצתם בשקר נבאו



ותורות וחקים מלבם בדאו



לא דבר אדני להם ובשמו קראו



ספרו אשר לא שמעו ולא ראו



וקצתם למדו לשונם דבר שקר העוה נלאו



נואלו ונשאו



ולכן מן הארץ נכאו



ושפו עצמותיהם לא ראו



וקצתם היו השבעות נמצאות תמיד בפיהם



שבעי שבעות להם



ומרב אשר השבעות בלבותם נקבעו



כאשר יוכיחם מוכיח על שבעה נשבעו



ישבעו שלא נשבעו ולא ידעו



וקצתם היו מוציאים שם שמים לבטלה



ומזכירים אותו לכל דבר נבלה



כזכר אחד מן הדברים אשר אין להם קדשה ומעלה



ולכן רבצה בם כל האלה



וקצתם היו יושבי קרנות



והיו מספרים רק קורות המלכים וקצת מדינות



וחלומות והבלים ודברים הרבה אשר לא יוכלו להמנות



ולכל דבר חכמה נפלאה



ודברי נבואה



אמרו הנה מתלאה



ויען אשר מנעו מנפשותם התבונות



ומרעיוניהם זמרת האמונות



נחשבו להם השגגות כזדונות



וכאלו שסים את הגרנות



וקצתם היו שפטים ושטרים



ולא דנו דין אמת לאמתו אכן היו נקמים ונטרים



רדפי אנשי הצדק ואותם עטרים



כאשר ירדף הקרא בהרים



וקצתם היו רופאי אליל



ולהם היה הסכלות כליל



לא ידעו דבר מספרי הרפואות



והיו בהבליהם לבות החולים מדכאות



אמרו מי כמונו ומי יועידנו



ומי זה רופא אשר יעמד לפנינו



ומי ישיב אחור ימיננו



ומי יניאנו



כה דבר אפוקרט וכה ענה גליאנוס אם לא תאמינו בנו לא תאמנו



והפתאים עליהם ישענו



ולא ידעו אלה הסכלים



כי ברב חלומות והבלים



אשר המה מהבילים



נפש המה חובלים



ונחשבים אלה האשמים



במעשיהם שופכי דמים



וקצתם לא השתתפו בצרת הצבור



לא במעשה ולא בדבור



אמר מה לנו ולצרה האל יורם ויעזרם



והן לא יקרנו לבסוף מה שיקרם



ולכן על ידי מות יגירם



פקוד והחרם



ורוח והצלה יעמוד ליהודים ממקום אחר ואחרית



הרשעים תהיה להכרית



ויזרה על נויהם גפרית



וקצתם לשקר נשבעו



ואלהים ואנשים קבעו



ולכן ביון מצולת התפת טבעו



וממררים שבעו



כי השקר לפני האל יתברך נתעב ונאלח



ולכן חץ פתאם כבדם יפלח



וקצתם טחו עיניהם מראות



והראו כי כונתם טובה ועיניהם לשמים נשואות



עשו להם בחצריהם ובטירותם מקואות



כדי לשכב עם הנשים הצבאות



ולכן נתנו למחראות



בעברת אדני צבאות



וקצתם היו נבלים וכילאים



לא נדבה רוחם אותם להחיות לב נדכאים



ולכן תחת היות רשעים ירדו פלאים



וספקם במקום ראים



ונפשם בתוך לבאים



וקצתם שגו בזרה וחבקו חק נכריה



ולהם אשת חן גפן פוריה



שגו בראה פקו פליליה



ולכן יד אדני בהם הויה



וקצתם רדפו אחר השררות



ועשו להם מן הגאוה עטרות



היו לפניהם הצנועים לראוה



וללעג וקלס בעיניהם אנשי השפלות והענוה



לכן היו למשל ולשנינה ולזעוה


  


ויהי בשמעי דברי דניאל איש חמדות



וקול נאקות הנפשות היקדות



וקול נהי הנשמות המתופפות על לבבהן וסופדות



ובראותי פגרי האנשים הפושעים עבשו פרדות



היו עיני מים יורדות



ועשתנותי אבדות



מיראתי פן במותי יעשו בי שפטים



ותהיה נפשי בתוך לבאים אשכנה לוהטים



ובראותי כי עונותי עברו ראשי



ואין מנוס לנפשי



ובראות דניאל איש חמדות כי נבהלתי



ובעמקי הדאגות צללתי



וקרני בעפר עללתי



ונזרי לארץ חללתי



ולראות טוב עוד לא פללתי



והיום אשר ילדתי בו קללתי



אמר אלי מה לך נבהל ומה אתה רואה



כי אתה חמת אדני מלא ועמדת משתאה



האם בראותך נקמת אדני מאויביו תלאה



ואען ואמר חייך נזר הזמן קדושי



עונותי אשר עברו ראשי



אזכרם ואשפכה עלי נפשי



כי ידע עבדך את אשר הרעותי



וכבודי בקלון המירותי



באשר לבי אחרנית הסבותי



היתה לי נפש טהורה וטמאתיה במעשי


אוי לי


כי הייתי רועה אוילי



ושמתי זהב כסלי



הייתי לדמיון העלוקה האומרת הב הב



אשר עוד בקשה ואאהב



לבן וחצרות ודי זהב



והרביתי אשמי וזדוני



מכל אשר היו לפני



ואחרי אשר חטאתי ועויתי ופשעתי



צדיק הוא אדני על כל אשר יביא עלי כי אמת יעשה ואני הרשעתי



ויאמר אלי דניאל איש חמדות



הסר כעס מלבך ואל תלבש חרדות



כי בך מדבר נכבדות



ולא יגע בך רע כאשר חשבת



יען אשר למצות האל הקשבת



ואין ספק כי חטאת ועוית ופשעת



והאלהים ואנשים קבעת



וקלון מכבוד שבעת



אמנם במה שיגעת



ופרשת ספרי הנבואה ובעמים עזם הודעת



ונפלאות בם השמעת



עשית לך שם כשם הגדולים אשר בארץ ונפשך הושעת



ואיך יסבל העולם שתקח בשנה



וכבר חדלה התורה מתקה ודשנה



עד שקמת והחזרת עטרת המקרא לישנה



מצרף אל זה היותך במדות חמודות נפשך מעטר



ולא היית לעולם נוקם ונוטר



אם חטא לך איש מיד שכחתו



ואם היטיב לך לנצח זכרתו



ולא שקטת ולא נחת עד אשר גמלתו



היית צנצנת המן



ולא הקצפת אל מקרי הזמן



ועל הטוב ועל הרע ברכת האל הרחמן



ובזה בנית לך בעולם המלאכים בית נאמן



לא מנעת לעולם טוב מבעליו



ולא התחבר איש עמך אשר לא אצלת מהודך עליו



לא היית מחכמתך כילי



ולכל מתנדב לשאל אמרת כל מחסורך עלי



מי לאדני אלי



היית אוהב נאמן



ואח חומל ורחמן



לא שמעת לעולם איש זוכר השם לפי תמו



שלא אמרת ברוך הוא וברוך שמו



ןבהיות חבריך והאנשים אשר כגילך



לועגים עליך



ואוכלים ושותים וחוגגים



שוחטי צאן ובקר הורגים



ובתענוגי תבל ובמחמדיה מתענגים



היו רעיוניך על אפיקי מי התורה כאיל ערגים



לא נתת שנה לעיניך ולעפעפיך תנומה



עד אשר אספת כל פניני החכמה



ושבצת אותם בפרוש תורת אדני תמימה



וקמה בידך ממלכת המפרשים



כי לא הנחת דקדוק המלות ופשטים וחדושים



וסודות נעלמות וחידות נפלאות



אשר לא תהיינה בספרך מובאות



עד אשר היו דבריך דברי נבואות



השכחת נכלמים ובושים



וחרדו אל מאמריך גם הכהנים הנגשים



כמה שמח ישעיהו הנביא כאשר פרשת ספרו



חי אני כי בראותו פרוש ‘על מה תכו’ נשבע ביוצרו



כי כאשר פרשת כן כון במאמרו



ונדר להיות לך לפה ולמליץ



ולהשביע בצחצחות נפשך ועצמותיך יחליץ



ולו ידעת כמה עלז שלמה מלך ישראל



כאשר אמר לו מיכאל



פרש ספריך עמנואל



וכמה התפלל בעד שלומך אל האל



אז ידעת כי יש לך פרקליט טוב וגואל



חייך כי שמע שפרשת ‘פתך אכלת תקיאנה’ מגזרת וכי יפתה אמר עת לשחק



ופער פיו לבלי חק



והקול נשמע עד למרחוק



וישבע כי כך היתה כונתו



ולא ראה מפרש הבין מליצתו



רק אותך לבדך משח הזמן שמן משחת קדשתו



וכאשר מן התפת נעלה שנינו



ואל העדן נשים פנינו



יעלז לבו בקרבו



וגם הנה הוא יצא לקראתך וראך ושמח בלבו



ושם תקבל מן התפארת והכבוד אין מספר



חייך לא תאמין כי יספר



ושם תשיג ששון ושמחה



קומה ונלכה כי לא זאת המנוחה



ואען ואמר בי אדני עשה כדבריך



משכני ואנכי אחריך



כי לראות באלה לא נסיתי



הוציאני מעמק הפגרים כי החליתי



ויאמר אלי האיש החזק בכנף מעילי ותהיה זריז ונשכר



אל תביט אחריך ואל תעמד בכל הככר



אז שמנו לדרך פעמינו



והפקדנו ביד האל רוחנו ונשמתנו




העדן




ויהי כאשר יצאנו מן התפת ועשתנותי אובדות



ופניהם וכנפיהם פרדות



וללכת אל העדן היו פנינו מעדות



תכף אשר מהתפת נסענו



אל ראש סלם מצב ארצה וראשו מגיע השמימה הגענו



וכאשר היינו במעלותיו הגבוהים



שם נגלו אלינו האלהים



ושם ראינו שמים חדשים וארץ חדשה



אין שם צחנה ובאשה



רק ארץ מטהרה וקדושה



ומעלות הוכנו אל הנפשים הקדושים



תחתיים שניים ושלישים



שם האור הגמור אשר קראוהו החכמים



אור שבעתים כאור שבעת הימים



כי מה יפיו ומה טובו



אין עיף ואין כושל בו



שם הנפשות הטהורות



אשר בצרור החיים צרורות



וכזהר הרקיע מזהירות



והיו למאורות



שם נפשות אביונים נקיים



שם החיים הנצחיים



שם הששון התמידי והשמחה בלתי פוסקת



שם שרה יצחק בנה חובקת



שם רבקה את יעקב נושקת



שם רחל אל יוסף מתרפקת



שם לאה דלתות בניה דופקת



שם אברהם אבינו



ראש שמחתנו



הדר זקנינו



ועטרת תפארתנו



שם משה ואהרן



שם הלוים נשאי הארון



שם דוד תהלותיו קורא בגרון



שם מלכי יהודה עוברים לפניו כבני מרון



שם אדם הראשון ושם חוה



המענגה והנאוה



שם מרדכי ושם הדסה



שם עתניאל ושם עכסה



שם אבנר ושם עמשא



ושם אסף יסר במשא



שם יהושפט ושם אסא



שם מיכיהו בן ימלה



ושם אלישע בן שפט מאבל מחולה



ושם השנמית אשה גדולה



ושם אנשי כנסת הגדולה



שם מיכה המרשתי



ושם סבכי אשר הכה את הפלשתי



שם צפניה בן כושי



ושם נחום האלקשי



שם זכריה בן ברכיה בן עדוא



שם ישעיה הנביא וחזקיהו מלך יהודה



שם יאשיה אשר מת במגדו



שם גד החזה ושם עדוא



שם יהושע ושם ירמיה



ושם ברוך בן נריה



ושם נחמיה בן חכליה



ושם רות המואביה



שם חנוך ושם נח



ושם שמשון בן מנוח



שם עמוס אשר היה בנקדים מתקוע



ושם יהונתן אשר בהר הגלבוע



שם לרחב הזונה בין העומדים ההם מהלכים



יען אשר החביאה את המלכים



שם מרים הנביאה



ושם תולע בן פואה



שם אליהו בן ברכאל הבוזי



שם רבי יהודה הלוי ורבי יהודה חריזי



שם הרב רבנו משה בן מימון עבד אדני



שם מתתיהו כהן הגדול וחשמונאי



שם נשים רחמניות



שם שפרה ופועה המילדות העבריות



שם יעל אשת חבר הקיני



שם אהוד בן גרא בן הימיני



שם שלמה־ידידיה



שם יהושפט ושם עובדיה



שם יהוידע הכהן הגדול



ובנו זכריה



שם רעואל וחובב ויתרו



שם גדעון ופורה נערו



שם חרבונה הזריז והמזמן



אשר אמר גם הנה העץ אשר עשה המן



שם שם ויפת אשר שמו השמלה על שכם שניהם



ויכסו את ערות אביהם



שם ידלג כאיל פסח ותרן לשון אלם



שם מלכי צדק מלך שלם



שם פינחס בן אלעזר תחת אשר קנא לאלהיו ועז אזר



ועל זמרי בן סלוא וכזבי בת צור התאכזר



שם כל שבטי ישראל



שם חנה ושם שמואל



שם שכניה בן יחיאל מבני עילם



אשר היה ראש למתודים אל עזרא על מעלם



על אשר הושיבו נשים נכריות ופוחזות



ויאמרו אם יש מקוה לישראל על זאת



שם בצלאל בן אורי



ושם בניהו אשר גזל את החנית מיד המצרי



שם כלב בן יפנה



שם אלדד ומידד מתנבאים במחנה



שם עבד אברהם אשר נצב על עין המים



שם אליהו אשר עלה בסערה השמים



שם תמר אשר ישבה בפתח עינים



שם יהודה בן מכבי הגבור



שם עבד מלך הכושי אשר העלה את ירמיהו מן הבור



שם ידותון והימן ואיתן האזרחי



שם אליפז התימני וצופר הנעמתי ובלדד השוחי



שם אלישבע בת עמינדב ושאר החסידות



ושם דבורה אשה נביאה אשת לפדות



שם חנניה מישאל ועזריה



ושם הושע ויואל ועמוס ועובדיה



שם יונה ומיכה ונחום וחבקוק וצפניה



שם מלאכי חגי וזכריה



שם כורש מלך פרס



אשר שם בבל כמדבר ועריו הרס



שם שמעיה ואבטליון



ושם יוסף בן גוריון



ושם רבי חנינא בן תרדיון



שם רבי יהודה הנשיא אשר חבר המשנה



ושם מחברי התלמוד רב אשי ורבינא



שם אביי ושם רבא



שם רבי יהושע ושם רבי עקיבא



שם רב ושמואל



שם הלל ושמאי ושם רבי ישמעאל



שם רבן שמעון בן גמליאל



שם ראיתי המנוח רבי שלמה ידידיה ושלמה בנו



שם הישיש רבי יהודה הדין על יד ימינו



שם החסיד רבי שבתי ברבי מתתיה והרב רבי יואב חתנו



שם הצדיק המנוח רבי שמואל חמי



שם בועז ושם נעמי



שם הצדקת יושטה אמי



שם מרת ברוניטה חמותי החסידה



אשר האירה הארץ מכבודה



שם היה הרב רבי בנימין רבי ואלופי



אשר למדני תורה בימי חרפי



שם הרב רבי צדקיה העניו ושלשה מבניו



ושם החסיד רבי מנחם הרופא העניו



שם הצדיק רבי יצחק הרופא ובנו רבי בנימין



שם רבי מנחם בוציקו ורבי שמעון בנו מימין



מעתדים לעמד לגורלם לקץ הימין



שם הרב רבי שבתי החסיד ליאו ואחיו רבי מנחם



שם רבי יהודה הפרנס ושם אלחם



שם היה אברהם ואחיו רבי משלם



ושם כל צבא החסידים מימינם ומשמאלם



שם בת פרעה מלאה אור



יען אשר משתה את משה מן היאור



שם אשכול וענר



ושם אבנר בן נר



שם התנאים והאמוראים



ושם כל בני הנביאים



שם נחמיה בן חכליה ועזרא הסופר



שם מן החסידים הראשונים כחול הים אשר לא ימד ולא יספר



עומדים ועטרותיהם בראשם



ובגדי ישע ומעיל צדקה על לבושם



עומדים בששון ובשמחה ובגילה ורנה ונהנים מזיו שכינה



ויהי בהיותנו ברחובות העדן משוטטים



ומעלות אנשי החכמה מביטים



ראיתי אנשים מלאים הוד והדר



וליפים שמש וירח קדר



נתנו להם מהלכים



בעולם המלאכים



ולא הכרתי איש מהם



ואשאלה האיש הדובר בי לדעת אדותיהם



ויאמר אלי אלה הם חסידי אמות העולם



אשר גברו בחכמתם ושכלם



ועלו במדרגות סלם החכמה כפי יכלתם



ולא היו כאבותם



דור סורר ומורה



חקרו בשכלם מי היוצר ומי הבורא



אשר בחסדו המציאם



ומאין אל יש הוציאם



ואל העולם הזה הביאם



ומה התכלית אשר בעבורו בראם



וכאשר שאלו אבותיהם



והתבוננו בתשובותיהם



וידעו כי עירמים הם



בזו אל אמונתם



וכונו לחקר אמונת זולתם



וכאשר חקרו כל האמונות



ומצאו כל אחד מהם לחזק יסודותיה ידיה אמונות



ואמונת זולתם מגנות



לא אמרו נעמד על אמונתנו



כי היא קבלה בידינו מאבותינו



אך בחרו מכל האמונות



הדעות אשר צדקו



ועליהם אנשי החכמה לא נחלקו



ובם אחזו ובם דבקו



וכל הדברים אשר כל האמות יגנו עליהם ערף ולא פנים פנו



ובענין האלהים יתברך אמרו לקרא לו שם לבבנו יחרד ויפחד



כי כל עם ועם יקראנו בשם מיחד



ואנו אומרים יהיה שמו מה שיהיה



אנחנו מאמינים אל הנמצא הראשון האמיתי והמחיה



אשר היה והוה ויהיה



אשר ברא העולם בעת שגזרה חכמתו



הנעלם ממנו לחזק הראותו



אשר לא ייעף ולא ייגע ואין חקר לתבונתו



החומל על יצוריו



והמטריפם כרועה ירעה עדריו



אשר יקראנו אליו בסופנו



וכבודו יאספנו


  


וכאשר במעלות העדן עלינו



נוראות ראינו



כי שמה ישבו כסאות



רמות ונשאות



היו בעיני פלאי פלאות



לא תשבע עין לראות



ובתוכם כסא מלאה הארץ מזהרו זהר



כמעשה לבנת הספיר וכעצם השמים לטהר



והדם אשר לרגליו



ארכו שוליו



והתלקחו חשמליו



והתאויתי לשבת עליו



ואמרה בי אדני למי הכסא הנכבד והנעים



ולמי ההדם מעשה צעצעים



ויאמר אלי חייך הכסא הוא לאביר הרועים



מעתד ולו יהיה



הוא יהודה גור אריה



אשר גבר באחיו



וההדם וציציו ופרחיו



הוא למחוקק לא יסור מבין רגליו



ואתה תהיה יושב עליו



והיית קרוב אליו



ויהי בשמעי זכרתי מעלת דניאל אחי



אשר הנחני בדרך אמת ויישר את ארחי



ואשר קרב אלי בברחי



ציץ נזר הקדש אשר על מצחי



חיי בשרי ונשמת רוחי



ופרשת גדלתו ונדיבותו ומעלתו



ושכלו ובינתו



וענותו וצדקתו



ואשר מלאה אפסי הארץ תהלתו



ואמרה אל האיש התומך בימיני



בי אדני



הראני מקום דניאל אחי ותחנותו



ואיזה בית אשר תבנו לו ואיזה מקום מנוחתו



ויאמר אלי דע אל נכון כי גדלה מאד מעלתו



ומלאו אפסי הארץ תהלתו



ואף כי מעלתך קצרה עדיו מהגיע



כי הוא חטא רבים נשא ולפשעים יפגיע



בעבור אשר ידעה החכמה העליונה כי הוא בלעדיך לא ישקט ולא ירגיע



העמידה אצל סכתך סכו



ואף כי ערכך מך מערכו



בידעה כי יהיה לו בחברתך שעשוע



והוא יהיה למשה ואתה תהיה לו ליהושע



ולמען יאמרו הכל כאשר יאמרו נפשותיכם יתאחדו



יתלכדו ולא יתפרדו



הילכו שנים יחדו בלתי אם נועדו



אז אין לתמה אם צמח גילי



וידעתי כי בנעימים נפל חבלי



בידעי כי בסבתו גאלה תהיה לי



ואמרה אל האיש חייך אדני הראני את הוד כסאו אשר שם ירגיע



כי ידעתי כי יעלה לשמים שיאו וראשו לעב יגיע



ויאמר אלי האיש בוא עמי ואראך את שמחתו



ואת כבוד מנוחתו



ואלך אחריו נמשך ונסמך



עד אשר הביאני אל אהל אהליאב בן אחיסמך



ושם היה בצלאל בן אורי בן חור למטה יהודה



וכל הנשיאים בעדה



ובני אלים היו מרבים להביא מדי העבודה



ואורגים חפות נעימות והדורות



כזהר הרקיע מזהירות



כל אבן יקרה מסכתם



ספיר גזרתם



ושלחנות ומנורות וכסאות ועטרות



אל הנפשות הטהורות



ושם ראינו כסא שן גדול זהב מצפה



נותן חיים למוצאו ולכל בשרו מרפא



ואבני נזר עליו מתנוססות



ובגדי תכלת וארגמן ותולעת שני עליו פרושות



וכעין נחשת קלל נוצצות



צבי הם לכל הארצות



ועל ראשי הכסא עטרה



משקלה ככר זהב ואבן יקרה



לא יתן סגור תחתיה ולא ישקל כסף מחירה



וקול אמר קרא



כי ליושבים לפני אדני יהיה סחרה



ויאמר האיש הדבר בי הראית העטרה והכסא הנשא



אשר אחיך דניאל עליו כלביא יקום וכארי יתנשא



זאת מנוחתו עדי עד ופה ישב



יען אשר לדבר אדני יקשב



ואין כמהו בכל הארץ חכם וחשב



אז נתתי לאלי שבח ותהלה



אשר הגיעהו אל המנוחה ואל הנחלה



ואמרה ברוך אדני אחד ואין שני



אשר לא עזב חסדו ואמתו מעם אדני


  


וכאשר עלינו במעלות העדן הגבהים



ראינו דבר בחייהם פריצי חיות



רעים לשמים ורעים לבריות



מתו ברשעם ממותי חללים



שפך דמם כמים ולחמם כגללים



ובראותי אותם מזהירים כזהר הרקיע



יעלה לשמים שיאם וראשם לעב יגיע



אמרתי בלבי הנה האל חטא רבים נשא ולפושעים יפגיע



ואשאלה האיש הדבר בי לדעת הסבה אשר בעבורה



זכו אל המעלה ההיא היקרה



ויאמר אלי אלה האנשים חטאו עוו פשעו



ועל חטאתם בלא עתם גועו



וממרורים שבעו



כי נפלו בידי אכזרים



ונפלו חללים מדקרים



במעונות אריות ובהררי נמרים



ונעזבו יחדו לעוף השמים ולעיט הרים



וכאשר אל מרורות המות הגיעו



העלו על לבבם את אשר הרשיעו



וקבלו עליהם מרירות המות מאהבה



בידעם כי היא עליהם כדין וכחובה



וערבה להם המות מחיים



בחשבם כי הם אל יותר רע ראויים



וכי בסבתה מענש מר ממות יהיו פדויים



והראו בעת מותם השמחה והשעשע בפיהם ובלבותם



בעבור קבלם בעולם הכלה קצת מתשלום חובותם



לא התקצפו על נפשותם



והיות מיתתם אכזרית ומרה



חשבו אותם על ראש נפשותם עטרת צבי וצפירת תפארה



ולכן זכו בגללה



אל זאת המעלה המהללה


  


וכאשר משם נסענו ראינו איש שק לבושו



קרוע כתנתו ואדמה על ראשו



הומה וכואב ודומע



רק שפתיו נעות וקולו לא ישמע



ובראותו פני מעדות ללכת אליו



מחה דמעיו מעל פניו בשוליו



והתאנח אנחה מלבו



ויאמר אלי ברנה בוא יבוא



איש שלומי אשר לראות לא האמנתי



כי זה האיש אשר שק ואפר יציע



הוא אביר הרועים אשר אל רום המעלות הגיע



הוא היה נזר הזמן



פלוני בכל בית החכמה נאמן



ואמרה אליו בי אדני למה חרה לך ולמה נפלו פניך



ומה השק אשר על מתניך



ויען אלי ויאמר נפלו פני בזכרי



היותי המאשר מכל בני עירי



ולעשות רצון יוצרי



הייתי רץ כצבי וגבור כארי



היה לי שכל מחדד מכל אשר היו לפני



ולא חסרתי דבר מכל אשר שאלו עיני



ובני משפחתי למעלה הרימוני



ולראש ולקצין עליהם שמוני



קראו לפני אברך



וכל איש בשמי יתברך



ולי יבוא כל נתח טוב כתף וירך



ובראותי כל בני משפחתי למעשה ידי יקוו



לפני יכרעו ציים וקם כל העם והשתחוו



חשבתי היותי למעלה מגלגל ערבות



וערכו יצורי עם התורה והחכמה קרבות



ויתגדדו כמשפטם ברמחים ובחרבות



על כן הכני אריה מיער וזאב ערבות



אמרתי בלבי האביון



כי לא יהיה לעשרי ערך או דמיון



אעשה לי מן הגאוה אפריון



אעלה על במתי עב אדמה לעליון



וכן יצא הקצף מלפני אדני והחל נגף הבזיון



פרצתי בגבול הגאוה פרץ



ועשיתי לי שם כשם הגדולים אשר בארץ



אמרתי בלבי אניח העסק והלמוד אשר התחלתי



למה זה הבל הבלתי



אקנה לי מן ההון והרכוש



מה שלא יערכנו יגיע מצרים וסחר כוש



ואקום קל חיש ואקח את כל ההון אשר אצרו אבותי



וכסף וזהב אשר היו לאנשים סביבותי



והלכתי אל ארץ רחוקה לסחור



וקול קורא מה לך לדרך מצרים לשתות מי שחור



ויד העני שלח ידו מן החור



ופרש רשת לרגלי השיבני אחור



והלכתי הלוך וחסור



יד אדני בי הויה



ומתי בחצי ימי בארץ נכריה



מה אדבר ומה אצטדק וגדל כאבי



כי אנכי סבותי בכל נפש בית אבי



ואיך לא חשבתי אנכי זרע קדושים



כי כל מרבית ביתי מתו אנשים



וכמו שהיה לי להכנע אל השם



ולבלתי היות כאשם



ולהיות יצורי מאימתו פוחדים ורוהים



ואחר עקבות ענוי ארץ להיות ננהים



ולעמד בביתי ולהשתתף בצרת הקהל



כן הייתי לאסף הון נבהל



וההפך עלי הגלגל



והון לא אספתי



ונכרתי ונצמתי



והדביקתני הרעה ומתי



והדבר אשר עליו דאגתי



ומנהמת לבי שאגתי



וברעה התמוגגתי



היא כי ארצי שיחתי ועמי הרגתי



ואלמנתי כאשר נבהלה



בראותה כי סר צלה



וכלה נעשתה אך נבהלה



קצרה נפשה בעמלה



והשליכה נפשה מנגד והקשיחה בניה ללא לה



ואין לתמה אם יצורי מרה יצעקו



ונאקת חלל ינאקו



כי אראה אהלי שדד וכל מיתרי נתקו



אין עוד נוטה אהלי ומקים יריעותי



כי בני פלוני ופלוני יצאוני ואינם



הדרם והמונם ושאונם



ולולי שהיה לי זכות אבות אז אף אדני בי התאנף



ולא השאיר לי שרש וענף



ועתה איה מעלת אבותי הצדיקים



ואשר היו על לב לוח הזמן חקקים



איה אבי פלוני האדם הגדול בענקים



איה מזוינו מזן אל זן מלאים ומפיקים



איך שבנו מטרה לחצי הקרובים והרחוקים



ונגלינו כהגלות נגלות אחד הרקים



אויה לנפשי הענוה



כי היה לי לפשט מעילי הנאוה



ולחסם רסן הגאוה



וללבש מחלצות היראה והענוה



ולהתחנן לפני יוצרי



להסיר מעלינו האף והחרי



לא להוסיף על קניני



ולספת עוד על חרון אף אדני



והנני בוש מאבותי



ובכל עת אשר אני זוכר מעלת אבי פלוני והקדשה והחריצות



אם זכרתי ונבהלתי ואחז בשרי פלצות



כי מעשרה קבים של פריצות



שירדו בעולם



תשעה נטלו בני ביתי לגורלם



ואחד כל העולם



ואני ידי לשמים פרושות



שפלוני בני יזכה ללמד וללמד לשמר ולעשות



ולנצח לא יזח מעבודתו



וישמר בריתו ודתו



וידעתי כי אהבה עזה אהבתו



וכפי היכלת למדתו והוכחתו



אחלי לפניך לזרזו במוסר ובחכמה



וידעתי כי כל תוכל ולא יבצר ממך מזמה



כשמעי דבריו זלגו עיני דמעות



ואמרה אליו אדני אל יבהלוך השמועות



והנני נשבע לך שבעי שבעות



כי הצמיח האל לך ישועות



ולכן אל תפחד ואל תחרד



כי חדלו הקולות והברד



ופלוני בנך עם קדושים נאמן ועם אל רד



ועתה נזר הזמן צבי לכל הארצות



לך ופתחת השק מעל מתניך והלבש אותך מחלצות



כי בי נשבעתי אם לא תשים הצניף הטהור על ראשך



ואם לא תעדה עדי זהב על לבושך



לעולם עם פלוני בנך לא אתחבר



ופי אל פיו לא ידבר



ויהי בראותו אותי מתאמץ לנחמו



עשה את אשר לא שאלתי מעמו



וישם כתר מלכות בראשו



ויעדה עדי זהב על לבושו



ויאמר ברוך אתה לאדני כי נחמתני



ותחת היותי מתאבל שמח ועלז שמתני



חי אני לא ארפך ולא אעזבך נזר הימים



כי כל ישעי וכל חפצי לראות הכבוד אשר יכבדוך החכמים



אז היינו שלשתנו ברחובות העדן משוטטים



וכל הנצבים שם אחרינו מביטים



וקול נשמע עד למרחוק



לאמור בא עמנואל הנה ועת לשחוק


  


וישמע דוד כי באתי הלום



וירץ לקראתי ויקדמני לשלום



והכנור ונבל עשור בידו



והארץ האירה מכבודו



ועמו אסף והימן וידותון בנבלים ובכנורות



ובני קרח מחצרים בחצצרות



ויאמר דוד אלי ברוך הבא בשם אדני



האתה הוא המעביר חלודה מעל פני פניני



ויחבקני וינשקני



וכאשר ידבק האזור על מתני איש כן ידבקני



ויאמר אלי אתה כבדתני במה שפרשת ספר תהלות



והראית בפרושיך מעלותיו המהללות



ובארת מליצותיו אשר היו עד כה בתולות



ואיש לא ידעם



חי אני אחרי אשר דעת לנפשך ינעם



כבד אכבדך מאד בדבור ובמעשה



וכל אשר תאמר אלי אעשה



וישלח דוד ביד איש מן העומדים שם



לקרא לכל המפרשים אשר פרשו ספר תהלות ולהביא בראשם



ובבואם כרעו לפני דוד המלך וקדמוהו לשלומים



וישתחוו ארצה שבע פעמים



ויאמר דוד אך המפרשים העומדים לפניו



יאמר כל אחד מכם מזמור ‘יקום אלהים יפוצו אויביו וינוסו משנאיו מפניו’



ויגלה מצפוניו ועניניו



כאשר תראינה עיניו



אז קמו ואחז כל אחד מהם דרכו



זה אומר בכה וזה אומ בכה



ויאמר דוד זה אומר זה פרושי



וזה אומר זה חדושי



ואין בכם מנחם משיב נפשי



אז קם דוד ונשקני על ראשי



ויאמר זה הוא צרור המור



זה חשף סוד זה המזמור



ולא נשאר בו רמז וסוד



מקירות הספון ועד היסוד



שהוא לא גלהו



הוא החל לבארו והוא כלהו



ויצוני לאמר



לפני כלם פרוש המזמור



וכן עשיתי



לא העלמתי דבר ולא כסיתי



כשמעם פרושי ומעלתם



חשבו לאל מלתם



אז צוה דוד אל המפרשים לכבדני ויכבדוני



וכאלו הייתי מלכם ומשיחם כן עבדוני


  


עודם מדברים עמי והנה יחזקאל הנביא



שאגה לו כלביא



ויאמר עשר ידות לי בזה המפרש



ומי הוא זה ואיזה הוא אשר אותי מזה המעמד יגרש



ויאמר אלי ברוך אדני אשר הביאך הלום



ועתה השלום לך השלום



ואען ואמר שלום



שבח לאל והודאה



אשר הגיעני אל זה המעלה הנשאה



לראות בעוד בחיים חיתי אשר עין לא ראה



ויאמר מה מאד כבדתני בפרוש ספרי



ובמה שכתבת בראש הספר ובסופו המצאת למחלת המפרשים צרי



כי כאשר נטית מטה פרושך על מעשה המרכבה



שמת ים הספקות לחרבה



ונבקעו כל מעינות תהום רבה



ועברו בני ישראל העדה הקדושה



בתוך ימי החכמה ביבשה



עוד זה מדבר והנה ירמיהו



משמאלו אלישע ומימינו אליהו



אחריהם ברוך בן נריהו



ויושט ירמיהו אלי ידו



ויאמר ברוך שחלק לך מכבודו



ויאצל עליך מהודו



חי אני כי עטרה לראשי ענדתיך



וחותם על לבי ועל זרועי נתתיך



בפרושיך אשר פרשת 'בטרם אצרך בבטן ידעתיך



ובטרם תצא מרחם הקדשתיך'



לאו מפרשי הזמן להשיג פרושו ואתה גלית ענפו ושרשו



והאכלת הרעבים אל דבר אמת צופו ודבשו


  


עוד זה מדבר והנה ישעיהו הנביא בא



ויאמר אלי שלום לך המפרש אשר בתוך נביאים נבא



ובסבת פרושיך קנית חיי העולם הבא



כמה עלז לבי בפרשך ספרי



ואכלת צופי ויערי



וארית בשמי ומורי



היו דברי בעיני המפרשים לאין



עד שקמת והיו בפרושיך מחמד כל עין



ולכן אין לתמה אם נזכירה דודיך מיין



חי אני אני אהיה לך למליץ ולמושיע



וכל לשון תקום אתך למשפט ארשיע



ובחצרות ביתי עם הנשמות הטהורות תרגיע



ויעלה לשמים שיאך וראשך לעב יגיע



יען אשר חטא רבים נשאת ולפושעים תפגיע



כמה מעלתך בעיני יקרה



בפרשך ‘על מה תכו עוד תסיפו סרה’



כאשר עם לבבי



ולא הגיע לפרשו בלעדיך חכם או נביא


  


עודנו מדבר והנה המלך שלמה



על טוב יזכר שמו



ולהקת הנביאים מחברי המקרא עמו



ובראותם אותי למרחוק הכירוני



ונמלא פיהם שחוק ובשם אדני ברכוני



ויאמרו בוא יבא ברנה



נשא אלמות התבונה



אשר מדי פרשו ספרינו



גלה תפוחי זהבנו



אשר טמנו במשכיות כספנו



אז השתחויתי אליהם במוסר ובענוה כאשר יאות



וברכתים בשם אדני צבאות


  


ויקחוני ויעלוני במעלות העדן הגבהים



ויביאוני אל אהל משה איש האלהים



אז בראותי כי קרן עור פניו החלו עיני להיות כהים



ואמרה אין זה כי אם בית אלהים



אז נתן משה על פניו מסוה



והייתי בעיניו כגן רוה



אינני חסר לנפשי מכל אשר יתאוה



ויאמר אלי משה איש האלהים אשריך נשוי פשע כסוי חטאה



מי שמע כזאת או מי ראה



איש כמוך בעל נפש נגאלה ומוראה



יפרש כהיום ספרי נבואה



לא בצדקתך ובישר לבבך אתה בא לרשת חיי עולם



רק בצדקת פרושיך המבארים כל נעלם



תבוא אלי קבר בכלח



ופדית נפשך מני שחת וחיתך מעבר בשלח



ובפרשך ספרי הוא ספר איוב פרצת עליך פרץ



ועשית לך שם כשם הגדולים אשר בארץ



כהנת פאר כחתן



בפרשך סוד בהמות ולויתן



אשריך שזכית לעמד בסודם



ולא קדמך בם אדם


  


אז אמר שלמה בחיי אני מאד נפלא



איך יכלת לקשר פסוקי ספר משלי



וכתבת בפרשת ‘אשת חיל מי ימצא’ נוראות



ובשיר השירים פרשת פלאי פלאות



אשר לא תשבע עין לראות



ובפסוק 'צאינה וראינה בנות ציון במלך שלמה



בעטרה שעטרה לו אמו'



לאו כל חכמי הזמן לדעת כונתי



ולא מצאו חידתי



עד שקמת וחכמה וכבוד יספת



והוד סודו על האמת הוספת



ובספר קהלת



לא ראו מפרשי הזמן בו תועלת



וחשבו האוילים קצת דבריו אולת



עד בואך מלון קצו ויער כרמלו



ואחרי נמכר גאלה תהיה לו


  


עודנו מדבר והנה יוסף הצדיק כבוד מנחתו



והוא כחתן יוצא מחפתו



ובראשו עטרת זהב גדולה



ובבואו אל החברה שמחה וצהלה



ואחד עשר אחיו אחריו לחברתו



הבכור כבכורתו והצעיר כצעירתו



וכראותו באהל משה החברה הנאוה



השתחוה במוסר וענוה



ויאמר שלום לך משה איש האלהים בבית אדני כזית רענן



שלום לך הישב בסתר עליון ובצל שדי תתלונן



ושלום לכל החברה אשר בצדקה תכונן



ויאמר אליו משה בא יבוא ברנה ציץ נזר הקדש והעדות



ראשון לחכמה ולענוה ולחסידות



שלום לך שלום אשריך ואשריך



ושלום לאחיך הנמשכים אחריך



ויפן יוסף כה וכה ויראני



ויאמר אלי חי אני



זה הוא האיש אשר בפרושיו לטובה יזכרני



ונתן בראשי כתר מלכות כאשר דן אותי בדבריו לזכות



וכתב ממני וממעשי שבח באריכות



וישלח ידו ויחזק בי



ויאמר שלום לך איש כלבבי



המבאר כל סתום ומדבר נגידים



ואען ואמר צבאות השלום ילוו עליך תפארת החסידים



ויאמר אלי יוסף חי כי לראותך עתה באתי



ולשחר את פניך יצאתי



ביען בך נכבדות מדבר



כלביא תקום וכארי תתגבר



ואין יום אשר לא יספר בעדך מאדותיך



ושלא נשתעשע בחידותיך



למן היום הזה אשר בא בצל קורתינו רבי אליהו מודעתך



וספר לנו שירותיך ומליצותיך



ובפרוש אומרים הכל כי גברה יד שכלך בשרים ובמליצות



והם לבדם צבי לכל הארצות



והיו שירי זולתך כאבני גיר מנפצות



לא נכרו בחוצות



הבל המה מעשי תעתעים



ועתה חזק הדוד הנעים



כי אתנו תהיה יום יום שעשעים


  


ויהי בהיותנו במעמד ההוא הנכבד ראינו עשר חפות



בגלומי תכלת וארגמן מחפות



ומפנימה זהב מופז מצפות



וכל אבן יקרה מסכתם



ספיר גזרתם



ושמה ישבו כסאות נשאות



בפז מסלאות



משבצים זהב ובתרשיש ממלאות



ועטרות יקרות הם הוד והדר



ונגדם אור השמש קדר



ואמרה למי החפות היקרות



והכסאות והעטרות ההדורות



ויאמר אלי דניאל איש חמדות חייך



אלה הם לעשרה הרוגי מלוכה



ואמרה איה איפה הם



ונשחר כיום את פניהם



ויאמר דניאל נסעו מזה עם השר מיכאל



ועמם רבנו הקדוש ושמואל



והנם כורעים ומתחננים לפני האדון אדני אלהי ישראל



ומתפללים בעד השארית הנמצאה להצמיח לה גואל



כי ראו את עני ישראל ומאד מורה



ולא יתנו דמי לו עד רוח ממרום יערה



לקרב קץ הגאולה



ועד יכונן ועד ישים את ירושלים בארץ תהלה



ויוסף עוד דבר אלי דניאל איש חמדות



ויאמר התחפץ לראות חמש חפות נכבדות



אשר לחמשה רעיך אשר הם חיים עדנה מעדות



ואען ואמר בחיי אחפץ מי יתן ותראני הדרתם



ויפעתם ויקרתם



ואם תודיעני שמותם



ובמה גדול כחם



אז אתנחם



ויאמר אלי שא נא עיניך וראה



ובין בדבר והבן במראה



ואשא עיני ואראה



והנה חמש חפות נוראות



יפות המראה והבריאות



ועטרות מפז ומזהב נחמדות



ויאמר אלי אלה החפות הנכבדות



היא נחלת עבדי אדני וצדקתם



אשר הם על לוח לב הזמן חותם


 


החפה הראשונה אשר ששון ושמחה בה ימצא



אל השלם פלוני מפירוש"א בגורל תצא



ברך אדני חילו ופעל ידיו תרצה



ביען כל השלמות בו עד צואר יחצה



מן הראש עד לעמת העצה



מבריח מן הקצה אל הקצה



ולכן לפני אדני ירצה



זה האיש אין לתהילותיו חקר



והגדולה שבהם שלא אמר לעולם שקר



נאמו במעשה ובדבור



וראש למשתתפים בצרת הצבור



כרת ברית לעיניו ולא התבונן על בתולה



ולא הוציא לעולם מפיו דבר נבלה



שנא המחלקת וממנו ברח



אם הוא למערב הוא למזרח



ועם פועלי און לא ארח



ולכן כבוד אדני עליו יזרח



וישרש ויציץ ויפרח



הוא קים מצות ‘לא תטר ולא תקם’



וראש למתנדבים בכל מקום



ביתו פתוח לרוחה



ומקבל את כל האדם בשמחה



כמה מקרים עברו עליו אשר לספרם הזמן יארך



על הכל אמר יהי שם אדני מברך



לא התקצף על מקרי הזמן



וסבל הכל מאהבת האל הנאמן



שם ביתו בית ועד לחכמים



ויבן מקדש כמו רמים



ודבריו נחמדים מזהב ומפז רב



ועם שונים בל יתערב



נתן לו האל את בריתו שלום



ואיש חשב לדמות במדותיו חלם חלום



הוא יחן הדלים ומברכתו יעניקם



וסערת העניים והאביונים לדממה יקם



ירויון מדשן ביתו ומנחל עדניו ישקם



ובעבור היותו מעיל צדקה עוטה ובגד בוגדים מעדה



תהיה ברכת אדני בכל אשר לו בבית ובשדה



ומן השמים יעלו לו מרפא וארכה



וזרעו לברכה


  


והחפה השנית אל הנכבד פלוני שר הצבא



אשר קנה לו חיי העולם הבא



כאשר עמד בפרץ בעד עם אדני



הוא בגבורתו שני לחשמונאי



הוא הכה את שני אריאל



והסיר חרפה מעל ישראל



לו שם בשלשה הגבורים



ולו הסוסים האבירים



וכאשר אל מלחמת אדני פושט



ישימם חללים מדקרים וכל העם ישובון אחריו אך לפשט



ומשלל אויבי אדני מערמי ישראל יקשט



יחריד צרים ויבלע עצתם



וירדף אויביו וישגם ולא ישוב עד כלותם



יצו האל לו מלאכיו



לשמרו בכל דרכיו



פן תגף באבן רגלו



ונגע לא יקרב באהלו



ביען אשר לו עם הגבורה



הנדיבות הגמורה



ולו הבית הפתוח לרוחה



אין פרץ בביתו ואין יוצאת ואין צוחה



לאין אונים פקח קוח



שם הרגיעו היעפים ומצאו להם מנוח



ושם ינוחו יגיעי כח



שם כל מרי נפש יצאו לרויה



ושם ימצאו אכילה שתיה ולויה



לו הדבור הערב



כל עובר ושב יאסף הביתה ויקרב



לו סבר הפנים היפות



ונתן נשי ביתו לרקחות ולטבחות ולאפות



להשביע בצחצחות הנפשות השאפות



אשר ברעב מתעטפות



ומלוח עלי שיח קטפות



ומה נאמר מאשתו האימה



אשר היא לכל הלנים בצל קורתה לאמה



היא הדלים מרחמת והאביונים מחוננת



ולכל עובר ושב היא אם ואומנת



ישלם אדני פעלה בתוך שאר החסידות והנביאות



ותהי משכרתה שלמה מעם אדני צבאות


  


והחפה השלישית אל השר רבי פלוני איש כלבבך



אשר אהבך וברכך והרבך



יען אשר שם נפשו בכפו



ונהם ככפיר ואחז טרפו



ורעשה הארץ מקצפו



והשיב אחור צרי יהודה ובנימין מפה ומפה



עד אשר עמד ים התלאות מזעפו



הוא עשה לישראל הצלות אין מספר



תיטבנה לאדני משור פר



לא תאמין כי יספר



הוא העביר גלולים מן הארץ



ואת כל הטמא בשרץ



ויען בהיותו דורש טוב לעמו



יהיה אלהיו עמו



ויצליחהו בכל דרכיו ועלילותיו



ויפרהו וירבהו מאבותיו


  


ורוה די רביעיא דמה לבר אלהין



ולעלות אל רום המעלות יהין



ולו החפה הרביעית הנוראה



הוכנה לו מעת הבריאה



הוא המשכיל פלוני בר פלוני העולה במדרגות הסלם



עד אשר ישלח ידו ולקח גם מעץ החיים ואכל וחי לעלם



ובו נכבדות מדבר



קרוי ותנוי וסבר



עליו הנדיבות בראש הומיות תקרא בלשונה



לאמר זה יצא ראשונה



ויד כל נדיבי עמים באחרונה



וקרא לו גודר פרץ הקהלה



ומחזק את בדק ביתו לתתו לשם ולתהילה



ביתו לתורה ולתעודה לאהל מועד



והיה כל מבקש אדני שם יועד



ואנכי הידע ועד



ולכן יהיה עם מצדיקי הרבים ככוכבים לעולם ועד



הוא העתיק מפרושיך קצת באהבתו אותם



שם אותם על לבו חותם



ולא ישקט ולא ינוח עד יעתיק שאריתם



והחפה החמישית אל המשכיל רבי פלוני מעיר פלונית אשר השביח משררי הזמן בשיריו אשר הראנו



ובאו לידינו והנאנו



עלה לשמים שיאו



וממעל למשררי הזמן שם כסאו



לאו משררי תבל לעשות שיר כמוהו



ולא יכלו עשהו



ונחשבו לו מאפס ותהו



גבר בטוב שיחיו ומעניו



ובצחות לשונו והגיוניו



על כל אשר היו לפניו



את אשר מברך יברך ואשר יאר יואר



ואשר לא יפאר בלשונו איננו מפאר



ואין כמוהו בשיר ירקח



כי שירו כאש יתלקח



ולו השיר הנמרץ והנערב



בלשון עברי ובלשון נצרי ובלשון ערב



וכל זר לא יקרב



לו יד המלמדת לקרב



חרוב יחרב



והוא יעשה בחרב נוראות



ובחנית פלאי פלאות



אשר לא תשבע עין לראות



ירעיש כל מלכי גוים כלם



וכל רוזני ארץ אשר מעולם



בחנית יעשה בה נפלאות לעיניהם



ובעופפו חרבו על פניהם



הוא סובב בית אל והגלגל אדום ואשור



וכנמר על דרך ישור



הוא סבב נחלת מצרים ועבר גשור



ולחזות הודו בנות צעדו עלי שור



שחקו בנות החן לעמתו



ועודנו מחזיק בתמתו



חמדוהו השרים והמלכים



ופארוהו הנסיכים



ולפני מלכים יתיצב בל יתיצב לפני חשכים



פחדו אילי הארץ מיראת חצי לשונו



ומגערת אמרי כתביו ומהדר גאונו



שרה עם מלכים והגמונים ויוכל



ושעריהם לפניו נפתחו ונמוג ההיכל



ובראות כי כל אילי הארץ יתברכו בשמו



קנא לארצו ויחמל על עמו



ועמד בפרץ כנגד בוגדי בגד



וישלך את נפשו מנגד



הוא הלך בפרובינצ"ה אל אלוף מגדיאל



ודבר טוב על ישראל



הוא על אילי הארץ ישא משלו



ועל נכבדיה ירעם בקולו



ובמלכים יתקלס הסוחר



נתן דברי נגידים



ולקח כסף וזהב ובגדים



יצא לו שם בגוים



ויבוא בעדי עדיים



הוא נלחם מלחמת אדני ותורתו בשערים



עם נביאי הבעל והכמרים



ובשכלו ערום יערים



טענוהו חטים והודה להם שעורים



הוא הראה במליצותיו החמדות



כי לישראל בכל חכמה עשר ידות



ולכן נתנו לו מהלכים



בעולם המלאכים


  


ויהי אחרי כן ויאמר אלי דניאל איש חמדות



התחפץ לראות חפות נכבדות



אשר לגאוני עולם מעדות



ואען ואמר חייך חפצתי לראותם



ועתה הראני הדרתם



ויראני חפות ספיר גזרתם



וכל אבן יקרה מסכתם



תלאינה הלשונות לתאר יפעתם



והחמדות אשר סביבות גבעתם



ואמרה אליו אדני למי החמדות האלה אשר אני רואה



ויאמר אלי בין בדבר והבן במראה



החפות האלה אל החסידים גאוני עולם פלוני ופלוני מאורביט"ו



אשר מעשה אדני ראו ואת פעלו הביטו



ואספו כל המדות החמדות



בם מדבר נכבדות



והמדה אשר בה זכו אל זאת המעלה המהללה



היא היות להם אל הדלים חמלה



שמעו צעקת הדלים ולא החרישו



ורחמו הגולים ופניהם לא הובישו



וכל מערמיהם הם הלבישו



עשו בענין הצדקה פלאי פלאות



ובנדיבות היד עשו נוראות



להם הבית הפתוח לרוחה



והיד להתנדב פתוחה



והפנים לקבל האביונים בשמחה



כמה יתומות השיאו



כמה אלמנות לראות טוב הביאו



וכמה אסירים בכושרות הוציאו



ובימי רעבון עשו כמה צדקות



והשביעו נפשות שוקקות



וברכת אבד עליהם תבוא



ולכן אין להפלא אם יש להם בהיכל אדני מבוא



ויהי בהיותנו במעמד הנכבד



ויאמר אלי דניאל איש חמדות חייך זבד טוב אותך האל זבד



כאשר הראך מן העבר ומן העתיד דברים נוראים



וראית מעמד הקדושים והנביאים



אשר ירדו פלאים



ונפשם בתוך לבאים



יהגו אך נכאים



ולא הראוך מן השמים כל זאת



רק למען ידעו בני העולם הקורות אשר עליהם באות



ולכן שמר לך את כל הדברים אשר ראית וכתבתם על ספר לזכרון



ושמתם מצד הארון



למען ידעו אותם דור אחרון



ועתה בעוד בחיים חיתך קרא בגרון



והודע לאנשי דורך את אשר ראו עיניך



ואשר שמעו אזניך



ואני דניאל אשר יצאתי להשכילך בינה בתחלת תחנוניך



אפקיד את רוחך ביד קונך



והוא למען חסדיו ישא לך מעונך



ואתה פנה לך אל השמאל או אל הימין



ולך לקץ ותנוח ותעמד לגרלך לקץ הימין


  


ויהי כהתימו לדבר דבריו נעלם מעיני ולא ראיתיו



בקשתיו ולא מצאתיו



ובהיותי בעמק הסערה משוטט אחריו אולי אמצאנו משנתי נערתי



ובזכרי את הדברים אשר ראיתי בחזון נבעתי ויגרתי



וחרדתי לנפשי ומשנת הבלי הקיצותי



ואת ידי לכתב מה ששמעתי וראיתי הריצותי



לא חסרתי ולא הותרתי בכל כחי



והאלהים אשר הוא שמחת גילי צור עזי מחסי ומבטחי



המבטיחי עלי שדי אמי ומבטן גוחי



יערב עליו שיחי



ובלבות נדיבי עמו יערף כמטר לקחי



ויהיו דברי על לוח לבותם נרשמים



ולא אהיה כמנגן אל המתים וכצועק אל הצלמים



והנני ידי לשמים פרושות



שכל עוד נשמתי בי אזכה ללמד וללמד לשמר ולעשות



ובאחריתי יהיה חסד אלהים תומך בימיני וסועד



ויתן כבוד מנחתי אשר שם אועד



עם מצדיקי הרבים ככוכבים לעולם ועד


  


אמן וכן יהי רצון







במקור: “ה אמן”. צ“ל: ”הנאמן“. הערת  פב”י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/466