


	
	[עת אחזה קברי בני העם]
	



– – ͝ – – – ͝ – – –


עת אחזה קברי בני העם / ימס לבבי יעמד נפעם

כי־אזכרה השוֽכבים שמה / איך היתה ארחם וגם־רבעם

אזכר ימי שבתם בתבל אף־ / אזכר נסבה סבבה נסעם

בהם אנשים חֽכמו למאד / עד כי־למרחק נֽשאו דעם

הדוֽרשים טובה אלי עמם / הדוֽברים שלום לכל־זרעם

בם בהמות שדי בתבנית איש / וישלחם האל ביד־פשעם

בם בעלי אשמה כמו אמון / אף בעלי חטאת כירבעם

האוֽמרים לעוֽברים סורו / ומקדשים העם במגעם

יתהוללו יתמללו אימים / אף־המכו לו שמעו שמעם

נלאה זמן לרפא משובותם / כי־החליף צבעם ולא טבעם

לא־נתנו לבם לאחריתם / הטו לבבם אחרי בצעם

שמה רשעים חדלו רגז / שם יועצי ארץ במדעם

שמה עבדים מאדניהם / חפשים ושם כהה אמת נגעם

שמה יגעים בזמן נחו / שם מצאו נפשם ומרגועם

קטן וגדול שם וכל־היקום / שם רבדו ערשם ומצעם

יחד אסירים שאננו שם / לא שֽמעו נוגש וקול רעם

לא־נכרו שועים ונכבדים / לפני חשכים מלאו זעם

התיאשו הם מֽראות טובה / לא־עוד יקוו לחזות נעם

לבי סחרחר בחזות כל־זאת / לא־אשמחה עת אחזה צלעם

צר־לי ואם אהיה כמתעלם / יום יום אני הולך למסעם

ינחה זמן אותי ויתפלא / בי כאשר נחם והסיעם

ארד שאול תחתית ואגיע / במקום אשר ירם והגיעם

ישקה זמני לענה וראש / לי כאשר השקם והשביעם

ישפיל גאון לבי ויכניע / ערפי כהשפילם והכניעם

לולי אשר יעד אלהים חי / לשוב לרחם את־אשר זעם

עת יקצו כל־שכני עפר / חסדו ועזוזו להודיעם

ולהחליץ עצמות מקדשיו / את־מלאכיו ישלח להרגיעם

זאת בחזותי יפלו פני / ימס לבבי יעמד נפעם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41701