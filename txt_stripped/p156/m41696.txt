


	
	[נפלה עטרת הזמן כי־נפלה]
	




– – ͝ – – – ͝ – – – ͝ –



נפלה עטרת הזמן כי־נֽפלה

עש מעלי כסא יקרה מזבול

יבשו פרחינו ואמלל כל־יבול

ציצת אדמה אֽבלה אף נֽבלה.





קדרו פני־שחק ותבל אמללה

אויה לירח זיו אשר נהפך לבול

רבתה אנחה בו ועברה הגבול

על־עש ומעלתה אשר בו שֽפלה.





עש בעבורך אהבה המֽותה

מה־מֽתקה מיום אשר בך דֽבקה

מה־נפלאה מות בעש התחברה





לא התמותה מעלתך מותתה

אך התמותה היא במתקך מֽתקה

על־צוף ויערת הדבש התגברה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41696