


	
	אלול
	



א

קול צנוע ומלא רטט נשמע בעולם.

בערים ובעיירות בכל מושבות היהודים, ב“מנינים” של חסידים,
בבתי־כנסיות ובבתי־מדרשות, עם בתי־המדרשות של וילנא, קובנה
ופראג, ירושלים, טבריה וצפת בראש, תקעו שופר. וקולות השופר
נישאו בכל מלוא העולם, נמשכים אחד לאחד דרך הרים ובקעות, שדות
ויערים, ונדבקים זה בזה. מבשרים ואומרים – ראש־חודש אלול היום.

ועץ הלבנה על־יד בית־המדרש של לישנה השיר מיד אחר תקיעת השופר עלים
צהובים אחדים. ר' שמואל, סוחר־יערות, שפניו ועיניו החומות מביעות
רחבות של תורה ונגידות וזקנו עם שערות־השיבה שבו יפה, וירמולקה
של משי בראשו ואבנט נאה למתניו על־גבי בגדו הארוך, – ר' שמואל
מכיון שראה זאת, שקע בהרהורים. ואחר זמן־מה פנה אל הרב שעמד אצלו:

– אפילו עצי השדה הרגישו באלול. עלים כמושים נושרים.

והרב השב, שקמטים של יראת־שמים בלחייו הצנומות ובמצחו, והטלית מכסה
ראשו עד לתפילה־של־ראש, ענה ואמר:

– גם עצים ביער עומדים בדין.

ור' שמואל לא הלך היום, כדרכו יום־יום, מיד אחר התפילה הביתה. הוא
ניגש יחד עם הרב אל השולחן הארוך בצד מערב, אצל ארון־הספרים, וישב
לשמוע את שיעור היום של הרב במשניות.

בתוך שיעור המשניות נגע הרב במעין המאורע – חודש אלול
וימים־הנוראים, וגילגל בענין תקיעת השופר, הבורא, ישראל ואורייתא.

משסיים הרב, עמדו אחריו ר' שמואל ור' יונה, סוחר־עורות, זריז ומהיר,
שעיניו חיות ומלאות טרדה וזקן צהבהב צומח לו זעיר שם זעיר שם, נתקרבו
אצל מקומותיהם לפני כותל־המזרח, זה אצל זה, והתחילו מקפלים את
טליתיהם ותפיליהם. ר' יונה התאונן לפני הרב:

– אני נוסע היום. צריך לנסוע לניז’ני. השותף שלי קורא לי. אין חשק
לנסוע. אלול.

ר' יונה הביט בפני הרב, ובעיניו החלוניות ניצנצה זה עתה מחשבה חדשה
שנשארה טמונה שם. הוא הוסיף:

– אלול… שעת־רצון לבן־אדם להתבונן היכן הוא עומד בעולמו. אבל
מוכרחים להמשיך בהבלי־העולם. הו־הא…

הרב הגביה את עיניו, חמורות וקשות כשהן מושפלות, אבל טובות
ורכות כשהן תלויות בדובר אליו. פנה לר' יונה וניחם אותו:

–נו, יהודים בכל מקום שהם – יהודים המה, בתי־מדרשות ישנם גם
בניז’ני. ואלול בכל מקום– אלול.

לפני השולחן הארוך שאצל ארון־הספרים נשארו יושבים שומעי שיעור
המשניות וביניהם ר' יחיאל הדיין, שזקנו ופיאותיו המלאות שחורים,
פניו שקועות תמיד בהרהורים וצחוק משונה של תמימות על שפתיו. הוא
דיבר לפני היושבים על החזקה שהרב בעצמו תוקע שופר בראש־חודש אלול
וסיפר:

– שמעתי מספרים על אחד שערך גלות. מעשה ותעה ועלה לו ללון ביער. היה
זה בערב ראש־חודש אלול. עם שחר קם ועמד בתפילה. ומיד כשסיים, שמע איך
האילנות עם ענפיהם ועליהם ואף כל צמח ביער נזדעזעו. מיד הבין שהם
שומעים קול שופר. ירדה עליו עצבות: הם, האילנות שביער והעשבים,
שמעו את קול תקיעת־השופר, והוא לא שמע. נתעגמה עליו נפשו, והתחיל
בוכה בקול. והנה נתגלה לפניו אחד, שופר בידו ואומר לו: מה לך תמה
שהעצים והעשבים שומעים את קול השופר – כלום לא מעשי ה' הם?..
יום־הדין הוא לכל נברא. אני הוא התוקע שופר בשביל השמים והארץ,
היערות והשדות, הנהרות והימים, כל צמח וכל עשב. ומכיון שמעולם לא
החסרת קול שופר עלתה בכיתך ונתקבלה. הילך שופר ותקע בו. ומשתקע
– נעלם מי שנתגלה. הוא והשופר.

שומעים את סיפורו של ר' יחיאל הדיין ושוקעים בהרהורים.

כשהרב ואתו ר' שמואל ור' יונה, ביציאתם מבית־הכנסת עוברים לפני
השולחן, מתעוררים שומעי השיעור וכולם קמים מפני הרב, מפני כבוד
התורה, וכולם יחד יוצאים אחר הרב מבית־הכנסת.

פני העיירה נשתנו מהבוקר. דומה שקול השופר העלה עליה רקמה קלה של
מחשבה. הבתים כאילו נתכופפו בסוד האלול, האילנות הבודדים שלפני
הבתים נעשו צהובים יותר, כבדי־ראש יותר. ואף החמה זיוה נשתנה.
והסוד שהעלה קול השופר מרחף ומתפשט על השדות הצהובים שלאחר הקציר,
על הנחל השקט שצונן כבר, על היער העומד עצב, ועד האופק הכהה…

חוזרים מבית־הכנסת שקועים בהרהורים על אלול, על הימים־הנוראים
הממשמשים ובאים, על יום־הדין, על ישראל ואביהם שבשמים.





הכל פנו להיכנס איש לביתו. ר' יחיאל לבדו נשאר עומד לפני ביתו,
בחוץ. הטלית־ותפילין מתחת לזרועו. כתפיו כפופות. ידו האחת
באבנט־המשי ועיניו החריפות מסתכלות במבוכה לתוך יום־ האלול, הוא
מהרהר בפחד:

– אלול… יום־הדין…

וטרוד בהרהוריו הוא פונה והולך אל בית־הרב.

הרב, שחזר מבית־הכנסת, נכנס במישרין אל חדרו ומיד נשמע קול־תורה
בבית. בחדר־האוכל מצא ר' יחיאל את הרבנית לבד. צעיף משי שחור לראשה
ומשקפים על קצה אפה ולפניה על השולחן פתוח הסידור “קרבן־מנחה” הישן
והעבה. לא את הכל הספיקה לקרוא היום.

– אלול… – נאנח ר' יחיאל כאילו בפני עצמו, כשהוא עומד על־יד
השולחן.

– הימים עפים… – נאנחה גם הרבנית שהפכה פניה אל ר' יחיאל – השנה ממהרת
כל־כך ועוברת. שוקעים בדאגות יום־יום והנה פתאום כבר אלול. ולמה
להוטים כל־כך אחרי הבלי־העולם. רק כשבא אלול מתעוררים.

– כן. – נאנח ר' יחיאל ופתח בסיפור־מעשה: מספרים על אחד מהגדולים,
שהיה נוהג לעבור בראש־השנה וביום־כיפור לפני התיבה. פעם בשחרית
של ראש־השנה ניגש אל העמוד וקרא כדרכו: “המלך!” – ונפל והתעלף.
וכשהשיבו את רוחו פרץ בבכי מר: היתכן, היתכן, אם מלכא אנא, עד
האידנא למה לא באת? מכיון שאני עצמי מודה שמלך הוא, היאך זה לא באתי
לפניו קודם, עד עכשיו…

בעיני הרבנית נראו דמעות. תיקנה את המשקפים על חטמה, נטלה את
ה“קרבן־מנחה” והתחילה לקרוא בניגון עצוב את פרקי־תהילים של אותו
יום.

ר' יחיאל שוהה זמן־מה, כשהטלית והתפילין תחת זרועו, ואחר הוא נפטר
מבית־הרב.

ברחוב, מבית ר' ברוך המלמד, בוקעים קולותיהם של הילדים וכבר
עולה מהם הד התפילות של הימים־הנוראים. אצל חלון־ביתו יושב ר' מרדכי
החזן ומסלסל לעצמו בלבביות ובעצבות:

– הנשמה לך וה־גוף ש־לך…

שומע ר' יחיאל את סלסול ניגונו של ר' מרדכי, מבין אותו ומצטרף אליו
במחשבה:

–כן, הנשמה לך, רבונו־של־עולם, והגוף שלך. הכל שלך. וטוב כי
כן הוא. טוב עד לידי מתיקות. ובידך לרחם על הנשמה שלנו, שלך. על
הגוף שלנו, שלך, הנשמה לך, אל גדול ונורא, והגוף שלך. אלוהי
הרחמים והסליחות. ומה לנו בין שמים וארץ, בעולם הזה ובבא? אין
לנו כלום. עניים ומושפלים. מפני־מה, אלוה הרחמים, אבינו שבשמים,
דלונו כה? הכל שלך… ופחד נופל… וכי שמרנו בטהרה את הגוף
שלך, כלום נזכה לפניך? אלול כבר בא… אלול…

ר' יחיאל קרב אצל חלונו הפתוח של ר' מרדכי. שניהם כאילו מתעוררים
מהרהורים, מנענעים זה לזה בראשם לשלום.

– איני יודע – אומר ר' מרדכי, ופניו החיורות קצת והמוקפות זקן שחור
מביעות אי־בטחון – איני יודע כיצד אתפלל השנה. אני צרוד לגמרי.

ר' מרדכי שכח, שגם אשתקד, גם לפני־כן, כל שנה ושנה בבוא אלול נופל
עליו פחד, אם כדאי והגון הוא להיות שליחם של ישראל לפני
הקדוש־ברוך־הוא.

– כלום הקול עיקר? – אומר ר' יחיאל – רחמנא ליבא בעי. גם אשתקד התפללת
מתוך כונה שבלב וגם השנה, אם ירצה השם, תתפלל.

בין כך ובין כך נתגלגלה שיחה על התפילות של הימים־הנוראים וגם על זה
שבני־עליה היה בכוחם לפעול הרבה בטענותיהם. ומעשה שהיה: בעיר אחת,
עיר ואם בישראל, ישב על כיסא הרבנות רב גדול, אריה דבי עילאי.
והדוכס היתה לו תביעה מיהודי אחד מיושבי המקום. תבעו לדין־תורה אצל
הרב. שמע הרב את טענותיהם, על־פי הדין זכה היהודי. פסק הרב מה שפסק
לאמיתו של דין. והדוכס יצא בחמתו מלפני הדיין, חזר אל ארמונו וגזר
לקטוע את ידו של הרב. מיד נודע הדבר וחשובי־העיר באו בבהלה להרב,
מודיעים על דבר הגזירה ושואלים בפחד:

רבנו, היתכן? מה עשית? רבי…

עונה להם הרב בשקט:

– וכי מה? כלום אם יקטעו את ידי ישונה על־ידי־כך דין־התורה?

והוכרח הרב להסתתר מפני הדוכס ויצא לערוך גלות. היה נע־ונד שנים על
שנים בעילום שמו ומעלתו. עד שנזדקן. לימים חזר לראש־השנה אל עירו ואיש
לא הכירו, כי היה לבוש בלואים כאחד־העניים. וכמוהם סר לבית־הכנסת
ולן שם. בראש־השנה אחרי תקיעת השופר, עלה על הבימה, היכה בכוח על
השולחן ופנה אל הקהל:

– רבותי, עדה קדושה, אני מבקש מכם סליחה ומחילה. אני מעכב את
תפילת־המוסף. אני תובע את הדוכס של העיר לבית־דין של מעלה. הנני מתגלה
לפניכם. אני הוא הרב שלכם, הרב דמתא. ומפני פסק־דין־צדק שדנתי בין
הדוכס ואיש יהודי הוכרחתי להיות נע־ונד להסתתר מאימת הדוכס. עכשיו
כוחותי הולכים וכלים, איני יכול עוד. אתם, עדה קדושה, תעידו על
נקיון־כפי ועל פסקי־דין שהוצאתי כי היו על פי תורתנו הקדושה.
בית־דין של מעלה הוא ישפוט עם מי הדין, עמי או עם הדוכס.

בבית־הכנסת השלך הס. כל העולם עמד מבוהל ודמום. הרב עטף את ראשו
בטלית ודומית־אימים נשתררה בבית־הכנסת. פתאום סילק הרב את טליתו
מעל ראשו ואמר:

– אני בטוח שבית־דין של מעלה הוציא דין־צדק. אני מתיר לעמוד בתפילת
מוסף.

ולמחרת ראש־השנה כשיצא הדוכס, כדרך הדוכסים, לצוד ציד, נפל מעל
סוסו ומת. והרב נתגלה לפני כל העולם.

שניהם, ר' יחיאל ור' מרדכי, הסתכלו, עמוסי מחשבות בבתים, בשלפי
השדות הצהובים שמאחורי הבתים, ולהלן שם באופק הצהבהב־ירקרק.

ולא הרחק מביתו־ של ר' מרדכי, בצד השני של הרחוב, יצאה אל המרפסת
המרווחה והישנה כלתו הצעירה של ר' שמואל. רק בשבת שלאחר שבועות
נכנסה לחופה. גזרתה רכה וגמישה, עיניה שחורות ושובבות, ובזויות
שפתיה המלאות חן שמורים עוד חלומות בתולה תמימים. היא צחקה בקול
וחמותה, אשר ר' שמואל, העירה לה: “בתי, וכי כך צוחקים עתה? הרי אלול
כבר בא ויום־הדין ממשמש ובא” – הרגישה שעשתה דבר שלא כהוגן, ויצאה
אל המרפסת. ישבה על ספסל, התבוננה אל אלול הצהוב, והיתה מהרהרת:

– אני כבר נשואה. אשה. כבר עמדתי תחת החופה… אלול בא… ראש־השנה
ויום־כיפור… בת ישראל מצווה על יראת־שמים… צריך לקנות
“קרבן־מנחה”… לבנים אלבש בראש־השנה וביום־הכיפורים. לבנה ונקיה
מחטאים צריכה הנשמה להיות כלובן השמלה וחולצת־המשי. עלי לכבד את
חמותי ולשמוע בקולה בכל מה שהיא מלמדת אותי… אלול… ראש־השנה
ויום־הכיפורים ממשמשים ובאים.

ר' יחיאל עוזב בדומיה את ר' מרדכי אצל החלון הפתוח והולך לו לביתו.

בבית פוגשת אותו אשתו שרה, שקטה וצנועה:

– כבר שעה אחת. סעודת־הצהרים צוננת.

דומה שמראה החדר שונה היום. איזו דומיה כבושה נסוכה בכל
פינותיו, כאילו אורבים בהן צלילי אלול. השעון במסגרת־העץ הישנה
והעקומה קצת שעל הכותל מקיש במטולטלת שלו, וכאילו מבשר ואומר:

– א־לול, א־לול, א־לול…

– האוכל מצטנן – מצטערת שרה.

נותן ר' יחיאל את עיניו בשרה אשתו בתמיהה: וכי יש בזה משום חשיבות?
האם בזה הוא הענין? הרי אלול… ומה איכפת אם חמה או צוננת תהיה
הארוחה?

– כבבר אלול, כבר אלול – מסיח הוא את לבו לפני שרה אשתו, כשהוא
עומד והטלית ותפילין עודם תחת זרועו – פחד כזה… אלול… במה
נבוא לפני הקדוש־ברוך־הוא?..

לתפילת־מנחה מתמלא היום בית־הכנסת יותר מבשאר הימים. ולאחר התפילה
אין המתפללים נפטרים ויוצאים אלא שוהים בבית־הכנסת עד תפילת־מעריב.
יושבים כולם על־יד השולחן הגדול בצד מערב לא רחוק מארון־הספרים. ר'
יחיאל יושב ומתאנח מרה מפעם לפעם. הרב מספר מעשה:

– מספרים על אחד שתעה פעם בדרך. היה זה באלול. לן אותו לילה
בשדה. למחר השכים עם עלות־השחר, ושמע שיחת־דשאים. קנה אחד כמוש
אומר לחברו העומד בירקותו:

– נכמש אני והולך. אפשר שלא אזכה ליום־הדין.

מחזיר לו חברו דברי נחמה:

הלא יום־הדין גדול ונורא הוא, ומי יעמוד בפניו? כל יונק קטן
בשרשיו מרעיד מפני אימת הדין.

עונה לעומתו הראשון:

–מתוך שבח והודיה לבורא־עולם, הייתי מקבל עלי את הפחד הזה ובלבד
שאזכה לעמוד יחד עם כל באי־עולם בדין.

יצתה בת־קול ואמרה:

– קנה רך, עשב השדה, נשמעה תלונתך. אני משליך עליך עלה נובל מעץ. תחתיו
יחם לך ותחיה. ועם כל ברואי עולם תבוא לפני ליום־הדין.

השמש שוקעת מאחורי העיירה מטה, מטה, וקרניה האחרונות שלוחות לתוך
העיירה האלולית. בבית־הכנסת פשטו צללים. מקשיבים לאנחותיו של ר'
יחיאל, לסיפור־המעשה של הרב ולפני עיני כל – שדות ויערות, הרים
ובקעות, נהרות וימים, עשבים ודשאים, הכל מתכוננים יחד עם האדם
לקראת יום־הדין.





ב

השדות מסביב לעיירה נעשים מיום ליום נוגים. היער הסמוך ללישנה נעשה
קודר, והרוח צונן.

– יש אלוהים בעולם. גדולה ממשלתו. כל הנברא יודע ומכיר זאת.
וראש־השנה ויום־הכיפורים ממשמשים ובאים.

בית־הכנסת מתמלא מיום ליום אנשים שבאים אל תפילת־שחרית; ואף
לתפילת־מנחה־ומעריב. מי שצריך לצאת לדרך, חנוני אל העיר הקרובה או
סוחר אל תחנת־הרכבת, יוצא אחרי תפילת־שחרית. ומי שענין לו לכפר
הסמוך, מכוון לחזור קודם לשעת מנחה־ומעריב, כדי שיתפלל בציבור.
וחיים הרוכל, עם־הארץ מגושם, ששפתיו עבות ופניו אדומות ושעירות,
בא מהכפר עם עגלתו וסוסו, ונכנס לבית־הכנסת, לתפילת־מנחה. את סוסו
קשר לעמוד. וכשהוא רואה בעד החלון, בשעת “קדושה”, עז באה אצל
עגלתו ואוכלת מהעשב, מוחו המגושם מהרהר:

– נו, מאי נפקא מיניה. קצת עשב פחות או קצת יותר, אלול עתה…
ואומרים “קדושה”…

כתפיו של ר' יחיאל מתכופפות מיום ליום. עיניו מביטות לפניו בפחד.
הוא מתפלל באימה וביראה. רובו של היום הוא אצל הרב, בבית ר'
שמואל או אצל ר' מרדכי. אינו יכול להיות לבדו. משכים לבית־הכנסת
ומאחר לצאת, ראשון לראשונים ואחרון לאחרונים. וכשהוא מהלך יחידי
ברחוב, פעמים עומד הוא באמצע הילוכו ומדבר לעצמו:

– פחד כזה, פחד כזה…

והנה בא מגיד לעיירה. זקן וחלוש. פניו מלאים זקן ופיאות, מצחו מקומר
ומקומט, ועיניו בולטות וחמות. סמוך לתפילת־מנחה בא. מהאופק הכהה
האלולי הופיע, מהחורשה מוכת־הצהבת בא, בעגלה עלובה ומרקידה, וסר
אל בית־הרב. ומיד אחרי תפילת־המנחה דרש בבית־הכנסת. פתח והמשיל את
העולם לים זועף וחיי אנוש לספינה ובן־האדם לרב־חובל. ואם רב־החובל
עושה את מלאכתו באמונה הוא מוליך את הספינה בבטחון ואיננו חושש
לגלים ולנחשולים… הקדוש־ברוך־הוא נתן מתנה לאדם, את הנשמה. הפקידה
אצלו, טהורה, נקיה ואורה. ומהדרין הוא שבני־אדם יעמדו כל ימיהם
בטלית ותפילין לתת שבח והודיה לשם יתברך על מתנתו הטובה. טהורה
ונקיה עליה לחזור אל מקורה, אל ריבון־העולם, יוצר הכל. כאן התחיל
המגיד מצווח ובוכה ומצעק מרה: וי, וי. לעולם יהא אדם טהור ונקי מכל
חטא ועוון. בא אלול והקדוש־ברוך־הוא מעמיד לדין את כל יצירי כפיו.
לא שכח לתאר לפרטיהם המבעיתים את שבעת מדורי הגיהנום ואת יסורי הנשמות
החוטאות שקילקלו בעולם הזה ולא חזרו בתשובה.

הקהל שומע את דברי המוכיח הזועף ופחד הגיהינום ואימתו על הכל
וגעגועים חזקים תוקפים את הלב לגן־העדן. כיצד גוברים על החומר העכור
ואיך לשעבד את הגוף החוטא ליראתו. ותפילה מעיקה בלב:

– להיות טהורים, טהורים…

עייף ובעינים דומעות עוזב המגיד את הבימה, ומתקרב אצל הרב. הרב אינו
מרוצה:

– בשביל להוכיח כך, צריך להיות בעל־כוח. אדרבא, להיפך, יש לדון
לכף־זכות. צריך, כביכול, לדרוש ממנו… קשה לעבוד לו. ומה אנוש
כי תזכרנו? העין רואה והלב חומד. ר' לוי יצחק מברדיצ’ב, זכותו יגן
עלינו, אמר: לו תפסתי בשערותיו לשטן המקטרג ביום־דין והייתי מראה
אותו בפני כל, היו הכל רואים כמה מכוער הוא. והמדיחים רבים וכמה
מלאכי־חבלה ישנם. לרחמים זקוק האדם, לנחם אותו צריכים ולא לתת, חלילה,
פתחון פה, ביום־דין.

– אבל רבי, – טוען המגיד – כמה רחוק העולם מהקדוש־ברוך־הוא…
בני־אדם יושבי חושך וצלמות, טובעים ברפש וטיט. וכשבא אלול צריך
לעורר…

רבים מהקהל מתאספים מסביב לרב ולמגיד ומקשיבים לויכוח.

– כן, כן – מנענע הרב בראשו באי־רצון – לעורר, על־ידי דברי תורה…

נעשים פני המגיד זועפים, מצחו מחשיך, והוא טוען:

– לא, רבי, הבריות שכחו אלוהים, מלאים חטאים כרימון, יש “לקרוע”,
להוכיח, לקלל. לקלל… פושעים וחטאים…
צמרמורת עוברת את כולם.

זוקף הרב את ראשו השב ועוצר במגיד:

– חלילה… לא… ר' ברוך המז’יבוז’י, זכותו יגן עלינו, נתחזק, ישב
לפני הפטירה על מיטתו ואמר: “מעולם לא אמרתי דבר־שקר. רק על שקר אחד אני
מתודה, כשהייתי אומר אשמנו… בגדנו…” אתם שומעים?..

העיגול מסביב להרב הולך וצר, הכל נדחקים אצלו, מבקשים, כביכול, לחסות
בצלו.

ור' יחיאל עומד על מקומו בצד מזרח הסמוך אצל ר' נטע ונאנח:

– פחד, אימה נופלת עליך… ראש־השנה ויום־הכיפורים…

ר' נטע המקורב מאד אצל הרבי, בפניו החגיגיים, בבגדו הארוך
ובאבנט־המשי שעליו, נותן עיניו השחורות והחמות בר' יחיאל ותוהה:

– פחד… אימה?… אדרבא, הלא שמחה… מתקרבים אליו,
להקדוש־ברוך־הוא, מן ההכרח להתקרב אליו, הוא קורא למשפט. מן ההכרח
לעמוד במחיצתו. ומי קורא? הוא, כביכול, קורא לבניו… הרי
חג… שמחה…

ר' יחיאל מסתכל בר' נטע. תמה הוא כיצד שכח את ר' נטע העומד סמוך
אצלו יום־יום כאילו לא ראה אותו כל הימים האלה. וכאילו הוא, ר'
נטע, מעולם אחר הוא, רחוק ממנו. פניו מזהירים בתקיפות. הרהורים
חדשים עולים על לבו של ר' יחיאל. אבל הפחד גובר שוב עליו:

– פחד כזה, אימה כזו…

ר' נטע מנענע בידיו. דומה לציפור גדולה הפורשת כנפיה:

– עבודה מתוך פחד היא מדרגה פחותה… צריך לעבוד את השם־יתברך מתוך
שמחה… ההרנוסטייפולי זכותו יגן עלינו לא היה מתאנח מעולם ולא היה
בוכה בראש־השנה ויום־הכיפורים… היה מזמר… אמת, הזמר שלו
והניגונים שלו היו קורעים את הלב… אבל מרוב שמחה. וכך צריך להיות.
מרגישים אותו, מכירים בבורא־עולם… ועל־כן שמחה…

ר' נטע מתחיל מתנועע בהתלהבות. עיניו החמות מתיזות אש. הוא פותח
בניגון, מהלך אילך ואילך בבית־הכנסת עם חשיכה סמוך לתפילת־מעריב.

ר' יחיאל נשאר עומד על מקומו, גוו שח והוא מסיח בינו לבין עצמו:

– לא. פחד… אלי, אלי… פחד כזה… פחד כזה…

ביום הששי בצהרים, סמוך לשעת ההליכה לבית־המרחץ, בא לעיירה
בעל־משפיע עם בשורת השבת בא. יושב הוא בעגלה כשזרועו האחת נשענת
בדופן העגלה ובידו השניה מכניס את קצה זקנו ששיבה זרקה בו לפיו.
עיניו החומות והגדולות מעמיקות לראות בעולמו של
הקדוש־ברוך־הוא. סמוכה אצלו מזודה של עור. העגלה עמדה אצל בית־הרב.
וכשצעדו שניהם, הוא והרב, אחר שעה קלה אל בית־המרחץ לכבוד שבת, סיפר
בעל־המשפיע להרב:

– הצדיק ר' אברהם יהושע השיל מאפטה, זכותו יגן עלינו, היה פעם בימי
אלול בדרך, לא רחוק ממוהילוב. והוא, כידוע, לא נסע יחידי, תמיד היה
קהל רב סביבו. פתאום אמר לבני לויתו: ניסע למוהילוב לקבל את פניה
של הצדקת מרת מרים, אחותו של ר' שמלקה. מובן שעשו כמצווה. בינתים
נודע הדבר במוהילוב שהאפטאי בא לעיר. וכשהוא בא – נמצא ביתה של
מרים מלא מפה אל פה. פונה האפטאי לאשה מרת מרים, ומבקש ממנה שתספר
משהו על אחיה הקדוש. היא עושה את רצונו ומספרת: כידוע לא היה אחי
ר' שמלקה נותן שינה לעיניו. היה יושב כל הלילה בעלית־הגג שלו ועוסק
בתורה, וכשהיתה השינה גוברת עליו, היה מנמנם קצת כשראשו מוטה
על־גבי קערת מים קרים. פעם הקיץ משנתו החטופה והנה כבה הנר שהיה לומד
לאורו. ומרוב עגמת־נפש נטל את הנר ויצא אל הגזוזטרה שבעלית־הגג. בחוץ
חושך. העיירה ישנה. ובעוד הוא עומד נבוך פשט לו מישהו יד עם נר
דולק ואמר לו: הדלק את נרך, רבי ר' שמלקה, ושוב לתורתך. עושה הוא
כפי שנאמר לו וחוזר ללימודו. אולם כשהאיר הבוקר הירהר בדבר ותמה:
איך הושיט לו מי שהושיט נר דולק בשעה שהרחוב ישן כולו ולא היה
אור כלשהו סביבו. והגזוזטרה הלא גבוהה מהקרקע… נצטער אחי הצדיק עד
שהודיעו לו מן השמים, שנעשה שם רעש גדול, על שנפסק לימודו ועל
תורתו שנמצאה חסרה ושלחו לו את אליהו הנביא להדליק את נרו. אז –
הוסיפה מרים לספר – פרץ אחי בבכי. וימים רבים היה שרוי בצער על
שבגללו הטריחו את אליהו הנביא. כך סיפרה מרים אחותו של רבי שמלקה.
וכשסיימה התחיל האפטאי לבכות:

– השמעתם את החטא הגדול של רבנו ר' שמלקה, על מה בכה ונצטער אותו
צדיק? על־אחת־כמה־וכמה עלינו לבכות על החטאים והפשעים הגדולים שודאי
חטאנו ופשענו.

וכל השומעים נמס לבם מבכי ומתשובה.

מתחת בית שחיו של הרב נתונה הכותונת הלבנה והנקיה ללבוש אותה אחרי
הרחיצה לכבוד השבת והוא מעיר בנחת:

– אצלם, אצל הגדולים, באמת לא היתה כל חציצה בין מטה למעלה, בין הכא
להתם, בין שמים לארץ – הכל אחד… הויה אחת… אור אחד… כבה האור
אצל ר' שמלקה, נעשה רעש בשמים ושולחים לו את אליהו הנביא. וכשמטריחים
מהשמים את אליהו הנביא נעשה רעש בלבו של ר' שמלקה…

לאחר שהרב ובעל־המשפיע חזרו מבית־המרחץ, בשעת שתית התה על־יד השולחן
הערוך כבר לכבוד השבת, עם חלות־השבת ועם הנרות המחכים לברכה, התקין
בעל־המשפיע את פאותיו המסולסלות וסח להרב:

– הם, הגדולים, הצדיקים, זכותם יגן עלינו – ובפרט בראש־השנה
וביום־הכיפורים, זכותם לבד יכולה לעמוד לנו – הם יכולים היו
לעשות הכל בעד העולם, בעד היהודים, בימים הנוראים, ביום־הדין.
ר' זוסיה מאנופולי היה אומר שדי בדיבור אחד לקרב את כל העולם
כולו לבורא־יתברך. במלה אחת, היה אומר, יכולים לטהר ולהאיר את
כל העולם כולו. ועוד היה אומר: כשבן־אדם רואה פתאום מתוך
שמחה של דבר־מצוה, או מתוך התעוררות מעצם המחשבה של מציאות אלוקים
או לפעמים מאמרה גדולה של צדיק הדור – כשהוא רואה פתאום שהעולם
מלא באמת אור ותפארת שבקדושה, אין ללמוד מכאן שנעשה שינוי
במעשי־בראשית, אלא שהאדם הגיע למדרגה כזו שזכה לראות את העולם
באור התמידי והאמיתי שלו, באור ה' הזרוע תמיד על מעשי־בראשית.

– שמעתי בשם ר' זוסיה מאנופולי נוסח אחר – מעיר הרב, כשהוא קם
מהשולחן, מיטיב את הנרות בפמוטים להכינם לברכה – הוא היה אומר,
שדיבור או מלה עם המחשבה הגדולה ועם הסודות הגדולים והעמוקים של
צירופי השמות הטמונים בהם, – יש בכוחם לפעמים לתקן את העולם באמת,
ולשנות, כביכול, מעשי־בראשית ולהעלותם בדרגה עילאה…

ל“שלוש סעודות” מסובים אצל הרב, ובעל־המשפיע חוזר על מאמרי
חסידות. פותח בענין ההתעוררות. יש איתערותא דלעילא ויש איתערותא
דלתתא. יש שבן־אדם מתעורר מחמת איתערותא דלעילא. דרך משל, השמש מאירה
ומתעוררים מרוב אורה ומתמלאים אהבה ותודה להקדוש־ברוך־הוא,
בחינת הודו לה' כי טוב כי לעולם חסדו. ויש איתערותא דלתתא,
כשבאה על אדם, רחמנא ליצלן, עת־צרה, הן על הפרט והן על הכלל, והעינים
פונות אליו יתברך, לרחמיו ולחסדיו הגדולים, בחינת ממעמקים קראתיך ה‘.
והנה ההתעוררות הראשונה היא מדרגה גבוהה יותר, עילאה. אחר־כך המשיל
את העולם לפלטין שחדרים רבים בו מובילים אל טרקלין גדול ונאה ביותר
אשר המלך בכבודו ובעצמו יושב שם ברוב הדרו. ובני־אדם מתלבטים
ותועים בחדרים האלה ואין מוצאים את הדרך אל הטרקלין ששם מצוי המלך.
מכיון שבני־אדם מחפשים את הדרך האמיתי אל הפלטין של
הקדוש־ברוך־הוא, וממילא, מתוך חיפושיהם, הם נמצאים בהיכל ד’
כולו אור. ובכן עצם העובדה של החיפוש היא כבר מדרגה גבוהה.
ועוד, הקדוש־ברוך־הוא בחכמתו ברא את עולמו, עד ש“אנה אלך מרוחך
ואנה מפניך אברח, אם אסק שמים שם אתה ואציע שאול הנך. אשא כנפי נשר,
אשכנה באחרית ים, גם שם ידך תנחני ותאחזני ימינך. ואומר אך חושך
ישופני ולילה אור בעדני, גם חושך לא יחשיך ממך, ולילה כיום יאיר,
כחשיכה כאורה”. “גם כי אלך בגיא צלמות לא אירא רע, כי אתה עמדי”.
ולית אתר פנוי מניה. כן המשיך ואמר שכל מה שאנו רואים אינו אלא
בחינת לבוש ותוך־תוכם הוא אור זרוע לצדיק. ולהשיג את האור הזה
אפשר רק דרך דביקות בעושה מעשה־בראשית, ורק אז מגיעים לכלל השגה של
כולו שבת, כולו יום־טוב… והנה חודש אלול כבר בא, כל־שכן
שצריכים להתמסר ולהתדבק למי שכולו אהבה, כולו טוב, כולו קודש
ואור…

במוצאי־שבת מתאספים שוב אצל הרב להסב יחד עם בעל־המשפיע
ב“מלווה־מלכה”. הרבנית בצעיף־המשי השחור שלה ובשמלת־המשי השחורה,
שמלת־השבת, עורכת את השולחן ושמה עליו חלות של שבת, קערה של דגים
וצלחות של מי־פירות. נוטלים את הידים בקדושה וביראת שמים, מסבים
לשולחן עוד בגדי־שבת עליהם, סורדוטים של משי ואבנטי־משי ובעינים
געגועים לשבת־מלכתא. שרים זמירות. חוזרים על מאמר של צדיק. מספרים
מעשיות מהני בני עילאה בשייכות לאלול וימים נוראים. הרב מרים את
עיניו החמורות שהן רכות כל־כך ומלאות חסד בשעה שהן מביטות אל
מישהו, ומספר:

– הלא ידוע המעשה על ר' יוסף מיאמפולה והרב ר' ברוך ממז’יבוז.

ר' יוסף מיאמפולה ור' ברוך ממז’יבוז היו מחותנים זה לזה. כידוע,
בנו של ר' יוסף מיאמפולה, ר' יצחק, היה חתנו של ר' ברוך ממז’יבוז.
וחזקה היתה לר' יוסף מיאמפולה לבוא באחת השבתות שבחודש אלול לר'
ברוך למז’יבוז. ולמחרת השבת היה ר' ברוך יחד עם חתנו, ר' יצחק, ועם
כל קהל החסידים שלו, מלווים את ר' יוסף מיאמפולה עד לחוץ לעיר. בשנת
תקע"א, כמקובל בכל שנה, בא ר' יוסף מיאמפולה לאחת השבתות בחודש
אלול לר' ברוך ממז’יבוז. למחרת השבת, כשהיאמפולי היה צריך לעשות
את דרכו מצווה המז’יבוזי כי השנה לא ילווה איש את היאמפולי חוץ
ממנו. גם ר' יצחק לא יתלווה אליו, רק הוא לבדו. ישבו שניהם בעגלה
ויצאו מן העיר. וכשהגיעו ליער, לא הרחק מהעיר, עצרו את העגלה. ירדו
מעליה ונכנסו ליער. ור' יצחק שלא נתלווה אליהם, אינו יודע מנוחה ונפשו
כלתה לדעת על מי ועל מה ידובר ביניהם. שוכר הוא עגלה ונוסע אחריהם.
מדביק אותם ובא גם הוא בחשאי ובהסתר אל היער, אחריהם. והנה עומדים
הם אצל אילן אחד ומספרים זה עם זה. ושומע הוא את המז’יבוזי אומר
ליאמפולי:

– מחותן, בעולמות העליונים גדול הקטרוג על העולם, על כלל־ישראל,
והמקטרג ידו על העליונה. הלא רואים זאת בחוש, הכל לפי העונשין. ואי
אפשר עוד לשאת את צרות העולם, את יסורי בני־ישראל, את קשי הגלות
והשעבוד. ובכן אין ברירה ואין עצה רק אם יסתלקו מן העולם שני צדיקי
הדור, והמה יקימו רעש לפני כסא הכבוד וישתדלו שיהיה סוף וקץ לדבר.
רחמנות על בני־האדם. ונפל הגורל על שנינו. אינני רואה אחרים זולתנו
שיהיו ראויים לכך. אני מצדי מוכן ומזומן. ואני מבקש ממנו, מחותן, שגם
הוא יסכים לכך.

עונה לו היאמפולי שאינו יכול להסכים לכך.

– איני יכול. יש לבקש עצות אחרות.

אומר המז’יבוזי שאין עצות אחרות, והוא מוסיף לבקש ולהתחנן לפני
היאמפולי, שיסכים, עד שלבסוף חזר בו זה והסכים.

ובאותה שנה נסתלקו שניהם, זכותם יגן עלינו.

– מעין כוח של מעלה היה להם, לגדולים האלה – מסיים הרב ומסתיר את
ראשו השב בשתי כפות ידיו כשהן נשענות על השולחן.

פתח בעל־המשפיע ודיבר על שני הדרכים שיש לצדיקים בעבודתם בראש־השנה
ויום הכיפורים. יש שנאנחים, בוכים ומתיפחים בימים הנוראים עד
שצריך להשיב את רוחם, כי הם מתעלפים מרוב אימה ופחד. ור' נטע מחלם היה
עומד ביום הכיפורים, כל המעת־לעת על רגליו, ולא היה זע אף באבר
אחד כלשהו, ממש כאבן דומם מרוב יראה. ואחרים להיפך, בראש־השנה ויום
הכיפורים הם שרים ורוקדים, מרוב שמחה וחדוה שהם קרובים כל־כך
להקדוש־ברוך־הוא, לעמוד במחיצתו בשעת המשפט, ביום־הדין.
בעל־המשפיע מעלה מעשה שהיה בר' מאיר מאפטה, שדרכו בקודש היה להלהיב
את לבותיהם של בני ישראל להקדוש־ברוך־הוא מתוך שמחה עצומה.

– פעם, מספרים, בערב יום הכיפורים, כשהקהל היה מכונס
בבית־הכנסת לתפילת כל־נדרי, בא הוא במרוצה לבית־הכנסת וקרא:
יהודים, נתפייס עם התורה הקדושה שאין אנו מקיימים את מצוותיה!
נתפייס עם אבינו שבשמים שאין אנו שומעים בקולו! ויצא מבית־הכנסת
והלך לו. וכשחזר מצא את הקהל בוכה. נזף בהם ואמר: יהודים, לא לזאת
נתכונתי… יש אלוהים בשמים ואתם בוכים… היום אנו מתקרבים אליו,
עומדים אתו במחיצה אחת ואתם בוכים… רק בשמחה נחזור אליו…
והתחיל לפזם את “האדרת והאמונה” בהתעוררות כזו ובחדוה כזאת, עד
שכל הקהל נתלווה אליו, הניחו איש יד על כתף רעהו ויצאו בריקוד מתוך
שמחה והתלהבות.

מזכירים את ר' לוי יצחק מברדיצ’ב שידע כל דרכי העבודה. יש שהיה מתעלף
ביום הכיפורים בשעת התפילה וכשהיו משיבים את רוחו היה טוען:

– היתכן? אני, אני הוא זה העומד במחיצה אחת עם הקדוש־ברוך־הוא?..
איני כדאי וראוי לכך… איני יכול… איני אלא בשר־ודם… יניח אותי,
מה רצונו ממני… איני יכול לשאת זאת… איני רוצה… ואינו יכול…

– וכלום אפשר לשאת זאת?.. – לוחש ר' יחיאל באזני ר' נטע היושב על
ידו?. – כלום אפשר להכיל כל אלה? פחד כזה… אימה כזו…

פותחים כולם יחד בניגון בלי מלים, ובדביקות ובחום שבלב.

ור' יחיאל ור' נטע נדברו ביניהם, בשעת חזירתם לביתם מה“מלווה־מלכה”,
לילך מחר אל הרבי, ר' יחיאל הוא שהציע זאת:

– איני יכול לנוח… איני מוצא לי מקום… אל הרבי.

ר' נטע הסכים בשמחה.

ולמחרת אחרי תפילת־שחרית יצאו שניהם, כשהטלית־ותפילין מתחת לבית־שחים,
ללכת אל הרבי. דרכם עוברת בין שדות צהובים, וכשהגיעו אל היער
שנראה להם עומד באבלות וקדרות, נכנסו וישבו מתחת לאילן אחד לנוח.

רוח קריר וטחוב מתלחש בין עליהם הצהובים של האילנות. עובר ולוחש
בשביל מתפתל ומלא סוד, בין האילנות, בלא לדעת להיכן ולשם מה. הרוח
מספר לכל עץ וקנה:

– אלול. ראש־השנה ויום־הכיפורים באים. קול אדוני קורא.

אומר ר' יחיאל מעל תל העלים הצהובים:

– “אנא אלך מרוחך ואנה מפניך אברח?”.. אי מקום לברוח ולהסתתר
מפניו…

עונה ר' נטע:

– ובכן, אדרבא, בכל מקום הנהו… “גם כי אלך בגיא צלמות לא אירא רע,
כי אתה עמדי”… בכל מקום אתה עמדי… לית מקום פנוי ממנו… ובכן
הלא טוב… הלא שמחה…

– ואותי פחד יאחזני – מתאונן ר' יחיאל – במה אזכה שימחול לנו… לו
היה בא לידינו איזה דבר של מסירות־נפש… במה באים אליו ליום־הדין?..
פחד כזה…

פותח ר' נטע בניגון, אט אט עד שהוא מתגבר ועולה, והוא שר בקול
ובהתלהבות. ובת־קול עונה לו מתוך היער.

– מקנא אני באילנות הללו – טוען ר' יחיאל – על כל עשב ועשב מלאך
מכה ואומר: גדל, והם צומחים ופורחים ועושים פרי כרצונו של
הקדוש־ברוך־הוא. אבל בן אדם… בן אדם…

למעלה מעל האילנות טסה סיעה של צפרים. הם טסים, מבקשים ומחפשים משהו
במרומי אלול ומסיחים ביניהם ואומרים אחד לאחד:

– אלול… ראש־השנה ויום־הכיפורים באים…





ג

ובוקר אחד זרח השמש, כאילו שכח כלל כי באלול הוא עומד, בראש־השנה
ויום־הכיפורים. רוח רך וחמים נשב על הנחל שעל־יד העיירה, על היער
הצהוב שם באופק, עבר על־פני השדות הריקים והצהובים ובא אצל
גבעולי תפוחי־האדמה הכפופים והנובלים כמעט שמאחורי הבתים. והעיירה
כאילו זקפה את ראשה. הרב בצעדו מבית־הכנסת אחרי תפילת־השחרית,
מעיל־המשי שלו נתון על כתפיו והוא אומר למלווים אותו:

– כאילו אין אלול… כן. העיקר הוא הבטחון… הלא הוא
בעל־הרחמים…

חיים הרוכל רץ בכל כוחו ומגרש עז מהגינה שלו. רץ אחריה דרך הרחוב
וצועק בקולו העבה:

– את הגינה שלי היא מחריבה. שנה חשוכה, שחורה ומרה עליה.

ור' שמואל בא מבית־הכנסת ומוצא על הגזוזטרה את כלתו הצעירה ובנו
כשהם מתלוצצים על חיים הרוכל הרודף אחרי עזו, וצחוק נולד על
שפתיו:

– העז מחריבה את הגינה שלו ואתם צוחקים.

על שפתי שלשתם מאיר צחוק, כצחוק אור החמה על השדות מסביב לעיירה.

אבל אחרי הצהרים אלול שוב גובר. הרוח החמים והרך בא לזמן־מה כאילו
רק להודיע משהו והוא גז ונעלם. האופק, כולו אלולי, הושפל והונמך
שוב, אל היער הצהוב, אל השדות השוממים והצהובים. הנחל התכווץ שוב
לתוך עצמו והחמה הבינה:

– אלול…

ולמחרת בא בוקר עצוב וקר. בעוד כנפי הלילה השחורות פרושות
בין שמים וארץ, באה רוח צוננת והביאה אתה ממזרח לבנות טחובה ועצובה.
והלבנות התפשטה בקרירות בעולם, על־גבי השדות הצהובים והרטובים,
על היער הצהוב ועל־גבי הנחל המתכווץ מקרירות. פה ושם על־יד גזוזטרה
של איזה בית הקיצה עז מנמנומה. עמדה בעצלתים, מתחה את אבריה והלכה לה,
לא מרוצה, על־פני רחוב העיירה הישנה והעצובה. סוסו הזקן של חיים
הרוכל, עמד מדובלל־רעמה על רגליו באורותו הישנה והחרבה, הוציא את
ראשו, נאנח ושקע בהרהורים, כששפתו התחתונה משורבבת ומרופטת.
והלובן ממזרח מתרחב ומתפשט ומודיע:

– עוד מעט וזרחה החמה, אבל חמה אלולית. הלא – אלול!

והנה עצר הרוח לשעה קלה את נשימתו, כאילו הוא ממתין לראות מה יעשה
כאן. והחמה יצאה כמו שבישרו עליה הרוח והלבנות ממזרח – קרה
ועצובה, והרוח חידש את נשימתו הקרה והרטובה.

עם שחרית, לפני התפילה, נפגש חיים הרוכל בגינה שלו עם שכנו שמרל
החנוני. שניהם באו לראות את הגינות שלהם – אם הגיעה השעה להוציא את
תפוחי־האדמה. נשא שמרל החנוני, רזה־גוף ודל־זקן, את עיניו אל האופק
הכהה, והוא מסיח לנפשו:

– כשבא אלול מבינים, שהאדם הוא חסר־דעה.

– הכל טיפשים, הכל! – מקיש חיים הרוכל בשפתיו העבות.

– אחרי חג־הפסח – ממשיך שמרל החנוני את מחשבותיו – היתה מריבה בינינו
על חלקת אדמה שגזלת ממני. על מה אנשים רבים? כאילו לא די לנו, לכל אחד
ואחד, בארבע אמות לקבר.

– ודאי… הדין היה עמי – אומר חיים הרוכל – אולם אם יאמרו אנשים שאין
הדין עמי, הריני מוכן להחזיר לך מה שנטלתי אפילו עם תפוחי־האדמה שזרעתי
בחלקת האדמה. כי מה הוא האדם? שויו פחות אפילו מתפוח־אדמה. כי
תפוח־אדמה כשטומנים אותו בתוך האדמה הוא פרה־ורבה ובן־אדם
כשקוברים אותו – סוף וחסל…

בינתים נראו בשמים עננים קרועים, כהים, עמוסי הרהורים נוגים. הם
פורשים צללים קרים ורטובים על־פני האדמה, וכאילו הם מחפשים מה
ברום השמים. מרחפים אילך ואילך ברוח נכנעת:

– אחת היא: כאן או שם. מנוחה לא תמצא ומעצמך לא תיסתר. הלא הכל בידך,
אלוהים, בידך…

אצל ביתה של סושה הבלנית פרצה מריבה, בינה ובין שכנתה ציפה
החלבנית. בעליהן מתערבים, רעש וצוחות. עוברים ושבים מתאספים לראות מי
זה, מי זה המקים מריבה בעת כזאת, באלול, מתערבים ואומרים:

– היתכן? אלול, והללו מריבים. אין מורא אלוהים בלבם.

שני הצדדים מתלהבים וטוענים:

– אינכם יודעים מה צרות הם גורמים לנו.

עונים מהמתקהלים:

– אבל הרי אלול!.. חודש אלול!..

תולים שני הצדדים את עיניהם בשדות הריקים והצהובים, ביער הצהוב שם
באופק ובעננים העגומים ואומרים זה לזה:

– הלואי שימחול לכם אלוהים, כשם שאנחנו מוחלים לכם.

וציפה חוטפת בשרוולה של סושה ומתחננת:

– לא… לא… אבל אמרי בפה מלא שאת מוחלת לי.

וסושה אף היא תובעת מבת־דבבה:

– גם את מוחלת לי, בלב שלם, בלב שלם. הלואי שנתברך כולנו בשנה
טובה.

בשעת תפילת־השחרית בבית־הכנסת נאנחים מרה. ר' יחיאל ור' נטע כבר חזרו
מהרבי. עומדים הם זה אצל זה ומתפללים. ר' נטע מתנענע, מסלסל ומזמר
בחום ור' יחיאל עומד עטוף בטליתו מעל לראשו, מתכווץ מפחד ונאנח
מרה.

אחרי התפילה נראה ברחוב ר' יואל השמש והקברן. קופסת הטבק ומקלו
בידו. אחריו גברים ונשים. באו מהסביבה לקבר־אבות. בשעה זו מחזקים
את הקשר עם הדורות שעברו. כל דור ודור הלא טבעת היא בשרשרת
הגדולה מאז ברוא הקדוש־ברוך־הוא את עולמו. וטוב לשאת את עולו
יחד עם הדורות שעברו. הנה מוליך אותם ר' יואל אל “המקום הקדוש”
להראות להם את הקברים.

ובגינות שמאחורי הבתים מלקטים את תפוחי־האדמה. המחרשה פולחת את לב
האדמה ורגביה הרכים מתהפכים הצדה ומכסים אתם את גבעולי תפוח־האדמה
הצהובים והכמושים. והאדמה מגלה את פלאיה: אוכל לבן־אדם. גברים ונשים
הולכים אחרי המחרשה. שואפים את הנשימה הטחובה של האדמה השחורה, מלקטים
את תפוחי־האדמה, ובה־בשעה מחשבה מעיקה על הלב:

– כן… יבול של ברכה. תודה לאל. אבל לואי שיכתבנו ויחתמנו לשנה
טובה. שנה של חיים. שנה של בריאות.

שולחים את העינים מסביב: גינות צהובות ונובלות, אילנות בודדים
ערומים כמעט, והמחשבות נמשכות:

–כן… יבול של ברכה… ובתוך אדמה זו נקברים… רבונו־של־עולם,
כתבנו בספר חיים ושלום…

והערב יורד כבד, צונן, רווי־פחד.

ובשעת תפילת־מנחה־ומעריב מתאנחים:

– במוצאי־שבת כבר הסליחות הראשונות…

ור' יחיאל כשהוא הולך מבית־הכנסת בערב, מתעכב ונשאר עומד אצל
ביתו. תולה עיניו מתוך חרדה בשמים הצוננים אף הם, בלילה העסוק
בעצמו ובסודו, באלול שלו… והוא מהרהר:

– במוצאי־שבת, הסליחות הראשונות… הסליחות הראשונות… אדוני,
החפץ אתה במות האדם?.. אמת, אשמנו, חטאנו… חטאנו… אבל כלום חפץ
אתה במות האדם?.. אימה ופחד… אדוני!..





ד

ובליל אפל וטחוב נשמעה דפיקה סתומה ואילמת בתריסים. ר' יואל השמש
מכווץ בתוכו, מזדרז ועובר, כחזון ליל, מבית לבית, דופק בתריסים
וקורא:

– קומו לסליחות… ל־סלי־חות…

ותיכף ניצנץ אור בבתים ולאחר שעה קלה כבה שוב. דלתות נפתחו ונסגרו
בחריקות ליל. ואנשים נראו ברחוב נחפזים וממהרים בחושך הלילה אל
בית־הכנסת.

בכובד־ראש של יראת־שמים פוסע הרב בראש שח, ומהרהר:

“קידמו עיני אשמורות לשיח באמרתך”… באשמורות אהגה בך"…
סליחות…

ר' נטע כשהוא רץ בחושך ועובר לפני ר' יחיאל המכווץ בתוכו ממלמל
לעצמו:

לסליחות… לסליחות…

ר' יחיאל מתעכב בהליכתו ועומד באמצע הרחוב. כבד ואילם הלילה,
ורווי סודות נוראים. הסודות גונחים אילמים וכבדים מכל פינות
החושך והם רובצים בכל. ודומה עליו על ר' יחיאל שהחטאים, העוונות
והפשעים של כל אדם על הארץ נצטברו יחד ויצרו את ליל החושך הזה והם
לוחצים ומעיקים על השמים והארץ. רוצים בתשובה ומפחדים מפני עצמם.
ומחשבה מעיקה על מוחו של ר' יחיאל:

– מה לעשות?.. ומה אם אלוהים אינו מוחל לו לאדם, מה אז?.. אין
מנוס… אם אלוהים גוזר… אם הוא חותם למות ולא לחיים… אין
מנוס… מה לעשות עוד?.. אין מנוס…

הוא מתחיל רץ מפחד בתוך ליל החושך. הוא בורח מהלילה, מעצמו,
מאלוהים… הוא עוזב במרוצה את העיירה. רץ…

עייף, נטול כוח נטפל בשדה לאילן בודד ועומד על ידו, נשען עליו
כאילו רוצה ליסתר בו, להידבק בו. וכאילו מבקש אצלו מפלט ועזרה.
הוא מביט בעיניו המלאות חרדה אל ליל־החושך ורואה את עצמו יחידי
בשדה מחוץ לעיר אצל אילן בודד והוא שואל עצמו בחרדה:

– להיכן אני רץ?.. ממי אני בורח?.. מאלוהים?.. אנא אפשר לנוס מפניו?..
איפה להיסתר מפניו?..

הוא עומד ורועד כולו מפחד וחרדה. וכפוף ומכווץ בתוכו הוא
חוזר אל העיירה, אל בית־הכנסת.

כבד, אפל ואילם הלילה. ובתוך האלם הזה עומד לו בית־הכנסת מלא אור
ואש. וצעקות־תפילה בוקעות מתוכו. דומה שכל הפשעים והעוונות
והחטאים של כל העולם, של כל האדם על־פני האדמה העמיסו המכונסים כאן
על עצמם. נושאים אותם עליהם, על כתפיהם. בעצם הלילה קמו, הציתו אור
בתוך הלילה האפל, להדוף את החושך מממשלתו. ובבית־הכנסת המואר הם
עומדים בבכיה ובצעקה להקדוש־ברוך־הוא. מתחננים לפניו ומבקשים על
העולם, על האדם…

בוקעים ועולים מתוך בית־הכנסת המואר זמרה ותחנונים:

– גדול ה' ומהולל מאד, ולגדולתו אין חקר… מאין כמוך ה‘, גדול
אתה וגדול שמך בגבורה… לך יום אף לך לילה, אתה הכינות מאור
ושמש, מי ימלל גבורות ה’, ישמיע כל תהילתו… לך ה' הגדולה והתפארת
והנצח וההוד, כי כל בשמים ובארץ, לך ה' הממלכה.

ובבכי ויללה בוקעת תפילה מבית־הכנסת:

– הנשמה לך והגוף פעלך, חוסה על עמלך…

ר' יחיאל עומד אצל בית־הכנסת, נשען על הגזוזטרה ובוכה מר:

– אדוני, אדוני, שלך… הכל שלך… אמת… אמת… אבל מה לנו,
לבני־האדם, בין השמים והארץ?.. רחם עלינו, רחם על בני־אדם… חוסה…

בעינים זולגות דמעות נכנס ר' יחיאל לבית־הכנסת. ועוד קול של בכי
נתוסף ונתחבר לקולות־התפילה המתחננים וכבר הם תובעים
מהקדוש־ברוך־הוא: מה הוא רוצה מן האדם, מבני־ישראל; די!.. די!..
כבר הגיעה העת שיבוא סוף, שיקיץ הקץ…

– שמע קולנו, ה' אלוהינו, חוס ורחם עלינו וקבל ברחמים וברצון את
תפילתנו.

ומלאים הלבבות כאב וצער מקשי הגלות וצער השעבוד. עם מפוזר ומפורד
מתיסר ונענש יותר מן המידה. וכי לא הגיעה שעת־רחמים? וכי עדיין לא עת
לחננה? הן, אמת, חטאנו, פשענו, כלום בנו לבדנו האשם?

– השיבנו ה’אליך ונשובה, חדש ימינו כקדם.

גומרים את הסליחות עייפים מהבכי ומהצעקות. ובינתים נולד שחר חיור
רטוב ועצוב, שחר של ימי סליחות. הוא מפציע והולך עד שמגיע אל
בית־הכנסת. מכבים את הנרות. אחדים ממהרים אל ה“חדר השני” להתפלל שחרית
במנין הראשון. הרב מתכונן ללכת למקוה, לטבילה של שחרית. ר' יחיאל
עומד על מקומו שחוח ובוכה. ור' נטע משים ראשו בשתי כפות ידיו,
מסמיך את מרפקיו אל הכותל ומושך לו ניגון חסידי, בלי מלים, מלהיב
את דמיונו למעלה, למעלה, תחנונים ותביעה כאחד:

– א־בא־בא־בא־באם… בא־בא־בא־באם. בא־בא־בא־באם,
בא־בא־באם…

מרגע לרגע הוא שוקע יותר בניגון החסידי הישן בהתלהבות ובחום; הוא
מתחיל מנענע ידיו, נעקר ומתרומם ממקומו, מרחף וטס הרחק הרחק, מעל
לאלול, מעל כל העולם:

– א־בא־בא־בא־בא־באם… באם־באם־באם… – טס ומרחף ר' נטע.
ומלאה מהותו שירה ושבח, כי גדול אלוהים והנשמה, והאדם הוא חלק
אלוה ממעל… האדם דבק באלוהים… ובזה הסוד הגדול… ועם הניגון
ומתוך הניגון מתדבקים באלוהים ומגיעים למדרגה כזו הכוללת הכל:
רעיון ומחשבה… למעלה מכל מחשבה… ההויה בעצמה… והמתיקות מגעת
עד כלות־הנפש…

– א־בא־בא־בא־באם… – כלה ונמשכת נשמתו לאלוהים מתוך הניגון.

ובחוץ ממהרת ומתקרבת לבית־הכנסת אשה זקנה, נמוכה וכפופה לאדמה.
פניה מעוותות ומלאות קמטים שמספרים בבת־צחוק מר וקר של זקנה:

– הא?.. מה?.. על־דבר החיים?.. שאלו אותי, שאלו את הקמטים הקרקעיים שעל
פני – פה!..

– שם, שם… בעולם הבא… שם גן־עדן יש… צריך להתפלל, צריך לבקש…
צריך להתחנן… או־וא, גן־עדן!.. “הנני מוכן ומזומן”, מיד, דרך האדמה
החשכה לבוא ולהגיע אל האור הגנוז שם…





ה

בתקיפות ובחומרה מתוחה בא הבוקר לעולם. במחשבות של חג בא, אבל
רווי־פחד. כפופים העשבים הצהובים בשדות השוממים מסביב לעיירה,
כאילו כרעו, נפלו לארץ הקרה. והחמה כאילו נרות שחורים באורם
הכהה־צהבהב מלווים אותה. היום – ראש־השנה, יום־הדין הגדול היום.

ברוח מרומם ובלבות שבורים, בחגיגיות ובחרדת נפש, הולכים
בבוקר אל בית־הכנסת. מתעטפים הגברים בטליותיהם. למעלה בעזרת־הנשים
עומדות הנשים מקושטות בתכשיטי חג, בחרוזי־מרגליות ובעגילים
עתיקים, ולבושות לבנים, רמז ובקשה מהקדוש־ברוך־הוא, שכן תזדכך
ותטהר, רבון־העולמים, נשמתנו מכל עוון וחטא. על העמוד דולקים נרות
גדולים בלהבה צהבהבת־כהה.

עומד בעל־תפילת־השחרית לפני העמוד, לבוש “קיטל” לבן מתחת טליתו המכסה
את ראשו, ובבכי מר הוא מספר לפני הקדוש־ברוך־הוא את המחשבה
האיומה הקורעת את הלב:


יראתי בפצותי שיח להשחיל…


וכל לב מלא חלחלה וכל גוף רועד: היום ראש־השנה, יום־הדין הגדול.
לפני הקדוש־ברוך־הוא עומדים בדין, והעינים מלאות דמע.


ומאימת הדין נפשי תבחיל…



מקורי עפעפי אזיל כמזחיל…



צדקה אקוה ממך ואוחיל…


וכתינוקות תועים, עזובים, חסרי־ישע מתחננים בבכי־מר:

– זכרנו לחיים מלך חפץ בחיים וכתבנו בספר החיים למענך אלוהים חיים…

זמן רב בוכים ומתפללים לפני הקדוש־ברוך־הוא, הבוחן לבבות
ביום־דין… החומל על מעשיו ביום־דין… מתפללים ומתחננים בעד
ברואיו, מבקשים רחמים על בני־אדם.

גומרים את תפילת־השחרית. מוציאים מארון־הקודש את ספר־התורה עטוף
תכריכי־משי וענוד עטרה של כסף. נושקים את התורה הקדושה באהבה
ובצמאון. מעלים אותה על הבימה. מגלגלים ופורשים ומגלים את הכתוב
בה. מתמלאים הלבבות גאון וגאוה: תורה קדושה ושופעת אור יש לנו.
מאלוהים ניתנה לנו. מהר סיני הבוער. מתנה לנו ואנחנו שומרים עליה
מאז כעל בבת עין. בכל הצרות והפגעים שעברו על ראשינו, אותה, את
התורה, לא עזבנו, תמיד אימצנוה ללב, את עטרת ראשנו…

עומד הרב על הבימה על־יד ספר־התורה הפתוח. כל העינים והלבבות
פונים אל הרב ואל התורה. פני הרב מאירים, מתוך שיבת זקנו
ופיאותיו, בגאוה קדושה על התורה הקדושה ומהכרת ערך האלוהים ועמו
ישראל. והוא קורא בתורה. נשמתו מתנגנת בניגון הקריאה של ראש־השנה,
המספר על עם־קדומים ונעלה עטוף טליתות לבנות עם פסי תכלת ועטרות
כסף, מספר על עם נשוא־עינים לשמים, על נפלאות הבורא הכתובים
בתורה באותיות אש…

גומרים את קריאת התורה ובקדושה וביראה מתכוננים לתקיעת שופר.

שקט. פחד אילם וכבד מרחף בבית־הכנסת. על הבימה עומד הרב, עטוף
כולו בטליתו, ראשו בשתי כפות־ידיו המונחות על שולחן הבימה
והוא בוכה מר. שליחות כזו על ראשו השב, לתקוע בשופר ביום
ראש־השנה. היקבל הקדוש־ברוך־הוא את שליחותו?.. האם זכו לבו
ונשמתו לפני הקדוש־ברוך־הוא?.. לצדו של הרב, עם ספר־תורה שהוא
מחבקו ולוחצו בזרועותיו הרועדות, עומד ר' יחיאל, ונפשו
מתמוגגת בבכי. ובצדו השני של הרב – ר' מרדכי החזן. עומדים הם שלשתם,
עטופים בטליותיהם, שחים וסוד קדוש רווי־אימה מרחף בסביבם ועליהם.
ועטופים בטליותיהם עומדים מסביב לבימה כל המתפללים ומחכים ברטט
וביראה. והרב עודנו בוכה בקול וגופו הזקן מרעיד. והנה התגבר הרב
וקרא בקול:

– למנצח לבני קורח מזמור…

רעד עובר כל גוף וצעקה גדולה ומרה אומרת לקרוע בכוחה שמים,
פורצת מלב הכל:

– למנצח לבני קורח מזמור…

וכל בית־הכנסת מתמלא צוחת־בכי.

מעט־מעט שוככת סערת הקולות. נשמע רק קולו החרישי של הרב; הקהל מחכה
בדומיה עד שהוא גובר על עצמו וקורא בבכי ובתחנונים:

– מן המיצר קראתי יה…

בבכי ובצעקה חוזרים אחרי הרב פסוק אחרי פסוק.

שוב דומיה כבדה בבית־הכנסת, קשה ואילמת. גם הרב נאלם דום. הוא זוקף
את ראשו הזקן, שולח ברעדה את ידו אל השופר המונח לפניו, נוטל אותו
ומקרבו לפיו. הפחד בבית־הכנסת גובר והולך. מלא העולם מקטרגים
מסופו ועד סופו, מרום שמים עד עומק התהום. ברואים טמאים ממלאים
חללו של העולם. והם אויבי האדם שונאים תפילותיו. מבקשים להטיל זוהמה
בלבו, לטמא נשמתו… מלא העולם כוחות הטומאה העומדים למשוך את
האדם בחרמיהם. והנה קול השופר עולה בראש־השנה, מבתי־מדרשות
ובתי־כנסיות שבכל העולם, והוא מכנס ומצרף את ניצוצי האורות
הטמירים והמפוזרים בעולם. מצרף את צירופי השמות… ועמהם הוא חודר
אל בין כוחות־הטומאה, בין מלאכי החבלה, ומגיע למקום האור הנצחי
הטהור והזך, אל תחת כסא־הכבוד. שם יביא קול השופר את לבו ונשמתו
של האדם, את תפילותיו ותחנוניו לפני הקדוש־ברוך־הוא ביום הדין
הגדול הזה שבין האלוהים והאדם – רבונו־של־עולם, כלום בכוחו של
אנוש לעמוד בכל זה?

– תקי־עה – מסדיר ברעדה ר' מרדכי.

הרב אוחז בידיו הרועדות את השופר בתוך פיו. ונקי וזך משמיע השופר
את קולו העולה מעלה, מעלה.

ובלבות הכל מעיק הפחד:

– רבון העולמים, הגדול והנורא, האם בכוחותינו זאת?…

קול תרועתו האחרון של השופר נעלם שם למעלה, במרומים. שקט. הרב מניח
את השופר. וכקרן־אור המתגנבת מבין עבים שחורים, מאיר לרגע את הלבבות
הדוויים והנרעדים קולו המנחם של הרב:

– אשרי העם יודעי תרועה, ה' באור פניך יהלכון.

כבר גמרו את התקיעות. את ספר־התורה הכניסו לארון־הקודש. הרב עומד על
מקומו בצד המזרח. ומתחילים את תפילת־המוסף עם ר' מרדכי החזן, העטוף
ב“קיטל” ובטליתו, בראש. ושוב שוקעים בבכי, ביבבה קורעת לב; רק עם
אשר האלוהים הראה לו את ידו הקשה, רק בני־אדם המרגישים על עצמם את כל
עול החיים, את עול השמים והארץ, מסוגלים להתפלל כך לאלוהיהם.

קובל ר' מרדכי לפני הקדוש־ברוך־הוא בקולו הלבבי והספוג דמע על
מנת־גורלו של האדם:

– אדם יסודו מעפר וסופו לעפר. בנפשו יביא לחמו. משול כחרס הנשבר,
כחציר יבש וכציץ נובל, כצל עובר וכענן כלה, וכרוח נושבת, וכאבק
פורח וכחלום יעוף…

וכל בית־הכנסת עוזר על־יד ר' מרדכי והכל עונים בקול:

– ואתה הוא מלך, אל חי וקים.

ובבכי קורע את הלב מספר ר' מרדכי:

– ומפני חטאינו גלינו מארצנו, ונתרחקנו מעל אדמתנו.

והוא מתחנן ומבקש רחמים:

– אבינו מלכנו, גלה כבוד מלכותך עלינו מהרה והופע והינשא עלינו
לעיני כל חי, וקרב פזורינו מבין הגויים ונפוצותינו כנס מירכתי
ארץ. והביאנו לציון עירך ברינה ולירושלים בית מקדשך בשמחת עולם.

חרבו כבר מקורות הדמעות. דמם הלב מכאב. וכל הקהל דומם ומאזין לר'
מרדכי המתפלל יחידי בעד עמו שולחיו. קולו משתפך בנעימות,
בלבביות ובתחנונים. הוא שר ומשבח לאלוהים ומספר נפלאותיו:

– אתה נגלית בענן כבודך על עם קדשך לדבר עמם… גם כל העולם כולו
חל מפניך… בהיגלותך מלכנו על הר סיני ללמד לעמך תורה ומצוות…

שבורים מבכי חוזרים הביתה. יושבים ליד שולחנות ערוכים לסעודת־חג.
החמה היטיבה לשעה את פניה, משרה בעולם זיוו של חג וכאילו אומרת:

יום־דין גדול היום בין בני־אדם ובין הבורא־יתברך. בין כל מה
שבין שמים וארץ ובין רבון־העולם.

סועדים את הלב וממהרים לחזור לבית־הכנסת. אין לנוח היום. אסור להסיח
אף לרגע את הדעת מן אלוהים. לעמוד על המשמר צריכים! לבקש ולהתפלל
לפניו! אומרים תהילים. מתפללים תפילת־מנחה.





ו

אחרי ראש־השנה באים ימי־תשובה, ימים נוראים, עם סליחות באמצע הלילה,
ימים מיועדים לתשובה, להתבוננות, לחשבון־הנפש, לזכות ולטהר את
הלב ואת הנשמה שיהיו ראויים לעמוד לפני הקדוש־ברוך־הוא ביום
הגדול, יום־הכיפורים.

ויום־הכיפורים בא. בדממה חמורה וברעדה נוטה השמש לערוב. עולמו של
הקדוש־ברוך־הוא כאילו עוצר את נשימתו. והארץ ומלואה, השמים מסוף
העולם ועד סופו, נכנעים באימה ללילה ההולך ובא, לילו של היום
הגדול, הקדוש והנורא – ליל יום־הכיפור.

בבית־הכנסת על השולחנות ועל החלונות, עומדות תיבות מלאות חול,
ובהן תקועים נרות. נר לנשמה, נר לנשמה. מלא בית־הכנסת נשמות
דולקות. יש רצון לפרוש פרישה גמורה מהנאות החיים, “ועיניתם את
נפשותיכם”. כי קרוב ה' אליך. קדושים וטהורים תהיו. נזכרים במות.
לובשים “קיטל” לבן – לבוש מות. ואת הנעלים חלצו מעל הרגלים, כי קדוש
היום לאדוננו.

לפני העמוד עומד ר' מרדכי החזן בלב שבור. על־ידו הרב ור' יחיאל עם
ספרי־התורה חבוקים וצמודים ללבותם. ארון־הקודש פתוח. ואימה קדושה
ממלאה את חלל בית־הכנסת ויורדת על כל הקהל הלבוש לבנים…

פותח ר' מרדכי בדממה וברעדה את הניגון העתיק, ירושה מדור לדור.
ניגון חבוי בנשמה וחתום בחותמות של מרתפי בתי־כנסיות נסתרים
בספרד:

– כל נד־רי…

והניגון משתפך בסלסוליו הלבביים, בגעגועים, במתיקות ובתחנונים.
נעים הוא ועמוק כאור כוכב־לילה. מלא הניגון שירה וגם תחנונים
ובכי.

כל הקהל שר יחד עם ר' מרדכי ברטט של קדושה לכבוד בורא־עולם,
מתמסרים בכל מהותם לתפילה ותחנון.

משירה עוברים לבכי. מתחננים בבכי מר, למחול לאדם, לרחם עליו ולמחול.
לסלוח לבן־האדם את עוונותיו.

והלילה אילם. דומם. נתון לעצמו, לגורלו שלו. ובן־האדם כה גלמוד,
כה בודד עם מזלו המר… ועומדים בבית־הכנסת מוארים באש
הנשמות־הנרות, מקודשים בתפילות ובדמעות, חסרי־ישע ועזרה. ולפני
הקדוש־ברוך־הוא הכל כל־כך אשמים, כל־כך חוטאים. צועקים
ומתחננים:

– שמע קולנו ה' אלהינו, חוס ורחם עלינו.

ולמחרת בבוקר עם הנץ־החמה באים שוב לבית־הכנסת וכל היום עטופי
“קיטלים” וטליתות, חלוצי־נעל, מעוני הצום מקדשים את עצמם. מתפללים.
בוכים וצועקים – – –

היום נוטה לערוב. החמה שוקעת. עוד מעט ויינעלו שערי שמים. מתקרבת
השעה האחרונה, שעת־ההכרעה, הצעקה האחרונה לפני הקדוש־ברוך־הוא…
הנשמה כלה, הכוחות מתמצים והולכים. אילו אפשר היה לה לנשמה להשתטח
לפני כסא־הכבוד!..

ולפני העמוד עובר הרב בעצמו, להתפלל תפילת־נעילה. ומתחיל הרב את
הקדיש בדביקות, בהתלהבות ובגעגועים בוערים לטמיר־ונעלם…

בבית־הכנסת מרחפים כבר צללי ערב. באור צהבהב וכהה דולקים הנרות
בתיבות על החלונות והשולחנות. עוד מעט ויכבו. כל לב מלא רעדה;
החמה שוקעת… והרב הזקן מתחנן על כולם בלב מר ושבור:

– והיום יפנה. השמש יבוא ויפנה, נבואה שעריך.

– שערי שמים פתח, ואוצרך הטוב לנו תפתח…

והרב קובל לפני הקדוש־ברוך־הוא, מתחנן וטוען לפניו:

– ואתה יודע שאחריתנו רימה ותולעה… מה אנו, מה חיינו, מה חסדנו, מה
צדקותינו, מה ישועתנו, מה כוחנו, מה גבורתנו… כי רוב מעשיהם
תוהו וימי חייהם הבל לפניך, ומותר האדם מן הבהמה אין, כי הכל
הבל…

וצללי הלילה מתפשטים ומתקרבים. השמש פורש מן העולם.

מתאזרים בכל הכוחות הנסתרים העצורים בנשמה. עומדים כולם אחוזים
ודבוקים באלוהים עד כלות הנפש – אין מדרגה נישאה מזו, וממאות
פיות פורצת קריאה אחת:

– שמע ישראל, ה' אלהינו, ה' אחד!..

גמרו את תפילת הנעילה. יושבים המתפללים על מקומותיהם, חלשים, דמומים.
כבר לילה. והלבבות מלאים מחשבות מעיקות ומרות:

– כלום קיבל הקדוש־ברוך־הוא את תפילות בני־האדם?.. כלום מחל
לבן־האדם ונהג עמו במידת־הרחמים?.. ואם לאו?.. נוראה המחשבה!.. אין
מנוס ואין מפלט לבן־תמותה! נורא… נורא… מאין יבוא עזרי?..

ופתאום נשמע ניגון בבית־הכנסת. שקט, צלול ועליז. מצד המזרח השרוי
בחושך הוא בא. ר' נטע אומר שיר חסידי שמח. משתפך הניגון לתוך
בית־הכנסת. מפכה ושופע יותר ויותר שמחה. חודר ונכנס לתוך הלבבות,
מלטף ומנחם:

– כן… יש מוצא… עוד דרך יש להקדוש־ברוך־הוא… דרך אחרת…
חדשה…

ר' יחיאל, היושב על יד ר' נטע, מכווץ מפני מורא־שמים, מתעורר. שומע
את ר' נטע שר ורוצה להיות קרוב אליו. והוא מתקרב אצלו עוד ועוד.

והניגון הולך ועולה, עולה וגובר. הכל מתאספים סביב ר' נטע בצד המזרח
הכהה וכל הקהל מצטרף לניגונו של ר' נטע. הכל שרים עמו את הניגון
החסידי, הזך והמלא שמחה.

ומשהו חדש נברא בלבות בני־האדם. ובנשמות נדלק אור חדש רווי שירה
וחדוה לפני הקדוש־ברוך־הוא…

רק ר' יחיאל עדיין אינו יכול להיחלץ מיראתו הגדולה. הוא נאנח מזמן
לזמן:

– אימה ופחד… יום “הושענה רבה” ממשמש ובא.





ז

אבל ניגונו של ר' נטע מתגבר גם עליו.

מושך הניגון את בני־האדם למשהו חדש. מתכוננים לחג חדש. סוכות
יעשו לפני כל בית. את מעונות התמיד יעזבו ובסוכות יגורו.
קרובים יותר לעולמו המרווח והחפשי של הקדוש־ברוך־הוא. בוחרים
בענפים ירוקים לסוכך על הסוכה. מבעד לסכך מנצנצים כוכבים. אין
פחד… אין פחד מהקדוש־ברוך־הוא ומשמיו… מקשטים את הסוכה
בפירות מובחרים.

ועובר חג הסוכות בשמחה. אומרים הלל להקדוש־ברוך־הוא. בשמחה
ובחדוה. פרי־עץ־הדר ביד, אתרוג מהודר ומריח, וענף־עץ־תמר, עומד
בירקותו, משבחים ואומרים הלל.

ואחר־כך בא ליל שמחת־התורה…

מאירים האורות בבית־הכנסת. הנשים צר להן הערב במחיצתן המובדלת,
בעזרת הנשים. והן באות להיות יחד עם הגברים, מקושטות תכשיטיהן
המאירים. ועיניהן מרבות אור בבית־הכנסת.

מוציאים את ספרי־התורה מארון־הקודש. לוחצים אותם אל הלב. ומקיפים
אתם את הבימה עם הרב הזקן בראש. הרב עומד אחר ההקפה ועיניו נשואות
השמימה, חובק ר' נטע באהבה רבה את ספר־התורה ללבו ופותח בשיר.
והשירה נעשית חמה יותר ומרוממת יותר. נשמתו עורגת לשמוח לפני
אלוהים. הוא מנענע בכנפיו, מתרומם ועף, רוקד ושר.

ומתמלאים כל הלבבות שמחה. מתקרבת כתף לכתף, יד על יד, וכנפים ניתנות
להם. רוקדים ועפים למעלה למעלה ושרים לפני הקדוש־ברוך־הוא:

– אנו שרים ורוקדים לפניך ועמך יחד… לחיות… לחיות… לחיות…
יהא שהצדק אתך… יהא שאנחנו החטאים… אבל חיים… חיים… חיים… מעבר
לחטא ובלא חטא… מעבר מזה ולמעלה מזה… עולם אחד… שמים וארץ אחדים…
הבורא והאדם אחד הם… הויה אחת… אנחנו רוקדים לפניך, שרים לפניך
ואתך יחד… אור… אור… הכל שמים… הכל אלוהים… היות…
היות… היות… חיים… חיים… חיים…

ואנשים, שמים וארץ מסתובבים במחול, עפים, מרקדים ושרים לפני אלוהים ועם
האלוהים.

– אור… שמחה… חדוה…

– הויה… הויה… הויה






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16625