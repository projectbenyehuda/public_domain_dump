


	
	ר' אלחנן
	



מאות אחדות בתים, מהם מפוזרים פה ושם ומהם סמוכים זה לזה, דחוקים
איש לאחיו. נראה כי מחשבה מקרית הולידה אותם. דרך־מקרה ובחפזון
נבנו.

מאחוריהם, מסביב, שדות רחבי־ידים וסוד אילם של הפקר ונצח מרחף עליהם.
בחורף מכוסים השדות שלג לבן ונוצץ ובקיץ הם מתקשטים בתבואה
צבעונית וכל פרחי־בר למיניהם.

את השדות הפתוחים לצד מזרח חוצה בקיץ נהר לבן, שקט ורך. משתעשע לו
לעצמו ולנפשו. ויש שהוא מתקמט פה ושם בחן, הנה והנה, והוא שוטף לו
על פני השדות רחבי־הידים הרחק־הרחק ואין רואה ואין יודע את סופו,
כשם אין יודע ואין רואה את תחילתו. שפתיו – חול צהוב זרוע
חלוקי־אבנים קטנים ולבנים. פה ושם ניצבים עליו עצים בודדים, זקנים.
עתיקי־ימים כנהר עצמו. שומרים הם שהופקדו על הנהר השקט, הרך והלבן,
גדותיו וחלוקי־אבניו.

כך היא אשיפובה וסביבותיה.

עיירה יהודית. התגוררו בה יהודים שעיניהם בוערות־דולקות ותרות
תמיד. תנועותיהם עתים מהירות ועתים כאילו מהורהרות. ופניהם חרושים
קמטים עמוקים ומשונים.

ורבה של העיירה – רבי אלחנן.

גבוה, גוף חסון. מצחו גדול, רחב, מביע חשיבות ומחשבה. עיניו
חומות, רכות ורוויות געגועים. פיאותיו וזקנו, שערות־משי
שחורות, עוטרים את פניו המוארכים, כבן־ארבעים. נתקבל לרב
לאשיפובה לא מזמן. מאיזו עיירה קטנה ששמה סורבה לוקח הנה.

אשיפובה מרוצה מאד מרב אלחנן. “רב יפה”, הסכימו הכל, “רב נעלה”.

הרחוב שבו גר רב אלחנן – הוא רחוב בית־הכנסת הישן והגדול שבו
הוא מתפלל – היה מורגש: זהו הרחוב שהרב רב אלחנן גר בו.

שבת, אחרי התפילה. היום חם. יום־קיץ לבן. כבר שבו השבים מבית־הכנסת.
יושבים מסובים משפחה־משפחה ליד שולחנות ערוכים לכבוד־שבת. השמש –
מאיר, שמח, שבתי – שופך את אורו בעצלות של חג על הרחוב. על הרחוב
מרחף אבק־כסף קל; זה עתה שב העדר מהמרעה. הרחוב ריק. שבת. רק על
הגזוזטרה העתיקה והחרבה של בית־הכנסת הישן יושב לו שמואל המשוגע.
גבה־קומה, צנום, שראשו גדול וזקנו לבן עוד מצעירותו. זה כבר בר
הנה ואין איש יודע מי הוא ומאין הוא. אין איש יודע מה הוא עושה פה
בין אנשים בריאים ופיכחים. יושב לו יחידי על הגזוזטרה החרבה והישנה
ומביט אילם על השמש. החלונות משני צדי הרחוב פתוחים. פה ושם נראים
בעדם חולצה לבנה, זכה, מטפחת־משי, שביס שחור, ראש גבר עם ירמולקה, של
סמט שחורה עליו, ראש אשה בפיאה נכרית. בא ביעף מתוך חלון זה וזה אל
תוך העולם קטע של שיחה עליזה, התחלה של קידוש, ניגון מקוטע של
“זמירות”. ופתאום, כאילו בפעם הראשונה מאז נברא העולם, משתפך
מחלון אל תוך הרחוב צחוק בריא, חי ומלא אור של ילד קטן. שבת. ועל
כל אלה מרחף ברחוב קול ניגון, בין שמים וארץ, כאילו מחפש הוא מה.
האם תיקון בשביל עצמו, אם מקום־מקלט בלב אדם? הניגון בא
מבית־הכנסת הישן. עמוק כה, מלא דביקות וגעגועים: “ובטו־בו מח־דש
בכל־יום ת־מיד מע־שי ברא־שית”… הרב רב אלחנן עודנו מתפלל.

כבר סיימו הכל את סעודת הצהרים. שמש של שבת כבר נטה מאמצע השמים.
בתי הרחוב השבתי כאילו התכופפו בשקט, בלא רואים, לשמש והם
טווים צללים שחורים־שקופים על הארץ. על־יד אחד הבתים יושבים, על
עשב ירוק ורענן, ברוחה של שבת, נשים וגברים, ומשוחחים. מספרים
וצוחקים, ילדים רוחשים על־ידם. פתאום כאילו קמה בהלה… הגברים
קמים, הנשים מתקנות עצמן בזריזות; זו מיטיבה את המטפחת שעל ראשה, אשר
קווצת שערות שחורות ויפות מבצבצת ונראית מתוכה, זו את שולי
שמלתה וזו מכסה כל כמה שאפשר את שדה הלבן אשר תינוק יונק ממנו – הרב
חוזר מבית־הכנסת. רב אלחנן הולך לו בשקט, אגודל בצד עקב, שקוע
במחשבות. מעיל־המשי השחור על כתפיו. טליתו הלבנה עם פסי התכלת נראית
מבעד לשוליו והם נוצצים מול השמש. השטריימל העגול על ראשו האמיץ
והגדול והסמט שלו מבריק. פניו עודם שקועים בתפילות של שבת והוא
מזמר לו בשקט לנפשו ניגון בלי מלים. נער שובב עוזב את חבורתו ורץ
לקראתו, מרים ראשו למעלה אל פני רב אלחנן, כאילו הוא מוכן לקפוץ
על אבנטו, על כתפיו למעלה, וקורא בשמחה:

– שבת־שלום, שבת־שלום.

כשהוא מגיע עד ליהודים העומדים, הם מברכים אותו בכבוד ובדרך־ארץ:

– שבת־שלום, רבי, שבת־שלום.

רב אלחנן מפנה אליהם פנים מאירות ורציניות ונענה להם בראשו:

– שבת־שלום, יהודים, שבת־שלום.

הוא הולך לו הלאה בשקט, הליכה של שבת, אל ביתו. ומאחריו מתלחשים
הכל ואומרים:

– הנה, זהו יהודי! זהו יהודי!

––––––––––

מיום ליום גדל שמו של רב אלחנן באשיפובה. התפארו בו והתברכו
בו. אבל רב אלחנן מאז יום בואו לאשיפובה מלא לבו עצבות. הנה
שטוחים מעל לראשינו שמים סתומים ואילמים. לנגד עינינו מתים אילמים
בני־אדם, מחשבות, חלומות. היום המאיר מסתיר בחובו סוד אילם
מעולם שמעבר ליום והאור. והלילות השחורים מלאי־סודות. ויש שלבו
של בן־אדם מלא געגועים ועצב והוא מתעצב, מתעצב והולך.

לעתים קרובות היתה מתפרצת מלבו של רב אלחנן אנחה עמוקה. אשתו
הרבנית, חיה, בעלת קומה בינונית, שפניה לבנים, עדינים, יראת־שמים,
חולנית כלשהו, אי־שקטה, היתה שואלת אותו:

– אלחנן, על־מה אתה נאנח?

והוא היה עונה כמדבר אל עצמו:

– ידעתי זאת מקודם, ביום שבו עשינו דרכנו מסורבה, בו ביום
נפתח לי הספר בהלכות־אבלות… בכל ענין שהייתי צריך לעיין
בשולחן־ערוך היה עולה לי “הלכות־אבלות”.

ובלחש, כמבוייש קצת, אבל בבטחון היה מוסיף:

– יש לי סימנים משלי, יודע מראש… אני יודע.

קולו הבטוח של רב אלחנן, מבטו העצוב, היו מפחידים את הרבנית והיא
היתה יראה להוסיף ולשאול.

עוד בטרם יבוא רב אלחנן לשכון כבוד באשיפובה, היתה מעיקה על לבו
מחשבה גדולה וכבדה ועתים היה פחד תוקף אותו, אולם עתה היא מכבידה
עליו ביותר ואיננה נותנת לו מנוח. הוא מרגיש כי איננו כמות שצריך
להיות. הבעל־שם־טוב, המגיד ממזריטש, רב נחמן מברצלב, רבי לוי יצחק
מברדיצ’ב – הם היו אחרים. הוא למדן בנגלה, גדול בקבלה, אבל איננו
כמות שצריך היה להיות. הוא אמנם מרגיש במשהו גדול, מלא אור עד אין
סוף המתהווה בו בכאבים ויסורים, אבל כאילו איזו יד גדולה ונעלמה
שאין הוא רואה אותה ואין הוא משיג אותה, סוגרת וחותמת כל אלה
עמוק, עמוק בלבו.

הוא חולם: הוא לבוש ז’ופיצה שלו של אטלס, חגור חגורת־משי
ובראשו השטריימל, עומד על ראש הר גבוה, העם מתחת להר, מביט אליו. הוא
פורש את ידיו וקורא:

– כה אמר אדוני…

ריקן וצונן לבו כשהוא מקיץ מחלומו. יחידי הוא יושב בחדרו. ארון
גדול עם ספרים ישנים, אילמים נגדו, מות מרחף בין כתלי חדרו הגבוהים,
וקר…

שבת. רב אלחנן חוזר מבית־הכנסת. מהלך הנה והנה בחדרו, מפזם את
הזמירות שלפני הקידוש. ידו השמאלית נתונה בחגורת־המשי ובאצבעות
ידו הימנית הוא מקיש לקצב הניגון העמוק, רווי־געגועים. עוד הומים
בנשמתו שיירי הניגונים של תפילות־השבת. הוא ניצב ליד החלון. בעדו
נראה שטח רחב־ידים. אור־קיץ של שבת שפוך על עולמו של
הקדוש־ברוך־הוא. הרחק, הרחק באופק עומד לו עץ יחידי. גלמוד הוא
בתוך השטח רחב־הידים הזה. רב אלחנן מתעמק בעצמו, עיניו פונות לשמים.
הם רחקו עתה, כל כך. ניתן החלום במרומים. הם־הם העוטפים את נשמתו.
חלומות עתיקים, עמוקים, נסתרים אשר עם־קדומים חתמם ברוחו. דם של עם
עתיק־יומין בעורקיו ונימים של כינור בן אלפי־שנים הומות בנשמתו.
השמים בתוך לבו הם, לבו בשמים – נצח.

וכשהרבנית חיה היתה מעוררת אותו מחלומותיו, מזמינה אותו לשולחן,
היה מרגיש עצמו כה זר ורחוק…

ובלבו של רב אלחנן קיננה עצבות גדולה. יש שהיה מתגבר ונלחם עם עצמו.
ובלילה כשהיה מאחר יחידי בחדרו על־יד ספר ישן, נשמתו טובעת בגעגועים
ובעצבות ללא סוף וגבול היה טוען לעצמו:

– אלחנן, התעורר! אלחנן… צדיקי־הדור האמיתיים היו עובדים את הבורא
מתוך שמחה… התעורר…

היה קם מאצל השולחן והספר, צועד בחדרו הנה והנה במהירות, מוחא כף
אל כף בהתרוממות, בדביקות, בהתלהבות:

– אלחנן, הקיצה, עורה נא, עורה, דבק ושמח בבורא יתברך.

אבל מחשבה מרה היתה גוחנת ומענה:

– צדיקי־הדור האמיתיים ידעו את דרכיו. הבינו אותו והנהגתו. הם
הבינו. הבעל־שם־טוב, רב לוי יצחק מברדיצ’ב, המזריטשי, רב נחמן מברצלב
אחרים היו. אחרים. הם ידעו את דרכיו..

––––––––––

רב אלחנן התחיל לעשות את רוב ימיו ולילותיו בבית־הכנסת הגדול והישן
של אשיפובה.

יחידי, כלעצמו ובתוך עצמו, עמד לו בית־הכנסת הישן בנוי עצים עם
גזוזטרה ישנה וחרבה. גבוה מכל בתי אשיפובה היה והבתים מסביב עמדו
הרחק ממנו מרוב דרך־ארץ מפניו. קירות העץ התעקמו קצת מרוב ימים ופני
האריות, הצבאים, העופות והפרחים למיניהם שעליהם דהו פה ושם. משהו
עמוק חרות כאן על הכתלים האלה, רשום פה בשפת אלם, שפה עתיקה. בצד
המערב על־יד ארון־הספרים הגדול מצוירת מנורה בעלת שבעה קנים. מי
שזוכה רואה אותה דלוקה תמיד. על כרכוב ארון־הקודש שני אריות של
עץ, אחד מול אחד. שומרים הם על משהו גדול, עתיק וקדוש. התקרה הגבוהה
והעגולה הולכת וצרה למעלה, ודבר־מה עקשני וחסון ספון בחללה. סודות
אילמים מרחפים בבטחה ובאמונה עצמית בחלל בית־הכנסת. טמונות
וחתומות בחובם מחשבות גדולות ועתיקות של עולם חבוי וחתום
בתוך התקרה הזאת והכתלים האלה. עולם שבמקרה הוא פה תחת השמים האלה,
על אדמה זו.

רב אלחנן היה משכים ומקדים לבוא לבית־הכנסת. בהכנסו נעשים פניו
ערים יותר ומאירים. הוא מתעטף בטלית ותפילין. השמש הזקן, איש שיבה,
שפניו רציניים, מדליק את הנרות לפני העמוד. הוא עושה זאת באהבה
ובכונת־הלב, כאילו לוחש לעצמו: “היום שלך ואורו של יום שלך הם,
אבינו שבשמים, שלך… ואנו, בני־אדם, יש לנו אור משלנו, ולמענך
ולכבוד התפילות אנו מדליקים”. רב אלחנן ניצב במקומו על־יד ארון־הקודש
ופניו לכותל. עומדים בתפילה, תנועות חמות, קולות מלאים געגועים
ועינים לא מעלמא הדין, עולה קול תפילה מלבבות אשר ידעו פעם טובה
ואורה והפסידו. והם מבקשים ומחפשים את אבידתם. כך מתפלל אם קדום
שהלך אל גולה והוא מתרפק על ימיו הקדומים. רב אלחנן עטוף כולו
בטליתו, ישר וחסון, עומד על עמדו ופניו לכותל, וכאילו לא כאן
הוא. כאילו שלוח הוא הנה מאלוהי העולם הגדול והקדוש המרחף בבית
הזה להיות עד, כי גדול וקדוש העולם, כאילו נועד הוא להיות שומר
נאמן.

בית־הכנסת מתרוקן. התפילות של היום מצטרפות עם אלו שלפניו. עוד
בתפילה אחת נתקדש בית־הכנסת. עוד בתפילה אחת נתעמק ונתקדש. שקט. הס. רב
אלחנן מתהלך הנה והנה. טליתו מעל ראשו עד ל“של־ראש”. מבעד לטלית נראים
פנים עמוקים, מאירים, חשובים. הוא צועד בבטחון בעולמו של
בית־הכנסת. הוא מהרהר:

– הוא, רבי לוי יצחק מברדיצ’ב, היתה לו תקיפות הרבה. תמיד היה מלמד
זכות לפני הקדוש־ברוך־הוא, על בני־ישראל… מתחטא וטוען לפניו
כדרך שטוענים לפני בן־אדם, בפשטות, בגלוי. כולם, כל צדיקי הדור,
היתה להם תקיפות מרובה. הם ידעו את דרכיו. הבינו אותו וכשצרכו לו
דרשו ממנו בתקיפות, דרך דרישה ותביעה. ואני אינני מבין… אינני יודע
את דרכיו…

ופתאום מחשבה חמה, מלאת התלהבות ותקוה קדושה, ממלאה את לבו. הוא
טוען לעצמו בהכרת־ערך ובמסירות נפש:

– אלחנן, יתר תקיפות… דרוש ממנו… בתקיפות… דרוש!

שעה מאוחרת בלילה. רב אלחנן יושב לפני השולחן הארוך על יד
ארון־הספרים הגדול. יחידי הוא עתה בבית־הכנסת לבוש מעיל־המשי השחור
וחגור אבנט־משי. על ראשו השטריימל. המנורה שעל השולחן מאירה רק את רב
אלחנן והגמרא הגדולה הפתוחה לפניו. העולם הישן־ישן הממלא את
בית־הכנסת מכוסה ועטוף צללים עבים. נשמות ישנות, גדולות
וקדושות; נשמות הנביאים, התנאים והאמוראים, של הזוהר הקדוש
והבעל־שם־טוב השאירו פה את צלליהן. הן עולות מארון־הספרים הגדול,
דביקות זו בזו ומאפילות. וכאילו מסופר כאן בבית־הכנסת בלילה,
בלחש ובסוד: נחתם פה ואיתכסה עולם גדול וקדוש. פעם נתגלה ורקם את
הויתו. הופסק באמצע, התכווץ לתוכו מקופל ומסתתר ומחכה…
ומחכה…

– ת–נו רב–נן. רב–נן ת–נו, רב–נן, רב–נן ת–נו…

געגועים עמוקים רוויי־כאב עולים מקולו. כך מתגעגעים קצות עולם,
מארץ לשמים, בני־אדם לדורות הבאים, וכאילו מבקש הוא עזרה בו
בעצמו:

– ת–נו רב–נן… רב–נן, רב–נן ת–נו, ת–נו רב–נן…

רב אלחנן קם מאצל השולחן. מהלך בבית־הכנסת הנה והנה וטוען:

– רבונו־של־עולם! מה אתה דורש ממני? רבי לוי יצחק מברדיצ’ב היה
מדבר אתך בגלוי… פשוט… אני… אני שואל אותך, מה אתה מבקש ממני?

הוא ניגש לארון־הספרים וניצב על ידו. וכאילו מי מהצללים הישנים
המרחפים פה בבית־הכנסת קם לתחיה. הוא עומד חי, גבוה, מלובש משי
שחור ושטריימל על ראשו. פני רב אלחנן מלאים אור, בטחון וקדושה.
הוא נישא הרחק־הרחק. מעין קדוש של אור משתפך אל נפשו. לפני עיניו
אור… כל העולם, האין־סוף לבוש אור, זך, קדוש, אור־אלוהים, אור
נצחי. – אור… אור… אור…

רב אלחנן טוען:

רבונו־של־עולם! אני מאמין בך. לא להאמין אי־אפשר. אני מרגיש אותך.
אני רואה אותך. אורך עוטה אור כשלמה את כל העולם. כבודך מקצה
תבל ועד קצה. בכל הספירות אתה הוא. בכל הלבושים והמדרגות. בכל אתה
הוא. אורו של יום אורך הוא. הוא שפוך על היערות, על השדות, על
ימים ונהרות, על ההרים הגבוהים, על כל צמח קטן ועל העמקים והתהומות.
אני מאמין בך. בכל אני רואה אותך. לו בגיא־צלמות יצרתני גם שם הייתי
מרגיש אותך. לו עיור מרחם יצרתני, הייתי רואה אותך. אור לי, אור,
אור… אבל מדוע אינני מבין את דרכיך? אינני יודע. אינני מבין איך אתה
נוהג. ידעתי: מחשבה גדולה נסתרה מאתנו, בני־אדם. נסתרה. גלה את עיני.
גלה לי אותה. הלא היא בתורתך. בה הסתרת אותה. בבת־מלכה – תורה. הסר
את הלבוש מהכלה. גלה אותה. אני רוצה לדעת את סודותיה. אהיה נע־ונד,
מהלך בעולם יומם ולילה, בימי חול ושבת ואודיע את מחשבתך הנסתרת.
דרכך בעולמך. גלה לי אותה. אני רוצה לדעת אותך, להכיר. מדוע אין אתה
נגלה לאלה המשתוקקים כל־כך לדעתך, להבינך? יצרת את האדם, הראית לו את
אורך ואתה מחביא ומסתיר ממנו את מחשבותיך. אינך צודק, אינך צודק,
אינך צודק…

רב אלחנן משעין את מרפקות ידיו בארון־הספרים ומסתיר את פניו
בכפות־ידיו. הוא רואה לפניו אלוהים גדולים ומרגיש, שהאלוהים
הגדול והמאיר אינו צודק.

ובהכרת ערך־עצמו, בלי זעם, אבל בבטחון ובאמונה, הוא טוען:

– אתה אינך צודק… לא צודק… לא צודק…

––––––––––

ערב ובוקר, חול ושבת. נשמתו של רב אלחנן התעצבה עוד ועוד. מה היה לה
לאשיפובה שלא נתנה לרב אלחנן מנוחה, שהעציבה כך את נשמתו?
בית־הכנסת הישן שבאשיפובה? השדות רחבי־הידים שמסביב לה? ואולי הנהר
השקט, הלבן והרך, מאחורי העיירה לצד מזרח, עם העצים הבודדים, הזקנים
השומרים עליו? מי יודע?

בעיירה התחילו להתפלא: “הרב רחוק כל־כך מכולנו. זר כך”. הנשים
חלמו ואחת גילתה לחברתה את משאלת־לבה:

– ברכה מהרב. ברכה מהרב.

ורב אלחנן מרגיש כי בלבו גדל משהו איום, מלא מכאובים ויסורים
ואור, אור אין־סוף. יד חזקה וגדולה שאיננו רואה אותה, אינו מבין
אותה, מסתירה וחותמת ומטילה אלם בכל אלה. והוא דורש שהיד הזאת תינטל
מעל לבו. והוא מחכה…

קיץ. מוצאי־שבת. רב אלחנן בביתו, בחדרו. עודנו לבוש בגדי־שבת,
משי שחור. כבר סיים את הזמירות של מוצאי־שבת. בנשמתו עוד מצלצל
בגעגועים הזמר: “אליהו הנביא, אליהו התשבי, אליהו הגלעדי”…

הוא יושב ליד השולחן אצל חלון פתוח ולפניו ה“זוהר”. אשיפובה
ישנה. לילה. שקט שפוך על השדות רחבי־הידים מסביב, על הנחל, על העצים
השומרים גלמודים עליו. שלוה ושקט בכל.

ליל קיץ עמוק, אילם. בתי אשיפובה ניבטים אילמים. בעקשנות לקחו להם
מקום, מחשבות מקריות מתוך ליל־הנצח. הלבנה מאירה באור שקט, חיור.
כאילו לעצמו, לא בשביל מישהו.

לילה בפני עצמו, עם עצמו ובתוך עצמו. השמים, הכוכבים, הירח, עמוסי
מחשבות, משוחחים בשקט, בנחת, עם עצמם ולעצמם:

– לילה.

– עתה משולה הארץ לנו.

– ראשית ואחרית בזרועותינו. ההתחלה והסוף בנו הם. אנו עצמנו הם.

– מה? מה אלוהים, ארץ ובני־אדם?.. מי יודע?..

– מי יודע?..

רב אלחנן יושב לו על־יד החלון הפתוח. על השולחן לפניו ה“זוהר” הישן.
מביט דרך החלון וחושב על היום, הלילה, האלוהים וה“זוהר” העמוק.

רב אלחנן קם מאצל השולחן. צועד בחדרו הנה והנה. מצחו החסון שקוע
במחשבות. עיניו הגדולות הרכות והעמוקות מאירות ומחפשות מה…
הוא יוצא מהבית אל הגזוזטרה. לילה. והירח מאיר חיור, זך, שקט. לא
בשביל מי־שהוא, לעצמו. ותפילה ממלאה את לבו של רב אלחנן:

– אדוני, – אני מאמין. – אתה האב, התורה הכלה ואנחנו עמך ישראל –
החתן. הסר לעיני החתן את הלבוש של הכלה האהובה. גלה לפני את כלתי
היפה. אני משתוקק לדעת את סודותיה.

והוא חושב:

– בוא יבוא המקווה. הוא מחכה, הוא מחכה.

הוא יורד מהגזוזטרה, עובר את הרחוב ופונה אל מחוץ לעיירה. שדה
רחב־ידים ועץ יחידי עומד שם.

– הבעל־שם־טוב היה מתיחד אף הוא עם עצמו. עם עצמו בשדות.

לילה. לילה בפני עצמו, עם עצמו, בתוך עצמו. השמים, הכוכבים, הירח –
הם לוחשים בשקט עם עצמם ולעצמם:

– לילה.

– עכשיו הארץ משולה לנו.

– מה שהיה ומה שיהיה – אנחנו מחבקים אך כל אלה. אנחנו ובנו כל
אלה…

– מה? מה אלוהים, הארץ, בני־אדם. מי יודע?






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16621