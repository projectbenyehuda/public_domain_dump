


	
	קינת סופדים (על־אסון שקרה במנטובה)
	




Jacob Raffael Saraval


[נולד בונציה בשנת 1707 ומת במנטובה בשנת 1782]





קינת סופדים (על־אסון שקרה במנטובה)


– – ͝ – – – – – – – –



תצל ותבהל אזן שומעת

מאין הפוגות אל־תדם בת־עין

רוח אנוש תכהה וכרוח אין

כל־ראש לקרחה כל־זקן לגרעת

למקוֽננות קראו נהי תשאנה

אל־החכמות שלחו ותבאינה.





ההֽיתה כזאת שאל ישאלו

דור אחרון בנים כי יולדו

משאות עיפות ממנו כבדו

בנים ואב ואם יחד אמללו

ימס לבב איש תרפינה ידים

תחת פתיגיל שק יחגר מתנים.





ששי בשבת בכניסת הקדש

שבת משוש שבת עד־כמעט רגע

השיר לציר נהפך ענג אל־נגע.

הג֒ה ספר זכרו בימות החדש

ירח שלישי חלל יפעתהו

הלק֒ות פרט שנה מר זכרונהו.





ביתה חתונה מקהלות נועדו

ששון סאון אסון פתע נפגשו

רצפה וקורות מקירות נתשו

אין מעמד קרסלים מעדו

עד דור שלישי נסעו נגלו

שם נֽפלו דחו קום לא־יכלו.





בין קול המון שירים צירים נבכו

פה פֽתחה, דמו, ארץ לבלע

קול אוֽמרים “האם תמנו לגוע”

חיש בוֽרחים וכלפידים יהלכו

אל־קול פחדים נס מרדת שחת

בדי שאול ירד עד־עפר נחת.





קול קוֽראים מן־המצר עזרתה

קול שוֽפכים נפשם אל־שוכן ערץ

קול נוהמים כאוב מתחתית ארץ

קול צועקים “מי לנו לישועתה”

כל דובבים דוים "נודה פשענו

דין אמת על־כל־הבא עלינו".





נבהל שמע התאזר ללכת

הצל נפשות נלקחים למות

באשר חללים שם אפל צלמות

גבור ואמיץ לב קרב למלאכת.

מי מֽצאו מכה או מי קרוע

מי מת ומי עלפה או מי פצוע.





מי עורו עיניו אל־מי יצאו

מי כלאה רוחו גרון נחנקת

מי נשברה צלעו מי המפרקת

הילל בראש ארז נפל הכהו

מי נגדעה ידם או מי רגלימו

הכין כלי משחית מות אלימו.





“לבי למו־אב” הבן מר צורח

האב למול צועק “אן אמצאהו”

האם “בני איו בעלי איהו”

תצעק ותתאונן מר תתיפח.

פתאם שלשתם נשמתם פרחה

ממקום אשר נפשם לעפר שחה.





בכ֒יה לאות מספד מספר הגבר

בחור וזקן שב וטף אתמו

אב֒כה נשי עמי כי ספו למו

ה֒ס לך להזכיר נתנו לקבר.

אב רחמים חסדך על־ב֒ן אמצת

כן משפטי צדקך אתה חרצת.





דת נתנה מאת שרי הפלך

הוציא פגרים פן־תבאש הארץ

כי יעלה באשם הרבות הפרץ

נעזב שבות שבת על־מצות מלך.

הוי ליל יהי גלמוד יחשך נשפהו

הוי לו לדור מקרה כזאת יקרהו.





על־שש עגלות לקברות הובלו

לא מצאו גם שם שובה ונחת

הרופאים טרם יורידום שחת

באו כדת לראות גופות חבלו.

אם יעמד לב איש בראותו אלה

אם תחזק ידו רוחו לא תלא?





אל־רעשת אופן סובב בדרך

נשים בעד החלונים תקראנה

אשה רעותה קינה הוי תשאנה

זאת צעקה “אל־מכתי אין ערך”

תשיב אמרים היא "מכאובי נצח

בעלי בני אויה לא אשכח נצח."





אמנם עדן מתים לא הונח למו

כי יום הנחה הוא חיים ירגיעו

גם יום אנחה הוא עד־כי יבקיעו

אורם כסילי־רום במסלותמו.

אז אזרו עזם מתני כל־גבר

בעת מצא מתים מקום שם קבר.





אחי ראו קורות זרות כי רבו

אם יוֽכלו הכיל אנשי החיל

אם נספדה ספד יומם וליל

לא נוֽכלה ספר כמה נרחבו.

יחיל בקרבו איש לא יסבל סבל

כי יש דברים הרבה מרבים הבל.





אבל עלי אישים אין עזר למו

כי לקחה מהם תפארת בית

אבל עלי בנים כשתילי־זית

היו ואין סומך תומך אותמו

אבל עלי־בת עם־אמה נפרצה

כלה כמות שהיא כלה נחרצה.





אבל עלי אמהות כי אבדו

בן מחמד בטנם למו משענת

אבל עלי אשה מר מתאוננת

אישה שני בנים מנה נפקדו

אבל עלי הרה כי בא לה חבל

אז נֽפחה נפשה רבתי אבל.





אבל עלי המלמד אדם דעת

משכיל להיטיב תלמידים בדרך

אבל עלי רועים אין למו ערך

אל־בית כניסתם באה מגרעת

אבל עלי־ציר שר לפני קונהו

אל־שֽולחיו נאמן תם מפעלהו.





אבל עלי אשה פתאם אבדה

בעל נעורים אב ואם אח יחד

אבל עלי־איש נס מקול הפחד

נפל בפחת זו רבים לכדה

אבל עלי יקר נשבר כנבל

אבל אבלים הנה הכל אבל.





נפשות חסידי אל קולי תשמענה

מיתה מכפרת אשמה ורשע

אל־המנוחה באתם מעין ישע

שם נפשכם רב טוב צפון תשבענה.

נחנו נחלה חנון ויחננו

וזכותכם הגן יגן עלינו.





הדור ראו אתם מלי הקשיבו

לא אל־בני עירי בלבד אביע

אל־שובבים שבים דעי אודיע

את־דרככם עזבו שובו היטיבו

רע לרעו לא יצודו חרם

החוקקים חקים יסירו חרם.





התחרות הסר שנאת הרע

לשוא ברית כרת השבע שקר

הצמד לשון מרמה ומשלש דקר

התרחצו חוטאים חדלו הרע.

יתום ואלמנה צדק תשפטו

שובו בנו בתים עוד לא ימוטו.





הה אל נקמות עד־עתה הופעת

אל־תערה השב חרב נוקמת

יונֽתך הומה נגדך נוהמת

“זכרה ברית אבות כאשר נשבעת”

אם נֽשאה עד־כה משאת אימיך

אל־תחשה מהר חיש נחומיך.





יה עמך קורא “ברוך” בשמך

דין אמת עושה משפט וצדק

החזק במעזו מחזיק כל־בדק

תעל תחנתו למעון שמיך

שכח עמלו שובה ותחינו

השלך מצולות־ים כל־חטאתינו.





סורה שבה ושכן אל חי קרבנו

רחם פליטת צאן טבחה נחשבה

אל נא רפא־נא לה עדיך שבה

ומחל עון אבות ישר דרכנו.

אנא סלח ישוב עם זו יסרת

לשוש בהיטבך עם זו יצרת.





מלך ביפיו תחזינה עינינו

נגה כאור תהיה אור שבעתים

טלי תחיה ירעיפו שמים

וירננו מתים “חיים עודינו”

בנו רצה האל ברצון עמך

הואל ופקדנו בישועתך.



(1781)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40786