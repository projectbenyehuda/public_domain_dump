


	
	[אשא נהי ילל וקינה] (קינה)
	



[מרומא, נולד קודם לשנת 1290, מת אחרי שנת 1330]





קינה


אשא נהי ילל וקינה

אזעק אויה בזכרי

יום אל־יחד בימי שנה

כי בו גדל כים שברי.





בזה חדש החמישי

נתכו כמים שאגתי

ותבחר מחנק נפשי

מות מעצמותי.





בחורים וגם־בתולות

זקנים עם־נערים

הילילו הה קולי קולות

בתרועה עם שברים.





כי שדדה עיר עליזה

יפה נוף משוש הארץ

עד־היסוד ערה ארזה

עליה עלה הפרץ.





נבוכדנצר מלך בבל

נפשנו לעפר שחה

אליו קרא רב החבל

ליום צרה ותוכחה.





להשמיד עם ולאבד

תת קדש וצבא מרמס

במטאטא השמד

אשר אם־עבר ורמס.





יצודנו למדחפות

קלו מנשרים סוסיו

טסו כצפרים עפות

מהרו חשו עלו שוסיו.





דרס דרס והנה שרף

חלל לארץ נזרי

כלה זעם וחרון אף

מאיש חרמי וערי.





מבליגיתי עלי יגון

הפשט מעלי כבודי

לבב דוי וראש דאגון

נשפך לארץ כבדי.





מעוף צוקה ואפלה

בהשמה כל־עדתי

שבר עמי על־נקלה

ערשי אמסה בדמעתי.





נתתי גוי למכים

ההפך עלי בלהות

ישבתי במחשכים

שמו שמים על־זאת.





ירושלים לעיים

חציר לבנות יענה

פגשו ציים את־איים

קפוז שמה קננה.





חזה ציון קריתך

והנחם על־הרעה

נשאו ראש על־עמך

עשה־נא להם תועה.





עמי לאויב יקומם

למתי קץ הפלאות

על הר־ציון ששמם

עשה עמי לטובה אות.





זרוע עזך גלה

על־יד חטר גזע ישי

התר אסיר מבית כלא

בעת ההיא יובל־שי.





פעמינו בנעלים

שלש פעמים בשנה

דרך ילכו גאולים

ובאו ציון ברנה.





קול מבשר תשמיע

קומי לך רעיתי

אלהי צדקי מושיע

גאל את־גאלתי.





קח מגבור מלקוח

שבי יהודה וישראל

אסירך פקח־קוח

ובא לציון גואל.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40727