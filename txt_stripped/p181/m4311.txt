


	
	בזאת ננצח
	



– – ועוד איננו יודעים מתי יגמר המצור, מתי תיפסק המלחמה. אך זאת הננו יודעים כבר עתה: עם הפסקת מלחמת-מארב זו לא תיפסק עוד היאבקותנו על זכות חיינו. גדולה מזו: אך יוקם החוק והסדר, כהבטחת השלטון – אז תתחיל המלחמה. לא על בטחון הדרכים והמטעים, ולא על בטחון-החיים של יושבי ציון, אלא על זכותו של העם העברי לבנות את חייו בארצו. והמלחמה הזאת תדרוש מאתנו לא פחות קשיות-עורף, ערות-חושים, תקיפות-אופי, אומץ-רוח מאשר דורשת מאתנו העמידה על הנפש בימים האלה.

מי ינצח במלחמת המארב – בזאת אין לפקפק. ברגע שהשלטון יגלה רצון נאמן ותקיף, במועד הנכון, בהתמדה ולאורך כל החזית, כפי שהוא מגלה באיחור זמן ולפרקים בלבד ובשטחים ידועים בלבד, ברגע זה תיפסק מלחמת המארב, אך מי ינצח בהיאבקות הפוליטית העתידה לנו? והן השאלה הזאת – היא המדריכה את המנוחה, כי מה לנו בטחוננו אנו ושלומנו אנו, אם לא ינתן לנו למלא את התעודה שקיבלנו על עצמנו ולהשלים את המפעל?

וידענו מתוך הנסיון: אפשר שבהיאבקות הפוליטית תהיה חלוקת הכוחות אחרת מאשר במלחמת החוק של הימים האלה; אפשר שכמה וכמה כוחות פוליטיים המאוחדים אתנו כרגע בדרישת הקמת הסדר, יהיו במחנה אחר בשעת ההכרעה הפוליטית; אפשר שנראה כוחות גדולים קמים נגדנו אפילו מבין המגינים על החוק והסדר ברגע זה; אפשר שאפילו כמה וכמה מהידידים הנאמנים לא יבינו לנו הבנה מלאה; אפשר שכמה כוחות שונים יתחברו נגדנו, ובכל זאת, על אף כל הנסיון המר, על אף כל הפכחון שבראיתנו, ידענו בעומק-לבנו ידיעה ברורה ומוחלטת: אנו נצא מנצחים מההיאבקות הפוליטית, תימשך כאשר תימשך, ויהיו הכוחות שכנגד כאשר יהיו. ולא רק יען כי התחיבות האומה הבריטית והתחיבות 52 מדינות-עולם תעמודנה לימיננו, ולא רק יען כי טוהר מפעלנו וגדלו יעמדו לימיננו, ולא רק יען כי ישראל בכל תפוצותיו יעמוד לימין מפעלו, ולא רק יען כי גם הישוב הזה, אשר עוד מצער הוא בעינינו הרואות את העתידות, מהווה כבר עתה גורם בחיי הארץ אשר אין לבטלו ואין לזלזל בו, – אלא משום שאתנו כוח עצום וכביר, אשר שום שליטים ושום “מורדים” לא יוכלו לו, והוא המבטל את כל החשבונות, הוא המנצח בכל המלחמות – כוח החיים, הכרח-החיים.

שני עמים יעמדו לפני כסא ההיסטוריה ויתבעו – האחד זכות-יחיד שלו על הארץ הזאת ושלילת הזכות מן השני, והשני את זכותו לעבוד בארץ הזאת ולבנותה לפי כל מידת כוחותיו. בדין גדול זה יהיה הנצחון לנו במוקדם או במאוחר, ביסורים פחות או ביסורים יותר.

האומה הערבית – יש לה אפשרות הקיום והגידול וההתפתחות והיצירה גם אם ארץ-ישראל תימלא עברים. ואף לאותו חלק האומה הערבית היושב בארץ-ישראל לא תאונה כל רעה, ואי-אפשר שתאונה כל רעה כשתימלא הארץ עברים. האומה הישראלית – אין לה אפשרות הקיום והגידול וההתפתחות והיצירה בלתי אם בארץ-ישראל. הישוב העברי בארץ-ישראל לא יוכל לשכון לבטח בארץ זאת, אם היא לא תימלא עברים. זאת הוכיחו, הוכיחה שאין למעלה ממנה בטרגיותה, עשרת שבועות אלה. בזאת ננצח. כי הכרח-החיים של האומה בעדנו. כי לגבינו ובשבילנו – זהו משפט לחיים או למות ולא כן הוא לגבי התובע השני, יהיה תכנה של מלחמתו כאשר יהיה – רצון שררה, שנאת זרים, קנאה במי שעומד על מדרגה אחרת של ההתפתחות, או גם טעמים שפלים יותר או אפילו טעמים נעלים יותר – אין משפט לחיים או למות כרוך במלחמתו.

בזאת ננצח, אם רק ימצאו בנו קשיות-העורף, ערות-החושים, תקיפות-האופי, אומץ-הרוח – לתביעת תביעתנו ולהגנה.



ה' תמוז תרצ"ו (28.6.1936).






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4311