


	
	פקודת האזרחות
	



הביקורת המשפטית של פקודת האזרחות לכל פרטיה עתידה עוד לבוא. אולם גם בלי ידיעות של מומחים ברור, כי סעיף אחד בפקודה זו אינו יכול שלא לעורר דאגה רבה בקרב הישוב כולו, העולים החדשים וההסתדרות הציונית. הסעיף הזה הוא השלטון הבלתי-מוגבל הניתן לנציב העליון.

בפקודה מפורטים כל סוגי האנשים אשר להם זכות האזרחות הארצ-ישראלית ואף נאמר שם מה עליהם לעשות כדי לקבל אותה. אולם טעות היא לחשוב, שכל האנשים המתאימים לסוגים הללו ואשר ימלאו את כל אשר מטיל עליהם החוק, יכולים להיות בטוחים כי הצהרתם תקובל. אפשר כן ואפשר לא, בהיות כי סימן 7 סעיף ג' אומר: “מתן תעודות האזרחות יהא מסור לראות עינו הגמורה של הנציב העליון, אשר יהא רשאי, בנתינת טעם או בלעדיה, לתת או למנוע את התעודה, ככל אשר תדרוש לדעתו טובת הציבור; ועל החלטתו אי אפשר יהיה לערער”. פירושו של סעיף זה: כל יהודי ויהודי, אף אם הוא מתאים לכל דרישות הפקודה, יכול בכל רגע לעמוד בפני קיר ברזל של סירוב, אשר שום כוח לא יוכל להבקיעו. אך לא יהיה מי שיסביר למצהיר את הנימוקים לדחיית הבקשה, כי הרי אין אפשרות לערער עליה.

אולם לא די בזה. נניח כי כל הצד הפורמלי של ההתאזרחות נתמלא, הנציב העליון לא השתמש בזכותו לדחות את הבקשה להתאזרחות = פלוני קיבל את האזרחות לארץ-ישראל. גם אז יש עוד סעיף, בסימן 10 א', האומר: "הנציב העליון, באישור אחד ממזכירי המדינה הראשיים של הוד מלכותו, רשאי לקחת את התעודה

בחזרה". והזכות הזאת נתונה לו לא רק “במקרה שיתברר, כי התעודה שניתנה מאתו הושגה על-ידי הודעות כוזבות או זיוף או העלמת פראים חשובים בנוגע למצב המבוקש”, אלא אף גם במקרה, “כי האיש שלו ניתנה התעודה, ישב במשך שלוש שנים לפחות ישיבת-קבע מחוץ לארץ-ישראל”, או אחרי “שהוכיח במעשה או בדיבור, כי אין לבו שלם עם ממשלת ארץ-ישראל, או כי אין הוא נאמן לה”.

סימן 10 סעיף ב' נותן זכות לנציב על יסוד זה גם “לבטל את ההצהרה בדבר קבלת אזרחות”.

אם אפשר למצוא צידוק לסעיפים הראשונים של סימן זה בפקודת האזרחות – יתכן, כי תעודה שנתקבלה על יסודות שקר מאבדת את ערכה – הרי שיתר הסעיפים שוללים כל יסוד בטוח לאזרחות הארצישראלית. לאזרח הארצישראלי אסור לצאת את הארץ ליותר משלוש שנים – שאם-לא-כן עלול הוא להפסיד את אזרחותו. הביטוי “לב שלם עם הממשלה” ו“נאמנות לה” הוא בלתי מסוים בהחלט, כי אפשר לכלול בו מה שרוצים. אם “אי-אמונה” פירושו בגידה, הרי שלכל ממשלה ישנה הרשות למסור את הבוגדים למשפט, אבל גם במקרה קיצוני כזה לא יתכן לעורר שאלה לגבי האזרחות.

לפי הניסוח של הסעיף הזה אין שום אזרח מאזרחי ארץ-ישראל יכול להיות שקט ברוחו, ותמיד תרחף לפניו

הסכנה להיות משולל אזרחותו מאיזה טעם שהוא, אם משום שנשאר יותר משלוש שנים בחוץ-לארץ או משום שמישהו יוכיח, כי “אין לבו שלם בדיבור עם הממשלה”.

קבלת האזרחות של איזו ארץ נהוג לקשור בחקירות ידועות על המועמד ובכל מיני פורמליות, אבל ארץ-ישראל הרי היא ענין מיוחד במינו, וביחס אליה אין להשתמש כלל בקנה-המידה הנהוג במתן החוקים באירופה או באמריקה. כל המעמסה של הסעיפים המובאים לעיל נופלת על העולה היהודי ובזה נוצר אי-שויון בינו ובין התושב הקבוע. ועוד: בארץ-ישראל אין עדיין ביקורת של מוסדות דמוקרטיים על מעשי הממשלה. אם המיניסטר האנגלי דוחה את בקשת ההתאזרחות של מי שהוא, הרי לשירותו עומדים העתונות בעלת ההשפעה והפרלמנט שיריבו את ריבו. אנו משוללים מוסדות השפעה כאלה, ולפיכך פירושה של מסירת כל כוח ההכרעה לידי הנציב, היא חוסר-הגנה גמור על המועמד להתאזרחות. אולם יש הבדל רציני אחר בין מצבו של נכרי הרוצה לקבל את הנתינות האנגלית, נאמר, לבין מצבו של היהודי הרוצה להיות אזרח ארץ-ישראל. באנגליה זה ענין יוצא מן הכלל ואצלנו הוא נוגע לרבבות ולמאות אלפים. אדם הרוצה לקבל את נתינותה של אנגליה, הרי שהוא רוצה להמיר את מולדתו, ואנו רוצים לרכוש אותה. איש אשר לא קיבלוהו כנתין אנגלי – שב למולדתו: יהודי הרוצה לקבל אזרחות ארץ-ישראל, הסתלק ממקום הולדתו ואין הוא מכיר בו כמולדתו ואין לו לאן לשוב. לגרמני או צרפתי הרוצים לקבל אזרחות אנגלית מאיזו סיבות פרטיות שהן, לא הוכרזה אנגליה בהכרזה בין-לאומית בתור ביתו הלאומי, יהודי המבקש את האזרחות הארצישראלית, הרי זה מסיבות לאומיות, שמקורן לא בגורלו האישי הפרטי, כי אם בגורלו הלאומי, וארץ-ישראל הוכרזה בהכרזה בין-לאומית דוקא למקום כזה, שבו האסון הלאומי של היהודים יעלה ארוכה. שלילת מתן האזרחות האנגלית, אף אם באופן שיטתי, לא תגרום שום נזק לא לאנגליה ולא לאותו הלאום, אשר עמו נמנים המועמדים לאזרחות האנגלית. בעוד ששלילה שיטתית של מתן האזרחות הארצישראלית, עלולה להביא נזק עצום גם לארץ-ישראל וגם לעם ישראל. שלילה שיטתית של מתן האזרחות עלולה להיות הרבה יותר מסוכנת לתנועה הציונית – ומתוך כך לבנין ארץ-ישראל, וכן גם למילוי תנאי המנדט – מאשר הגבלות בעליה. כי אם גם אלה אשר הצליחו כבר לעבור את כל מדורי העליה, אינם יכולים להיות בטוחים בטחון גמור, כי כבר הם ב“ביתם” וכבר גמרו לנצח עם כל זה אשר ממנו נמלטו – עם הנכר – הרי שהידים רפות מאליהן.

לפיכך עלינו לציין, כי – בסעיף אחד בכל אופן, זה המוסר את ענין האזרחות לרשותו הגמורה של הנציב – אין הפקודה מתאימה לעניניהם החיוניים של היהודים והיא מתנגדת לרוח המנדט. ליהודים הבאים לארץ-ישראל צריכה להינתן האפשרות שיגיעו למחוז חפצם בלי כל סכנה להיות מוצבים לפני קיר הברזל של האדמיניסטרציה. עם סעיף זה של הפקודה אין להשלים, כל עוד לא יוכנסו בו שינויים יסודיים.



ב' אלול תרפ"ה (9.9.1925)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5335