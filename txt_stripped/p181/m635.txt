


	
	נזכור!
	



ארץ-ישראל חוגגת זה כמה שבועות. באוירת החג הזאת השורה על הישוב יש לא רק משום התעלמות מהתפקידים החמורים המוטלים עליו, לא רק משום “שמחת הבריחה המוצלחת”, שמחת קומץ אנשים אשר עלה בידם להציל את נפשם מתוך הבערה הגדולה ורוחם טובה עליהם. – לא, לא רק זאת. יש גם חיים, מציאות, יצירה ביסוד החג. נס ארץ-ישראל הקמה לתחיה הוא, נס ארץ-ישראל המתגברת על כל המכשולים ועל כל היסורים, המקימה מתוכה שפע כוחות. המצדיקה את התקוות הנועזות שחולמי-דורות תלו בה. עוד לא קם לנו חכם-כלכלה, עוד לא קם לנו מומחה למשק ולכספים, אשר ינתח את הנס הזה ויגלה אותו, כולו, ללא שריד, ביסודותיו הפרוזאיים. לא בא וגם לא יבוא. תמיד ישאר גרעין אחרון, אשר כל חכם וכל מומחה יעמדו לפניו בתמהון ולא ידעו לבארו. אין להם כלים ואין להם מידות לניתוח הזה. והן הגרעין הזה הוא יסוד היסודות. בלעדיו אין מאומה. בלעדיו – מדבר הארץ, ועבדות מנת חיי האומה העברית. בפניו – ורק בפניו – נכנעים כוחות אויבים, בפניו נכנע הטבע עצמו, הטבע שמחוץ לנו והטבע שבנו.

חג בארצנו. המותר להשבית את שמחת החג על-ידי ציון הגרעין האחרון הזה, בגילויו הטרגי? אכן, אף בעצם החג אין אנו רשאים להתמסר לרשותו של שר השכחה. זכור נזכור.

יום-השנה הוא לנו. לפני שנה בזמן הזה, אור לי“ט ניסן תרצ”א, נפלו חללים שלושת צעירי ישראל, שלושת חברינו ממשק יגור – הינדה פישמן, יעקב זמיר, שמואל דישל קרבן עולה לרוצחים נעלמים. נפלו חללים על לא עוול בכפם. גם יד-הרשע שארבה להם במסתרים לא העיזה להטיל עליהם כל אשמה אישית. עוונם של צעירי-ישראל אלה הוא, כי כמו רבבות אחיהם, באו לארץ מלאי רצון לעבודה ולשלום. עד היום הזה לא נמצאו רוצחי שלוש הנפשות האלה. עד היום הזה, במשך שנה שלמה, לא עלה בידי ממשלת הארץ, זאת הממשלה האדירה השלטת ביבשה, בים ובאויר, לגלות את זוממי הפשע ואת מבצעיו.

לא שכחנו. כשם שלא שכחנו את אלה שקדמו לחברי יגור בגורלם האיום, כשם שלא שכחנו את אלה שהיו לטרף לאותו גורל במשך שנה זו, שלאחר רצח יגור. וכיצד נשכח? הן אך יד המקרה העיור היא שפגע הכדור בהם, בשלושת אלה ולא באחד מאתנו. לא להם, לא לשלושת בעלי השמות הללו דוקא, כיונו הרוצחים את רוביהם, אלא לנו, לכל אחד ואחד מאתנו, למפעלנו כולו. לא שכחנו וגם לא עזבנו את המערכה. אנחנו, שנשארנו בחיים באשר במקרה לא בנו פגע הכדור, קיבלנו על עצמנו את הדין. אמרנו בנפשנו: יהי כן, גם במחיר זה. נקם לא ביקשנו. לא בנקמה גאולת הדם. אך הגברנו מאמץ. ובזה – במותם הם ובכוח הנשארים לקבל על עצמם את הדין הזה – הנס הארצישראלי. זהו הסוד, אשר שום חכם-כלכלה ושום מומחה-כספים לא יגלו אותו. זאת היא העדות, המחרידה והנאמנה, המחרידה כרצח נפש, הנאמנה כקרבן טהורים, לנצחון העתיד לבוא, לנצחון העבודה והיצירה על כל כוחות חורבן והרס.

שלושת שמות אלה, גם שלושת שמות אלה מתוך הרשימה הארוכה, כתב-אשמה הם נגד ממשלת הארץ. בשלושת שמות אלה של אנשים צעירים מישראל, אשר רק ימים מעטים לפני בוא קצם עלו לארץ, צפונה תורה שלמה:

דע, למי אנו חייבים על החג הזה של ארץ-ישראל; דע, מהי החובה אשר יסוד-יסורים זה למפעלנו מחייב אותנו; דע, מה קיבלנו על עצמנו, בשעה שאמרנו לנפשנו: יהי כן, ולו גם במחיר זה.



י“ט ניסן תרצ”ב (25.4.1932)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/635