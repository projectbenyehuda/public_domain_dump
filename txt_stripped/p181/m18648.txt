


	
	למושב ועדת המנדטים
	



בימים אלה תיפתח בג’ניבה ישיבת המנדטים של חבר־הלאומים, אשר תדון גם
על המצב בארץ־ישראל. זאת הפעם השניה, שהמנדט הארצישראלי לכל גילוייו
ותוצאותיו מוצג לפני בית־הדין הבין־לאומי אשר בשמו ועל־פי יפוי
כוחו מושלת אנגליה בארץ. אשתקד נחלה ההסתדרות הציונית משנה־כשלון
– מפני שגיאה שבטקס לא נשמע קולה באורח רשמי, ופסק־הדין שהוצא מטעם
הועדה על עבודת היהודים היה חד־צדדי ובלתי צודק, השנה עשתה
האכסקוטיבה איזה נסיון של פעולה. היא פתחה לשכה מדינית מיוחדת
בג’ניבה ונשיא ההסתדרות יצא לשם לעמוד על המשמר. הוגש תזכיר חדש ויש
לקוות, שעכשיו ישמע קולה בועדה באורח רשמי. בטחון גמור אין גם
עכשיו, כי ההנהלה הציונית עוד לא הצליחה עד היום לתפוס עמדה הראויה
לה ולתפקידיה כלפי חבר־הלאומים, ואפשר כי גם הפעם יבואו ־ טעמים
שבטקס ויעמדו לשטן: הן הציונות, בתור סוכנות יהודית, נקראה להשתתף
בפעולות עם הנציב בבנין הארץ, אבל לא להגיש בקשות לחבר־הלאומים.
התזכיר שהוגש השנה מטעם האכסקוטיבה לועדת המנדטים נבדל בסגנונו רק
במעט מאד מן הקודם לו. מלבד הליקויים הטכניים שבו, מדהימה ומעוררת
דאגה רבה ההתאפקות, כיבוש הטון, המגיע כמעט עד לידי יבושת
פקידותית. מבחינה רשמית הרי התזכיר הזה הוא הראשון, ולפיכך, נדמה,
מן הראוי היה לתת בו תיאור יותר עמוק של חיי התחיה העברית בארץ, שלא
להצטמצם בעובדות מספריות בלבד, שאף הן לא בתכלית הדיוק באו.
בתור דוגמה לתזכיר כזה יכול היה לשמש, לפחות, הדין־וחשבון של
הרברט סמואל על חמש שנות נציבותו – דין־חשבון שמשך את לבו של כל
קורא ואפילו את לב המתנגד להשקפתו הפוליטית.

נבדלת לטובה מן התזכיר היא האגרת של וייצמן אל הנציב, שצריכה על־פי
בקשתו להימסר לועדת המנדטים של חבר־הלאומים. בצורה המתאימה לרגע ולאיש
אשר אליו היא שלוחה, אך בביטויים ברורים שאינם משתמעים לכמה פנים,
מוסר נשיא ההסתדרות הציונית מודעה לפני הועדה, כי הממשלה אשר לידיה
נמסרה, מטעם חבר־הלאומים, הנהגת הארץ על־פי תנאים ידועים – טרם קיימה
את התנאים הללו. האגרת מזכירה לחבר־הלאומים כי על־פי הסעיף הששי
חייבת ממשלת המנדט “להקל על העליה היהודית… לעורר התישבות צפופה של
יהודים על האדמה, בכלל זה קרקעות המדינה ואדמות נשמות שאינן דרושות
לצרכי הציבור”… ומסיימת ברורות: “למרות הזמן הרב שעבר מאז קיבל
המנדט את תקפו – לא נעשה דבר בשביל הגשמת הסעיף הששי”.

אין לדעת מה ישפיע על הועדה יותר – התזכיר הלקוי או הטון הברור
והמוצק של אגרת־הלואי, אבל זאת נדע: אם יהיה פסק־הדין של הועדה דומה
לפסק־הדין של אשתקד, וכמוהו יהיה הוא חדור ספקנות וספוג חוסר־הבנה
למהות הפרובלימה העברית וגם לקשיים המיוחדים העומדים לשטן לפתרונה
– הרי צריך יהיה זה לשמש ליהודים דחיפה נוספת לתגבורת עבודת
ההתישבות, ולאכסקוטיבה – דחיפה נוספת לתגבורת עבודתה הפוליטית
ושינוי עצם הטון והשיטה של העבודה הזאת.

אבל, אף אם יהיו מסקנותיה של הועדה שונות ממסקנות־אשתקד ושונות
לטובה – אף אז אל לנו לשלות. ההנהלה הציונית, שעליה הוטלה האחריות
להצלחה הפוליטית של מפעלנו – היא מחויבת לשוות לנגד עיניה תמיד מה רב
המחיר שאנו משלמים בעד כל כשלון, ומה עצומה צריכה להיות הפעולה,
מה רבה התבונה, מה זקופה הקומה ומה מתמיד הלחץ, כדי להגיע לאיזו
הצלחה פוליטית בתנאינו אנו. והעם לכל תפוצותיו צריך לזכור ולהבין
מה רופף הוא המסד, אשר עליו הושתת היום כל הבנין הפוליטי של
הציונות. ארגונה ומסירותה של היהדות בגולה ובארץ, ריכוז כל
הרצון היהודי לתחיה ולעבודה – הנה הסלע האיתן אשר יכונו הכיבושים
הפוליטיים של הציונות, אשר לא ישברו.





כ”ז תשרי תרפ"ו (15.10.1925)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18648