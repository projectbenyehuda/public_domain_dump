


	
	במרי שיח
	



א

הפקידות הממשלתית הגבוהה הולכת ומתרוקנת מן היהודים המעטים שנשארו מתקופת סמואל. לא תמיד יש צורך לפטר אותם דוקא ואף בגסות-מה כפי שנהגו בבנטביטש. יש והם מתפטרים בעצמם, אם כי גם לכך גורמת הממשלה. כי ידוע: כלל הוא בידי השלטון – בתקופה האחרונה, מכל מקום – לבלתי הרשות לעובדיו היהודים והערבים כאחד עליה משרדית מעל לדרגה. משרות גבוהות – קודש הן לאנגלים. לא חשוב כרגע מהו היסוד לכלל זה: הדאגה לפקיד הקולוניאלי, היהירות המניחה בתום-לבב כי רק האנגלים מסוגלים לכהן במשרות ידועות, אי-אמון פוליטי ל“תושבים” והרצון לשמור את “עמדות המפתח” בידי אנשי השלטון האימפריאלי. העיקר, זהו הכלל.

אין ספק: יש פגיעה ועלבון בחלוקה הזאת של הפקידות הממשלתית ל“עליונה” ול“נמוכה”, לפי תעודת הלידה או לפי הדת והגזע. הפרט הנפגע קשה לו להשלים עם הגבול הזה שהונח לקרירה שלו בכוח הגורמים שהם מחוץ לתכונותיו ולסגולותיו. כוחות לו, לפרט זה, יכולת בידו – ושומה עליו לעמוד במקום אחד ולראות כיצד אחרים, אנשים כערכו ואפשר גם פחותים מערכו, משיגים אותו ואף עולים עליו, ונחותי-דרגה ממנו נעשים למעולי-דרגה. מדוע? מה הזכות?

נכון: השיטה פוגעת ומעליבה, אך האם התשובה הנכונה לכך היא התפטרות?

אפשר שמחובתנו היה להכריז מלחמה על שיטה ממשלתית זו. וגם במקרה של מלחמה עוד יש מקום לשקול אם התפטרות היא צעד נכון באסטרטגיה שלנו. מכל מקום: אם מלחמה, הרי גלויה, מפורשת, עם ארגומנטציה, עם תזכירים ומאמרים ושאלות בפרלמנט וכו' – בערך כך נלחמו הערבים בפקידים היהודים, בבנטביטש ביחוד. אך את הקו הזה אין רואים אצלנו, תהיה הסיבה אשר תהיה. אכן, ההתפטרות הבודדה, אשר גם איננה מוסברת כראוי לציבור – ואין אפשרות לכך בניגוד לרצונו של המתפטר – והיא יוצאת לפועל כאילו בחשאי וכלפי חוץ, יש לה אופי “טבעי”, לפעמים גם אופי של כבוד. התפטרות כזאת מאבדת כל ערך ציבורי חיובי. תוצאתה היחידה במסיבות אלה: אבדן עמדה, ללא כל גמול.

יאמרו: כבוד הפרט מצדיק את ההתפטרות. הפרט הזה איננו חייב לשאת בעמדה, אשר יש אתה משום פגיעה ועלבון. האומנם איננו חייב? והן איננו אדונים בארץ הזאת. עוד אין לפנינו דרכים רחבות, סלולות, צריך שתהיינה, זכותנו היא שתהיינה, וחובה להילחם בעדן, אך כיום הזה אינן. אכן, יש ואתה מוכרח להשתמש בשביל צר, יש ואתה מצווה לחדור. גם במקום שאנו רשאים להיכנס בראש מורם, כי עמדה מעשית יכולה להיות חשובה מכבוד, והכבוד האמיתי איננו דורש כלל את הצדק המוחלט הזה באדמיניסטרציה, אשר לא אנו שולטים בה ולא אנו אחראים לה. הכבוד האמיתי איננו דורש כלל שהיהודי יעלה, לפי כל כללי הפקידות הרגילה, מדרגה לדרגה, הכבוד האמיתי של העם הדואג ברצינות לעמדותיו, דורש שהמקום אשר לתוכו חדרנו וממנו יכולה לצמוח לנו תועלת, לא ימסר לאחרים.

והן הפקידות הירושלמית הגבוהה איננה השדה היחידי, אשר בו הוצבו גבולות לעליית היהודים. כך גם ברכבת ובמשטרה ובשאר שירותי המדינה. כלום גם על השוטרים ועל עובדי הרכבת והדואר וכו' לעזוב את מקומותיהם. מקומות-שירות בעלי ערך רב לישוב, משום שלא יכלו להגיע למשכורת ידועה או לתואר ידוע? והן לגבי הפקידות הגבוהה אין גם שאלת המצוקה החמרית, הקיימת לגבי הפקידות הנמוכה ולגבי עובדי המשטרה ושאר שירותי המדינה, ובכל זאת גם מאלה אנו תובעים: תישארו, תישארו ויהיה מה.

ו' שבט תרצ"ו (30.1.1936)

ב

ההכרזה על הקמת המועצה המחוקקת, הצמצום בעליה, ההצהרה על חוקי הקרקעות העתידים לבוא – מצטרפים, יחד עם המתינות המיוחדת לגבי התעמולה הערבית, ל“קו ערבי” בפוליטיקה האנגלית בארץ-ישראל, ולאלה אפשר עוד להוסיף את השינויים שהוכנסו בחוזה אנגליה-עבר-הירדן, והם כולם – וזכות לאמירות למנות קונסולים בארצות ערב, הטלת כל התקציב של הנציבות הבריטית בעמן על האוצר הבריטי, ביטול התחיבותה של ממשלת עבר-הירדן לתת מעונות לפקידים בריטיים, עצמאות ממשלת עבר-הירדן בעניני המכס – מכוונים לשחרור, ולו יחסי והדרגתי, של האמירות מתלותה בנציבות הבריטית, בענינים פנימיים ובענינים חיצוניים, בעניני פרסטיג’ה ובעניני ממש.

כמו תמיד בפוליטיקה הבריטית, כן גם עתה, אין “קו חדש”, שיש בו משום חידוש מוחלט, המדינאים האנגלים רגילים לנקוט בבת אחת כמה וכמה קוים. הם מצהירים הצהרות ומפרסמים תעודות הנשמעות לכמה וכמה פנים. מכל מקום: נתונות לפירושים שונים. המדינאים האנגלים מרמזים על אפשרות זאת ועל אפשרות אחרת. כך הם יוצרים לעצמם “מחסנים” פוליטיים, ממינים שונים, ובשעת הצורך יש בידם להוציא פעם מנה מוגברת ממחסן אחד ופעם מנה מוגברת ממחסן אחר, ובשני המקרים גם יחד “הדין” אתם ויש ביכלתם להעמיד פנים תמהים, לעומת המתרעמים ולשאול: “מה קרה בעצם? כלום לא אמרנו קודם? כלום לא סיפרנו כי זאת וזאת כונתנו? אין האשם בנו אם לא שמתם לב להודעתנו פלונית ולהצהרתנו אלמונית, או לא פירשתם אותן נכונה”.

המדיניות “הרזרבית” הזאת באה לידי גילוי, כדרך הטבע, בעת סכסוכים גדולים, כשלפתע מופיע המחסן הנסתר למחצה, שאותו שכח בעל-הדבר. מה רבה היתה תמיהתו של בטמן-הולבג, כשהוברר לו, שאנגליה לא תישאר נייטרלית במלחמת גרמני-צרפת – עד הרגע האחרון לא רצה להאמין בדבר, מה רב היה כעסו של מוסוליני כשהוברר לו כי אמנם ברצינות הזהיר עידן אותו לבלי ללכת לחבש. ושניהם טענו: “מדוע לא אמרו לנו קודם?” ולשניהם יכלו לענות מדינאי אנגליה: “במסמך פלוני ואלמוני נאמר הדבר”. אך התשובה איננה מרגיעה. ומכאן הזעם הרב על אנגליה אצל המאוכזבים והמופתעים. כלום לא מוטב היה להם לדעת מה הן דרכי הפוליטיקה האנגלית? והן חומר רב למדי הצטבר במשך מאות שנים, כדי לעמוד על הדרכים האלה.

ובמקרה שלנו: כלום לא דיבר “הספר הלבן” של פספילד על המועצה המחוקקת ואיגרת מקדונלד כלום לא שתקה עליה? כלום אין לעליה יסוד מוסכם – “כוח הקליטה של הארץ” – וכלום מימוש היסוד הזה לא נמסר לשיקול דעתה של הממשלה הארצישראלית? כלום חוק האריסים לא קדם להגבלות ברכישת הקרקע, שאותן ביקרו עתה? והלא אין לאמור שמותר להגן על האריס ואסור להגן על הפלח. והמתינות לגבי התעמולה הערבית, הרי היא מסורת ממש של הנציבות הנוכחית: עבר-הירדן היא אמירות לחוד ו“הסעיפים הציוניים” של המנדט האנגלי אינם חלים עליה. אם כך – מה איכפת למישהו אם, נאמר, האוצר הבריטי ישלם בעד כל ההוצאות של הנציג הבריטי? והכל בסדר, ושלום על פלשתינה (א"י).

אלא שלגבינו – לא לפי הדין הפורמלי אלא לגופו של הענין – אין הענינים בסדר, כלל וכלל לא. “הספר הלבן” של פספילד קם לתחיה, על כל מגמותיו (ואם היה בו פרט אחד שגרם בזמנו להתרגשות מרובה ולא נזכר עתה – העבודה העברית – הרי ש“החוק הגזעי” העיד כבר מזמן לאן נוטה, בפרשה זאת, לבו של השלטון). מגמות פספילד הולכות ומתגשמות עתה בהרבה יותר גמישות ומתינות חיצונית, צעד אחרי צעד, בלי הסתערות, ואין להן, כלפי חוץ מכל מקום, אותו אופי של קטרוג שהיה ל“ספר הלבן”. אין גם שום “ספר לבן” כלל, אין שום הכרזה, גלויה, מפורשת, גסה כמעט, בדבר “המפנה” בדבר רצון השלטון ל“גבש” את המפעל העברי. ישנן רק כמה שיחות עם מנהיגי הערבים וכמה הצעות לחוקים “דמוקרטים” ו“עממיים”. אך משום כך אין מגמות אלה פחות מסוכנות לנו, אדרבא.

עבר-הירדן תוספת היא אפילו לגבי “הספר הלבן”, כי בו לא תפסה פרובלימה זאת שום מקום. אך הלא בשנים שעברו מאז עשינו נסיונות-מה לחדור לחלק זה של ארץ-ישראל, מה אמרו לנו? “אין השעה כשרה”. ולתשובה זאת היה טעם כל עוד היתה הנציבות הבריטית שומרת לה את האפשרות לעזור לנו בבוא “שעת הכושר”. אך הענינים הולכים ומתפתחים בכיוון כזה, שכעבור זמן תוכל הנציבות לענות לנו – והדין הפורמלי יהיה אתה – “מה אנו יכולים לעשות עם שלטון עצמאי זה? הלא לא תדרשו מאתנו שנאסור מלחמה על שכן ובן-ברית”, אשר אולי גם יזכה בינתים ויהיה לחבר בחבר-הלאומים.

ג

מנין בא השינוי?

אפשר שמידת גידולנו היתה תמיד קצובה במחשבת אנגליה – כך וכך, ולא עוד. יותר מהמידה – אין צורך (לאימפריה הבריטית, כמובן) ואדרבה: יכול להזיק. בשנים האלו, בלחץ מאורעות גרמניה ונוכח הכוחות הגדולים אשר גילינו, ניתנה לנו תוספת-מה. ועתה נאמר: די, אפשר להמתין, מכל מקום במשך כמה זמן. אחר כך יראו, אולי תבוא סיטואציה שכדאי יהיה להוסיף עוד דבר-מה.

אם כך הוא הדבר, אזי היה בא הצמצום, “הגיבוש”, גם בלי התחדדות המצב הבין-לאומי.

אך אפשר שהתחדדות זו משקל מכריע לה ב“מפנה הערבי”. בריטניה זקוקה – גם היא זקוקה, על כל כוחה הרב – לבני-ברית, ליחסים טובים עם הגורמים, הקטנים והגדולים, של העולם הפוליטי, לשקט בגבולותיה. לא ידוע מה ילד יום, ואיפה תהיה המערכה המכרעת ובמי יהיה צורך. מוטב להבטיח כמה וכמה חזיתות. והחזית של “המזרח הקרוב” איננה מן האחרונות במערכה, – אדרבא, יתכן שהיא-היא החזית בה' הידיעה, והיא אמנם אינה שקטה והיא זקוקה לבדק. ענינים מתרחשים במצרים, ענינים מתרחשים בסוריה. תנועה ממש. הנציב העליון בארץ-ישראל, אפשר להבין אם דאגתו מרוכזת במניעת “התנועה” בארץ-ישראל והחשבון שלו – אם הוא נכון או איננו נכון, זאת היא שאלה אחרת – אומר לו: שלום עם הערבים וויתורים לערבים על חשבון היהודים (כי אם לא על חשבונם – על חשבון מי?) אפשר מאד שהידיעות ממצרים ומסוריה ומשכם נקראות בנציבות הארצישראלית כיחידה אחת, כידיעות מחזית אחת.

השערה אחת, “אישית” – “הנציב הטוב” נהפך ל“נציב הרע” – איננה מתקבלת על הדעת. דמות הנציב מתנגדת לה. שינויים פתאומיים בהערכת הדברים אפשריים אצל מלומד שהיה לפתע למדינאי. הוא התישב, כמנהגו מתמיד, על-יד השולחן כדי ללמוד, מתוך גישה דוגמתית-מוקדמת, פרובלימה פוליטית, שהיא חדשה לו – כזה היה, כנראה, מקרה פספילד – או אצל פקיד בעל קומה בינונית (צ’נסלור), אך אין להניח את השינוי הזה אצל מדינאי אמיתי, אשר חשבון תפקידו שולט בו. וכשם שלא ראיתי בעבר שום יסוד מיוחד להכרזה בדבר “הנציב הטוב”, כך לא אראה עתה יסוד מיוחד להכרזה בדבר “הנציב הרע”.

שני דברים היה לציין, מהשקפתנו אנו, בזכותו של הנציב, ושניהם אמנם בעלי ערך רב הם: הבטחון הציבורי והעליה המוגברת. אך הבטחון הציבורי הוא ערך גדול לא בשבילנו בלבד אלא גם בשביל השלטון האנגלי, ואדרבא: בשבילו הוא ערך אבסולוטי – הסדר צריך להיות, בכל מחיר שהוא – בה בשעה שבשבילנו הוא ערך יחסי בלבד. אם אמנם נכון הוא שבלעדיו לא תיתכן עבודתנו, הרי שמאידך גיסא בלי עבודתנו, מתוך שיתוקה, אין גם ערך לבטחון הציבורי. השנים שקדמו לנציבות ווקופ, כל פרשת תרפ"ט, היו שנות חולשה לאנגליה ולמצב הזה היה הכרח לשים קץ. וזאת עשה סיר ארתור ווקופ.

זאת וגם זאת, הבטחון הציבורי, שאמנם שרר במשך חמש שנים אלו של הנציבות הנוכחית ואיפשר לנו עבודה מוגברת, בכל זאת צביון מיוחד היה לו. מרובים הם היהודים אשר נפלו חללים – קרבנות רצח פוליטי בזמן הזה. רבים הם הסכסוכים הקרקעיים שהתרחשו בזמן הזה. הסתה פראית נגד היהודים מתנהלת כל השנים האלה, ללא מעצור, ולא פעם ניתן שם ישראל לשמצה – באסיפות  ובהפגנות, שנערכו ברשיון השלטונות. בחדשים האחרונים שוב הרגשה לנו כאילו על הר-געש אנו יושבים. האומנם כה שלם הבטחון הציבורי הזה?

ועוד דבר: האם כדבר טבעי, המגיע לנו, ניתן לנו סדר זה, או שמא יש בו משום סעיף מיוחד ב“חשבון שלטובתנו”, אשר בעדו עלינו לשלם מחיר מיוחד ולהשלים עם כמה וכמה דברים ב“חשבון שלרעתנו”? מקרה קטן היה בימים האלה ביפו-תל-אביב. הנהלת-הדואר היתה צריכה לשים כבל חדש ברחובות הערים האלה, וכשבא תורה של יפו פוטרו הפועלים היהודים המעטים, שהיו עסוקים בעבודה הזאת, כי הופעתם יכולה היתה לגרום, לפי דעת המהנדס הממשלתי, למהומות; ולתל-אביב, לרחובה המרכזי, אשר בו התהלכו אותה שעה כמה וכמה מחוסרי-עבודה יהודים, הובאו בכל השקט ובכל הבטחון, פועלים ערבים, אך ורק פועלים ערבים, כי לבו של המהנדס סמוך ובטוח: כאן לא תהיינה מהומות. והכרה זאת היא הגורם, או מכל מקום אחד הגורמים, לחרם על הפועל העברי בעבודות הממשלה. אך כלום רק למעוות זה בלבד גורמת אותה ההכרה, שלפיה ישנם שני עמים בארץ, ולגבי אחד מהם חייבת הממשלה בהתחשבות מיוחדת, באשר הוא יכול להפריע את הבטחון הציבורי, והעם השני די לו בזה שהוא נהנה מהבטחון ואפשר שהוא עוד חייב תודה מיוחדת בעד שמירה זאת על חייו ורכושו? פקיד קטן זה, כלום לא נתן ביטוי קולע לכמה וכמה צעדים תמוהים של השלטון העליון בארץ הזאת?

ומשטר כזה, אשר בו בטחון-החיים נחשב לחסד, המצריך פיוס מיוחד; משטר זה, אשר בו היכולת המבורכת להפריע את הסדר נהפכת למכשיר פוליטי בר-תועלת; משטר זה, אשר הפרעת-הסדר תלויה בו כחרב מעל ראשיהם של אנשי-שלום וכל תנועותיהם נקבעות על ידה – כלום משטר של בטחון-ציבורי יקרא?

ואשר לעליה המוגברת, הרי לאמיתו של דבר כמעט שאי-אפשר היה למנוע אותה בפרק זמן זה, מעליית היטלר על כסא השלטון באשכנז ועד התחדדות המצב הבין-לאומי, היהודים נהרו לארץ על הונם ועל אונם, היהודים הכניסו לארץ מיליונים מרובים, כיסו את אדמתם זהב, העשירו את האוצר, איפשרו גם “הקלות במצב הפלח” וגם הקמת כמה וכמה מפעלים ממלכתיים, עד הקצבות לעבר-הירדן מזרחה ועד בכלל – ומאידך גיסא דש כל העולם שיפתחו לפניהם שערי הארץ. אי-אפשר היה לעמוד בלחץ הכפול הזה.

לעומת זאת: בתקופת הנציבות הזאת נמשכה ההתנגדות למפעל ההתישבותי של היהודים, לא נעשה דבר רצני כדי לעזור לו עזרה פעילה, לא בתעשיה ולא בחקלאות ולא ברכישת הקרקע (פרט לחולה, אך זהו ענין לחוד, וכמה צדדים לו), ואדרבא: הרכישה הזאת נעשתה קשה, עוד לפני ההגבלות העתידות לבוא, כקריעת ים-סוף. נמשך ניצול היהודים בשטח התקציבי, התגבר החרם על הפועל העברי בשירותי הממשלה. העליה היתה, אמנם, מוגברת, אך ברובה פחות גדולה מכפי שהיתה יכולה להיות ולאין ערוך פחות מבוססת מכפי שצריכה ויכולה היתה להיות אילו מילא השלטון את חובתו למשק העברי. עם זאת, ניתנה דחיפה חזקה מאד להגברת הגורם הערבי בארץ – גם מבחינה פוליטית וגם מבחינה חברתית-כלכלית משקית, על-ידי הזרמת ההון היהודי דרך צינורות הממשלה אל הערבים. ובשני שטחים, אשר כבר הזכרתי אותם, היתה פעולת הנציבות שלילית לגבינו, כפי שלא היתה בשום תקופה קודמת: בשטח העבודה העברית, כשהנציבות הזאת שמה את כל משקלה, המוסרי, האדמיניסטרטיבי, המשפטי, על כף ההתנכרות (ומכאן, גם מכאן; הערביזציה של המשק העברי נוסף על הערביזציה של המשק הממשלתי); ובשטח עבר-הירדן, כשהנציבות חסמה בפנינו את הדרך לחלק זה של ארץ-ישראל ועתה היא הולכת והופכת אותו למדינה עצמאית, והמעגל אשר סביבנו הולך ונסגר.

מן המינוי הבלתי רגיל, שבא גם לפני המועד, של סיר ארתור ווקופ לחמש שנות נציבות נוספות, אפשר ללמוד על מידת האמון אשר האימפריה הבריטית רוחשת לשליחה זה. מותר להניח שהאמון הזה נרכש – וטבעי השבר – על-ידי פעולתו האנגלית של הנציב, שאיננה פרו-ערבית ואיננה פרו-יהודית. ואמנם נראים הדברים שידע להפוך – אם כי גם זאת עשה במתינות – את ארץ-ישראל למבצר בריטי, גם מבחינה אדמיניסטרטיבית, גם מבחינת יחסי שכנים, גם מבחינה אסטרטגית (נמל, כבישים, שירותי האויר). אין לקבול על הדבר,כי ברי: לא בכדי באה אנגליה לארץ-ישראל ועל נציבה למלא את תפקידו. כשיהודי-העולם ביקשו את אנגליה לבוא הנה, לא יכלו שלא לדעת, כי ארץ-ישראל תהיה למבצר בריטי. השאלה היא רק זאת: מה המקום שהוקצב לנו במסגרת זאת – שאלת חיים היא בשבילנו.

סיר ארתור ווקופ לא היה “נציב טוב” במשך חמש שנות עבודתו הראשונות והוא איננו עתה “נציב רע”. כשם שהיה כך נשאר: נציב אנגלי. יותר מאחרים. או מכל מקום באופן ברור יותר מאחרים, משום שהוא עולה על קודמיו בתכונותיו המדיניות ובאפיו, וגם משום שהזמנים הם אחרים, והפוליטיקה האנגלית מוכרחה, גם אצלנו כמו באירופה, להיות יותר גלויה ומפורשת.

איננו עומדים אל מול יחיד. הננו עומדים אל מול כוח פוליטי.

כ“ה שבט תרצ”ו (18.2.1936)

ד

תהיינה סיבות המפנה כאשר תהיינה, העיקר בשבילנו הכרת השינוי ולא ניתוח גורמיו. אפשר שלא כדאי לנו לחדור חדירה יתירה לסיבות האלו. בודאי: צריכים אנו לדעת את בעל-הדבר וגם להבינו, אך לא יותר מדי. כי יתכן שמרוב רצון זה – להבין – נשכח שתפקידנו הוא קודם כל להגן על עצמנו, וגם אם סיבות ההתקפה עלינו מובנות לנו. והן להשפיע על הסיבות האלה, לאחר שלמדנו אותן – לא נוכל, בלתי אם במידה זעומה ובמקרים יוצאים מן הכלל, שאינם באים בחשבון, כי הגורמים האלה הם על פי רוב מחוצה לנו, מחוץ לאפשרויותינו ולמעלה מכוחותינו. כלום נוכל להשפיע על מהלך הענינים בין איטליה וחבש ובין איטליה ואנגליה או במצרים ובסוריה?

אחת אנו יודעים: אנו רוצים לחיות ואיננו יכולים למעט את רצוננו זה רק משום שיש מישהו אשר נימוקים לו, ואולי נימוקים בעלי-ערך בשבילו, למעט אותנו. אם מישהו רוצה לסדר את עניניו על חשבוננו, אין לנו אלא המדיני (אשר הוא גם קיומנו הישובי), תמיד ובכל התנאים לא בזמנים רעים להתקומם נגד סידור כזה, בכל חפץ-החיים אשר אתנו עלינו לשמור על קיומנו בלבד אלא גם בזמנים טובים, כי הן חיים מדיניים הם חיים שוטפים ומשתנים. אין בהם לא חוק ולא דין קבוע לדורות. הכל מתחדש יום-יום. ובשל כל עמדה, גם כשהיא נכבשה, לכאורה, כיבוש מוחלט, יש לאסור מלחמה מחודשת, וגרעיני הזמנים הרעים טמונים בזמנים הטובים, וזהו התפקיד: לבלי להרשות להם לצמוח.

האם ישנם כלים לשמירה זאת? הלא כוח אדיר אל מולנו – ומה אנחנו? אותם האמצעים, בהם נאחזים הערבים – תעמולה אנטי-ציונית, אנטי-יהודית, בלתי מרוסנת, ארסית, פראית ממש, הפגנות-רחוב, פרעות ומעשי-טרור – אסורים עלינו, ולא מטעם מצבנו הבין-לאומי והארצישראלי בלבד, אלא גם לפי מהותנו. אנו עצמנו לא נוכל לשאת באמצעים אלה. אכן, החשבון כאילו נגדנו. ולא כן הוא. והן ראינו, שלא כן הוא. אין זאת בפעם הראשונה שאנו נתקלים בשינויים ממין זה בפוליטיקה האנגלית בארץ-ישראל – ויכולנו להם.

מהם הכלים? העם העברי בגולה, על כוחו ועל צרתו. הקיבוץ הפולני, הנמצא על סף האבדן והקיבוץ הגרמני הנמצא בתוך האבדן וגורלו מזעזע לבבות רבים והקיבוץ האמריקאי, אשר כוחו עודנו אתו. הישוב העברי אשר התרבה והתחזק והכה שרשים, יצר גדולות ומוכן ליצור גדולות – בהנחה שיהיה אמנם קיבוץ בעל רצון פוליטי-ישובי אחד, ציבור. והן אותן הסיבות, אשר גרמו עתה ל“מפנה הערבי”, הן שעלולות להניע את בריטניה להתחשבות-יתר עם הגורמים אשר לנו. גם הנייר שבידינו, אם כי איננו אלא נייר, טרם פג ערכו.

האם זה הכל? – אין זה הכל. יתר על כן: אין זה אפילו העיקר, או, נכון יותר: אלה אינם בלתי אם כלים. הם יכולים להיות כלים שאין חפץ בהם, והם יכולים להיות מכשירים יקרים, בעלי ערך רב. הכל תלוי ברוח-החיים אשר אתם, ברצון הפוליטי הממלא אותם, מנין הרוח הזאת, מנין הרצון הזה? – מהכרתנו, שמשאת נפשנו בסכנה, מנכונותנו לעמוד על נפשנו, בלא חשבון כוחותינו והכוחות שכנגד, מאי-השלמה עם העוול שעושים לנו, מאי-הסתפקות בדברים שאין ממש אתם, מעינים שהן תמיד פקוחות לאמת המרה ואינן נותנות להשלות את עצמן, ממידת הסער והצער אשר בלב, ולא בלבם של העומדים בראש בלבד אלא בלב הציבור כולו. כי הסער והצער האלה, הם האקטיביות הפוליטית שלנו.

באלה, אני מוכן להגיד: באלה בלבד, ובפעולה שנזונה מאלה, – השגנו בעבר את אשר השגנו, ניצחנו כאשר ניצחנו. המדיניות היא חשבון של הכוחות, אך של כל הכוחות, לא של הצי והצבא והאויריה בלבד, אלא של כל הכוחות, לרבות כוחות הנפש. וכוחות אלה, כשהם יונקים מצרכי-החיים, מצרת-אמת, מצרה שאין לה תרופה ואין לה מוצא, זולת התרופה והמוצא אשר אליהם חותרים – יכולים להיות עדיפים על כל כוחות אחרים, גם כשאין אתם אף חייל מזוין אחד ואף אניית-מלחמה אחת ואף אוירון-פצצות אחד.

בפני כוחות-הנפש, המתפרצים ממעמקים, בפני הרצון המרוכז והמגובש של ציבור בצרתו, נרתעים אחורנית אנשי צבא וצי. לפי כוחות אלה נאלצים מדינאי מעצמות כבירות לקבוע את מדיניותם.

כ“ה שבט תרצ”ו (18.2.1936)

ה

אפשר שתכנית הקנטונים, אשר מר קאסט ממליץ עליה מפרק לפרק, ובזמן האחרון מתוך פעילות מוגברת (האם מעיד הדבר על זרמים פוליטיים המוכנים לעמוד לימינה? עלולה להתקבל על לבם של כמה חוגים. כי אמנם יתרון גדול לה: היא פשוטה, קלה לתפיסה ומבטיחה הרבה לרבים.

ל“עולם כולו” היא נותנת מתנה יפה מאד: ירושלים ובית-לחם, אשר בעבר מותר היה להן להיות ברשות התורכים ועתה הכרח דתי ממש, שתהיינה נחלה בין-לאומית. לאימפריה הבריטית היא נותנת בדיוק נמרץ, ובלי ארגומנטציה מפורטת, כדבר מובן מאליו, את אשר נחוץ לה – חיפה. לאמיר עבר-הירדן נותנת התכנית תוספת הגונה מאד של אדמה, שלטון, עמדה, כי הן “הקנטון הערבי” הוא למעשה התפשטות האמירות על חלק הגון של ארץ-ישראל. לערביי ארץ-ישראל מעניקה התכנית תוספת שלטון ועמדה. למדינאי ג’ניבה ולונדון – פתרון שאלה מטרידה. לכל אנשי הרצון הטוב, באשר הם שם – שלום ושלוה ב"ארץ הקודש?.

כלום איננה תכנית נאה?

והן גם “קנטון יהודי” ישנו בתכנית, עם חוקה ועם משרה עליונה המקבילות לאמירות עבר-הירדן, ועברית תהיה שפתה. אכן, מתנה יפה גם לנו, אין להתאונן. על הכל חשב מר קאסט.

אך יש הבדל בין המתנה ליהודים ובין שאר המתנות, כי הן לגבי האחרים מוסיף מר קאסט דבר-מה או מתקן דבר-מה או קובע לחלוטין מעמד שהוא רופף עתה, לעומת זאת ליהודים אין הוספה כל שהיא למצב הקיים, כי הנה באזורים העתידים להיכנס ל“קנטון היהודי” ישנו כבר עתה רוב יהודי, והם מדברים גם עתה עברית ביניהם ובמוסדותיהם ורשות להם לפנות בשפה זאת לשלטון (אדרבא: כעת ישנה רשות זאת על פני הארץ כולה), גם עתה יש מוסדות הנהלה עצמית ליהודים באזורים אלה, ובידי השלטון העליון להרחיב, גם בלי יצירת קנטונים, את סמכותם (כפי שבידו יהיה לצמצמה גם ב“קנטון”). לעומת אי-תוספת זאת ישנו הפסד, שאין בשעה זו להעריכו בכל גדלו: הפסד הזכויות, הפסד המעמד לגבי ארץ-ישראל כולה.

את אשר רכשנו לנו עד כה, במאמץ כביר, במלחמה בלתי פוסקת, את זה מרשה מר קאסט, ברוחב לבו, שיקרא שמנו עליו.

פרט מאלף: המחשבה הקנטונית מרחפת אצלנו זה שנים, אך החולה הופיעה בתכנית רק במהדורתה האחרונה. לפנים לא היתה. מדוע? משום שרק עתה רכשנוה. כי זהו יסוד התכנית: רק מה שרכשנו כבר, זה יהיה שלנו. וכאן, אולי בתוספת-מה, הגבול. עד כה ולא יותר. עליית-היהודים הנוספת, התישבות-היהודים הנוספת – בבקשה, אצלכם בביתכם, אך לא מחוץ לגבולותיו, והגבולות הם של שנת 1936 זו. כי בשנה זו – גמרתם וסיימתם. ואם אמנם יוכלו היהודים להיכנס גם לאיזור הערבי, הרי רק כפי שהם רשאים להגר לכל מדינה ומדינה על פני כל כדור הארץ: לא בזכות אלא בחסד, לא בהכרה בין-לאומית אלא ברשיון אדוני הקנטון הערבי, וכל המדיניות של הקנטון הזה לא תהיה, כמובן, חייבת להיות מכוונת כלפי עליית-היהודים הנוספת, ואדרבא: יכולת תהיה בידה להצר מדיניות כזאת של הקנטון השכן. וממשלת-המנדט תהיה משוחררת לחלוטין מכל דאגה ומכל חובה ומכל אחריות לגבי עליית היהודים והתישבותם באיזור הערבי, כי הן עבר-הירדן בבחינה זאת יהיה, ו“הסעיפים הציוניים” של המנדט לא יחולו עליו.

תכנית זאת – אחת היא מהו מקורה המדיני-הנפשי, – משמעה: “גיבוש” עבודת היהודים, צמצומה באיזור, אשר הוא “אבוד” בלאו הכי ואין להחזיקו. תכנית זאת, היא המשך של אותו הניתוח משנת 1920, אשר חצה את ארץ-ישראל לשתים וגרם לנו נזק עצום ובלתי מוצדק, קיצץ את כנפינו קיצוץ אכזרי.

כלום ילדים פוליטיים הננו, שאפשר לפתות אותנו ב“עצמאות הקנטונית”, על כל האטריבוטים המשעשעים שלה? והן עינינו לענין, לענין ממש ולא לצעצועים.

כ“א אדר תרצ”ו (15.3.1936)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1775