


	
	שירי תפארת: השיר הששה עשר [נקם יי נוטר למשנאהו]
	




1



נוקם יי, נוטר למשנאהו,

נגד מי התקומם עושו יראהו,

יחרידהו וימלא פניו בשת,

אם טוב יי, אם עובר על פשע,

לא יחן עז פנים, איש מרבה רשע,

לבו בו כברזל, מצחו כנחשת.





אנוש! מחר תאכלנו התולעת,

שכלו נע ונד בינתו צולעת,

ובצאת רוחו עשתונותיו תאבדנה,

ההוא ירים ראשו ירחיב את פיהו,

וידבר רע על קונו, על אביהו,

ומזמות כי תהרין שוא תלדנה.





אם אשר עומד עמו בל יודע,

ואשר יגיד רקיע בל שומע,

איכה יבין גבוה על גבוה,

לאמר אין אלהים, ינאץ עושהו,

כל חכמי לב כי יאמרו לו דעהו,

שור דרכו בין פעלו וחזה אלוה.




__________






יתגדל על כלם, יחבוק אולת,

קיר נטוי משגב לו, חומה נופלת,

שכלו לו מגדל עז, פח לו שטח,

אם אנשי שם דור דור במחקר שגו

בניהם אחריהם להם לעגו,

במה שכלו גדול כי בו בטח?





למה נבהל מכל רעות עולמו,

תבוש נפשו מירוא אל, מושל במו,2

ובצר לה עזרתו בל שאלת,

יען האמן כי אל בימינו ישע,

גם נאזר בגבורה לא ישא פשע,

מזאת תקוץ רשעה, תמאס אולת.





תורת רשע ידו, תאותו חקה,

מישרים לו צרים, צדק לו צוקה,

מי אדון לי יאמר, חפשי נולדתי,

למה אשחית דבשי אף ארבה לי תוגה,

בשרירות לבי אלך מאין סוגה,

זה חלקי בחיים, את זה אהבתי.





לו על לב אפליה תנח הרוח,

שער בית האלהים יראה פתוח,

יחזה הסלם יעלו בו שמים,

עוד ישוב לראות שוא ויחבק הבל,

כאיש יעץ את עמו לעשות תבל,

אחרי היה נופל וגלוי עינים.





כי כל באי שחת זו לא עוד ישכילו,

אף לא מופתים רבים להם יועילו,

להקימם ממהמורות בו נפלו,

אפל לבם לא עוד בו אור יגיה,

גבה רוחם על כל אותם תגביה,

מלפיד בוז, משכלם, כל ישאלו.





צורי! זאת מתורתך למדתנו,

כי יראתך נותנת חכמה בנו,

גם השכל גם ידוע את גדלך,

לא כן משחית נפשו מרשע כסל,

יסגוד גם אל בול עץ, יכרע לפסל,

יאמר: "הכל מקרה יכחיש פעלך.





כי האותות על מצרים צוית,

גם הנוראות על ים סוף עשית,

שמעו עמים ירגזון חיל מצאו,

פחדו עמון מואב אדום ופלשת,

אל מחנה האלהים חדלו מגשת,

גם צען וכנען ממך יראו.





שחת לו עמלק מאס הדעת,

שם קיקלון על ראשו כמגבעת,

מכל פועלי און דגול לנצח,

כי משחתו בו איש שונא את קונהו,

וכלא אדם מומו, נכרי מעשהו,

גם בין עדת גאים עזי מצח 3.





כי מלחמת צד זה על מה נשענה?

לא לבוז בז לא משנאה נושנה,

אך בעבור נאץ עושו כמתעתע,

רב בעם עברו ים בין חומות מים,

מימם מצור, לחמם מדגן שמים,

וענן יי לפניהם נוסע.





בעם עיף ומתלאות יגע,

מלחמה לא קרא, אין איש יודע

כי יבוא צר עד ראו את מחנהו,

כגנב ירא יום, יחבא במארב,

כן זנב נחשלים אנשי הערב,

מבוא אל המחנה לבו יכהו.





אל! לזכור את פשעו לנו צוית,

ולהשמיד עד כלה עם זו בזית,

לא נשימה למנאצי אל ידים.

ובספרך עמים לעת תפקדמו,

את עם עמלק לא תספור בינימו,

זכרו תמחה מתחת השמים.





עורה כנורי כי לאל אשירה,

מעשה צורר ועלילותיו אזכירה,

עט סופר יזכיר זאת אל לב שכח.

אתה זוכר הנשכחות הורני,

ולהאיר אל הולכי חשך שימני,

יהיה שירי להם כאור זורח.




__________






פלאי אלהים עליון נוראות האלה,

אשר עשה על אדמת חם, שם ביליל תהו,

עשו שם בארצות רבות, בגוים נשמעו,

בזרועם לא בטחו עוד, ממעוזם בושו,

ראו כי הם ואליליהם לו ריק נחשבו,

גם מצרים אדוני ישראל מקדם,

לצאת עוד בחרב לקראתם לא יספו,

ראו כי נורא אל אדיר מהררי טרף.

אם מצרים ראש הממלכות פחדו פחד,

אף כי יתר הממלכות קדמה ונגבה,

אדום עמון ומואב פלשת וכנען,

אשר קרנם שפלה מקרן מצרים,

בם לא קם רוח ממסגרותיהם רגזו,

ומי מהם האמין כי עם קטן בארץ,

הוא יתרומם על אל, יתגבר על עושהו,

על כל אשר הפליא לעשות ראשו יניע,

על מלכי ארץ ילעג יאמר אך נואלו,

ויאמץ לב יעז פנים לבוא מדברה,

לערוך שם מלחמה עם צבאות עושה פלא,

אשר מלאך האלהים לפניהם נוסע,

אשר מאכלם מן ומצור ישתו מים.

אכן את אשר לא האמינו התבוננו,

כי כן עשה עמלק היושב בנגב,

כי נעוה לב זה בא לרפידים עם מחנהו,

הוא נלחם עם ישראל, הוא חרף עושהו,

אמר נבל: "ממי אירא? אין אל ממעל,

"אוילים יושבי תבל, נואלו שרי צען,

"אך חנם ממשה ומאהרן פחדו,

"כיום נודע לי כי כח אלים אין במו,

"מרמת אנשים חקרתי, תחבולות גבר,

"גם מוסדות ארץ בינותי חקות שמים,

"אשר רב מכל חכמי הארצות חכמתי,

"מעשי יעידו כי עת עמים כלם ירגזו,

"לערוך מלחמה עם חיל אלים אלכה אני,

"אם תושע לי ידי ידעו כי אנוש המה.





הוי גאות איש רבת המהומה, הוי אהביך!

את תשבי הנפשות שבי תוליכים חשך

את המלמדת שוא, את המלמדת שקר,

את גאות לב איש על מוסדי שוא תבני בית,

למקום שבתך ובשבט ברזל בו תמשלי

על הנפש כלה, ולאמרי פיך ישמעו,

ולשכל, לו המשפט, תאמרי אמך אני!

מצופך תאכיליהו, מחלבך תניקיהו,

ובחיקך תשכיביהו, ילין בין שדיך,

אסור באסוריך, בתהו תוליכיהו,

ובמחקריו כי יחקור, ידך בו אוחזת,

כי יוסיף לשפוט עול, תוסיפי הללהו,

מה רב כחך תאמרי לו, הנמצא כמוך.

נשען על חלקלקותיך ילך בטח,

ילעג על ישרי לב, יבז למשיבי טעם,

עורות עיני לבו מראות את תועבותיך,

כי הוא בעלך הוא ימשל בך, אך את מרדת,

זנית מתחת אישך את תפארתו חללת,

גם הרית לזנונים ותלדי ילדי שקר

בשאול בנית ביתך ושערך שערי מות,

בו שמת את רגלו ותתניהו לראות שחת,

מדי עלותו, אל עמקי בור תורידיהו,

לשוב מדרך בא בו לא עוד תניחיהו.

הוי נבון נגד פניו, נתעב אל עושהו,

מגלמים מסביב לך לא תדע מה המה,

איך מרום תעל, בשמים תשת פיך?

אל הגדולות תשמענה אזניך לעגת,

לנפלאות תראינה עיניך כחשת,

כאשר זדה עמלק אין נבל כמוהו,

כי כן לא עשה גוי, ומה שכר מעשהו

קיקלון תחת כבוד, בוז תחת תפארת,

בא ככלב רע מול לא הרע לו נובח,

כי מה עשה לו ישראל יתגר בם לחם,

דרך הגוים לא שמר, חק מלכי ארץ,

אם לצבא צבא באים, יען מה, יודיעו,

כגנב הסתיר בואו, בדרך קרהו,

מהלחם עם המחנה לבו הכהו,

רק זנב הנחשלים אנשי הערב,

לא זכר כי חרפה זאת לו, כי זר מעשהו,

עמים על הממלכות מלחמה יקדישו,

לא הלחם במדבר עם עם הולך דרך,

עם עם לא נסה בקרב, עיף גם יגע.

אך כל מחשבות לבו הראות אל שוכני ארץ,

כי מתלוצץ הוא בעם יצא ממצרים,

כי בוזה נוראות אל ומחלל כל קדש,

כי לא ירא אלהים ללאומים הודיע,

וללמד לבני תבל כי אין אדון למו.





יושב בשמים ישחק, אל ילעג למו,

אשר לו השמים ואשר לו הארץ,

כי יחפוץ תפתח ארץ פיה תבלעמו,

אם מצרים ירה במצולות כעופרת,

מי עמלק ומי עמו כי ימלטו?

לולי כי שבט אף שמו אל, מטה זעם

לרדות בו ישראל, הראם מה אחרית און,

כי חטא העם וקדוש ישראל נאצו,

הם נסו אל, אם יוכל תת מים בחנו,

על כן הניחו לבוא, הניחו הרע,

ובגוי נבל הכעיסם יען הכעיסוהו,

וינתק מוסרות כלב, חפשי שלח פרא,

בא ויבז צבאות אל ויחרף עושהו,

שמעו ישראל ויצר להם ויאמרו:

"מי הכלב המת הזה כי יפער פיהו,

“וידבר נאצות על תפארת עזנו”?

לקדוש יי, אל משה נשאו עינימו,

כי יסיר חרפת עמו, יקום מאויבהו.

אך לא אבה אל כי הוא יושיעם הפעם,

כי לכבוד עבדו קנא, יום ריב זכר למו,

יען רבו עמו, תועה עליו דברו,

על כן לצאת לפני בוזיו לא הניחהו,

גם בעבור הכלם עמלק ולהשפילהו

בין העמים, מנע עבדו מצבא עליהו,

אמר אלהים: "חרפה בגוים אתנהו,

"נקלים אלה, עם נושא הוד בל ילחמו,

"למשרתו צויתי, ליהושע איש חיל,

"הוא ישפיל זדונים אלה, הוא יכם לחי,

"ולמשה אתן כבוד, הדר אעטרנו,

"על ראש הגבעה יעל, כנס אקימנו,

"וישועת עם יעשה מרחוק מאין חרב,

"על כן שר הצבא ועם אליו יביטו,

"יראו ישראל כי לא הם, אך הוא מושיע,

“כי אז יגברו עת תרים ידו מטהו”.





כאשר שמע משה מפי עליון כאלה,

קרא ליהושע ויצוהו ויאמר:

"איש נאמן לנקום נקמת יי נבחרת,

"מאויביו אל תירא כי כעשן יפוצו,

"כי אם אתה שר הצבא אני אתך,

"רק לך ובחר לנו במחנה אנשי חיל,

"מנדיבי עם את אויבי יי ישנאו,

"ומנשוא נאצותיהם מות יבחרו;

"כי לא נסה העם עד היום לחגור חרב.

"עם מספר הנדיבים תמצא, אף כי מעטו,

"צא הלחם בעמלק אל יפול לבך,

"כי על ראש גבעה הזאת מחר אתיצבה,

"ובידי מטה האלהים, עזו ידעת,

"מפניו חרד פרעה נמוגו מצרים,

"מפניו נע הים, מפניו מי ים שבו,

"גם עמלק עם עמו מפניו יחילו,

“מגערת אלהים סוס ורכב ירדמו”.





שמח לב גבור על כי בו בחר עושהו,

לעשות במנאציו נקם ולהתקוטט במו,

עד כי יעביר ממשלת זדון מטה רשע,

ויעבור במחנה ויבקש אנשי חיל,

בעבור הלחם בעמלק ולהכניעהו,

ויאמר: "אם יש נותנים כבוד לאלהינו,

"על חרבם יפלו ומררתם ישפכו ארצה,

"משמוע נאצות על תפארת עזנו,

"מראות אנשי קלון צבאות יי יבוזו,

"המה יבואו אלי, לפניהם אצאה,

"כי צור דבר עלי לצאת בראש הפעם.

"אם אדוננו משה לא ילך עמנו,

"מראש הגבעה הזאת חומה יהיה לנו,

"אם מצער נחנו מול אויבים מארבה רבו,

אלהי הצבאות עמנו, אל תיראו".





אל קול איש חיל יראי אל לבשו אמץ,

אף כי גבורים ומלמדי מלחמה אין,

מנדיבי העם אחוזי חרב נאספו,

ללחום מלחמת יי נפשם חרפו,

אך משה אהרן וחור ראש הגבעה עלו,

וביד משה מטה האלהים רב העזר,

כאשר הרים ידו ישראל עשה חיל,

לא ידע כי יגבר צר אם ידיו יניח,

על כן אחרי נלחמו עת רב ידיו כבדו,

כאשר לא יכול עוד הרימם הניחמו,

ויהי כאשר הניחם שונאי אל גברו,

ויהי מופת כי יד יי היא נלחמת,

וזרוע תפארתו לימין משה עומדת.

ויועצו העם יחדו ויקחו אבן,

וישימו תחתיו וישב הוא עליה,

מלבד זאת אהרן וחור את ידיו חזקו,

מזה אחד ומזה אחד בם תמכו,

ויהי ידיו אמונה נשאות עד ערב,

כי לא הניח אותם עוד עד בא השמש,

כאשר רוממו ידיו אזרו חיל ליהושע,

ויחלוש את עמלק גם עמו בחרב.





משה ויהושע גם זקני עם האמינו

כי נקמת יי עשו במנאצים אלה,

כי על חטאתיו לקח מידם כפלים.

הוא זנב רק נחשלים אחריהם הלכו,

תחת זאת את משמני בחוריו הרגו,

עתה כי לקח אל את נקמתו ממנו,

לא יוסיף עוד עבוד לו, לא יקום פעמים,

גם ערך פעל אל במשפט, לא סלאו,

אף כי ידעו כי יד יי זאת עשתה,

אל המופתים נעשו מאז לא העריכוהו,

כי לא כגבורות עשה אלהים מצרים,

ואשר עשה על הים עשה גם הפעם,

אלה עשו שם בארץ, שומעיהם רגזו,

לא כן זאת, היא לא תרגיז יושבי הארץ,

כי יאמרו העמים יום יום יקרה כמוה,

מדם חללים חרב גבורים רותה,

ובין הנפלאות לא תכתב על ספר,

אך כגבוה אור שמים מעלטת שפל,

גבהו מחשבות אל ממחשבות עפר ואפר,

כי אמר יי אל משה: "רב ראית,

"ובין הגדולות תכתוב גם את זאת על ספר,

"זכרון לבני ישראל יהיה, לדעת,

"במתי מספר הכרעתם עם עז סוס ורכב,

"ובידי עם בל ידעו מלחמה נפלו.

"כי לא מגבורת איש צרי אלה כרעו,

"כי ידי מבוזי נוקמת זאת עשתה,

"על כן גבר ישראל עת רמה ידך,

"עמדת כנס ובסתר נסך הייתי,

"כי חטאת עמלק עד שמים נגעה,

"לא אשפטנו כאשר את מצרים שפטתי,

"אשר יום השמדתי רעים טובים מלטתי,

"השארתים גוי בארץ, עוד ישבו לבטח,

"עוד יאמר להם: ברוך עמי מצרים,

"לא ככנען נתתי את יושביה חרם,

"ובארצות אחרות לא תשיגם חרב,

"כי הוי עמלק, מפלט למו לא ימצאו,

"אם אחרית ים יבואו ידי תורישמו,

"אם החלותי לעשות נקם לא כליתי,

"כי לא תשוב חמתי מהם דור דור סלה.

"ושבות עמים כי אשיב, אחרית עתי חלד,

"לא אזכור את עמלק בין השבים אלה,

"מחה אמחה זכרו מתחת השמים,

"ובאזני יהושע אלה הדברים שימה,

"ישמח בגבורות עשה כי גדול מעשהו,

“הוא החל את מלחמתי ואני אשלימנה”.





כשמוע משה דברי אלהיו ויבן,

למה כנס על גבעה ובימין רוממה,

העמידו אלהים בנפול נאץ עושהו,

ובהרימו את ידו נפלו פעלי און,

ידע כי לא הוא גם לא ידיו יעשו אלה,

אך לימינו יד יי כנס עמדה,

לנקום מגוי כבד עון, משנאי דעת,

כי לו על כס משפטו ישב שופט צדק,

לשפוט גוי נבל כאשר יום יום יפקד ארצה,

לא יכנעו פושעים, על כל פגע ישחקו,

לאמר: מקרה הוא לא יי פעל אלה!

על כן יום יקום אלהים מאוהבי שחת,

תאחז במשפט ידו כי היא הנוקמת,

בעזוז נוראות שופטת הפלא ופלא,

אז תאבד חכמת פושעים, לבם יכנע,

יודו גם הם כי יד אלהים זאת עשתה.

ולהודות על זאת ליי בנה מזבח,

להיות עד כי מיד אל הגבורה היתה,

כי אם כנס על ראש הגבעה העמידהו,

אל ידו ומטהו צבאות אל הביטו,

יי נצב עליו, הוא נסו לנצח,

על כן את שם מזבח זה קרא הפעם,

יי נסי, אליו אביטה, ויאמר:

"כי יד על כס יה אשר במשפט אחזת,

“דור דור מלחמה ליי בעמלק תעש”.





כאשר נפלאות אל לבות מורדי אור הרגיעו 4,

וידברו באלהים ובגאותם נועצו,

לערוך מלחמה עם עם יצא ממצרים,

ותהי להם זאת לכלמה ולמכשול נצח,

אשר תאבד זכרם מתחת השמים,

ובין גויי הארץ הם לא יתחשבו.

כן עלילות אל לב הולך תמים הרנינו,

הוא יתרו חותן משה איש אוהב דעת,

איש אמון בו, אף כי כהן מדין עודנו,

הוא התבונן בינה כי אל הגדיל מעשהו

אשר עשה עם משה, כי נגיד שמהו,

ויתן רוחו עליו לשפוט עם ומלך,

ואשר עשה עם ישראל רב טוב וחסד,

כי פדם מיד צר מתחת יד מצרים,

באותות ובמופתים מדעת נשגבו,

ולכל גוי לא עשה כן, מאז לא נשמעו,

ויבן כי ישראל אך עם יי המה,

ובאהבתו אותם נפלאות אלה יעש.

אך מנגד אמונתו רבות עמדו,

כי גם שמע את התלאות קרום בדרך,

במרה חרדו, ובמדבר סין פחדו,

וברפידים מאין נחלי מים צמאו,

עם זו בין משברי ים ביבשה הלכו,

לשמועה עמים רגזו, איים חרדו,

איך עמלק עם נבל לבו ימלאנו,

ללחום עם עם נורא, לגשת אל הקדש?

למה הניח יושב מרום נבזים אלה,

חלל שרי קדש ולנאץ את צורמו?

כי לא המטיר עליו גפרית ואש בדרך,

טרם יערוך מלחמה טרם יניף חרב?

כן שאל לבו, פשר דבר בל יודע,

מה הועיל כי השתונן כליותיו לדעת,

ועצת יי מדעת אדם נשגבה.

אז אמר: "לו חתני עמדי הוא יורני,

"כי חכמת אלהים בו ועצת אל יודע,

"חפץ המבקש דעת רב ממבקש כסף,

"כי חפץ דעת מצאה נפשי זאת הפעם,

"כלכל לא אוכל פה לא אמצא מרגוע,

"עד אבא אל איש האלהים, עד כי אדרשנו.

"אך מבא למקום תחנותו מה ימנעני?

"אם לדרוש את האלהים אני הולך שמה,

"טוב לי שבת מדבר משבת ארץ עדן.

"המבקשים הון, עוברים ימים, ציות ילכו,

"אף כי דורשי חכמה לא ישוה לה כל חפץ,

"כי ימים גם ציות ילכו עד ימצאוה,

"על כן אנחם מאשר חשבתי עד הנה,

"אמרתי אני ומשפחתי נתמהמה

"מלכת אל עם יי משפחת חתננו,

"עד בואם אל נחלתם אל ארץ נושבת,

"כי עתה אומר: מי יתן לי כנפי שחר,

“לעוף אל איש האלהים, לו אחרית ים יהי”.

כאשר נועץ כן ופעמיו הכין לדרך,

ויקח צפורה בתו היא טובת שכל

אשת משה, ובלבה הוד אישה יודעת,

ומאז בחרה שבת עמו גם בשפל,

משבת עם נדיב נחלת שדה וכרם,

גם משה אהבה, לוית חן לו נחשבת,

ובצאתו ממדין נסעה עמו מצרימה,

אכן על פי יי שלחה אל אביה,

בל תראה עם זו דבקה בו לאוילים עבד,

עתה כי שמחת עולם על ראשו נגלתה,

בא עת דודים כי תשוב אחר שלוחיה.

גם בניה השנים במדין ילדה,

שם האחד גרשם, כן קרא לו אביהו,

כי אמר: על ארץ נכריה גר הייתי.

אך את הבן השני קרא אליעזר,

שם מזכרת תודה הוא, חסדי אל יביע,

אלהי אבי עזרי, כל רודפי כשלו,

מכף אויבי מחרב פרעה הצילני,

כי עת לדתו גלה אל את אזנו ויאמר:

“כל האנשים המבקשים את נפשך מתו”.

הבנים המזכירים את חסדי עושהו,

הנקובים בשמותם, האם עמה לקחה,

כי אהבם אביהם, את לבו ירנינו,

לא פתאם מבלי הודע לו, אל משה באו,

אך טרם ראוהו בואם אליו בשרו,

לאמר: "אני חתנך יתרו בא אליך,

"לראות את גדלך, לשמוח בכבודך,

"מהתהדר במקום אנשי שם מה קטנתי,

"לולי ענותך תזכור לי ימים מקדם,

"יום באת אלי אל מדין כי כבדתיך,

"כן כבדני עתה נגד זקני עמך,

"גם אשתך אשר אהבת עמי הבאתי,

ושני הבנים עמה ילדי שעשועיך".





שמח משה על מחמדי עיניו כי באו,

ומה עלז לבו לראות בשלום חותנהו,

ויאמר: "יום בואי אל ביתו מה הייתי,

"גר נודד אין מכיר לי, רק הוא הכירני,

"הוא הסיר מרת נפשי, שמח שמחני,

"כבוד גדול עשה לי, ביתו הושיבני,

"תחת חסדו לקחתי, חסדי אשיבנו,

“בקהל עם אכבדנו, נגד שרי קדש”!

ויצא משה לקראת חותנו וישתחו

וישקהו, כבן המכבד אביהו,

ובשמחת לב איש לשלום רעהו שאלו,

וילכו יחדו ויבאו האהלה.





כראות חותן משה נפלאות לא נשמעו.

ישראל שוכן בישימון לשבטיו בטח,

ענן יי עליהם יומם ולילה,

בבקר בבקר לחם שמים ילקטו,

ונהרות שוטפים בציה מצור יזובו,

חתנו שר קדש, כי יקרא אל אל יענהו,

ויאמר: "אם את אשר הגד לי האמנתי,

"טוב מראה עינים משמועה תשמע אזן.

"איש אלהים! על הודך נוראות נפלאתי,

"מראש הגדתי לך כי לגדולות נוצרת,

"אמנם לגדולות כאלה אז לא דמיתי,

"אשר גם זאת תורת האדם לא ידעתי.

"עניו מכל האדם אם למאד גדלת,

"עד ענות יוצרך לא באת עד החצי,

"מה נפלאים מעשיו ומצוף לי מתקו.

"אך מה אני מהבין בם רוחי קצרה,

"ובמשכיות פז תפוחי אבן ראיתי,

"הן הם צורי מכשול נכשלתם בם בדרך,

"העם רומם אלהים מגויי הארץ,

"ולמענם הפליא לעשות נפלאות כאלה,

"מדוע גם המה את כוס חמתו שתו,

"במרה חרדו ובמדבר סין נבהלו,

"וברפידים מאין נחלי מים צמאו,

"חיל עמלק עם עז פנים בם נלחמו,

"למה קרכם גם אלה? יפלא ממני,

"כי לולי נפלאתי לא אצתי בוא אליך,

"עד בואכם אל המנוחה, אל ארץ תנחלו.

"שא נא כי באתי טרם את פיך שאלתי,

"כי נכסוף נכספתי לשמוע תורת פיך,

"נפלאות ממני, ממך לא יפלאו,

"עמך אל יודע כל, תשאל ויבינך,

"ובכחך כי רב תתר כל אגודות סכל,

"סתום גם חתום תודיע, חדות תביע,

"ואני עבדך קרבת אלהים חפצתי,

“נא הבינני וכחכמי לב איראנו”.





אל איש טוב רואי המתיפה בחלי כתם,

דומה מוכיח חכם על אזן שומעת,

כי רב מאשר חפץ נפש משה חפצה,

על כן אמרי דעת שפתי חותנו תבענה,

ספר כפנינים, שקל כשקול אבני שהם,

לא נפל גם אחת ממשאלותיו ארצה,

אשר לא ענה משה עליה טוב טעם,

איש קרבת אלהים יחפוץ הלא יורנו,

איש יראת יי יבחר הלא ירצנו,

אשרי שואל מתום לב, אשרי עונה צדק,

כי הגיד לו תעלומות חכמה אמרי ישר,

וכפורט על נבל פרט משה מענהו,

כי ספר לו את כל מעשה אל עושה פלא,

אשר עשה עם פרעה, עשה עם מצרים,

על אדות ישראל ישבו אתם לבטח,

ומבלי חמס עשו עמהם הרעו,

כי יש כפלים לתושיה הבינהו,

כי עמקו מחשבות אל, משפטיו מכלל יפי,

יום יקום מצריו, כי חנון הוא יראמו,

לא כאדם, יום הנקמו מאת רעהו,

הגבל שוט נקם לא יבין, יך בבלי דעת,

אך דרכי נקמת אל ארחות משפט ילכו,

הכל תכן במדה, שקל במאזנים,

ספר במספר, וכארחות איש ימציאנו,

כן כל מכות מצרים, כן כל תחלואיה,

כאשר עשו כן שלם להם, תואמים המה,

כל סדרי המשפטים חכמת עליון במו,

ותמים דעים כי ישפוט לא יעשה עולתה.

אם נקמת אלהים על קו צדק הולכת,

כן ארחות טובו בנתיבות משפט תלכנה.

בכסוי חטא אהבת אדם על מומי רעהו,

על רע יאמר טוב ולאיש רשע צדיק אתה;

לא כן אהבת אל בין עושי טוב מתהלכת,

אם טוב יעזובו, פניה מהם מסתרת,

וכאב חכם מבן אהב לא יחשוך שבט,

ולבעבור הצל את נפשו משאול יכנו,

כן אל יוסר גוים בעבור מרע ישובו.

אף כן יוסר ישראל אם צורם שכחו,

כי כל התלאה אשר בדרך מצאו,

מידם זאת להם כי ליי חטאו,

כי לא עד לאין מרפא לחטוא יניחמו,

זה החלם לחטוא, החל הראם אימתה,

כי הם חטאו על ים סוף, וכבואם מרתה

מדבר סין הלינו, ובמן מרו פעמים,

רב מכל ברפידים כי שם הרבו הרע,

היוכל אל תת מים בציה, בחנו.

עתה ערוך מוסר אל מול פשעיהם אלה,

אז תאמר צדיק יי ודרכיו ישר,

כי צדקותיו כנגה חשכך יגיהו.

גם התבונן מה בין מוסר רשעי ארץ

ובין מוסר בניו, אחרית דבר הבינה,

אלה יום היתה בם יד אל, תמו נכרתו,

ובניו אהב, יום באו אל שערי מות

הצילם, במופתים אלה רואות עיניך.





חשכת לילה כי יחשיך גנה וזרועיה,

יפי נצניה ותלמיה כאין,

אין מבדיל בין עץ לעץ בין פרח לפרח,

וכצאת שמש עם עין זהב תגל עין ראי,

בערוגות הגנה ובפרחי מטעיה,

כי תביט מכלל יופיה תאוה לעינים,

כלה נאוה, כלה חן, אין מום בחברת.

כן נפש יתרו, מהבין סוד אל לה לילה,

כהתה מראות, כי מעשי אל יחדו יכונו,

כי הוד גם הדר פעלו, אין בהם עולתה,

עד שמש חכמת משה עליה זרחה,

אז אורו עיניה, נפלאות אל התבוננה,

ותרא מעשיו, וסביבם מחגרת צדק,

עד הלום לא ידעה עוד, מהפלא חדלה,

אז חגרה עז גם חדות אלהים מצאה,

ויחד יתרו על כל הטובה וחסד,

אשר עשה אלהים על ארץ מצרים,

כי הציל ישראל מיד חזק ממנו,

בשפטים צדיקים כאשר חתנו למדהו.

כי פי איש האלהים שוטף חכמה כנחל,

ויבינהו כי דיניו מישרים ילכו,

כל חושב עליהם רעה, יקרא בער,

וברוכים הם, כי על משפטי צדק נוסדו,

אז פתח יתרו פיהו בתהלה ויאמר:

ברוך יי! אל אוהב משפט וצדק,

אשר בחר בך חתני ובאהרן אחיך,

שם אותך כאלהים, שם אהרן לנביאך,

ויתן אתכם כחומת ברזל ונחשת,

לעמוד לפני איש עז, לפני מלך מצרים,

לפני פרעה גם לפני יועציו יועצי און,

גם קשות דברתם, הרעשתם כסא מלך,

חמתם בערה בם, אך יד לא בכם שלחו,

כי מצילכם יי, משאתו נבעתו.

וברוך יי הפליא לעשות כאלה,

לא רק הציל עמו מתחת יד מצרים,

אך מכור ענים אל שמחת עולם יצאו,

כאשר עיני רואות הגדולות צוה למו.

עד לא באתי הנה את יי ידעתי,

את אשר יחפוץ יעשה ולגדלו אין חקר,

אך הבן משפטיו למה חפץ באלה,

לדעת כי כלם אמת יחדו צדקו,

את זאת בל בינותי טרם בואי אליך,

אכן משכל מליך עתה ידעתי,

כי יי הוא האלהים, הוא שופט צדק,

גדול מכל אלהים, מי דין כמוהו,

רק הוא יבין משפט, כי תעלומה יודע,

מאזני צדק לו המה, לו אבני צדק,

לתת לאיש כדרכיו פרים יאכילמו,

איש אלהים, מצוף פיך כל זאת למדתי,

כי עתה אבין מועצותיו יעץ על צען,

"יעץ על ישראל, את כל קרום בדרך,

"גם מה יעץ על עמלק גוי יועץ און,

"איך מערכת כל משפטיו מול ערך כל פשע.

"כי מצרים גם עמלק, הביא עלימו

"כדבר בו זדו, כדבר בו מרדו,

"גם העם גאל מיד צר, כאשר חטאו

“רפא את המשובה בדבר אשר זדו”.





אם טובה חכמה מפז ומחרוץ דעת,

ישמח לב דורשיהם, מוצאיהם יתהללו,

כי מוצאיהם מצאו עז, מצאו חיי נפש,

אף חותן משה, יום נפשו חדוה מצאה,

מגדולות ראתה, טוב טעם שמעה,

כבד את עושו בתהלות ובשלום נדר

ויעל לו עולת כליל על המזבח,

אף כן זבח זבחי תודה בעבור רוממהו,

בקהל הקרואים אשר מזבחו יאכלו,

גם הם מעשה אל גדלו וכבודו יגידו,

כאשר כבד עושו כן ראשי עם כבדוהו,

כי אהרן עם זקני ישראל כלם באו,

אל זבח חותן משה לאכול אתו לחם,

שם שרי קדש לפני אלהים ישבו,

שם רוממו אל ובמושב זקני עם הללוהו.





ויהי ממחרת בבקר כסא הכינו,

וישב משה עליו לשפוט משפטי צדק,

ובהתאסף העם רבים עליו נצבו,

כל היום ההוא מן הבקר עד הערב.

וירא חותן משה, וירא כי זר מעשהו,

כי אם הוא יעשה הכל, איש עוזר לו אין,

עליו תכבד המשא, על העם הטרח,

טרם יענם דבר, עד נשף יתמהמהו,

על משה התפלא, איך חכם לב כמוהו,

לא יבין את זאת כי מוסדות צדקו ימוטו,

אם רב מאשר יוכלון הכיל יכביד עלימו.

אם לשאת אבן מעמסה רעים נועדו,

אחרי בעבור הרימה על שכמם עמלו,

יאמר זה אל זה לך! ולבדי אשאנה,

וצעדים שלש כי יצעד יאמר נלאיתי,

לא אוכל עוד ומעל שכמו ישליכנה,

הזאת חסדו עם רעו, היישר מעשהו?

כן כל פועל רב מכחו, פעליו לא המה.

לשמוע מה יש עם חתנו נפשו בקשה,

ויאמר אל משה: "לולי כי מאז רעך

"אני, אוהבך חותנך ומיודעך,

"לבי לא ימלאני לאמר מה עשית?

"כי מי יעז פניו באיש מאל שומע,

"לחשיך עצתו לאמר לא נכון דרכך,

"אך החרש האוכל, לדברך מה צמאתי,

"לשמוע תורת פיך באתי אליך,

"על כן משפטים אדברה אתך הפעם;

"הגד איפה כמנהגיך אלה ראית?

"האם בחצר בית מלך מצרים גדלת,

"או בארצות עברת ובמדין ישבת,

"האיש אחד מושל בכל שמה מצאת?

"שרי צבאותם עצה למלחמה יתנו,

"שופטים בשעריהם דברי ריבות ישפוטו,

"רוזנים חקרי לב הם המחוקקים חקי צדק,

"ונסיכיהם איכה יעבדו לאלהימו!

"ומדוע רק אתה עושה את כל אלה?

"ולבדך אתה יושב פה אין איש יעזרך,

"לא כי מהבין כל הדברים צר כחך,

ידעתי כי אתה כח אלהים מלאת,

"ואשר שרים רבים והמון מושלים בארץ,

"עד נצח לא יבינו, תבין אתה רגע,

"אכן אדם אתם, גם אתה גם עמך,

"כשואל כעונה הלא מועד יקחו,

"ובטרם תשפוט מקצתם תבוא השמש,

"הבזאת בחרת, יום יום זאת מנהגך?

"מה אתה עושה לעם הזה אשאלך,

"הם נצבים עליך מבקר עד ערב,

"הקהל הגדול הזה שש מאות אלף!

"מתי תשמע דבריהם ומתי תענמו.

"הפקד נא שרים ומושלים בעם אתך,

"ידעתי כי בכבודם לא רעה עיניך,

“כאשר עטרת חכמתך ענותך”.

ויען משה את חותנו: "רק טוב דברת,

"לו כדברך יהי ישמח לבי גם אני,

"אך לא כלאומים כלם העם בו אמשולה,

"וכחקי המדינות כלם בל חקותינו,

"חקי גוי וגוי מלב ראשיהם נוסדו,

"על פיהן לחיים גם למות ידונו,

"כי יקשה מהם דבר, חכמיהם יחקרוהו,

"ובסוד יועצים את משפטו לאור יוציאו,

"ואנחנו, בראש האלהים, כי הוא מלכנו,

"הוא שופטנו ומחוקקנו, את כל יורנו,

"ובלעדי שומע מפיו תורה אין,

"כי עומד בין האלהים ובין העם אני,

"עתה אם לדרוש האלהים וללמדם צדק,

"גם משכילים לאלפים להם לא יועילו,

"אל מי ילך העם, הלא אלי יבואו

"כי יהיה להם דבר, ישפט בשער,

"אלי יבוא לשפוט בין איש ובין רעהו,

"על פי יי, על פי החקים יורני,

“גם את חקיו גם תורותיו לעם אודיע”.





גם טרם הגיד לו זאת, ידע איש הדעת,

כי תורות העם הזה מקדש יבואו,

גם ידע, כי רק משה אמרי אל שומע,

אך כי מלבדו אין שרים יושבים בשער,

לשפוט את העם ולהורותם חקי צדק,

זאת מאנה נפשו בו, ראה כי לא יצליח,

עצת לב איש אל מים עמוקים נמשלת,

אין רואה מה היא עד כי איש חכם ידלנה,

כן יתרו שמר פיו עצתו לא הודיע,

עד איש האלהים יאמר לו: “קום הגידנה”.

סבב את הדבר ובתבונה ענהו,

כי אמר יתרו: "חדשות לא דבר פיך,

"כי רק אתה עולה הר יי ידעתי,

"אך כי רק אתה עושה כל אין איש אתך,

"לא טוב הדבר הזה, וראה מה יקרך,

"נבול תבול גם אתה אף כי רב כחך,

"גם העם הזה אשר הם עמך יבולו,

"כי לשפוט אלפי רבבותם כבד ממך,

"רק יוצר לבם עדיו כל בשר יבואו,

"כרגע ישמע כלם וכרגע יענמו,

"לא כן אתה מתי תשמע ומתי תען?

“כבד ממך הדבר לא תוכל עשוהו”.





מה יגיד לו חותנו נכסף משה לדעת,

בלבבו התפלא איש האלהים ויאמר:

אם יודע כי אל רק לי תורות יודיע,

ובלעדי אין איש יורה העם בדרך,

את מי ייעצני לשבת אתי בשער,

על כן נפש עניו עצת רעו בקשה,

לאמר: "מה נועצת איש חיל הגידנה,

"ולכבוד לך מאלהים, גם אני אודך,

“כי עם רבבות אלפי ישראל טוב עשית”.

אז פתח יתרו פיו בתבונה ויאמר:

"טובך יחליף כחי, גם ענותך תרבני,

"רק יען כבדתיך חפץ אל כבדני,

"כי איעצך עצה הקל בה משאך,

"הקל בה טרח העם הבאים אליך,

"לולי אאמין כי שבר זאת לי בגללך,

"עצתי לא תעבר פי מדבר אבושה,

"ובמעמקי לבי עד נצח אסתירנה,

"כי כזבוב אומר אל נשר עוף אלמדך,

"כן יועץ לאיש מגדול העצה שומע,

"לכן החרשתי עד לשמוע עצתי שאלת.

"עתה שמעה קולי, האזן מה איעצך,

"ויהי אלהים עמך הוא ישלים חפצך,

"לשאל מאלהים כי יבחר אישים כמוך,

"וידבר גם עמהם בל אשאל ממך,

"כי לא חנם מאחר עלות הביאך,

"לרעות נחלתו אף כי ללכת הפצרת,

"ידע כי נביא כמוך אין בלעדיך,

"אך לעם הזה מול האלהים היה אתה,

"כי כאשר מבלעדי אל אין חוקקי צדק,

"כן אין בלעדיך חקיו לעם יודיע,

"אתה מאלהים תשאל כל יקשה ממך,

"כה עשית, כן תעשה מיום זה והלאה,

"כן כל הדבר הקשה ממך ישאלו.

"רק בזאת תאות לי, על זאת תפקח עיניך,

"בהביאך את הדברים – עיני זרות ראו -

"לא תגד עוד לעם כלו את מה שמעת.

"הנה כאשר האלהים דובר רק אתך,

"כן אתה רק אל שרי העם תבחר במו,

"תביא את הדברים אשר אל ישמיעך,

"אתהם תזהיר את התורות אשר יורך,

"הדרך אשר ילכו בה, להם תודיע,

"גם את המעשה אשר יעשו, תגד למו,

"כי באה חכמה אל לבם, משפט יבינו,

"תורתך ינצרו, אמרתך יצפונו,

"כי תורם, תשמח, יען בדברך יגילו,

"המה יוסיפו לקח ותבונות יפיקו,

"כי ממקור חכמת לב מעין בינה נובע,

"אלה אוהבי דעת, לבני עליון נמשלו,

"אלה שופטי צדק, אלהים יקראו,

"אלהים כאלה הם בשער ישפוטו,

"ויבשרו אל קהל רב החקים שמעת.

"אך מי יבחן כליות איש, ידע תמת נפש,

"ימד רחבי לבב, יספור מצעדי גבר,

"כי יבחר שרי קדש מבין רבבות אלף?

"היוצר לבם משפט איש ואיש יודע,

"רק הוא יאמר אלה קח לך, כי אז תצליח.

"עתה אם חפץ אלהים בעצת עבדך,

"בעבור הושיעך, יתן רוחו עליך,

"אז תחזה אתה מכל העם אנשי חיל,

"לעשות כמעשה הגדולים יש בהם כח,

"אם בגדולות, אם בגבורות אמץ יוסיפו,

"למלאכתם ישכימו קום ויאחרו בנשף.

"תחזה אם הם יראי אלהים אוהבי דעת,

"אל מעשיו יביטו, בדרכיו יתבוננו,

"וילמדום לאשר קרבת אלהים יחפצו.

"תחזה אם הם אנשי אמת האוהבים צדק,

"שומרי תורה, עושי מצוה, מישירים לכת,

"ויבינום לאשר אזנם לחכמה קשבת.

"תחזה אם הם שנאי בצע מגני ארץ,

"אשר על דעתם לעזור את העם נבראו,

"ובהתנדבם לעשות טוב, מכל לא יגורו.

"מספר ישרי לב כאלה בעם מצאת,

"שים ראשים עליהם, על פיך בם ימשולו,

"מנכבדיהם תרבה המשרה עלימו,

"שרי אלפים יהיו ורבבות ישפוטו,

"ואשר לא יקרו כהם, על מאות ישרו,

"ואשר עוד קטנו מהם, חמשים ינהגו,

"וצעיריהם שרי עשרות שיתמו,

"ובכל עת את העם הרב הזה ישפוטו,

"כל דורש אלהים, כל שואל משפטי צדק,

"גם כל דברי ריבות בין איש ובין רעהו,

"ישפטו הם על פי התורה ישמעון מפיך,

"ודבר משפט נעלם מן השרים כלמו,

"כי יקשה מהם, חקור אותו בל יוכלו,

"זה הדבר הגדול יביאו אליך,

"ובכחך תגיד פשר דבר אל שואליך,

"כי יבוא עוד לפניהם לאור יוציאוהו.

"אך הדבר הקטן כי יבוא בשער,

"ישפטו הם, בל עליך משאו יטילו,

"אתך ישאו בעבור הקל מעליך.

"זאת עצתי, אם כה יאמר לך אלהיך,

"כאשר יעץ עשה, אז תעמוד רגלך בטח,

"מכבד משא העם לא ירעש כסאך.

"גם עמך הרב הזה הרוחה ימצאו,

“ובשלום הלוך ושוב למקומם יבואו”.





דברי חן משפתי כהן מדין יצאו,

שמחו לב משה, ויאמר: “דבר היטבת”.

כי אל יועץ פלא על לב עבדו הופיע,

לאמר: כן תעשה, כי טובה עצת חותנך.

ויען את חותנו: "יועץ חכם, אשריך,

"את אשר חפץ אלהים יצא מפיך,

"ישמח לבך כי לגדולות באת הנה,

"שם עולם יהיה לך, כי היטבת עמנו,

"תכתב עוד עצתך הטובה על ספר,

"בעבור גדלך ולברך דור דור זכרך,

"כי טוב יי לטובים ולחושבי ישר,

"גם לנכרים אשר לא מישראל המה,

"ומאשר דברת לא יפול דבר ארצה,

"כל עצתך אמלאה, כי כן צויתי.

"עתה אגיד לבני ישראל מה יעצת,

"איך אקל מעלי ומעליהם הטרח,

"אם נכבדיהם אתי במשא ישאו.





ובהתאסף העם דבר משה אלימו:

"אחי! נדמיתם לרב אל כוכבי שמים,

"האיש אחד כמוני ישפוט כלכם יחד?

"יום יום מבקר עד ערב עלי תעמדו,

"ובטרם אעשה רק כמעט, מאור יגיה,

"הלא טוב אם שרים רבים מכם תבחרו,

"ובמשא עם הרב הזה אתי ישאו,

"אל תאמרו: איה חכם או נבון כמוך,

"האיש מכלנו ישתרר על פניך?

"לא כן הוא, חפץ אלהים מכם חפצתי,

"כי איכה אשא לבדי משא העם יחד,

"טרחכם, משאכם, כל דברי ריב בשער,

"ומה אחרית אלה, נבול נבול כלנו.

עתה הבו לכם אנשים רודפי צדק,

"חכמים ונבונים וידועים אל כל שבט,

"ואשימם עליכם, תחתם ידכם תתנו,

"כל ריב הם ישפוטו, התורות הם יזהירו,

"רק כל אשר יקשה מהם, אלי יביאו,

“כי לפני יודע תעלומות אשמיענו”.

וייטב הדבר בעיניהם ויאמרו:

"מה טוב הדבר דברת ואשר יעצת,

"תחת ראשים תשים עלינו, יד נשימה,

"רק איש אלהים, אתה תבחר בם לא נחנו,

"כי יי עמך, האל המלמד דעת,

“מי ומי אנשים חכמי לב יודיעך”.

כאשר שמע דברי העם כי טוב דברו,

ויבחר משה מכל העם אנשי חיל,

אלה על אלפים, אלה מאות ינהגו,

גם שרי חמשים ועשרות שם עלימו,

לשפוט את העם הם על משמרתם יעמדו,

את כל הדבר הקטן המה ישפטו,

אך הדבר הקשה פשרו בל ידעו,

אל מגיד פשר דבר, אל משה יביאו,

הוא יגיד להם מה את שואליהם ישיבו.

אך אם עמוק הדבר, נעלם גם ממנו,

מול האלהים הוא, כי יקרא אליו יורהו.





אחרי כי יתרו כהן מדין כאורח,

עם חתנו איש האלהים יום יום השתעשע,

גם את תפארת ישראל עינו ראתה,

נכסוף נכסף לשוב אל מולדתו, ויאמר:

"אל ארצי, אל מולדתי, נא חתני שלחני.

"כי אם כבד הפרד ממחמדי עין,

"מהפרד מזה, מהפרד ממך,

"ממקום הגדולות, מאיש אלהים כמוך,

"יקרה לי גם זאת, מה ראיתי אספרה,

"את מעשה אל וכבודו בגוים אגידה,

"גם את שם ישראל ביניהם אגדלה,

"כי אם אחי גם רעי כל אלה ישמעו,

"מפי כהן מדין, מפי נודע בשער,

"ישובו מדרכיהם, הבליהם יעזובו,

"וכעם ישראל את שם יי ייראו,

“ולמועד הימים עוד אליך אשובה!”

כאשר שמע משה זאת כליותיו עלזו,

כי רעו הטוב יאדיר שם יי בארץ,

ויאמר: "אבי, אבי! אם לשאול הקשית,

"כי מה אוכל לערוך מול מתק חברתך,

"אם ליי תתן כבוד, עזו תודיע,

"הפצר בך עון יחשב, כי טוב חפצת.

"מלא חפצך ולשלום לך על דרכך,

“וליום שובך אלי שנית עיני תכלינה”.

כאשר כלה דבר וישק את חותנו,

ולעיני העם כבדו, ברכו וישלחהו.













אל הקורא:

הנה בכרך הששי הזה הנדפס פעם ראשונה בפראג, נדפס על
הגליון כמה הערות ותיקונים אשר היו כתובים בכתב יד על הגליון, וגם איזה
תיקונים אשר תיקן הרב המדפיס בפנים הספר והדפיס את אשר מצא בכתיבת יד
המחבר בגליון הספר. – ובדפוס ווארשא ת“ר העתיקו כל אלה ממקומם והציגו
באותות בכל מקום התיקון ונדפסו בסוף הספר. וכן עשינו גם אנחנו בהוצאה
הזאת. – המל”ה  ↩



בכתב יד על הגליון:

איך נפשו ממצוקות רבות נבהלה,

תשכח כי מלכות אל בכל משלה,  ↩



בכתב יד על הגליון:

גם בעדת זדים יקרא עז מצח,  ↩



בכתב יד כתוב:

אם עלילות אל, את לב מורדי אור הרגיזו,

דברו און ושוא ובגאותם נועצו,  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55237