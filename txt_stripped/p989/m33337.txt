


	
	השיר השנים עשר [רם יי, וכרומו מי רוממהו]
	








רם יי, וכרומו מי רוממהו,

בשרפים ובני אלים מי ידמהו,

גם בם נערץ אל, נורא גם עלימו,

אם מלאכי עליון מנו נפלאו,

נוראים הם ולהקדיש יה נבראו,

גם הם מרוממות אל לטים פנימו,

נורא אלהים, נורא הוד אלוה,

ושמו נשגב מסוד שוכני גבוה,

כאשר נשגב משוכני בתי חמר,

כל מחנות האלהים כל חיל שמים,

לשמוע קול עליון יטו אזנים,

וברבבותם אדני יתן אמר.

הגבר הקם על הוא השכיל למו,

השכיל אלפי שנאן אדני במו,

הוא שר: רכב אלהים רבותים.

אף מרבבות קדש בא אל ההרה,

יום לנו מימינו אש דת זהרה,

וברבבותם ישוב לירושלים.

גם כל משכיל יאמר האם יוצרנו,

רק על תבל יודעיו! רק את מחננו

האדם ובעירו, ידיו יצרו?

ולמי כל המחנות רואות עינינו,

כוכבים אין מספר על חוג שמינו,

הלשרת תבל זאת יחדו ינהרו?

אך עין בשר מה תראה? מראה עינים,

אם תביט עד מעלה אל השמים,

מה תחזה? כוכבי אור שמש ירח,

אך למקום מושב אלים בל עוברת,

רוח הם לא בשר, רבי תפארת,

לראותם, אל עור ידמה פקח.

אל מי יראו, אל מי יתודעו,

אל חכמי לב קרן יצרם גדעו,

בין קדש ובין חול נפשם מבדלת,

האמרים מה נחנו עפר ואפר,

ומבקשים עז מאל, חכמה מספר,

השמחים לעשות טוב, בוזים אולת.

הם יעלו שמים על כנפי רוח,

עליהם רוח אראלים תנוח,

מרחקים רבים לא בינם יבדילו,

כי לא מקום לא גו כאשר יש לנו,

יש להם, אף לא מוטה כאשר בנו,

על כן פתאם לטוב רב טוב יובילו.

מה רב יתרון אורם על אור זורח,

גם לב יושב בחשך בו שמח,

כי מה טוב הוא ירהיב עז יוסיף דעת,

יתן חן ינחיל כבוד גם ינחהו,

מקדשי אל מראות אלהים יראהו,

עדי קול אלהים אזנו שמעת.

על קרבת אלים לנו אל תתמהו,

לאמר: הגם שרים על כל גבהו,

עד חלום עד יושבי ארץ יעברו,

כי יוצר המרומים על כל נשאו,

בדבר פיו ארץ ומלואה נבראו,

ולכלם חק אחד אותו ישמרו.

אשר כח רם על שפל ינוח,

מעבים גשם, מאוצרות רוח,

מי ימים ירבה גם ימעיט ירח,

דרך רבבות שנה מפה עד שמש,

ובכחו יעמיד מאדם עד רמש,

מארז עד אזוב מנו צומח.

כן נגה אל בבני אלים צלחת,

רוח החיה באופן נצחת,

וכרוב קורא לכרוב אמר יביע,

אף רוח האדם סביב לו ליל,

אם על יצר לבו הוא יגבר חיל,

נר תמיד ממרומים עליו יופיע.

מה יקר האדם שופט בשער,

מחכים פתי, נותן דעת לנער,

פועל כפיו מאור שכלו זרוח,

הלא אות הוא כי רוחו בו גוברת,

על הבשר החי היא משתררת,

אם רב מן הבשר כח הרוח.

הלא היתה טרם רקם לגבר,

תהיה עוד אחרי כי יובל לקבר,

ובשרו עד עת חי, חי הוא ממנה,

אם חיה מאין גו עוד תשיג ישע,

אף כי שם יש חיות לא ידעו פשע,

וקדושים בזבול בו רעה איננה.

אכן אוילים דעת לא יבינו,

כי יש צבא במרומים לא יאמינו,

על חיים מאין גו יאמרו מה אלה,

כי לא יבין לב רשע גורש רפש,

כי לא נוצר גו זה החיות בו נפש,

אך בעבור תעמד פה גוה לה כלא.

הגד לאנשים חשבון לא למדו,

מגדל בעיר מחוצה לה מדדו,

סכל יקראוך נבער מדעת,

כן מגיד אל נעוה לב דברי קדש,

אם יגיהו כנגה בחצי החדש,

תחת הוסף בו אור יתנו מגרעת.

איך יאמינו פשעים יקר הרוח,

להיות רב פעלים בארץ שלוח,

הלא מיקר זה זולל הוציאו,

בו לעשות רק רע כל היום חשבו,

בו על דם, על פתח רע ארבו,

עבד אל גוו איך פעלו ישגיאו.

אף זאת חטאת צען עון מצרים,

ערלי לבב היו ערלי אזנים,

הדר רוח האדם לא הכירו,

על כן אל דברי משה לא שעו,

כי איך דברי עליון מפיו ישמעו,

אם לעבד אל גו רוחם הסגירו.

כי יעקב בחר יה. לסגלה שמו,

תורותיו יודיעם, עז יתן למו,

דברי שקר ומהתלות חשבו,

אל מאז אל גנים שם חרבות תהו,

הורם כל זאת כי מי מורה כמוהו,

אז תועים בתהו מפשעם שבו.

חטאת אבימלך בחלום הוכיח,

גלי חמת לבן בחלום השביח,

מי אל ומי חסידיו אז ידעו,

גם זרע חם יום קוו אור ואין,

הראם כי יש חיים לא תראם עין,

מפחד צבא זה כמעט גועו.

גם מראות אימה מאז לא האמינו,

הראם בחצות לילה בעבור יבינו,

מי העם עבדו בו ובמי פשעו,

מפי יורדי דומה מוסר קבלו,

מיוצאי מעיהם אשר חבלו,

זאת נחלת לצים בנביאים תעתעו.

צורי! מתורתך כל זאת למדתי,

ובצל חכמתה לשבת חמדתי,

כי את שאהבה נפשי בה מצאתי,

אנא! לשיר בקהל עם הצליחני,

הגד חסדך ואמתך השכילני,

אליך אלי עיני נשאתי.

אם המחלקות[1] השלשה פחד מלאו,

הרביעית הזאת הפל אימתה יספה,

את מטה אף אלהים על צרים הניפה,

כי מטה אפו צרת קמיו בו פורח,

העלה נצו, פארותיו ענבי רוש הבשילו,

וימלאו כוס החמה יין מלא מסך,

יינו ושמריו שתו מצו רשעי ארץ,

ובמשתה כוס החמה עיניהם נפקחו,

לראות מי הם העבדים עד כה בם החזיקו,

כי נחלת יי הם, עם בחר מקדם,

אז נפל פחדם עליהם, מגדלם חתו,

שרים השתחוו להם, רוזנים התחננו,

נאם שרי קדש קומו, מארצנו צאו,

כי עבדי אלהים אתם, עתה ידענו.

כי עז לאלהים מקדמוניות הבינו,

אם אל תנין נהפך מטה ולדם המים,

ידעו כי להפוך החקים יש באל כח,

צאת כנים מעפר, אבק רב ממעט פיח,

הראם כי אל בורא חדשות, יש מאין,

אם בדבר פיו מתה דגה, בא הצפרדע,

בא הערוב, בא ארבה בעל הכנפים,

ידעו כי מרמש עד חיה לו ישמעו,

ממטרת גשם וברד, מאש מסער,

מרוח ים חזק ומרוח קדימה,

ראו כי תחת רגליו כל אוצרות רקיע,

אם על פיו בא כל נגע, על פיו סר כל נגע,

ידעו כי עליון שליט על חיים ומות,

ועדן לא ידעו כי הוא אל נאדר בקדש,

עמו עז גם חדוה ובמקדשו תפארת,

רב טוב בל ישכילו, שעשועים לא ידעו,

נעלה למאד מכל טובה נפשם יודעת,

מכל חמדות ארץ ממגדי שמים.

כי מנפשות לא ידעו אל אלה נעלמו,

עם ענוים סודו, בו ישרי לב ישמחו,

ומלאכיו סביב להם רגלם ישמרו,

כי מחנות אין מספר וגדודים לא ימנו,

לפני כסא אל משתחוים גבורי כח,

הם מלאכיו, יקרא להם יאמרו הננו,

יראו לטהר לב יתודעו ליקר רוח,

יראה צדיק מראות אור לא תראם עין ראי,

ישמע קולות לא תשמעם אזן שמעת,

כי יגשו אל סלם החכמה מצב ארצה,

יעלו בו עד ראשו המגיע שמימה,

בין מלאכי אלהים ישרי לב יתהלכו.

כי אל אהב צדיקים אהב ענוי ארץ,

יתן רוחו עליהם דבר ישמיעמו,

אך עוזבי יי מה הם, היתקוממו?

יום ישפטם אלהים האל אל יתגברו,

לו עז וגבורה, עמו המשל ופחד,

תחתיו מכניע זדים בזרועם בטחו,

המחרידים נפש חוטאת ומבעתים רוח,

אל מורדי אור ילוו, למנאצי אלוה,

לכן מי זה ירא את יי אשרהו,

אם חובק אשפתות מעוני ישאל לחם,

יוחיל לכבוד ויקו לעטרת תפארת,

ורשעים אם בין כוכבים קנם ישימו,

משם יורידם אל תחתית ארץ ישפלו,

על כן גבורים מעולם ומלכי קדם,

לא הקריב אלהים אליו לא זרח למו,

אחד היה אברהם איש דך ושפל רוח,

ובו בחר אל להיות נחלתו בארץ,

ראה כי זרע אמת יוציא מתלמיה,

עמו כרת אל את הברית. לא תפר נצח,

להיות לו ולזרעו אחריו לאלהים סלה.

את לא עשה אל כל גוי אל צאצאיו יעש,

מבניהם יקים לנביאים ולשרי קדש,

תורותיו יודיעם וילמדם חקי צדק,

אור גוים יהיו עד קצוי ארץ יהלו,

עינו עליהם ומהיות גוי לא ישבתו,

וכזהב יצרף בכור על אש להטת,

טרם יעשה הצורף ממנו כל כלי,

כן בעבור צרף עמו בכור הביאהו,

וכתם חלאתו מכור ברזל יוציאהו,

אז על כל גויי הארץ עליון יתנהו.

הן רבות כאלה שפתי משה תבענה,

יום עמדו לפני פרעה ובשם אל צוהו,

"כה אמר אלהי ישראל הוא יוצרנו,

"הוא מלך כל הגוים מלך כל הארץ,

“שלח עם כבשת לעבדים כי לי המה”.

אך אל עקש לב אמרי משה מה פעלו,

נחלי חמאה ודבש מפיו יום יום שטפו,

ובלב נבון נגד פניו אל רוש נהפכו,

איש כחש לאל ממעל איך יבין אלה,

כמצחק נדמה לו וכבודא דברי שקר.

לו ידרוש איש חכם רק על מראה עינים,

כי אמת דובר פיו יודעים כלם יודוהו,

ואוילים לא למדו חכמה עליו ישחקו,

על להקת חכמים מהבילים הם יתאמרו,

אף כי הגד אל ערל לב תעלמות קדש,

“מה אלה”? יאמר, רוממות אל לבו יחשיכו,

או מה אותות למאה ומופתים לאלף,

אם יחרידו ראיהם, יבהילו פושע,

נגה אלהים אל לב אפל לא יביאו,

רק עשה כל יעשה זאת באפל יגיה.

כל אשר חפץ על לבות בוזיו יתונו,

בתנומות על משכבם בחלומות יחלמו,

אין מלבדו עשה נפלאות עד אין חקר,

ולכבד למכבדיו את בוזיו יראה אלה.

בעבור אברהם אוהבו בא אל אבימלך,

בעבור יעקב בא אל לבן בחלומות לילה.

חזו וייראו, שמעו ויכנעו,

מראות נפש יעשו זאת, לא מראה עינים,

ובעבור ישראל הפליא כן עם מצרים,

מחזיונות חתו ובחלומות דכאו.

מחלקת הרביעית הזאת מכל קשתה,

פעלה בהם זאת, כי נוראים אותותיה,

על כן נורא גם המופת בא לפני זעם,

כי אמר יי אל משה ויצוהו:

"הפעם תטה את ידך על השמים,

"ויהי חשך איום על כל ארץ מצרים,

“ימיש את צרי, קום מתחתם בל יוכלו”.

מה נורא המופת הזה! רבות יורנו,

כראי הוא, צדקת משפטי אל בו תראינה,

לאוילים יגיד קשות, לרשעים יוכיח,

לאמר: "שכחי אלוה עד מתי תהבלו

"לעשות תועבות, ומפני לא תיראו,

"במחשך עשיתם, אמרתם מי רואנו,

"הוי זדים! היות אהיה כמוכם תאמינו.

"ובמסתרים גם מפני יסתר גבר,

"הנה אשלח חשך מאז לא ירד ארצה,

"בו אחשיך עיניכם עת במרומים השמש,

"לא תראו צהרים, לא תראו איש אחיהו,

"אך תראו כי גם באפל את כל אשקיפה,

"כי משלחת מלאכי רעים בו אשלחה.

"באפלה זאת נתיב אל אפי אפלסה,

"רק אליכם יראו, רק אתכם יציקו,

"לא את עמי היושבים עמכם בחדר,

"אז תבושו, עם מי הרעותם תבינו,

"כי בנים, אור עולם תורת חיים ינחלו,

"כמאור יהיו, אל אורם גוים ילכו,

"כבשתם לעבדים תחת ידכם נכלאו,

"מרב עבודתם אכול לחמם שכחו,

"ומפחד נוגשיהם אור בקר תעבו,

"עתה ימש אתכם חשך יאסרכם אפל,

"וישימכם כאסירי ברזל וכיושבי כלא,

"מפחד מראות אימה, מחיל גיא צלמות,

"אף כי אין ברזל, מתחתיכם לא תקומו.

"אנשי שקר ומתי שוא את ראשם הניעו,

"על דברי אל אמת מפי איש נאמן רוח,

"ותאמרו מה אלה, אך מחזות כזב הנה,

"ולתעלולי מושל זדון הטיתם אזן,

"אל זעקת הכסיל: אל ישעו אל דברי שקר,

"עתה ממחזות אימה, ממבהילי נפש,

"גם השכל גם תקוה לא עוד בכם תמצאו,

"כי מחשבות שוא ורעות רוח אתכם יצירו,

"ולאנשי אמת אור צלמות להם בקר,

"אין להם מחשך מראות יגון לא יביטו,

"מראות כאלה אל לב טהור לא יבואו,

"וידעתם אז כי יש גם ענג, יש גם נגע,

"אזן לא תשמענו, עין לא תראנו,

"כי תראו באפל זה את לא ראתה עין,

"ממופת האיום הזה פושעים יבינו,

"מה איומות תהיינה האותות תבאנה,

"כי גם ראשית אונם במצוקת רוח מתו,

“גם חיל הבאים בים במהומות נצמתו”.

חכמת אל מה רבה לתבונתו אין חקר,

משפטיו יישירו לכת זה דרכם למו,

מקל אל כבד מכבד אל כבד מנו.

צרת המופת הראשון רק מראה עין,

תנין מחריד ראו שניו לא בם שלחו.

צרת המופת השני עד עור הגיעה,

כנים רמשו עליהם את עורם יגרדו.

צרת המופת השלישי גם גו הכאיבה,

כי השחין בבשרם אבעבעות פורח.

צרת המופת הרביעי נפש הצירה,

כי ממשלחת מלאכי רעים נבהלו.

על הדרך הזה גם האותות הלכו,

אות דם קל, לא רבים מתו מחסר מים,

כי יכלו הוציאם מארץ אם חפרו.

אות הערוב הכביד עוד, כי אין מלט מנו,

לולי כי לא על כלם אריות השליח.

אות ברד הכביד יותר, כי לא החיה נפש,

לולי כי בעצת עליון בבתים נמלטו,.

כבד מכל אות, הבכורים כי יחדו מתו,

גם הבאים אחריהם בים בו הטבעו,

ובכל מחלקת צוה אל גם משלחת.

באותות ראשונות, משלחת הצפרדע,

מתחת לארץ ממי היאור עלתה.

באותות השניות, משלחת חיתו ארץ,

מן הארץ משדה ממדבר מיער.

באותות שלישיות, משלחת עוף שמים

המעופף בפני רקיע על כנפי רוח.

באותות רביעיות, משלחת מראות פחד,

מעל לרקיע, כי לא בארץ נבראו.

התבונן נפלאות אל, הבן כל מעגל ישר,

כי גם קניניהם על דרך זה אבדו.

הראשונים אבדו טוב, כי מתה הדגה,

השניים הכבידו, כי מת מקנה מצרים,

השלישים הקשו עוד שברו מטה לחם,

על כל הרביעים, כי נפשות אדם שחתו.

כשמוע איש האלהים אפל ומשלחת,

אשר צוה אל על עדת לצים אהבי רשע,

חגר בעוז מתניו לעשות כאשר צוהו,

אם ידע כי גאות לץ התחדשה כנשר,

רע לבו מלפנים תעלולים בו ימשלו,

כי אם אל דבר את לבו הכבדתי אני,

מי יקל אחרי הכביד, או מי ירפאנו,

לא נמנע מהלוך אל פרעה ככפיר בוטח,

בעבור הגד לו חזות קשה מופת פלא,

אשר בוא יבוא אם יט ידו על שמים,

כאשר בא אל פרעה דבר פיו דברי ישר

"איך שקרתם באמונתכם, שרים ומלך,

"איך סר פחדכם רגע סר בעל הכנפים,

"האינכם מאמינים כי עוד קשות מאלה

"אשר יסר אתכם בם יפקוד האל עתה,

"נפלאות הנה מאז לכם לא נודעו,

"אם אותותיו שם בכם בבשרכם נגעו,

"אשר ישים עוד גם נפשותיכם יציקו,

"תחתו מצבא רב באפל יהלכו,

"וכבוא פחדכם את לא האמנתם תדעו,

"כי ממראות תראו עת לא תראו שמש,

"כי יעקב בחר לו יה מדור דור תבינו,

"גם יען מה בחר בם מכל עם תשכילו,

"הנה דברתי, את רוחי לכם הבעתי.

"אם ישר אמרי אזניכם לא פתחו,

"גם לתת מופת לא אתם מני תשאלו,

"אעשנו אל לא בקשוהו, כי כן צויתי,

"כי אמת דברתי תראו מאין עינים,

“את לא הכרתם באור תכירו בחשך”.

כראות דובר צדק כי שמעו ויחרישו,

גם אם ירבה דבר, לדבריו לא יקשיבו,

וימהר[2] ויט את ידו על השמים,

ויהי פתאם חשך אפלה על מצרים,

לא ראו איש את אחיו היושבים גם יחד,

איש יכיר בנשף לא הכיר בצהרים,

לא יען אמר אל לשמש לא תהלי,

ירח לא תגה כוכבים לא תזהירו,

השמש זרחה כתמול שלשום על הארץ

כוכבים הזהירו, אור נגה ירח,

אף לא יען ענן וערפל כסו ארץ,

כמראה ספיר היה מראה הרקיע,

רק מרשעים מנע אור ויצו להם אפל,

כי עשה פלא שלח מאוצרו חשך,

ויחשיך מסביב עיני כל פועלי און,

כתבלול המכסה עין אדם ויעורנה,

כן עור חשך זה עיני יושבי מצרים,

שמש זרחה עליהם אך הם לא ראוה,

כעור הממשש באפלה כן מששו,

עוד רעים מעורים אליהם התמשלו,

עור הולך דרך אם נשען על פקח,

לחמו יאכל שקט יינו ישתה בוטח,

לא כן אלה המש ממקומם לא יכלו,

לחמם לא שאלו, יינם מי רוש חשבו,

כי בטחה לא ידעו, שקט לא מצאו,

אם עת החל החשך עורים התאמרו,

לאמר: "תחת מכסה האפלה נסתתרה,

"עם כל חטאתינו נשב בטח תחתיה,

“עד יעבור זעם כי במחשך מי רואנו”.

מפחד פתאם אחזתם נודע למו,

כי גם בחשך לא יסתרו פועלי און,

מפני יי יוצר אור ובורא חשך,

לו לילה כיום יאיר כחשכה כאורה,

כי גם באפלה חצי חמתו הלכו,

כי אם היו עיניהם כאטומות באפל,

מראות איש את אחיו מראות אור יום זורח,

היו כשקופות לראות את לא תראה עין,

מלאכים רעים ראו מראיהם אימתה,

מראות זרות, בלהות צלמות, להבי פחד,

מחרדת המראה כמעט נפשם יצאה,

נרפו מעמוד על רגלם, מתחתם לא קמו,

כגבור ימיש איש מלכת ימנענו,

כן המיש האפל הזה שכחי אלוה,

מאין ברזל ואסורים כלם בו נאסרו,

כל הנופל בו נדמה אל אסיר בכלא,

איש עובר ארח או איש העובד שדהו,

וימישהו החשך רגליו שם תעמודנה,

לא ימיש ממקומו עד מועד כלה זעם,

ותהי האפלה איומה מנשוא כבדה,

אשר יצאה משאול תחתית מגיא צלמות,

ימים שלש לא משה מערב עד ערב,

אם מראות פחד ראו מתוך האפל,

עת המאורות אשר לא ישבתו לא ראו,

ידעו כי לא עיני בשר תראינה אלה,

אך רב ממראה עין תראה הרוח.

ומה נפלא זאת כאשר מפחד נרדמו,

השכילו כי בית יעקב אך ששון ישיגו

כי ישראלי היושב עם מצרי בחדר,

פחד לא ידע וכיום אתמול ראה שמש,

פעמי רגליו ואמריו המצרי שומע,

אמריו כי נעמו ופעמיו נכונו,

ירן יצא אל פעלו גם ישוב שמח,

המצרי במצוקת נפשו נהם מפחד,

הישראלי דובר על לבו וינחמנו,

עין היה לעור, רגל לפסח,

אם רעב האכילהו, אם צמא השקהו,

לכן כיעה המבער גלל מבית,

בערו מעשיהם מלב צר שנאה נושנת,

אם חסדי עשוק את עושקו מרע יצילו,

גחלי אש הם מעלים להבה בוערת,

תאכל שנאת עושקו ובאהבה תחליפנה,

אף כן שונאי בית יעקב אחרי עבור זעם,

ברכו לשנואיהם את ישראל אהבו,

כי אמרו: "אשרי העם הזה שלו ככה,

"מי בנו כהם אנשי דעת אהבי רע,

"מי המשלם טוב תחת רע מאהבת חסד,

"אך עם יי הוא, אלהיו יאהבנו,

"כאשר יום יום דובר משה, דובר איש צדק,

"יען זאת אל אהליהם לא קרב כל נגע,

"גם כי ישבו בחשך יי אור למו,

"איך עם נכבד בזינו בבריתו שקרנו?

"בושנו כי כשל אמת ברחובות מצרים,

"כשל בצהרים אור יום לא הכרנוהו,

“רק בחשך צדקת עם זה ראה ראינו”.

כי אם יי חזק לב מלך פושע,

חזק לב נאמני ביתו היועצים און,

בעבור המד אל חיקם כל עולה פעלו,

לא חזקו יושבי ארצו עוד לבם כמוהו,

אחרי סר האפל אחרי סרה המשלחת,

כי האיש משה נאמן לאלהיו האמינו,

ראו כי כל מעשיו מעשה אלהים המה,

כי יעקב בחר לו יה, כי רצון יעטרנו,

מעלילות אל השכילו, מאשר הפליא למו,

כשמור אישון בת עין מכל רע נשמרו,

על מה חמד אלהים בם באפל ראו,

יען כי אנשי חסד הם ותמימי דרך,

אמרו: "מי האמין כי כזאת יעשו עמנו,

"מה כבדה האפלה במצוקת לב ישבנו,

"כח אנשים סר מנו, קום בל יכלנו,

"ועליהם זרח אור ובשמחה קול נשאו,

"לולי כי ישרי לב הם לו היו כמונו,

"השמחים אל איד וליום שלום רע יוחילו,

"מדוע לא הנקמו מנכונים לטבח,

"כי כצאן טבחה היינו אין איל לנו,

"ובחרות אפם בנו שריד לא השאירו,

"אך תחת לנקום נקם עלינו חמלו,

"ובנועם פה את מרר רוחנו המתיקו,

"גם לא שמו בכליהם מכל אשר לנו,

"כי מה עצר בעדם אין רואה אין יודע,

"רק צדקתם עשתה זאת שנאי עול המה,

"חטאו מלכי ארצנו, יין חמסים שתו,

"כי הרעו עם עם זה, בתמימים העבידו,

"על טובים חרשו רע, את אהביהם שנאו,

"לו בוגדים הם כרעות עליהם חרשו,

"כי עתה חרבותיהם מתער הריקו,

"כי לא קם בנו רוח למתים דמינו,

"איך פרעה איך יועציו עודם מקשים רוח,

"איך מאין משפט חפשים לעבדים יכבישו,

"אך לא אנחנו אשמים, לא זאת חפצנו,

"חפץ מלכנו הוא, ומי שליט במלך,

"צרות רבות תבאנה עוד מידו לנו,

"כי על חטאתיו חטא יום יום ירבה פשע,

"עד תאבד מצרים קהל ומלך יחד.

גם עבדי המלך הבן ישר החלו,

זכרו נפלאות אל וגדלת משה ספרו:

"גדול האיש הזה באדם אין כמוהו,

"נוראות אשר עשה מאז לא נשמעו,

"יט ידו על שמים ויצוה על ארץ,

"יחמול יעתר אל אל וכאב את בן ירצנו,

"לולי כי חמל עלינו איפה היינו,

"כי לבו טהור, לא יהמו בו גלי זעף,

"התלנו בו ובפניו לא הכרנו קצף,

"מיום בואו אלינו רע לא בו מצאנו,

"מדבריו מה נאוו מכל צופים מתקו,

"מה נשגב הודו? מה הוא לא נוכל ספרה,

"מתת אלהים הוא, מתת אל לא ידענו,

"על כן רק טוב הוא, כי גם יועץ טוב הוא לנו,

"גם אמריו על בית יעקב יחדו צדקו,

"כי עם זו גם עם עשקיהם חסדם הגדילו,

"גדול העם הזה, בלאומים מי ידמהו,

"למה פרעה מקשה לבו, יועציו יהבלו,

"עוד חורשים רע על טובים, ישנאו אנשי חסד?

"על זאת השכלנו, אך טוב טעם לא מצאנו,

"לא כן אנחנו רוח אחרת עמנו,

"נפשנו אל העם הזה, טובו ראינו,

"מי יתן נוכל לתת לעם הזה כפר,

"ונשלם טוב תחת רעות להם פעלנו,

"אך מה נעשה, עז לב מלכנו מי יטנו,

"לא נשאר לנו כי אם שלם טוב בשפתינו,

"ובשפת רצון נרנין את לב דכאי רוח,

"ונחלה אותם אולי ישאו את פנינו,

“על פשענו יעברו חטאינו ישאו”.

עמקו[3] מחשבות אלהים ולמעשיו אין חקר,

כי עשה תושיות ובכל אחת כפלים,

חשך זה ככר ומקל באגדה אחת,

מקל לרדות את מצרים פחד ופחת,

ולישראל הוסיף ככרי זהב וכסף,

את כל מחמד עיני צריהם המציא למו,

גם כסף גם זהב ושמלות וכלי חפץ,

כאשר דבר אל אהבו אברהם מקדם,

"כי עבד יהיה זרעך בארץ לא למו,

"עד כי אדון גם את הגוי אשר יעבדו,

“אחרי כן ברכוש גדול מארצו יצאו”.

השלם עצה הקם אמרי פיו מי כמוהו,

כי הפרה אל נצר אהבה משרש אפל,

ובעת רוח רעה בעתתם למדם דעת,

עד כי עם בזוי, עתה בשפתם כבדו,

שנאתם הלכה לה, אהבה שבה תחתיה.

על כן אחרי צרת החשך עברה,

דבר צור ישראל אלי משה, ויאמר:

"הן מראשית חדש זה את אזנך גליתי,

"כי רק נגע אחד אביא עוד על מצרים,

"על מלכה המושל בה גם על כל יושביה,

"וישלח אתכם מזה ללכת מדברה,

"וכשלחו כלה יהיה, לעמוד לא תוסיפו,

"וביום אחד העם כלו הלוך ילכו,

"גם אחד לא ישאר על אדמת מצרים,

"הכן אל מסעיכם אתכם לא יניח,

"גרש אתכם יבחר, מר יצעק חושו צאו!

"אם עד יעבור הנגע הרכוש לא תאספו,

"מתי תאספוהו, האם רגע תלכו?

"עת האסיף הלך לו, לא עוד תמצאוהו,

"ואני אל אמונה כאשר דברתי אעש,

"על כן עתה דבר נא אל אזני עמך,

"כי בא מועד הקם בו את אשר דברתי,

"ובעיני צרים על כן את חנם נתתי,

"בעבור את משאלותם מהם לא ימנעו,

"כאשר תתאו נפשם כל איש מאת רעהו,

"כל אשה מרעותה ומשכנתה בבית,

"זהב כסף גם כלים ושמלות ישאלו,

"אל יך לבם אותם, אל ייראו אל יחמולו,

"כי לי הארץ לי הזהב לי הכסף,

"עת לתת גם עת לקחת אני יודע,

"אם בצדקה אתן במשפט אקחנו,

"עתה את טוב מצרים אל עמי אתנה,

“חלף כי עבדו בם ואשר אותם הרעו”.

נגע האחד[4] יתחולל עוד על מצרים,

בחדש האביב בחמש עשרה לחדש,

הודיע אל משה עת ירח בכסה,

בעבור בשר לענייו יום בו יגאלו,

מה יעשו בעבור מלט נפשם מנגף,

[עמים כלם חדש השביעי יקראוהו,

וגאולי יי ראש חדשים יחשבוהו],

יום זה חק ומשפט אל בית יעקב צוהו,

"בעשור לחדש זה העם יתקדשו,

"לקחת בו שה אל בית אבות שה לבית,

"להיות עד יום ארבעה עשר בו משמרת,

"לזבוח אותו ליי בין הערבים,

"ומדם הזבח באגנות ישימו,

"כי כל הבתים בם את הבשר יאכלו,

"דם על המשקוף ושתי המזוזות יתנו,

ובשרו יאכלו בלילה הזה עד בקר,

"זאת משפטו: על מצות ומרורים יאכלוהו,

"לא כאשר יושבים על שלחנם לאכל לחם,

"אזור מתניכם פתוח וחלוצי נעל,

"כי אם רגלם בנעלים ואזורי מתנים,

"וביד איש איש מקלו, בחפזון יאכלוהו,

"כנחפזים לצאת, כנועדים ללכת,

"כי בלילה הזה אעבור בארץ מצרים,

"על מצחת ראשית אוני חם אתוה תו מות,

"אשר עליו התו הזה לא יראה בקר,

"אות הוא לקטב ישוד כי תחתיו יכרעו,

"תו פחדים הוא, כי במחזות אחתמו,

"ובכורי הבהמה כלם גם הם ימותו,

"ושפטים אעשה באלהי מצרים יחד,

"אפלס נתיב אל אפי לא יט ממנו,

"כי רק בבכורי מצרים יהיה אות נגף,

"אך בבכורי ישראל תו זה לא אשימה,

"כי הדם על המשקוף ומזוזות הבית,

"אות חיים הוא להם, אות כי ימלטו,

"אראנו ופסחתי עליהם ואמלטמו,

ולמשחית בארץ לא יהיה בהם נגף".

עת רצון[5] ליי יום נקם לאלהינו,

שמע משה וישמח ולאהרן גיל נפש,

אז מהר משה בשר טוב למחכי ישע,

ויקרא כל זקני ישראל ויבואו,

ויצום מצות האלהים לעשות הפסח,

כל חקותיו כל משפטיו כאשר יעשוהו,

יום מקחו, יום זבחו, גם הלילה יאכלוהו,

ופדותם הודיעם כי יהיה זה הלילה,

את לבם הרנין ובאהבה דבר אלימו:

־ "תחת הייתם גוי נתעב ובזויי נפש,

"יבואו שרי מצרים לכם יכרעו,

"נא עם אלהים צאו, לכם יתחננו,

"וממחרת הפסח מארצם תצאו,

"כי לא תצאו איש מפתח ביתו עד בקר,

"הבשורה הזאת אל העם כלו בשרו,

"חזקו ידים רפות, לב כושלים אמצו,

"צוו את העם אל מסעיכם הכינו,

"הפזורים בארץ בערים יקבצו,

"להיות עתידים ללילה ההוא גם יחד,

"לנסוע על צבאותם עת יעלה השחר,

"אתם זקני העם לשבטיו חלקו,

"ולמשפחותיהם,ועליהם שרים ישימו,

"ונשיאיהם על פי יי יקראו,

"זכרו חסדי אל כי באנו פה שבעים נפש,

"ובצאתנו מפה קהל גדול ישובו,

"בם עור ופסח הרה גם יולדת,

"אל ירך לבם, אל ירהו אל יפחדו,

"כי יי הולך לפניהם הוא עזמו,

"כנשר יעיר קנו טרם יקחנו,

"וירחף על גוזליו על קו קו יעורו,

"כאשר יעורו, בכנפיו יקח אותמו,

"ישאם על אברתו יעלם על שן סלע,

"כן עת במהומות רבות צריהם יפלו,

"יעיר אותם לא פתאם אך שובה ונחת,

"כי תופע בם רוחו הטובה כמרחפת,

"בכנפיה יחסו מבור שבים תעלמו,

"תשאם על אברתה לנחותם הדרך,

"בערבה ובמדבר בהר ובשפל,

"בישימון ויליל תהו ובחרב אין מים,

"ואני בראש, כי אל ארץ רעמסס אבואה,

"כי שם שבטי ישראל יחדו יתאספו.

"אן אוליך עדר יי אל יודיעני,

"גם צידה לדרך הקהל לא יכינו,

"כי אל ישביעם, לא ירעבו לא יצמאו,

"אך זאת יעשו, יקחו אתם מטוב מצרים,

"זהב וכסף וחמודות יושבי הארץ,

"איש מרעהו אשה מרעותה ישאלו,

"לעדות בם יום החג עת ליי יחגו,

"ישאילום כל ופניהם ריקם לא ישיבו,

"כי אל נתן חן העם תוך עיני צרימו,

"להם יהיה, דבר לבעליו לא ישיבו,

"גם ילוו אתם רבים מעם הארץ,

"להיות להם לעבדים, אחריהם ילכו,

"את טפם ישאו את מקניהם ינהגו,

"החמורים יחבשו על הגמלים יעמסו,

"צוום כי אל יום צאתכם את הכל יכינו,

"כי כאשר פתאם עד ים ילכו כנפי שחר,

"כן יצא כל העם רגע מועד הבקר,

“איש לא ישאר במקומו יום תגאלו”.

כחבצלת תפתח עליה מאור שמש,

כן לבות זקני עם מן המצר נפתחו,

מדברי משה איש האלהים כי נעמו,

מבשורת יום רצון יום נקם לאלהינו,

גם מצות האלהים גיל לב להם היתה,

אל אחיהם כל עדת ישראל הלכו,

ויצוו אותם מצות אל לעשות הפסח,

כתורה וכמשפט מפי משה שמעו,

גם הבשורה הגיד להם לעם בשרו:

"אחינו שמעו אמרי אל, שמעו ושמחו,

"השנים הרבות רק רעה בם ראינו,

"בחמשה עשר לחדש הזה יתמו,

"בו שרים כעבדים על הארץ ילכו,

"לפני עבדיהם יכרעו, להם יתחננו,

"לאמר: מהרו קומו מיד שוביכם צאו,

"כי אנשי קדש אתם לאלהים תעבדו.

"עתה אחינו בא היום אשר קוינו,

"עשו את מצות האלהים כאשר צונו,

"משכו וקחו לכם צאן שחטו את הפסח,

"יום ארבעה עשר לחדש זה בערב,

"צלי על מצות ומרורים תאכלוהו לילה,

"ותנו דמו על משקוף ומזוזות הבית,

"כי בלילה הזה פודכם נוראות יעש,

"יעבור בארץ הזאת לנגוף את מצרים,

"איום הלילה ההוא לא יהיה כמוהו,

"בכם לא יגע רע, בתיכם ינצלו,

"אם מדם פסח על משקוף ומזוזות יהי,

"לא יתן את המשחית לבוא אל הבית.

"איש אל יצא מפתח ביתו עד הבקר,

"וכאור בקר מארץ אויביכם תצאו,

"בראש האלהים, כי לפניכם הוא נוסע,

"ונביאו משה יגיד לכם אן תלכו,

"כי על פי יי תחנו, על פיו תסעו.

"עתה אחינו לצאת מבור זה הכונו,

"איש את אחיו איש את רעהו נא עזורו,

"וכאיש אחד כל בית ישראל יקהלו,

"לצאת יום חמשה עשר כעלות השחר,

"עוד זאת אחינו ישאל איש מאת רעהו,

"ומרעותה תשאל האשה דברי חפץ,

"זהב וכסף את כל חמודות מצרים,

"לכם יהיה ומשלל אויביכם תעשירו,

"כי יי דבר ברכוש גדול תצאו,

"אם הוא נותן לכם, מקחת אל תמנעו.

"נחנו נעבור בארץ לבחור אנשי חיל,

"ולחלק העם משפחות כל שבט ושבט,

"נכין הכל כאשר מפי משה שמענו,

"חזקו אחינו, אחרי אלהיכם לכו,

"מה יאכל עם רב ומה ישתו אל תאמרו,

“אם יי עמכם דבר לא תחסרו”.

כנחל שוטף פתאם ירוו מימיו ארץ

כן דברי הזקנים הרוו כל נפש דשן,

פתאם רננו העם ויקדו וישתחוו,

ויודו ליי חסדו גמל עלימו,

דברי חן ענו את הזקנים ויאמרו:

"יום יעשה יי את כל זאת בו נגילה,

"מה נירא אם אל מוציאנו ממצרים,

"אחריו גם לישימון נלך למקום אין זרע,

"הנה בו בטחנו, את שם קדשו אהבנו,

"את אותותיו ראינו, את מופתיו השכלנו,

"כשמש יאיר יומם מעשיו לב האירו,

"גם צרים ראו אור גדול עת שלח חשך,

"העם הישבים באפל, בו אור הכירו,

"כי על משה דוברים טוב, בית יעקב יאהבו,

"ואשר יפליא אל לעשות עוד בחצות הלילה,

"מכל אורים ראינו יאיר שבעתים,

"אם בעת ההיא ישתחוו אויבינו לנו,

"לאמר: עם יי אתם לחפשי צאו!

"ובשמחת לב נעשה את כל חקת הפסח,

"למה נירא לזבוח את תועבת מצרים,

"שומרי מצות יי לפחד ישחקו,

"גם הון ביתם נשאל מהם זהב וכסף,

"לעדות בעדי צרים בנינו ובנותינו,

"כי חנם נמכרנו ובמרמה עבדו בנו,

"וכהולך בחליל מארץ זאת נלכה,

"אל מדבר וערבה בישימון ויליל תהו,

"על פי יי דרכנו מה נדאג לנו,

"אם יום משלחת חיות רגלם לא ראינו,

"יום דבר כבד לא מת אחד ממקננו,

"וביום המטר ברד רב חרב היה לנו,

"וכשבת צר באפלה לנו עת צהרים,

"כן במקום אין זרע יתן לחם לשובע,

"ובצמאון אין מים ירוה כוסנו.

"כי מה זה יפלא מאל עשה שמים,

"מעושה נפלאות לגדלתו אין חקר,

"עוד נשיר לכבודו וגבורותיו נודיע,

"עתה עת לעשות, הכן שה על חג הפסח,

"הכן הנשים עם הטף אל מסענו,

"לאסוף ברכת יי אשר נתן לנו,

"מבתי אויבינו, משלל העובדים בנו.

"גם אתם זקני עם עשו עם יעקב חסד,

"הכינו את העם את צבאותם חמשו,

"פקדו עליהם שרי מאה שרי אלף,

"ולכל שבט נשיא על פי יי תנו,

"ככוכבים במסלותם נסעה נלכה,

"צבאות יי אלהי ישראל נחנו,

“מסענו כלו כבוד, כלו תפארת”.

כל זאת[6] פעל אל, העיר קנו כנשר,

ובעודם על אדמת צר אמץ דכאי רוח,

ראו כי לבות צריהם פתאם נהפכו,

שפתותם נטפו רוש עתה נפת תטפנה,

ותהלת יעקב מפי בוזיהם שמעו.

זולתי פרעה לבו לא הפך מראהו,

עודו מחזיק בם עוד אוטם אזנו משמוע,

לא יען צרת האפלה לא בו נגעה,

חצי האפל גם כליות פרעה פלחו,

גם אחרי סר ויהי אור עוד נפשו נבהלה,

אך יד יי עשתה זאת לבו הקשיתה,

סגר אלהים משכיותיו בדלתים,

בעבור כל חמסיו על קדקדו ירדו,

רבים מעבדיו אשר בם רוח אחרת,

חרה להם לראות מלכם מרבה אולת,

מעז פנים נגד פטיש המפוצץ סלע,

כי לא ידעו כי חמת אל זאת פועלת,

דברו אליו יום יום: "על מה אתה בוטח,

“התחפוץ עוד רעות קשות מאשר קרונו”?

על ישראל ומעשיהם רב טוב דברו,

וגדלת משה ואמונת לבו הללו,

ויהי כמחריש, ויהי כאיש לא שמע,

לא ענם עד יום ארבעה עשר לחדש,

אז החל דבר, מפיו שטפו דברי און,

לאמר: "רכי לבב למה אלי תריבו,

"למה דברי מרמה דובר משה תצדיקו,

"תחבולותיו ידעתי, סוד לבו חקרתי,

"לא יוליך העם לזבוח כי אם לברוח,

"אחרי כי ילכו לא עוד הנה ישובו.

"מדוע שרי את לב מצרים תמיסו?

"איך על ראש מלככם חרפת עולם תביאו,

"כי כל מלכי ארץ עלי פיהם יפערו,

"אוי לך מצרים יאמרו, שמלכך נער,

"יחת מגערה, לעצת אולת שמע.

"ופן תאמרו לב משה בר לא יעשה עול

"זאת אבחנה, נגד עיניכם אנסנו,

“אם פי מרמה פיהו, חכמתי תכריעהו”.

שלח לקרוא את משה עם אהרן אחיהו,

ויאמר פרעה אל משה: "הנך יודע,

"כי לשלשת המופתים לעשותם הפלאת,

"לא שמתי את לבי, בי מרך לא הביאו,

"אם יד אלהיכם חזקה ותלאני,

"ומאותותיה הקשות לך נכנעתי,

"בעבור תצילני מהם בתפלתך,

"אחרי העתרת וארפא בך התלתי,

"לא כן עתה מצרת האפל נצלתי,

"ולצוות עליכם טובות נפשי חפצה,

"את כל משאלות לבכם היום אמלאה,

"לעבוד את יי אלהיכם תלכו,

"גם טפכם ילך עמכם כאשר שאלת,

"עד הוא כי באמונה אני דובר אליך,

“רק צאנכם ובקרכם יצג עד כי תשובו”.

אמרי אויל[7] מכבד אבנים כבדו,

עוד לא נכלם לאמר בית יעקב יעבדוני,

ומבקש ערבון מידם עד ישובו,

אם צרות רבות גם רעות טוב לא למדוהו,

איך ממשלחת האיומה לא למד בער,

כי מחזיק בעם אמר אלהים לי המה,

עם אשר רננו יום רוח רעה בעתתו,

ראו אור גדול יום הציקהו האפל,

הלא מנשגבות כאלה יבין דעת,

כי כבהמה נחשב לאשר דרכו בקדש,

אך זה דרך פועלי און שים אור לחשך,

דרכם כאפלה בצהרים יכשלו,

בשאול ואבדון עוד עקלקלות יחשבו,

צרתם נגדם לשוב עד אל לא יחפצו,

אף משאל איש רשע נאץ אל זאת מלפנו[8],

המקנה יצג לערבון כי ישובו,

הערבון הזה מיד מי ישאלנו?

מיד עושה נפלאות, מיד יוצר ארץ,

כי מה יעשה ישראל אלהיו יורנו,

ומשפטיו יגיד אם ישובו אם אין,

אם לא ישובו את פי יי שמרו.

גם משה שמע ויחר לו ויענהו,

"ידעתי כי עקלקלות מלא לבך,

"לו חטאתיך וחטאי אבותיך,

"וגדלת אל אשר נאצתם התבוננת,

"חרדות תלבש וממבחר עדריך,

"עולות וזבחים תתן גם אתה בידינו,

"בעבור העלותם בעדך לאלהינו,

"אולי יתעשת לך אולי ישא פניך.

"אך רבה רעתך עד שמים הגיעה,

"כל חיתו יער אין די עולה על פשעך.

"איך תעז פנים ותמלא פיך אולת,

"לאמר אלי: מקניכם בארץ השאירו.

"איך נלך אם מקננו לא ילך עמנו,

"הלא בו נעבוד את יי אלהינו.

"גם פרסה אחת לא נעזוב פה ממקננו,

"כי מה נעשה או מה נעבוד לא נדע נחנו,

“עד בואנו שמה ויצוה אל עלינו”.

אם עוד[9] נמוג לב פרעה מבעותי חשך,

לשמוע אל דברי משה אזנו כבדה,

לא מאין אמון נפשו עשות טוב מאנה,

כאשר מאן עד כה מרבבות מחשבות הבל,

הנה מחזות האפלה לב ערל הכניעו,

ידע כי רם יי אימתו נשגבה,

אך תעב עשות טוב נפש רשע אותה,

לא אבה שלחם, יען מה? הוא בל יודע,

בצפוניו ובתוך מעיו חמת אל משלה,

כאשר לא יאבה איש לאכול מאוס וסחי

כן שלח את ישראל נפשו שקצה,

מעשה רב כח זאת ולאיש משחית כן יעש,

אוי לרשע רע אם עונותיו ילכדונו,

מלא שממון זה, מלא רע, מלא קצף,

קצף על שריו היועצים אותו לשמוע,

על משה דבר קשות, שמים שת פיהו,

עוד שפתי נבל נעות אולת תבענה,

רוח אלהים את נפש משה לבשה,

ויאמר אליו[10]: "קום החרד כל דוברי און,

"גלה אזנם כי על פתחם רובץ המות,

"נגע האחרון הודעתיך יום החדש,

"אני מביא על פרעה, מביא על מצרים,

“לא עת מחר אך לילה זה אביאנו”.

רגע צוהו אל זאת פתח משה פיהו,

ויאמר אל המלך ולכל יועצי רשע:

"אל דברי בלע דברתם היום החרשתי,

"אלהים יענה אתכם דבר טרם בקר,

"אל תכלית רעה באתם, שחתכם אין קצה,

"בא הקץ, הרבות על רעתכם לא תוסיפו,

"כי כה אמר יי, עתה אפליא פלא,

"כחצות הלילה אני יוצא בתוך מצרים,

"בבכוריהם אעשה כלה, יחדו ימותו,

"מבכור היושב על כס פרעה יורש עצר,

"עד הבכור בן השפחה אחר הרחים,

"ובכורי הבהמות גם הם יחדו יאבדו,

"המהומה תגדל בארץ, הצעקה תרב,

"אבות אל בנים לא יפנו מיללת שבר,

"צעקת שבר כמוה מאז לא נהיתה,

"צעקת שבר כמוה לא תוסיף אחריה,

"ובעת ההיא עם קדשי מטוב לב ירנו,

"ובכוריהם אלהים עז לנו ישירו,

"קול כלב נובח אזניהם בל תשמענה,

"אז תדעון כי יפלה יי בין מצרים

"ובין ישראל בן יקיר לי יקראהו,

"לסגלתו הבדילהו, לבכורו שמהו,

"כאשר הגדתי לך ראשית בואי אליך,

"ואצו אותך שלח עמו כי יעבדנו,

"כי אם מאן אתה שלחו, תאמר לי המה,

"יהרוג מחמד עיניך בנך בכורך,

"את לא האמנת תראינה לילה עיניך.

"מאנת קחת תורה מפי דובר צדק,

"הלילה הזה מפי בנך תקחנה,

"ומפי בנים רבים, מבכוריהם יחד,

"אמרי אמת אבות לבניהם לא למדו,

"מבניהם ישמעו כי ליי חטאו,

"זאת תשמע אתה, זאת ישמעו יושבי ארצך,

"אז מפחד פתאם גם עבדיך אלה,

"היועצים לך רעות, המקשים את לבך,

"פלצות תאחזמו, ממטות שן יקומו,

"וברחובות עיר ירוצו, אלי ירדו,

"אלי ישתחוו ובדמעות יתחננו,

"לאמר: צא עבד יי, נגיד עם קדש,

"אתה עם כל עם יי הולכי רגלך.

“כל זאת יקרה הלילה, אחרי כן אצאה”.

תחת[11] כי ימס לב פרעה יגר כמים,

מבשורת שבר איום מפה מגיד יושר,

נהפך הוא אל עשת ברזל, נהפך אל סלע,

גאון תחת הכנע, אף תחת פחד,

ובגבה אפו ענה: "כל זאת לי פעלתי,

"הרביתי הטיב לך על כן גבה לבך,

"ותרם יד במלך, תקל שרי ארץ,

"ומי הביאך הלום, מי יועץ שמך,

"על טובי נשענת, על רוב חסדי בטחת.

"השוכח אתה כי אני אדונך,

"העמדי תריב, לי תאמר מה יעצת,

"וכאדון לי שלח עם זו חפשי צוית?

"אחת דברתי את העם לא אשלח,

"ובהיכלי בל עוד אמריך תשמיע,

"חדל מרמוס חצרי, לראותך שבעתי,

"לך מעלי, לראות את פני לא תוסיפה.

“יום תבוא לראות את פני הוא יום מותך”.

שמע משה וידם אך רוחו סוערה,

לא יען מחרב פרעה נפשו יראה,

ככלב מת נחשב לו וכעש חדל כח,

לאלהיו קנא, אש קנאתו בו להטה

לאכול נתעב זה דובר נאצות כאלה,

דובר חרפה ובוז על תם ונקי כפים,

נשא כפיו בעדו בעבור מלטו ממות.

אבל מרוב חכמתו קשות לא ענהו,

ידע משה כי ערלה אזנו משמוע,

ידע כי קרוב יום אידו יאבד בן לילה,

אך בז לו לעג לו, ויאמר: "כן דברת,

“לא אוסיף בוא עוד, לא אוסיף לראות פניך”.

ויצא בחרי אף מעם איש הבליעל.

יום זה[12] זבחו שם בית ישראל זבחי צדק,

כי תועבת מצרים היתה זבח הפסח,

ולהתחזק לשמור מצוה לב העם יחד,

ולהנצל מכף צר באלהים בטחו,

ויי גנן עלימו, רע לא ידעו,

מדם זבחיהם על פתח ביתם נתנו,

על המשקוף ושתי המזוזות אות שמוהו,

ובשרו הכינו לאכול על אש צלוהו,

על ראשו על קרבו וכרעיו, לא נתחוהו,

וכמשפטו על מצות ומרורים אכלוהו,

עת צאת כוכבי נשף עת נגה הירח,

מתניהם חגורים, על רגליהם נעלים,

איש איש את מקלו הולך בו ידו אוחזת,

כנועדים לנסוע ונכונים ללכת,

בחפזון אכלוהו כממהרים לדרך,

באל בטח לבם ובאלהים האמינו,

אשר לא יאכלו עוד שם כאסירי בור לחם,

כי מבית עבדים יגאלם אל הלילה,

הם כלו לאכול, פתאם מגיל לב רננו,

כי שמחם האלהים, נפש נענים השביע,

וברוחו הטובה על חסידיו הופיע,

אז שירי כבוד שירי קדש לאל שרו,

זקניהם אבות העדה לשיר החלו,

אחריהם כל העדה קול שמחה נשאו,

בעת ההיא קול צעקת צריהם שמעו,

המבכים את הבנים הקרואים למות,

על יושב הארץ כלו פחד ופחת,

מביתם נסו ברחובות עיר השתוללו,

כלם קול מר, הוי אב, הוי בן, הוי אח, זעקו,

כי העבד נשפט כאדוניו עם ומלך,

ויהי אל כלמו ובמכת מות אחת,

מתים אין מספר כלם בחורי מצרים,

על עם הארץ כלו מה נפלה אימתה,

גם יועצי פרעה גם חרטומיו לא האמינו

כי אמת דבר איש האלהים, מה נבהלו

כאשר את דברי הכורעים למות שמעו,

כרחים טוחנים כל לב מקשה טחנו,

אז הודו כי עם זו בנים ליי המה.

כי עת[13] יושבי הארץ על ערשם שכבו,

ישנו מאין מחריד, ויהי בחצי הלילה

ירד דבר מיי, מאל יועץ פלא,

ירד מכס מלכותו מכסא הצדק,

בעבור הרם קרן עמו ולהשפיל רשע,

כאיש מלחמות התיצב על טבור ארץ,

בימינו דת איומה ושנונה כחרב,

ויך ראשית אוני חם ובכורי מצרים,

מבכור פרעה אשר ימלוך אחריו בארץ,

עד בן השפחה ובכור השבי יושב כלא,

ובכורי הבהמה כלם כל פטר רחם,

מה נורא אל אם דורך על במתי ארץ,

כי דבר ירד ארצה ראשו על שמים,

יי נצב עליו את עזו הודיע,

כי בבכוריהם אלהים דבר הופיע,

ויודיעם מי העם אשר בו עבדו,

כי חבל נחלתו הוא, זרע אנשי קדש,

ומצרים עם נבל הוא שוכחי אלוה,

ובבכוריהם לילה זה יצא הקצף,

יען בבכורו ישראל חנם הרעו.

זה דרך אלהים, כן יורה חזקי מצח,

בתנומות על משכבם, בחלומות יחלמו.

בעבור אברהם בא בחלום אל אבימלך,

ומפחד החזיון חדל הרע.

בעבור ישראל בא אל לבן בחלום לילה,

ומחרדת המראה עזב המזימתה.

בעבור יוסף אסירי בור חלום חלמו,

אזי שמע הפותר ערל לב הודיע.

אף כן פעל אל, את ראשית אוני מצרים

החתם בחזיונות, בחלומות חלמו,

כי לא פתאם מתו, לא רגע חצי לילה,

כאשר תמית רוח זלעפות ישוד קטב,

אך חזות קשה הראם להיות בם תו מות,

כל איש ראה חזון זה לא ראה אור בקר.

ותפעם רוחם נפשותיהם דכאו,

בין חיים למות עד לא נפשם יצאה,

בבכי ביללה באנחה ובשבר רוח,

מה חזו ספרו, יען מה מתים הגידו,

אל קול השמועה חלחלה אחזה מתנים,

כל לב רעד כל ברכים מים הלכו,

חזון אחד מפי בנים רבים שמעו,

ירד עמקי לב מעקשיו וגאונו נסו,

גם חרטומי מצרים גם יועצי המלך,

עד כה הקשו ערף בנביאי אל תעתעו,

כי אמת דבר פיהם מבניהם למדו.

חרפה[14] שברה לב פרעה, חמלה הציקתהו,

כי חמל על בן המפרפר בין משברי מות,

ואשר הגיד לו על פניו נכלם לשמוע,

כי באנחה ובקול מר שפתותיו תבענה:

"אוי לך מצרים בניך לשאול ירדו,

"יען עם עם בחר לו יה רעות עשינו,

"אבי אבי! איך לעשות כאלה צוית,

"על חטאת אבותיך יספת הרע,

"על כן חיתי אל בלהות צלמות באה,

"חזות קשה אני רואה הטה אזנך,

"ואספרה לך מה ראיתי טרם אמותה,

"בעבור תדע כי אם עוד תקשה את לבך,

“משמוע דת אל כמוני תכרע למות”.

את שמע המלך מפי בן יורש עצר,

שמע איש איש מפי המת אצלו בחדר,

כי אין שם בית אשר לא בו תמות נפש,

כי מת פטר רחם או הגדול בבית,

ותגדל הצעקה אבות ובנים יחד,

אל ארמון מלך העם ללכת נחפזו,

אל החצר באו, על הדלת דפקו,

אל המלך צעקו הוי! "העת לקשות ערף?

"עתה עיניך רואות כי אבדה מצרים,

"אם תתמהמה אבדנו כלנו אבדנו,

"קום וקרא את משה גם אהרן כי יבואו

“וכבואם חושה ועשה כל ממך ישאלו”.

לעשות את משאלות עמו חפץ המלך,

לולי כי עבדיו על פניו הוכיחוהו,

"איך תסכיל עשה, תשמע אל עצת אולת,

"איך תאמין כי הנביאים אליך יבואו,

"השכחת מה דברת אל משה אמש,

"אם תבוא עוד לראות את פני אמיתך,

"גם איש האלהים השיב לאמר: "כן דברת,

"לא אוסיף עוד בוא אליך לראות פניך.

"לכן מלך נרדה יחדו אל נגיד קדש,

"השתחוה אליו תחנונים אליו דברה,

"כי גדול הוא ודבר אלהים דובר פיהו,

"אמור אליו צו! ומצות פיך אשמורה,

"על כל תאמר זה נוליך עמנו תוליכו,

“רק נחיה, את רוח אפינו השאר לנו”.

מרך לב ומתרדמה עליו נפלה,

שמע חרפתו וידם, התכס בבשת,

לא כי בעבור הכיר אל נחת משמו עתה,

לולי כעס צרותיו עוד חפץ הרשיע,

גם לו חפץ אל הכביד לבו גם הפעם,

כי לא יפלא דבר מעושה שמים,

אך לא חפץ אל הכבד עוד את לב פושע,

כי ליל שמורים הוא ליי זה הלילה,

הוצא בו את עמו ישראל ממצרים,

ומעת אזלת יד עליון עליו הקשתה,

מה נשאר בו? לב אנוש עקוב וקצר רוח,

ומהכיל צרותיו רך הוא וחדל כח.

מלא[15] שואת לילה זה, מלא אימת מות,

הלך עם עבדיו אל צירי אל הביתה,

ויקרא אליהם: "אנשי אמת חנוני,

"מלך אין איל שרים לא קם בהם רוח,

"השכולים מבכוריהם תקותם אבדה,

"משתחוים לכם ובלב נשבר יתחננו,

"גם בן יורש כסאי קרוב לשאול הנהו,

"לא האמנתי כי פחד כזה יאתיני,

"אנא החיו לנו השארית הנשארה.

"קומו אנשי אלהים חיש מארצי צאו,

"גם אתם גם העם כלו נחלת אלוה,

"ולכו עבדו את יי כאשר תחפצו,

"גם הצאן גם את הבקר עמכם קחו,

"רק אל תתמהמהו ולכו באשר תלכו,

"חלילה לי התל בך עוד, במאד נכנעתי,

"כי ישראל בחר לו יה עתה ידעתי,

"משה כי נביא אתה שמעתי הלילה,

"כי מחמד לבי הנגוף כל זאת הורני,

"גם שרי ממורים כאלה כן שמעו,

"איום אלהיכם ולנוראותיו אין חקר,

"ירים קרן דלים וגאון זדים יכניע,

"וברוכי יי אתם, חפציכם יעש,

"אם את ברכתכם על אחד העם תתנו,

"יקם אלהים אמרי פיכם ויברכנהו,

"עתה על צרות לבי כי רבו חמולו,

"וברכתם גם אותי ממות מלטוני,

“יחן אל,יאמר למשחית הרף ידך”.

גם מצרים כלו אל ישראל זעקו,

“מהרו ולכו מן הארץ אל תתמהמהו”

כי אמרו כלנו מתים נאבד בן לילה.

לדממה הקים משה סערת עם ומלך,

לאמר: "על קורות לילה זה אל תתהללו,

"כי מראש הגדתי לכם כי כן תקראנה,

"כי רק מפני יי אלהים תיראו,

"כי ידון אתכם להרוג בחורי מצרים,

"בין הקרואים לשאול בין המתים תעמדו,

"טרם תשמעו ובטרם תאמרו צאו,

"אחרית החזון הזה הנכם רואים עתה,

"מידכם זאת לכם מאנתם שמוע,

"התל בנו עוד ידעתי כי לא תוסיפו,

"כי אל שם הלילה הזה קץ אל ענינו,

"על כן מקטב ישוד כלכם אל תגורו,

"כי אוהב משפט יי לא ענות גבר,

"הוא שוקל טוב גם שוקל רע על מאזני צדק,

"מספר אותותיו ומופתיו עד קצם באו,

"השקטו, שלחנו עתה אל תאיצו,

"טרם יעלה השחר מזה לא נצאה,

"כי לא נוכל צאת מפתח בתינו לילה,

"מפי עליון מפי גואלנו כן צויתי.

"עזבו חתתכם ולחסדי אל התבוננו,

"לו חפץ אלהים המת אתכם גם יחד,

"תחת כי צונו מביתכם אל תצאו,

"יתן דת: טרם צאתכם מפה הנקמו,

"כל איש חיל כל מר נפש חרב חגורו,

"כי הלילה הזה ליל נקם לכם יהי,

"בואו אל משכנותם הרגו כל בם תמצאו,

"כל הנסים מביתם ברחובות תדקורו,

"כי איש לא יעמוד בפניכם לא קם בם רוח.

"אך חלילה לאל מעשות זאת, אל רב חסד,

"גם חלילה לנו מבקש שוד והרג,

"מיום בואנו אליכם מרע נשמרנו,

"גם אתם הניחונו עד יאיר אור בקר,

"חותרי בתים האורבים על דם שומרים נשף,

"לא כן עם יי אנשי אמונה נחנו,

"איך כגנבים נצא וכשודדים בלילה?

“מחר נלכה ולכבוד יהיה צאתנו”.

הבקר אור[]16] העם לשבטיו התאספו,

המון רב איש רגלי מספר שש מאות אלף,

מלבד הנשים עם הטף הגברים אלה,

גם ערב רב עלה אתם מן הארץ,

לעבדים לשפחות על בית יעקב נספחו,

ולמסע אדוניהם את הכל הכינו,

גם מקנה רב צאן ובקר עמם נהגו.

ויסעו מרעמסס ממחרת הפסח,

עד המקום ראו שם ענן, כי שם חנו,

הנוסעים מזה ומזה שמה נקבצו.

כי אל שלח ענן זה להיות מחסה למו,

כסכה לצל וכמגן מחום, מקרח.

בעבור כן למקום ההוא סכות קראו,

ובשמלותם משארותם איש איש צררו,

ובצקם טרם יחמץ על שכמם נשאו,

כי חג הפסח היה, עגות מצות אפוהו,

ומצרים לא הניחום עוד התמהמה,

עד אחר החג עד יכלו לאכול מחמצת,

כי גורשו משם, גם צדה לא עשו למו,

ביי בטחו, באל ינחם בדרך,

רק זהב וכסף ושמלות וכלי חפץ,

על פי מצות משה ממצרים שאלו,

ויצו אל ובעיני צריהם חן מצאו.

כי חן גם כבוד אך מתת אלהים המה,

כל טובם השאילום וינצלו את מצרים.

וחכם לב יקח מצוה, מהון לו נבחרה,

כי משה איש האלהים זכר עשות חסד,

הקם את השבועה אשר מאז השביע

בן פרת יוסף, כי אמר אל בית אביהו:

"כאשר יפקוד אל העלות אתכם מכור עוני,

“תעלו גם עצמותי מזה אתכם לכנען”.

אם חנם נמכר מאחיו ממכרת עבד,

ובמר נפש הורד מבית אביו מצרימה,

תחת אבותם עתה הבנים יקומו,

כפר חטאם יתנו אם השבועה יקימו,

העלות עצמותיו אתם אל ארץ ינחלו.

על כן לקח אותם משה עמו לדרך,

ולעת ארבע מאות ושלשים שנה תמו,

מיום הוציא אל מאור כשדים את בית תרח,

בעבור הביא את עבדו אברהם לכנען,

ביום הזה מארץ מצרים יצאו.









) אם המחלקות וכו‘. השיר הזה מתחיל מן ויאמר ה’
אל משה נטה ידך על השמים ויהי חשך וגו‘ (שמות י' כ"א) עד ויה’ בשלח
פרעה את העם וגו' (שם י“ג י”ז):  ↩



) וימהר וכו' (שמות י' כ“ב כ”ג):  ↩



) עמקו וכו' (שמות א‘ ב’ וג'):  ↩



) נגע האחד וכו' עד סופו (שמות י“ב מן א' עד  י”ח):  ↩



) עת רצון וכו' עד כלו תפארת (שם מן פסוק  כ“א עד כ”ט):  ↩



) כל זאת וכו' עד סופו (שמות י', כ"ה):  ↩



) אמרי אויל וכו' עד סופו (שמות י'. כ“ה  וכ”ז):  ↩



) ‘מלפנו’ במקור המדפס, אולי צ"ל ‘מלכנו’?  הערת פ.ב.י.  ↩



) אם עוד וכו' (שמות י' כ"ז):  ↩



) ויאמר אליו וכו'. עד אצאה (שמות י"א מן  פסוק א‘ עד ט’):  ↩



) תחת וכו' עד הבליעל (שמות י' כ“ח  ומ”ט):  ↩



) יום זה כו' עד נאבד בין לילה (שמות י“ב  מן פסוק כ”א עד ל"ד):  ↩



) כי עת וכו' (שמות י“ב  מ”ט ול'):  ↩



) חרפה וכו' (שם שם ל"א):  ↩



) מלא וכו' (שם שם ל“ב ול”ג):  ↩



) הבקר אור וכו' עד סוף השיר (שמות י“ב מן ל”ד  עד מ"ג):  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33337