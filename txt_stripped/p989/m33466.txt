


	
	השיר השביעי [רב כח יי ארך אפים]
	




רב כח יי ארך אפים,

גם אל בוזי חקיו יתן ידים,

גם על עצת רשע אורו יופיע,

ולרוח איש אין חומה ודלתים,

אפו פורץ פתאום כפרץ מים,

כסופה ירדוף צר, עליו יריע.





מה טובו דרכי אל משפט יפעלו,

גם אפו וחמתו עד עת יחדלו,

ויצוה המועד מתי יחולו,

כי מועד כל חפץ רק הוא יודע,

עד אז כמחריש הוא וכלא שומע,

וכהתוך חמתו פושעים יפולו.





אל תאמרו למה אל יעלים עיניהו,

ויחיה איש רשע חרף עושהו,

מדוע לא ירד בין שוכבי קבר?

הנה יודעי דעת לא זאת ישאלו,

אם משפטי יי לתהום נמשלו,

מעמקים נבכי ים לא יבוא גבר.





בינו זאת! היקצוף גבור צולח,

אם פתח אדוניו כלב נובח,

אם יונק שדים לא לו שומע?

אף כי מושל בכל עושה שמים,

נגדו כל הגוים שחק מאזנים,

ההוא ישים לבו אל דל צולע?





ולמי יפעל רשע כי ירבה כעס.

הלאל הוא מכעיס? אם מרום יעש?

את נפשו הוא חובל, כי ישחיתנה,

שחת ושאול תנחל מוסר פורעת,

אבדון ומות מואסת דעת,

ובלהות צלמות עדי איננה.





הבוטחים על חילם למה יחבלו,

בראותם צדיק מט ורשעים שלו,

לאמר: שוא עבוד אל, נעים חלקנו,

גם מוסדות הארץ לא עד ישקוטו,

ובלב ימים פתאום הרים ימוטו,

ולאבל יהפך תאות עינינו.





רעשו גבעות עולם ויתפוצצו,

הרים מלאו דשא לבות עלצו,

יוצרם יפתח לועם אז אש ירוקו,

ומה אנוש נבזה, על מה בוטח,

גבור זה בבקר חצים שולח,

ולערב הכלבים דמו ילוקו,

לתבונת אלהים אין קץ אין חקר,

לא לשוא יאריך אף ייטיב לשקר,

גם צריו עבדיו הם יפרצו פרץ,

כי אל יום תוכחה זדים נשמרו,

ימליכם על גוים תורות עברו,

תחת נבל כי ימלוך תרגז ארץ.





וליסר חסידיו פושעים יגברו,

ככסף במצרף תחתם יטהרו,

כי בנשוא עולם בל חסדם יעזבו.

גם מאחרית פושעים ילמדו עם צדק,

כי יראו אחרית רע כמשוכת חדק,

ופשעיו כאריות עליו יארבו.





כי כן דרכך אל מאז הראית,

אמרת לחסידך יום לו נגלית,

גר יהיה זרעך ובם יעבדו,

ותצו מלך חדש חרף עושהו,

סביב לו חנפי לב אנשי מעשהו,

על נפשות צדיקים חנם יגדו.





מזדונים אלה מלכי מצרים,

נרדפו חסידיך לקחו כפלים,

כצרוף כסף בכור עמך צרפת,

אך לכלות המועד אשר יעדת,

מפי יונק היה עזך יסדת,

ותשלחהו אל מושל בו אנפת.





ראשית דברו אליו סרה ענהו,

הוא חרף ישראל גם צור עשהו,

כי הוא הרבה אשמה מכל קדמוהו,

משרש רע יצא זה הבליעל,

הוא ועבדיו כחשו לאל ממעל,

לאמר מי יי כי ניראוהו.





אמר צור ישראל מהר יחלו

ולעיני השמש בוזי יקלו,

ומי הוא מלך הכבוד ידעו,

ילכדו בעונם כעוף ברשת,

מטה עזם אשבור, חצים וקשת,

וכלי מלחמה אראם לא נשמעו.





אז אלמדה פושעים ההולכים קרי,

כי אם אאריך אפי לא אשכח מרי,

אם ראשיתם ישגא קצם נכרתה,

שתו בשמים פיהם יאלמו,

ממראה עיניהם יראו ירדמו,

ירדו פושעים מטה תצלול עולתה.





אלי! זאת אשירה אנא חנני,

סתום תורתך נא הבינני,

בעבור אדע באר קשט אמרי דעת.

כי אם יהיה שירי שיר מכלל יופי,

ושפתי מישרים אין בהן דופי,

צדקתך בארץ תהיה מודעת.





עת דברי1 המבשרים לב אסורים שמחו,



כי אמרי אל הם דוברים כל העם האמינו,

אז שמחת לב גיל נפש נראו על פנימו,

קלי מרוץ היו, אמץ ידים יספו,

ובמלאכתם עושים שמחו איש את רעהו,

נדברים איש את אחיו כל עת יתלחשו.

נוגשיהם התבוננו עדיהם ויתמהו,

שמחת עושים בלבנים לשאת בל יוכלו,

לדעת יען מה זאת מאותם דרשו.

אלה מגיל הבשורה כל רוחם מלאה,

רוח שמחה עבר עליהם ויספרו:

״מלאכים שלח אלהינו ויבשרו,

״כי חפשים מן העבודה יעשנו המלך,

״ללכת המדברה לעבוד לאלהינו״.

שמעו וישתאו, כמצחקים נדמו למו.

דברי גאוה ובוז היורדים חדרי בטן,

ענו נוגשי המלך לעניים האלה,

משחק לכל היו אל אנשי שיח,

ובנגינות שותי שכר בם יתקלסו,

״העבדים העברים צאת חפשי יתהללו״,

ותשועת הקריה עד המלך הגיעה.





שמע פרעה רגז שחק, מאויל אין נחת,

מיועציו נפלאת היתה, כזאת לא נשמעה,

אלה חרה אפם בם, אלה התלוצצו,

לא ידעו ממה זרות כאלה צמחו,

אם תחבולת עם היא אל יום מועד יקראו,

או רעיון רוח הוא, מרוב צרה יהבלו.

רב החובל כי יביט בפני הרקיע,

אות בענן יגיד לו כי קרוב הסער,

כן אותות הביט משה בפני שרי צען,

שם יוצרו כי יקרא לא לו גדל יתנו,

וכדברו עם המלך בסערה יעננו.

ידע כי פרעה זה עז פנים ובליעל,

גבורים סביב לו כלם מלאכי מות,

יועציו אנשי און לעשות רעה יגילו,

ומשרתיו ועבדיו כמשל בם ירשיעו.

גם מלב אהרן מוקשים אלה לא נעלמו,

ומהמונם לא חתו, כצורים נצבו,

גם מבוא אל חצרות אכזרי לא פחדו,

כי אלהי ישראל תפארת עזמו,

ממוראו גם אבירי לב ישתוללו,

אם להם עם רב, פרשים סוסים ורכב,

כלם אחוזי חרב חץ כוננים על יתר,

רבים אתם מאשר להם אם אל יושיע,

כי רכב אש גם סוסי אש בעדם ילחמו.

המה באו אל פרעה, אל סוד פועלי און,

בעבור הגד לו אשר צום אלהימו,

ראשית אמרי פיהם שם הנורא הזכירו:

״כה אמר יי, אין אל נורא כמוהו,

״הוא יוצר הכל, הוא יוצרך הוא יוצרנו,

״הוא מושל עולם ופלאיו יודו שמים,

״נורא זה הוא אלהי ישראל אבינו,

״אבי העם מדור דור עבדו בם בפרך,

״כי יעקב בחר לו יה, לסגלה שמהו,

״ולזרעו אחריו כרת הברית כברית מלח,

״להיות לו לאלהים, ולמענו יפליא פלא,

״גם רוחו יתן עליהם, על אנשי קדש,

״אף הוא נראה אלינו ודבריו שמעתי,

״משה לך מצרימה אל המשל בארץ,

״דבר אתו משפטים ובשמי צוהו,

״שלח את עמי כי במדבר לי יחגו״.

״עתה נא תן כבוד ליי ויניחך״.





כשמן2 ייטיב לב איש, מרפא לבשר גבר,



אם יוצק על גחלים לכבות אש לוהטת,

תחת תשקע האש תלהב עד לב שמים,

כן שמן תורק שם אל, מרפא הוא לנפש,

ולגבהות לב רע, לחמת תנין בו בוערת,

לו זכרון כל קדש כשמן על גחלת,

להבי חמתו יעלו, על שיאו יגביה,

כי לב ישחת פניו מתרומם לצדיק רשע,

אהב רע מטוב, בז יושר, שונא תוכחת,

לא ישוב לראות עוד ארחות חיים עד נצח,

ולאין מרפא מכתו, כי מה ירפאנו,

כל סמי מזור בו למות יהפכו,

כי כחו עקש הישרה ולסלף צדק,

על טוב יאמר רע, על מתוק מר, על אור חשך,

כעור הממשש באפלה עת צהרים,

כן אור חכמה בגבורתו לא לו יגיה,

על כל יתלוצץ, תועבת רשע אמרי יושר,

כי רחבי לבו תהו, צדק לא יכילו,

מה יבין בבקר לא יעמד בו עד ערב,

מופת לא יועיל, אם יודה ישוב עד רגע,

מנגעי לבו אם כענן לו יחשיכו,

תרעם דעתו רעם וברק בו שולחת,

אזי יראה כי נואל, כי מחשבותיו הבל,

אם יעבור הענן אורו נדעך כרגע,

אז ישוב לרדוף ריק, ישוב לחבוק אולת,

איש זה חשכו יהל אור, אורו יופע אפל,

גם כן משפט המלך, משפט שרי צען,

שלח אל להם עבדיו אנשי הרוח,

חשך משחור לב פרעה חרש מחשבות און,

כי על דברי הנביאים קצף לבו קצף,

הוד משה והדר אהרן ויקר אמרי פימו,

לא הטו לב רשע הבוטח על תהו,

אומר בלבבו מי אדון לי ויצוני,

הלא פרעה אני, מלך מצרים אני,

העז איש רשע, את מצחו חזק כנחושה,

ויאמר: ״מי יי אל נורא זכרת,

״אשר אירא ממנו ובקולו אקשיבה,

״אל זה ממעל את יי, לא ידעתי,

״גם את העם את ישראל לא אשלח״.

נאץ רשע אלהים דבר דברי און,

לא יזכרו על ספר לא יכתבו.





אם מפי3 נבל דברי נאצות יצאו,



אל שדי התגבר בשמים שת פיהו,

רוח הנביאים קם בם, מאריות גברו,

וכמצות האלהים על אולתו ענוהו:

״יזכור אדוננו נפלאות מני קדם,

״אשר עשה אל אלים לאבות עבדיך,

״אשר באו מעבר הנהר לכנען,

״אל אלים זה יי שמו עושה פלא,

״מופתיו עם אברהם עם יצחק מה נפלאו,

״ומעשיו עם יעקב עם יוסף לך נודעו,

״האותו לא תירא נגדו תעז פניך?

״ארץ ממשלתך כמעט היתה שוממה,

״לולא כי חכמת יוסף שמה כגן עדן,

״ובניהם מה עשו לך כי עלם הכבדת?

״כי גוי יעבד בנו ויענונו צרינו,

״הודיע אלהים בחזון אל אבינו,

״אך כי אתה תעבד בנו זאת לא חשבנו,

״כי תארוב אל דמינו תחת לך הטבנו,

״התחת טוב תגמול רע, תחת חיים מות?

״אם אל קצף עלינו לא קצף לנצח,

״תכלית שם לצרה, חרץ מספר ימיה,

״עתה בא קצה, בא עת לחן נדכאי רוח,

״על כן אלהי העברים נקרא עלינו,

״ובפינו שם הדברים אליך דברנו,

״אם חיים חפצת, כבוד ליי הבה,

״דרך שלשת ימים במדבר נלכה,

״לחג את חג יי לזבוח בו זבח,

״אם הוא יעץ מי יפר, דברי אל יקומו,

״אם הפצר בחרת, מאן אתה שלחנו,

״או בית יעקב ימרו בו לא יאבו ללכת,

״שמים וארץ אל משפטיו יעמדו,

״כמעט יפגענו בדבר או בחרב״.





מה הועיל זאת, יוסר לץ קלון לו לקח,

זעף לב עקלקל, עצמות רשע רעדו,

חפץ לשלוח בם יד, חפץ השחיתמו,

לולי חתת עליון סך אפו בדלתים,

כי לימין עבדיו אל ישת סתרו חשך,

מהודם פחד רשע, חת מאור פנימו,

ומנעם דבריהם, מחן שפתותימו,

ידע כי אנשי כבוד הם ומלאים דעת,

אך רוחו לא נכון הקשב לחכמה אזן,

ולבבו כים סוער גורש טיט ורפש,

אם רגע יאמר אמרי פיהם מה נעמו,

רוח יעבר בו ומהבל לו נחשבו,

כבורות נשברים לא יכילו המים,

כן לב איש תהפוכות, אמון לא יכיל רגע,

בין זעף ובין פחד לא ידע מה יעש,

מרמה יעץ כי יבהילמו ויכבדמו,

יאכילם חלת מות המשוחה בשמן,

וחרבות דבר פיהו מחמאות חלקו,

לאמר: ״זקני עם! את חכמתכם ידעתי,

״למה שפתי חכמי לבב זרות תבענה?

״כי אם אחקור מליכם מאין גבעו,

״האחשוב כי תחבולות הם למרוד תחשבו,

״ולהטות לב העם תאמרו צירי אל נחנו,

״בעבור יאמץ לבם אם מלחמה יבאו,

״חלילה לי לשום חכמי לב בוגדי בגד,

״אבל נראה אל אליכם אתם תאמינו,

״אך מחזה כזב חזיתם רעיונות רוח,

״חוזי שוא כמוכם גם מלפנים נשמעו,

״אלה ילדי יודעים הם אם לחקור יעמיקו,

״מרוב מחקר יהבילו ותמונות יביטו,

״אך חכמי לב אתם, זאת אשאלכם הגידו,

״למה בזאת את העם ממעשיו תפריעו,

״אם דברי זרות כאלה העם ישמעו,

״לבם שובב יהיה ומוזר אל מעשהו,

״כי יעשו ישגו ובשגעון ינהגו,

״מה הרעות משה! אהרן רב חטאך!

ולהאכילכם מפרי חטאתכם לא חפצתי,

״כי את חכמתכם את שיבתכם אכבדה,

״אחת אצו עליכם דבר בל תוסיפו,

״הבליכם עזבו ולסבלותיכם לכו.

״אם רומם ישראל ושמם הגדל תחפצו,

״אם אמת כי אלהים יושיעם תאמינו,

״מה טוב כי תוחילו עד ממרומו יופיע,

״ויחדש את נפלאותיו מפיכם שמענו,

״לא מחכמה עשיתם הגד למתי סכל,

״נוראות לא נשמעו טרם כי תבאנה,

״תחת היטב עמהם תוסיפו הרע,

״כי מה אחרית אלה, אלי עוד לא ישמעו,

״זה אל זה יאמר קומה נפרוק את עלנו,

״מי פרעה ומי מצרים כי נעבדמו,

״הנה אלהינו זה יבא יושיענו,

״ובהבליהם אם את אש חמתי יציתו,

״מה אעשה אני? חלא נקם מר ממות.

״על כן משה הקשיבה, גם אהרן האזינה,

״רבים עם הארץ את כל דבר יאמינו,

״מה נקל התעות אותם ולהוליכם תהו,

״וממלאכתם אשר עושים אותם תשביתו,

״מאחריתם תרגז בטני כי מרה תהי,

״אני אחמול עליהם, על ענים אשקיפה,

״ואצו כיום דבר אעמידנו בפרץ,

״יורה טוב לסכלים בל יאמינו בשקר.





גם ממענה עזה זאת אחור לא נסוגו,

זכרו מה דבר אל, מה אל משה הודיע,

כי לא ישמע פרעה כבד לב פועל און,

וכתום רשע אמריו דבר לא ענוהו,

כי. רק אשר צוה אלהים לו דברו,

דברי ריב ומצה מלבם לא הוסיפו,

ומה יועיל, בדברים לא יוסר עבד,

יד אל תטנו אצבע אלהים תורנו,

מה יאמר שופט, צדיק הוחילו לשמוע,

כי אמרו אולי אף אלהים ישיגנו,

אך עודם לפני פרעה חזון לא מצאו,

כי לא חפץ אל הוכיחו עתה בשבט,

עד יוציא עוד חלאתו יוסיף עוד הרשיע,

זאת ראו עתה אויל רגז מרבה קצף,

ולהרע עמהם לבו לא ימלאנו,

יד אל עשתה זאת כי אהיה עמך הבטיח,

מאשר יפקוד רשע על אחיהם חרדו,

נפש רשע אותה רע, איך על טוב יוחילו.





טרם4 בא החרסה שפך עברה כמים,



אל נוגשי העם ולשוטריו קרא גם יחד,

וכזעקת מושל בכסילים דבר אלימו,

״כאשר הסכנתם עשה לתת להם תבן

ללבון בו הלבנים, בל לעשות תוסיפו,

הם ילכו בארץ ויקוששו קש לתבן,

ומתכנת הלבנים השלימם עד ערב,

גם מתמול גם משלשום שמתם חק אל גבר,

גם מאין להם תבן עליהם תשימו,

בל תפקד גם אחת, דבר לא יגרעו,

אם עליהם תחמלו מידכם אדרשנו,

כי נרפים הם נרפים ומעצלה יצעקו,

לאמר: באו צירי אל ובשמו צונו,

עזבו עבודת פרעה כי לאל תעבדו,

עתה נלכה מדברה לזבוח לו זבח.

קול נוגש לא שמעו על כן ראשם ירימו,

אם אחריש אחריתם רע, כי חרבי תאכלמו,

אם תכבד העבודה על האנשים האלה,

מבקר עד ערב יעשו בה בל ישבתו,

על ידים רפות שבט מוסר יניפו,

אז מפחד נוגשיהם הבליהם יעזבו,

ובנפת דברי שקר בל עוד יתענגו״.





כאריות לטרוף טרף נוגשיהם יצאו,

וכמו שיות לטבח שוטריהם הלכו,

למיחלים אל אל חי דת המלך הגידו,

כה אמר פרעה: ״אינני נותן לכם תבן,

קוששו אתם לכם וקחו מאשר תמצאו,

לא יום תמים לאסוף קש מבקר עד ערב,

ולמחרת היום ההוא את חקכם תשלימו,

כי יום תביאו קש בו הלבנים תתנו,

כאשר עשיתם יום יום, דבר אל תגרעו,

אל תאמרו חמס, אל על המלך תזעקו,

מידכם זאת לכם, את עונכם תשאו,

מדוע הטיתם אזן אל דברי רוח,

תבטחו על שקר ובקהל עם תתפארו,

בא מועד, בא חזון, בא קץ עבודתנו,

הקול נשמע בארץ עד פרעה הגיע,

ויצו מזור, מרפא שם אל חלי אולת״.





כאור בקר לא עבות מרנין לב כל גבר,

אם פתאום יסער סער עבים יקדירוהו,

כן אם דברי צירי אל לב יעקב הרנינו,

מקול נוגשיהם פתאם לבותם קדרו,

ולקושש קש לתבן בארץ נפצו,

הולכים הלוך ובכה עם לבם דברו,

״הזאת פועל אלהים לצמית נכאי רוח,

השמיענו טוב לתת אותנו לבשת,

תחת טוב קוינו בא רע, תחת אור אפל,

קושש קש מעלות השחר עד צהרים,

איך מספר הלבנים עדי ערב נשלימה?

אם כח אבן כחנו, נחוש גונו?

הלבעבור התל בנו כל זאת השמיענו,

שימנו כצאן טבחה תחת יד נוגשינו,

חלילה לאל מעשות זאת, כי הוא יוצרנו,

חלילה לנו מחשוב זאת, כי עפר נחנו,

עמוק מתהום לדעת, קצרה רוחנו״.





פחד פחדו השיגום ומגורתם באה,

שבו משוט בארץ עם הקש קוששו,

לא נשאר מן היום השלם חקם עד ערב,

אף כי מעמל ידם גם רגע לא יחדלו,

גם ראו נוגשיהם צרתם מה כבדה,

המה אצים לאמר כלו מעשיכם כלו.

כאשר בהיות התבן דבר אל תגרעו.

העשוקים האלה לעשות כן לא יכלו,

ומתכנת הלבנים יום יום לא השלימו,

אז שוטרי ישראל שמום נוגשי המלך,

על העושים במלאכה לרדות בם בפרך,

הכו מכה רבה ובאף דברו אלימו,

מדוע מעושי הלבנים העלמתם עין,

״גם תמול גם היום את חקם לא מלאו?

גם מענה רך גם בכיה הועל לא הועילו,

כיענים במדבר עמהם התאכזרו.





איש שכור מרוב צרה, איש שש למצוא קבר,

יבוז נפשו, ישחק לאיד, ילעג לפרץ,

גם אלה השוטרים למות נפשם חרפו,

לבא לפני מלך עז פנים לא יראו,

על פניו הוכיחוהו, קשות לו דברו:

״למה תעשה לעבדיך רעות כאלה,

״תשאל חק מידנו לא נוכל עשוהו,

״אם תבן לא תתן, איך הלבנים נתנה?

״נחנו שוטרי עם, הגד במה לך חטאנו,

״הלבעבור כי הכות את אחינו חדלנו,

פגעו בנו אכזרים הכונו נוגשיך?

״טוב כי נמותה מהכות חנם אחינו,

״שור אלה הפצעים בבשר ברי כפים,

מיד עזי פנים, מיד לא אדם המה,

״וראה כי הבאת חטאה על עמך.





שממות השוטרים היתה לו למשיבת נפש,

ובדם היוצק מבשרם עינו שבעה,

אמר אויב ״אך טוב, אל שדי התגברתי,

אם יבאו החוזים ולפני יעמדו,

ראשית דבר אשאלם איה אלהימו,

מדוע את עמו מידי לא הושיע,

מה יענו דוברי חזון? מפצות פה יבושו,

ובקרבם יאמר לבם כי מהם השכלתי״.

שש אכזר על רשעו, התאמר פועל און,

לבו סגר מחמול, אזנו אטם משמוע

צעקת השוטרים הצועקים משבר רוח,

וכאריה נתן קול: ״הסו אוילים הסו!

״מידכם זאת לכם ומדוע תזעקו?

״נרפים אתם נרפים, ומרפיון ידים

״מאנתם עבדני, על כן לאמר תהבלו,

״נלכה המדברה לזבוח לאלהינו,

״דם זה, פצעיכם אלה, מרפא לכם יהי,

״מרפא לאולת, מזור מלבגוד בגד,

״חדלו מצעוק אלי, דבר עוד אל תוסיפו,

״אל אחיכם לכו ועבודתכם עבדו,

״אמרו להם כי כל אמרי פי יקומו,

״תבן לא יתן לכם ולבנים תתנו

״כמספר הראשון, לא תשימו מגרעת״.





אמללים רבים לפני ארמון המלך,

בעבור הקשב מה היה, ברעדה נאספו,

כראותם שוטריהם לבם היה למים,

כי רוע פנימו ומר רוחם העידו,

איך נפל דבר, מה היכל מלך קרמו,

ובדמעות על לחים את קולם נשאו,

״אחים! זדון מה עז, מטה רשע פורח,

״אוי לנו אחינו, דתו קים המלך,

״מלבניכם יום יום גם אחת אל תגרעו,

״בין תנינים ויענים אכזר אין כמוהו,

״דם אדם משחק לו, גיל נפשו צרת גבר,

״לו הקשבתם דברי צורר, שאגת עז נפש,

״משבר רוח ומפחד לב תאמרו:

״הררי טרף נעלה אך לא אל היכלי רשע.





המה יצאו מאת פרעה את מי פגעו?

את משה עם אהרן נצבים לקראתמו

מצרת לב ״מה זאת עשיתם! קראו למו,

״על חמם ושוד קרונו, אתם תאשמו,

האם אלהי המשפט יעשה עולתה,

״הבטיח טוב ולהביא רע, רוש תחת נפת?

״חלילה לו התל, חלילה לו כל עול,

״גם חלילה לכם מדבר בשמו שקר,

״נראה אליכם אל אלהי אבותינו,

״אך סרתם מאחריו, שניתם דברי טעם,

״את לא צוה אתכם דברתם אל המלך,

״חצים היו אמרותיכם, מדקרות חרב,

״אף פרעה החריתם, הבאשתם את ריחנו,

״נאמנים לו נחשבנו, עתה בוגדי בגד,

״ירא יי עליכם, אל כל יודע,

״ישפט בין מלאכיו ובין דלים כמנו,

״דמנו שפוך ארצה מידכם ידרשנו,

״כי חרב מלאה דם שמתם אל יד צרינו,

״אל יד פרעה ועבדיו הרוג יהרגונו,





מאנקת אביונים נמס לב אנשי חסד,

לא חרה אפם על ריב חנם בם יריבו,

הלא ממצר דוברים, כזאת יפעל עשק,

העשק יקח לב ויהולל אנשי טעם.

אבל צרת אחיהם עד נפשם נגעה,

בחרו עוף לישימון מראות שבר על שבר,

תחת שקט חמה מתחוללת כסער.

גם חברה לצרה הזאת צרה אחרת,

כי התחמץ לבם בינתם הסתתרה,

מהתבונן על מה עשה יי ככה,

איך עת שלום עת מרפא עת בימינו ישע,

צרה ובעתה כפרץ מים פרצו?

חשבו לדעת זאת אך הבן בל יכולו,

ושלישיה רעה, כי צעקת עם ישמעו,

אתם הסבותם הרעה הזאת לנו.

הינתקו עבותות צרה המשלשת?

לב אסור בהן מי לחפשי יוציאנו?

מי ישקיטנו מי על הררו יעמידנו?

ומה יענה איש האלהים לעשוקים אלה,

אם נחמם בל ידע, וינחמם בל ישמעו,

על כן אל צעקת המריבים עמד איש חיל,

כאלם לא יפתח פיו, כאיש לא שומע,

באלהיו בטח כי יקרא אליו יענהו.





אז שב5 אל יי ולפניו שפך שיח,



עפעפיו הנשאות כעפעפי שחר,

גם דמעת בת עינו על תום לבו העידו,

ויאמר ״חנני נא יי וענני,

״ובעת צרה כזאת אל נא תסתר פניך,

״אנא! אם כלה זעם ושנות רעה תמו,

״ובעבור הצילנו ממרומך ירדת,

״מה חטא לך העם, מאז בדברך באתי,

״כי הגדלת את מכאוביו על אחת שבע?

״כי לא כראות אנוש תראה, עבדך יודע,

״חשך יחשיך ממנו לא יחשיך ממך,

״אך אני עיני בשר לי על כן נבהלתי,

״כי רק תמת עמך ראו, זר לא ראו,

יום את אמרות קדשך בקהלם בשרתי,

״בדברי האמינו, בישועתך ששו,

״וישתחוו לך ובקול תודה לך זמרו,

״ובמה חמתך הציתו איך אדעה,

״איך הרע לעם הזה, לב אויב אמצת,

״לב אויב מלא כחש, לא אבה כבדך,

״באתי אליו גם את שמך יי זכרתי,

״אך מה ענני? את נאצותיו שמעת,

״למה כארי במארב יטרוף ענייך,

״למה בצרה הזאת מרחוק עמדת?

״יושב מרום, למה רחמיך התאפקו,

״וזרוע עזך לא עלינו נגלתה,

״כי מיד צר הצל לא הצלת עמך,

״קול קמיך עולה תמיד, דרכם צלחה,

״חלילה לי אלהי מהריב אליך,

״אך דובר משפטים מעולם לא מאסת,

״אם הוסף צרה על צרת עמך צוית,

״ידעתי גם אני כי צדק משפטיך,

״רק אחת אשאל ובטובך דעת למדני,

״לראות שוד לראות עשק למה זה שלחתני,

״כי לא שעית מני עד יעבור זעמך,

״למה אשמע רב טוב בשרת, רע הבאת,

״אם בך לא דברו לא זעף לבם עליך,

״עלי דוברים רע, כל היום אותי יאשמו,

נפשי לא אשמה איך עמל זה תשאנו,

״הצטדק לפניהם, כי אלמדם טוב טעם,

״האוכל? הלא עמך כבהמות הייתי

״בער לא אדע, כי מי יתבונן באלה,

״מיום צרה הבאת, נפשי מה נבהלה,

״שבר דלים רואה, זעקת כואבים שומעת,

"על כן נשבר לבי, עיני כהו מבכי,

״אל נא רחם עלי, אל נא עניי הביטה״.





רנת איש האלהים לפני אל חן מצאה,

כי על דובר מתום לב לא יקצוף אל קצף,

יוצר לב הוא יבין, מי טוב מי אוהב צדק,

הוא יבין כי מדוה איש ישים אורו חשך,

וכעב תחשיך רקיע מעל לה או יופע,

כן מכאוב יחשיך לבב נגה לו מבית,

ופי תם יפצה הבל נכון רוחו סלה.

על כן תנחומות אל נפש עבדו שעשעו,

כי רחם עליו ומשמי קדשו ענהו,

״תמת לבך ידעתי, גם את מכאוביך,

״מענה פרעה המלאה נאצות שמעתי,

״וזרועו אשר הניף על עמי ראיתי

״אל יפול לבך מאשר ראו עיניך,

״הדבר מתוך הסנה אליך דברתי,

״מהחל עד כלה על צוררי אביאנו.

״אך טרם אראה פעלי בשתים חפצתי,

״עם זו אהבתי תכלית צרתם ישיגו,

״ורשעים שנאתי תכלית רשעם יקיאו,

״על כן לפני פרעה מכשול עון נתתי,

״כי כאשר באת אליו ובשמי קראת,

״שם קדשי חרף ולעמי הוסיף הרע,

״אם תועבות כאלה שומעיהן יחרידו,

״כי יראו שואה ומשואה עליו תרדנה,

״לשמי יתנו כבוד ומשפטי יצדיקו,

תועי לב ילמדו בינה, רוגנים ילמדו לקח,

״וישרים משל ומליצה עליו ישאו:

״זה חלק לץ מאל, נחלת עריץ מאלוה.

״וכרשעת רשע זה לעשותו הנחתיהו,

״צדקת עמי הוצאתי לאור כצהרים,

״אם עת יחלו טוב יאפפום משברי מות,

״אמון בם, אותך לא הבישו, בי לא דברו.

״כי אתן עם זו עליון על כל גויי ארץ,

״על מה עשיתי ככה, עמים יתבוננו,

״תכלית כל היתה זאת, אין עוד צרה אחריה.

״עתה תראה אשר אעשה עם פועלי און,

״כי רום לב פרעה אשפיל, גאותו אכניע,

״הוה על הוה יבוא לו, שבר על שבר,

״שת בשמים פיו אשים דובר מארץ,

״לא אבה שומע לי, יתחנן אליך,

״מרעות רבות במראה הראיתיך,

״אחרית שברו יגדל ולעמי חדר יהי,

״בזרועי אחתנו נפלאותי אראנו!

״יום יורש כסאו ובכורי ארצו ימותו,

״ירבה כבוד אל עמי, יבין כי לי המה,

״וישלחם מארצו כשרים, כבני מלך,

״ויגרשם מארצו, מר יצעק! צאו! צאו!

״אימת מות תמנענו החזק בם רגע״.











עת גברי וגו‘. השיר הזה מתחיל מן אחר באו משה
ואהרן וגו’. (שמות ה‘ א’), עד מאמר ה‘ אל משה ראה נתתיך וגו’, (שמות ז‘
א’): שמע פרעה וגו', עד סוף המאמר (שמות ה‘ א’):  ↩



כשמן וגו'. עד סוף המאמר (שמות ה‘ ג’):  ↩



אם מפי וגו', עד על טוב יוחילו (שמות ה‘ ג’ ד‘  ה’):  ↩



טרם וגו', עד כי יקרא אליו יענהו (שמות ה‘ ו’ עד  י"ט):  ↩



אז שב וגו', עד צאו צאו (שמות ה‘ כ"ג, ושם ו’  א'):  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33466