


	
	השיר הששי [רופא לשבורי לב ומחבש עצב]
	








רופא לשבורי לב ומחבש עצב,

אל הרים ועמקים נתת קצב,

וגבולות הארץ אתה יצרת,

למה נאמר נואש, או מה נוחילה,

ומגבולות שמת הלא נשכילה,

כי עתות לצרה אתה קצבת,





הנה מאבותינו כזאת שמענו,

כאשר אל אל זעקו לאמר גוענו,

אל חללים אל יורדי בור דמינו,

נשאו המבשרים קול ופדות השמיעו,

אחר כתליהם עמדו ויריעו,

הנה אלהינו זה לו קוינו!





עץ יזקן בארץ חדל צומח,

עוד מריח מים גזעו פורח,

יוציא נץ ופרח יגמול פריהו,

לא כן ציצי שדה אם הם ימלו,

דשא לא יהיה עוד קנים קמלו,

אחרי יבש חציר יאמרו איהו.





אף כן רשעי ארץ כאשר יפלו,

כעשבים בשדה נבול יבולו,

ונעוריהם לעד לא יתחדשו,

כארזים ותמרים על יבלי מים,

ינובו צדיקים כימי שמים,

לא ישכנו חררים גם אם ייבשו.





גם כרם ישראל זרים חבלו,

כבוצרים באו לו כלו עוללו,

גדרו שמו פרוץ, סכו נופלת,

עת מעיני הישועה להם נפתחו,

ענבי אשכלותיהם פתאום פרחו,

גפנם לא שכלה, עלה בל נובלת.





בנביאי האלהים העם האמינו,

דברי המבשרים טוב לבם הרנינו,

תחת רוח כהה בשיר רננו,

"גם מארץ משקה זאת ארץ מצרים,

אחריך נרוצה צוה אין מים,

ומקור מים חיים אתה צורנו".





מרחוק אלוה כל זאת חזית,

טרם נוצרו מה יהיו ראית,

שורק זה נטעת מה הוא ידעת,

כלו זרע אמת מטוב יצאו,

ופרי צדק ענפי יושר ישאו.

על כן בם בעמים עזך הודעת,





מה דברו המבשרים שירי יודיע,

על מענה בית יעקב אמר יביע,

מליו יגילו לב, כושל יקימו,

צור! נא ממרומך תשלח עזרך,

טוב טעם תורני הבן ספרך,

אז כחותם על לב שירי ישימו.








_______________










ממדבר חורבה1 שב משה עם מקנהו,

אל ארץ מדין אל חותנו לראות פניהו,

גם השב הצאן אל ידו ולהודיעהו,

כי אל ארץ מולדתו ישוב, אל מצרים.

אך מה שמע מתוך הסנה העלים ממנו,

כי התהלל בגדולות, התפאר על רע,

לא יסכון לטהר לב, לא יחפוץ שח עינים,

גם לא יגלה סוד חתום על ארץ אחרת,

טרם אל אסירי התקוה יגידנו,

אל יתר חותנו אמר: "אל אחי אשובה,

אראה העודם חיים ומה עושים המה".

אף כי ידע חותנו מדוע הולך שמה,

כי מאז הגיד לו אל מה נפשו יחלה,

אל יום יי בו לאור יהפך אפל,

זאת לא עלה על לבו, כי יפקד אל גבר,

כי את חתנו משה שם נגיד ומושיע,

אשר יעשה אותות בשמים ובארץ,

כי מי ראה כזאת או מי שמע כאלה,

ומתום לב כרע כאח לו ענהו:

"אף כי כמלאך אלהים לנו נחשבת,

אם לראות בשלום אחיך נכסוף נכספת,

הפצר בך עון יחשב, מלא חפצך,

ולשלום לך, ומצא כל משאלות לבך".





עודו2 עיר מדין אסיר התקוה, לשמוע

מה יפקוד אל עליו ומתי ישלחהו,

בשר טוב לענוים ודרור אל יושבי חשך,

נראה אליו יי גם נחמו ויאמר:

"שלום לך איש גבור חיל, לך שוב מצרימה,

מאויב אל תירא, צורי מכשול פניתי,

כי מתו האנשים המבקשים את נפשך".

כגבור ירוץ ארח שש משה ללכת,

כי לא עוד על אדמת חם יקרנו עצבת,

כי לא עוד יראה רע נכון לבו בטוח,

על כן כל מחמדיו לקח אתו מצרימה,

את אשתו ובניו נהג עמו בדרך,

על החמור הרכיבם, גם כליו ומעשהו,

זולתי מטה אלהים מקל תפארת,

לא שם בין הכלים, כי אל ידו קחהו,

יקר הוא לו מכל, לא ישוה בו כל חפץ,

כי מטה עוז הוא, בו יאדיר שם אל בארץ.





כאשר3 הכין מעשיו לשום רגלו לדרך,

עוד אמרת אלוה באתהו ויצוהו,

"משה עתה הולך אתה לשוב מצרימה,

האותות אשר הראיתיך הר חורבה,

אתה תעשם לפני פרעה, כי כן יעצתי,

על כן שימם על לבך, ובלכתך מצרים

התבונן בם וראה צדקותי מה גבהו,

כי אז תהיה נכון לעשות מלאכותיך,

וימיני תהיה לימינך על צר רוממה,

כי לא רק בעבור דבר אליו אשלחך,

לאמר לו שלח את עמי כי לי יחנו,

וככלותך דבר תפן שכמך ללכת,

ומרחוק תעמד עת חצי בו יפגעו,

אך אתה תגד לו פשעו, ישר תורנו,

איך על פי מדתו משפטי לו אמדה,

אם לא יאבה לשמוע לך, אז הזהירהו

ואמור לו על מריך מכה רבה אכך,

אם יקשה ערפו עוד עשה כאשר דברת,

הטה ידך על ארצו הרם את מטך,

וכרגע כל המכות יעדת תבאנה,

לו אחפץ גם מאחת המכות האלה,

אם לבו חזק כברזל, רוחו כנחושה,

הנה כדונג נמס מפני אש ימסו,

מפחד לב יאזין ויצו מהרו ולכו,

אך האזן מפחד, הקשב מאימת מות,

מאין הכר צדק, מאין הכר מי אני,

במה יחשבו, באלה לא חפצתי,

על כן אחזק את לבו לסבול עברתה,

ולקולך לא ישמע, את עמי לא ישלח,

בעבור הרבות אותותי על ארץ מצרים,

אז יראה מי אדון לו, חטאו יודה פיהו,

ופושעים יבינו דעת, בין תועי רוח,

לכן משה את פרעה על פניו תוכיח,

ואמור אל רשע זה כי יוצר האדם אני,

כאיש יחמול על בניו עליהם אחמולה,

ולכל עמים המישרים אורחותם אב אני,

אך ישראל בן יקיר לי, בו אשתעשע,

ובכורי הוא, כי עליון על גוים אתנהו,

ומה הרעות לעשות עם בן אהבתי?

ההוא יהיה עבד? עליו תשים עלך?

שלח את הבן הזה בעבור יעבדני,

אם מאן אתה שלחו דע מה אחריתך,

בעונך כי רב צרות רבות ישיגוך,

ככלות כלם אהרוג את בנך בכורך,

כי מישרים דברתי לך אז יגיד פיך".

כנשר4 יפרוש כנף לדאות אל שמים,

מהר איש האלהים לבוא ארץ מצרים,

ובלכתו לבו מלא השכל גם ידוע,

יחשוב כל היום הגדל שם האל בארץ,

באותות במופתים יעשה על אדמת צען,

עד יכיר לא ידע אל מה נורא מעשהו,

עד שים קן לוחכי עפר בין כוכבי שמימה,

רוזנים עם יועצי ארץ כטיט מרמס רגל.

מרוב הגות לב אלה שכח מעשות צדק,

לא זכר כי ערל בשר עמו נוסע,

כי הבן הנולד לו ושמו אליעזר,

לא חתם אות בבשרו שם אל לברית קדש,

הם באים בדרך במלון ללון שמה,

ויי שלח את מלאכו ויפגשהו,

ויתיצב כצר ויבקש המיתהו,

צפרה טובת שכל על מה זאת השכילה,

מהרה ותקח צר ותמל את הנער,

אל רגלי השרף כמנחה כפר נפש,

עור ערלתו הגיעה, ותזעק ותאמר:

"כי חתן דמים אתה לי מלאך ממעל!

אל דם הברית הזה נא הבט אל ורצני,

ולמלאך בארץ אל נא תשלח ידך".

וישמע אל ויצוה וירף ממנו,

אז אמרה, "לא לשפך דם אלהים צוך,

"להיות חתן דמים למולות הנה באת.





וילך5 אל מסעיו עלז ובטוח,

אחרי נחתם בבנו אות חתום בו אשרהו,

מבור אין מים בו דם זה אסיר שולח,

גם בא מועד את שאהבה נפשו יפגשהו,

כי בא אמרת אלוה אל אהרן אחיהו,

"קום לך לקראת משה אחיך המדברה,

על אחיו גדלתיו, הודי עליו נתתי.

שש אהרן על אמרי אל, ערב לו לשמוע,

כי עוד משה חי, כי אהוב הוא אל עושהו,

כי נתן עליו הודו, כי כבוד עטרהו,

כלתה נפשו לראות פניו, הקשב מפיהו,

מה דבר צור ישראל על עם אהב סלה,

אם בא היום יציל בו שסוי מיד שוסהו,

חזון שמע הגיד אל בית יעקב ויאמר:

"אחי נראה לי יי, רב טוב שמעתי,

כי ללכת לקראת משה אחי צוני,

לי אומר לבי תנחומות אל ישמיעני,

כי קרוב יום יי ושנת ישע באה,

עתה אחי בדרך שלחתי אלכה,

אם אל שולחי, בטח אלך, שאנן אשובה,

ומה יגיד לי אחי אליכם אביאה".

שומעי אמריו ששו, כי נדכאים אלה,

מימים רבים לדבר יי צמאו,

ויענו יחדו, יי עמך איש חיל,

הדרת עם לך! מלאך אל בדרך ינחך.

מהר שנס את מתניו ויקם וילך,

נזר קדש לקראת עטרה, מה נעמו,

ולעת האיר משה מקדם כאור שמש,

נגה אהרן מים כנגה הירח,

על הר האלהים איש את אחיהו פגשו,

שמח לב אהרן אל אחיו וישקהו,

זאת חקת גדול, כן ארחת קדוש כמוהו,

גבר אהב אלהים גם הוא יאהבנו,

כי אוהב אל, אהוביו לו אוהבים נחשבו,

גם משה שמח בו, כבן את אב כבדהו,

אחר דבר שלום פתח משה את פיהו:

"אחי! בא יום הישועה, בא יום לו קוינו,

"כי כאשר עם עדרי חותני באתי ההרה,

"מתוך הסנה הזה העומד פה בשפל,

"מראות אלהים ראיתי, אש מתלקחת,

"מלבת אש הזאת דבר בי ויאמר:

"משה משה! אנכי אלהי אביך,

"את עני עמי את כל צרותיו ראיתי,

"אעלם מכור ברזל זה מעני מצרים,

"אל ארץ הכנעני לתת להם נשבעתי,

"נוראות נפלאתי שמחת עולם השגתי,

"לולי כי מאחרית אמרי קדוש שמעתי,

"נע לבי ממקומו נפשי אחור נסוגה,

"כי אלי קרא לאמר עתה לך מצרימה,

"ושפוט את בית המלך, ושפוט את יושביה,

"באותות ובמופתים במראה הראני,

"גם נגיד שמני דבר יצא מפיהו,

"אתה תוציא את עמי מארץ מצרים.

"מה נבהלתי משמוע זאת, בושת כסתני,

"אני אשר אמרתי מאדם קטנתי,

"עתה אשפוט מלך, אמלוך על שרי קדש?

"התחננתי אליו לאמר חדל ממני,

"משפטים דברתי אתו לשאול הקשיתי,

"אך על כל מוצא פי רך משמן ענני,

"עד הרביתי הפצר, עד עצתו החשכתי,

"אז דבר אתי קשות את אפו החריתי,

"ובכל זאת לא נחם אלהים משלחני,

"ויאמר אלי לך ואני אהיה אתך,

"ואחדל מדבר את אלהי יראתי,

"גם אותות נתן לי לעשותם מה נורא!

"מטה זה אם אחפץ אל נחש אהפכנו

ובזנבו כי אאחוז אל מטה אשיבנו,

"היד הזאת אם אחפץ תצטרע כשלג,

"אם אל חיקי אביאנה כבשרי תהי,

"ומיאור מצרים אקח מים בכלי,

"כי אשפכם ארצה לדם יהיו ביבשת,

"העם כי יראו אלה מי שולחי יכירו,

"עתה אחי! לשמור פי אלהי הנני,

"אעדה גאון וגובה, אהדוך פועלי און,

"לנקום נקמת אלהים כמלאך אצאה,

"אל תאמר מי שמע מפי אנוש כאלה,

"אף כי מפי איש לא נסה דבר גבוה,

"דע כי כאשר אמרתי אשמע אל, אלכה,

"נתן עלי הוד מלכות ישע הלבישני,

"לבי שם כחלמיש רגלי לא ימעדו,

"מפרעה לא אחת מחילו לא אפחדה,

"פי יהיה למו כפטיש המפוצץ סלע,

"מפני יבושו המה, בל אבוש אני,

"גם אתה אחי שים באלהים מבטחך,

"כי אם בי בחר אל, לאלהים לך שמני,

"גם בך בחר למליץ ולפה לי שמך,

"כי אהבך אלהים דבר טוב עליך,

"לך עמי דבר אל העם, דבר אל המלך,

"מה תאמר ומה תעשה אני אצוך,

"אל תירא, מר צל מצרים מהר יבולו,

"את צדקתך ידעתי כמוך כמוני,

"את נחלת יי את צאן ידו אהבנו,

"רק בעבור הקם אמרי אל בהם נמשולה,

"לא בעבור השתרר, לא בעבור הון ועשר,

“חלילה לנו כי שרי אלהים נחנו”.





מדברי איש האלהים עיני אהרן אורו,

שמע מפי אח אהוב מה נפשו קותה,

גם מיושר אמריו כליותיו עלזו,

מהתבונן אל אחיו עינו לא שבעה,

אור פניו הודיעו כי ישראל יושיע,

ויתן תודה לאלהי יעקב ויאמר:

"ברוך אל עליון זוכר את הברית מקדם,

"וברוך אתה ליי אשר רוממך,

"וישלחך לרפוא את מחץ אחיך,

"מאמרי פיך רוח כהה מהלל תעט,

"וסגור לבם מאור פניך יפתח,

"כחבצלת תפתח עליה מאור שמש,

"מה תגל נפשם כאשר תראם אותותיך,

"נכאי רוח תחת יד נוגשיהם יאנקו,

"כי יראו יד יי הדר אלהינו,

"ידעו כי תעוז על אנוש על יד מצרים,

"תחת כי אהב אלהים את אבותינו,

"אהב את זרעם נגיד להם הקימך,

"גדול מכל אחיו למה זאת לך נפלאתה,

"הלבעבור אמרת מכל אדם קטנתי,

"יען דמית כן על אחיך גדלך,

"ובידו על כן אתה עטרת תפארת,

"כי עם מי ישכון אל? עם דכא ושפל רוח,

"הנה פאר אותך, הודו נתן עליך,

"אם לאמץ הנך, אם לחן הנך,

"עתה קום ומשול בנו, כי רק לך יאתה,

"ישראל ישמח בך, בית יעקב יעבדך,

"ואני עבדך, אם לאלהים לי אל שמך,

"אל כל מקום תשלחני כצבי ארוצה,

"דבר תשים אל פי בקהל עם אגידנו,

"ותצוה לעשות גם היכלי מלך אעשנו.

"איך לא אבטח בך אם ביי מבטחך,

"אם אתה לימיני ואלהים לימינך.

"למה זה אירא, עמנו אל מה יעשה גבר?

"ובצלנו יחיה יעקב יפרח כגפן,

"כי חלילה לנו השתרר הבזות רע,

"הן אביונים מאשפות תרים ענותך,

"ואני עבדך כי איש שלום אני ידעת,

"ומה אאריך לשון מה דבר עוד אוסיפה,

"הנה מרועים משחיתים הצאן נפוצו,

"על שובי אליהם כעל מטר יוחילו,

"משמיעים טוב נחנו ובשורה יש עם פינו,

"אם רגע נוחילה אולי עון יקרנו,

"נא צוה אחי נקומה נסעה נלכה,

ובדרך נלך חכמת לבך תורני".

ישרו דברי אהרן אל משה ויסעו,

הלכו הלוך גם דבר עד בואם מצרימה.





מה נאוו6 רגלי המבשרים משמיעים ישע,

מה נפלאו בקהל עם, רב ממאורות יהלו,

נורא אל עליהם ובאור פניו הלכו.

העם כלו וזקניו יחדו התאספו,

לשמוע מה דבר אל, מה צוה עלימו.

תועה בישימון לילה ישמח לראות שחר,

אף כי קהל לא ראו אור אין נגה למו,

נפשם לאלהים תמיד משומרים לבקר,

כזרוח להם שמש מלאכי אל מה ששו,

עוד מתבוננים בם ולהודם תביט עינימו,

נפשם יצאה מדברי אהרן כי נעמו,

קורא להם "הנחמו! אחי הנחמו!

"דלתות ברזל לפני פתחי תקוה נפתחו,

"פקד אלהים אתכם, צעקתכם נשמעה,

"אלהי אבותיכם במראה הופיע,

"מתוך האש דבר אל עבדו אל אחינו,

"כי אל זה האיש משה מקדשו הודיע,

"שלם חזון, בא מועד לאביכם דברתי,

"את עני עמי את צרת נפשו ראיתי,

קום לך מצרימה וגאל נחלתי בארץ,

"מצרי הנקם וגמול להם השיבה.

"עתה נגד עיניכם נגיד ומשיח,

"מלא כח אלהים, נפלאות יראנו,

"כמלאך יצא לפניכם, בו תושעו,

"אחי! אל תמרו את פיו ובקולו תשמעו,

"גם אני אעשה כן, בלעדו אין בי כח,

"חלילה לי למרות בו, אמרי אל על פיהו,

"אך כאשר הפציר באל לאמר חדל מני,

"כבד לשון אנכי דבר בל ידעתי,

"ענה אלהים אהרן לך לפה אתנה,

"על כן אני המדבר מה מפיו אשמעה,

"גם אותות שם אל עמו לעשות אותם הנה,

"בעבור יאמץ לבכם ובעבור בו תאמינו,

"עתה איש האלהים הראה בקהל עמך,

"הגדולות חננך אל ועשה אותותיך,

"בעבור יראו ממי שלחת ומי אתה,

“אחי גשו הנה ולנפלאות אל הביטו”!

כאשר עשה משה את האותות כלנה,

עמדו העם מרעידים, דבר לא דברו,

כהמון ימים המה לבם מגיל ופחד,

כי כאלה מלפנים עין לא ראתה,

אחרי כלה איש האלהים לעשות מעשהו,

ויפן אהרן שנית אל העם ויאמר:

"אחי! הראיתם מעשה קדש מה נשגבו,

"עוד נוראות מהם ומופתים לא נודעו,

"שם אלהים אל ידו החרד בם צרינו,

"בם יכה את פרעה, בם יכה את מצרים,

"שלומת פושעים תראו, בכם אל יגעו,

"כי אל עיני צריכם ולעיני השמש,

"מכור הברזל הזה ברכוש רב תצאו,

"אם תאמינו באל גם אתם תאמנו,

"אם תאמינו בנביאיו תעשו גם תצליחו.





כקול7 מהיכל אל, כקול משמי שמים,

כן קול אהרן אל אזני עם וזקניו יחד,

כי נאמן ישראל עם אל, אמון יאהבו,

על כן נטו אחריו ובדבריו האמינו,

כי זכרו מה פעל אל לאבותם מקדם,

הברית כרת עמהם ושבועתו למו,

כי אל לא יטור לעד, לא יקצוף לנצח,

מספר שנים חרץ לשנות עמל וכעס,

עתה כי תמו, חק נתן אל לא יעברו,

פקד יי עדה סוערה לא נחמה,

וירא את ענים כי רב ויאמר די למו,

פתאום רנו העדה, יחדו קול נשאו,

"אמת דוברים הלוים, צירי עליון המה,

"אותותם ראינו מה רמו מה נפלאו,

ומי לא יבין כי יד שולחם זאת עשתה,

אז העם כלו ששו וחסידיו עלזו,

אז יראי יי דברו איש אל רעהו,

"הנה אלהינו זה האל לו קוינו,

"כי יציל עמו ידענו, כי יפליא פלא,

"יוסר גוים מאז ישפוט גם את צרינו,

"אך זאת לא ידענו כי חדשות יצמיח,

"אמרנו ילחם עמהם משמים,

"כאשר נלחם מלפנים עם כל רשעי ארץ,

"ומי אמר לו לבו כי יקרא אל גבר,

"בו יפקוד רע על מצרים, בו ירגיז מלך,

"דבר אתו משפטים, את מלכו יוכיח,

"מה טוב זאת! הגדיל יי לעשות עמנו,

"צרינו יבושו, מלכם יראה וכעס,

"מפי אדם כמוהם חרפתם ישמעו.

"לא כסדום לא כעמורה הפכם כרגע,

"מחטאם לא בושו, מעונם לא נכלמו,

"לא כן צרינו, טרם יאבדו יבושו,

"כי יספו רעה, חטאתם מסדום הגדילו,

"דומם נשב נוחיל לתשועת אלהינו,

"כי לו עז וגבורה, עמו המשל ופחד,

"עמו חכמה ומי כמוהו יועץ פלא,

"מעצתו לא ישוב, כאשר דבר כן יעש,

"וזרוע תפארתו לימין משה יוליכנה,

"עתה אחינו! שירו לאלהינו שירו,

“ובהדרת קדש השתחוו להדום מלכנו”.

וישירו לאל ויקדו וישתחוו.













ממדבר חורבה, השיר הזה מתחיל מן וילך משה אל יתר
חותנו וגו‘, (שמות ד' י"ח), עד ואחר באו משה ואהרן וגו’ (שמות ה‘
א’):

ממדבר וגו', עד סוף המאמר (שמות ד' פסוק י“ד  י”ח):  ↩



עודו וגו', עד סוף המאמר (שמות ד‘ פסוק י"ט  כ’):  ↩



כאשר וגו' עד סוף המאמר (שמות ד' פסוק כ“א כ”ב  כ"ג):  ↩



כנשר וגו'. עד סוף המאמר (שמות ד' פסוק כ“ד כ”ה  כ"ו):  ↩



וילך וגו'. עד סוף המאמר (שמות ד' כ“ז כ”ח):  ↩



מה נאוו וגו' עד סוף המאמר (שמות ד' כ"ט):  ↩



כקול וגו'. עד סוף המאמר (שמות ד‘ ל’):  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33329