


	
	[מעון השואלים תכלית חפץ] (חלק שני, מאמר שני, קטע)
	



חלק שני, מאמר שני (קטע)

 


מעון השואלים, תכלית חפץ



כל־מבקש חסד ורחמים



ומעין ברכתך חיים יפץ



באתי היום מך ומעי הומים.

יודע בי כי דלף לגיחון



מוצא מימי אל־נחל קדומים



מתנפל על־פנים שח על־גחון



בכניעות חיל ושבירות הלב



אולי תכפר אל אולי תחן



בבעת רתת ומעוט חלב



בחלחול רב ובטוח אני



כי מצח זונה לי ופני־כלב.

ואקום בתחנה סכל עני



ונשמתי לשתים תבהל



במדבר צמאון מקום שכני



על־עצם שם קדשך אור כי יהל



על־נמיכות ערכי שהוא אפר



הולך בחשך ואין מנהל.

ואכתב על־לבב גם על־ספר



מרב עונותי מעט מזער



מרב תהלתך אמרי שפר



אך במורא אתקרב אל־שער



זכרך ולבי כדונג ימס



כי רב מריי ערך לא ישער.

אוי על־נפש לגוף תצעק חמס



וגוף בנפש מריב ונלחם



יום תת הדין וֽהיותם למס



לא זֽכרו מראש כי על־כרחם



סוף החיים רמה ותולעה



עת פגע יקרם ונס לחם.

נפשי פן־תדבקני הרעה



שובי שובי המֽלטי מתוך



שדה חרם אשר את בו תועה.



נפשי משוטיך מרמה ותוך



ומעברך בים הוא מי מרים



ומלאך בשפתו דינך יחתך.

נפשי שמת בצורים בצורים



קנך ומרוצתך גם כצביה



רודפת ריק כקרא בהרים.

נפשי אם את ממרום כשבויה



וכצל עובר מספר ימי חלדך



מה־זה תשתקעי תוך גויה



לגור בארץ באת ללבש מדך



לעבד בה צורך ושתות מימיו.

שובי אליו אז עת מלאת כדך



נפשי אף יגדל איש ירבו ימיו



אין ואפס הוא למול יוצר



הכל ומכלכלם בנחומיו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41707