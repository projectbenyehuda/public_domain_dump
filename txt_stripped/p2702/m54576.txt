


	
	סונטה
	




עמדי הד קולך נושא אנכי.

וגם עת הים יתגעש עז בדכי,

עת נפץ תותח יבקע וירעם,

או סער־הרים ישרק וינהם –





אשמע הד־קולך הפורץ ונתז,

צולל ועולה בסער הלז,

חולף ומשוטט בין גלים נשאים,

שוחק לרסיסי פגזים נקלעים.





וברדת היום הוא בא למעוני,

גוחן על שכמי ולוחש באזני,

בודק ילקוטי ושואל לשלומי,





מאיר פנתי בלילי ויומי,

וצועד עמדי באשר רק אלך –

כי ידיד ועמית לי זה הד־קולך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54576