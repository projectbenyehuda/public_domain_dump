


	
	הבודדת
	




בשמלה מתבדרה ובנפש קלה

תעברי בשדרות, תצחקי,

תחיכי אלי כל וכלך צוהלה

והכל מצביעים: הן חג היא!





בחורים יערגו לך, יביטו אחריך,

יארבו בדרכך ברחובות,

לבושך אין־בושה יפשטו מעליך

בעינים מאד רעבות.





ואולי לא ידעו לעולם־לעולם,

כי תבאי ביתך עם הליל

בודדת עד בכי, עזובה מכלם,

בלי ידיד ואהוב וגואל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54414