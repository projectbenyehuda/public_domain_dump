


	
	מקום פגישותינו
	



רומנס






את מקום־פגישותינו נרשם למזכרת,

נחרת בעטור של זהב;

כל גבעה וכל גי, וכל עץ על אם דרך,

כל אבן ששמה תשכב.





את בקתת־העצים שם בראש הגבעה,

לה שלש מדרגות אבנים,

שידעה להקשיב ולשתק בצנעה,

לזכר כן שנים על שנים:





את קולות הנערים שבקעו מרחוק

ואלינו הגיע ההד;

את טרטור המכונית, את השיר המתוק,

שהלם את הלב הרועד.





את הזר הבודד על הכביש השומם

שהסב את ראשו להביט;

את הלילה הטוב השותק ודומם

ומסתיר את הסוד כעמית.





את הכל, את הכל נרשמה למזכרת,

נחרת בעטור של זהב:

אם ציוץ של צפור או דמותך הזוהרת –

הכל יחרת בלבב!


נתחבר יחד עם מנגינה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54415