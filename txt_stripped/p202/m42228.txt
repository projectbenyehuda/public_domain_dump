


	
	יום הר סיני
	




יום הר סיני, יום אור עיני

הלא למשמע אזני קרן זיו פני

וזה חזיתי ואספרה במרבית תמהוני

סדרי טורי אש מפתחים ברקיע וילוני

פתוחי חותם נראים

נכרים להמוני

בת עין לא ראתה אלהים זולתך,

זו עשית לעיני

ראה לא נראה כמוהם

למו עליוני ותחתוני

רכב אלוהים רבותיים אלפי שנאני

בהגלותך ראו הליכותיך

אל מבין רעיוני

יום ההוא יום מיחד

בפי [קדמוני ואח]רוני

ידודון ידודון מלאכי צבאות

שרפיי ואופ[ני]

צופים ותומהים ממראה

קול עשרת הגיוני

חוזים שבע מחיצות תוססות

זו בזו במו חזיוני,

‘קדוש קדוש קדוש’, הנקדש

בפי ארבע חיות אל צור גאוני

ואז אחריהן ישמע קול

רעש גדול, 'ברוך כבוד יי׳.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42228