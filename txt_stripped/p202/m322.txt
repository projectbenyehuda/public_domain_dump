


	
	פזמון
	




מי יסד שמי גבוהים, / מי נטה גלגל נגהים?



מי אל גדול כאלהים, / מי ימלל גבורות אלהים?



לך דומיה תהלה אלהים!


 


מי אמר ותהי אמרתו / יום מתיחת שחקיו?



מי בט ויכון מבטאו / יום נטית ארקיו?



מי גדר גדרות מצלולים / יום שומו חקיו?



מי דבק רגבי ארץ / יום הכינו עמקיו?



מי שם ממדיה כי תדע או מי נטה עליה קו?


 


מי העוטה סות גאון / ותלבשת גאוה?



מי זוכר צדק / ותהלוכיו ענוה?



מי חסין יה ורב כח / וכל קומה לפניו משתחוה?



מי טף עלומה / ויקראה בהגיון מחוה?



מי זה אמר ותהי יי לא צוה?


 


מי ירה משברי גלים / בעמקי מצולה?



מי כונן שלש מאות פרסה / בין גלה לגלה?



מי להג הגיון / ויפלג לשטף תעלה?



מי מלל לבלתי רדת / שתים בדפוס אחד מלטשטש חלילה?



מי אסף רוח בחפניו ומי צרר מים בשמלה?


 


מי סופר תשעים ותשע / פעיות יעלות?



מי ערך לנשר לקבל בניה / בין כנפיה לעלות?



מי פקד לדרקון / להכיש רחמי אילות?



מי צר לכל קול וקול / שביל לפני עצמו בחילות?



מי פלג לשטף תעלה ודרך לחזיז קולות?


 


מי קבע בראש אנוש / הרבה נימין בגדלו?



מי רשם לכל נימה ונימה בפני עצמה / מלהכחיש נהולו?



מי שפר תאר כל יצור / כתאר אדם הראשון וכלולו?



מי תכן להשוות לז ללז / בצורתו ואמירתו וקולו?



מי יגיד על פניו דרכו, והוא עשה – מי ישלם לו?





מי ירה חמש אימות / על חמשת גבורי עולם?



מי ועד אימת יתוש / על פיל הנגלם?



מי סער אימת כלכית / על לויתן הנעלם?



מי פץ להראות / כי הוא שליט על כלם?



מי הקשה אליו וישלם?


 


מי מבליג שד על עז / לבלתי פרץ פרץ?



מי אשר הטיל אימת מפגיע / על אריה במרץ?



מי רומם על עקרב / אימת שממית השרץ?



מי דילה אימת סנונית / על נשר בערץ?



מי הקים כל אפסי ארץ?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/322