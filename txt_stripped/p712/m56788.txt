


	
	קול רנה לכבוד השר ונציב מלך וורנצף
	



ביום בואו לאדסא לשבת שם על משמרת פקודתו.






בין מקהלות עם ששים אל באך

תוך המון חוגג יוצא לקראתך

גם אנחנו בני ישראל אתאנו

כמוהם כמנו נשא לבבנו

ברך אלהים ומלך בכל קרבנו

כי בטובם שלחוך שבת אתנו





צהלי עיר אדסא שמחי שמוח

מלכך יאהבך חנון וגדל כח

עשה חסד וטוב מאין כמוהו

הוא עד נצח ישים עליך עין

יען הוא אביך מוציאך מאין

הוא למקום מושב קראך מתהו





ובעבור אהבתו לך מאד נפלאתה

על כן נשיא זה שולח לך עתה

בצלו בטח מכל רע תתלונני

נודע בכל הארץ יקרת לבהו

מה ייטב לך קריה! בסתר כנפהו

כי בצדקה וחסד תכונני





הואל אדוננו תבצענה ידיך

מזמות אנשי השם היו לפניך

ובראשם שר רשליע רב החיל

רב עשה ויחפץ עשות בעדנו

סלח נא! אם דמע לו תקריב עיננו

אם לא נשכחנו יומם גם ליל





כי העיר הזאת אם מעט ימי חייה

רבו הסערות התגוללו עליה

ומחמת רוחן עוד נוע תנוע

אך ממך שר נכבד עתה נוחילה

כי תשוב תחיה ובך נגילה

כמו טובך בכל שמענו שמוע.





גם לבני יעקב תקוה כמו פורחת

למצוא מחסה בך לשבוע אך נחת

חרפה לא נירא עוד נשחק לקלס

כי מי לב טוב ודעה לו נפלו חבל

יבוז אל אמרי שוא אל שנאת הבל

כשרון מעשינו לבד ישקול כפלס





כי קנאת אש דת עדן לא כבתה

לצרור חנם לנו עוד לא שבתה

שמה לבד יחליפו והיא כמאז תותר

יליד עת קדם היא זמני אפל הוריה

ועד עתה חרפת דורנו הנה

כי אם לא ביד רמה עוד תעיק בסתר





אל יחר אפך אם מקצר רוחנו

עתה ביום ששון תעל שועתנו

אם ביום אורה ושמחה תשמע קול נהי

“כבר רוח חדש נפשותינו ירגיע”

שמש תוחלת לנו כעת תופיע

כי לרגל בואך ישע לנו יהי





אנא ישב שחק! האזינה אלוה!

הקשיבה נא גבוה מעל גבוה

לאדוננו זה שלח אורך ואמתך

חיים וברכה ושלום שבעתים

הרק עליו מעל משמי שמים

ובעיניו תתן חן בני יעקב עמך









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56788