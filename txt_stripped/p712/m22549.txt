


	
	הקרב
	







תחבולות צחוק השאך ותהלוכות דרכו. לכל משפטיו וחוקותיו. ומפלאות
גבורות חין ערכו. בהיותו ביד איש חכם אשר אצבעותיו מלומדות למלחמת חכמה
זאת. כדרך שיר נאה מאד:

מאת

החכם המליץ המהולל מוהר“ר יעקב אייכנבוים נ”י מזאמושטש

יצא לאור ע“י הגביר האברך המופלג בתורה מו”ה ש. ר. נ"י





לכבוד

המשכיל והנבון יקר ובר לבב הנגיד הנכבד והנעלה מו"ה זלמן הורוויץ נרו
יאיר ויופיע, מקציני תושבי אדעסא:

מנחת מזכרת מאת המחבר






עם ושפתו יחד חוברים לנצח



כזרוח שמשו אז גם היא פורחת



אך אם יכנע מפני שוד ורצח



גם הדרתה תכלה מלב נשכחת



אוהביו יעדינה כציץ על מצח



ובויזיו יאמר אין בה שמץ נחת



על כן שמתי שמך לשירי עטרת



ולעין השמש אכבד בו לתפארת



כי אל ישראל דורש טוב הנך



לכן גם לשונו ינעם אל חכך.




הקרב






כי בתחבולות תעשה לך מלחמה.


(משלי כ"ד ו')






אל גנת עדנים טוב לעינים



בחודש האביב מועד צהרים



מזה ומזה שתי המחלקות באו



לאלה חבר, קרח ראש לאלה



זה מבין יודע זה יועץ פלא



שמותם יחדיו לתהילה יצאו


____






למקום הזה כיום התאחדו



שם איש את אחיו להלחם נועדו



גם את מרעהם אתם לקחו



לא מלחמת נקם עברה וזעם,



כי אם ריב השכל טוב דעת וטעם



למי יתרון השכל יתוכחו


____






אמנם גם צבא על פיהם ילך



רגלים גם פרשים שרים ומלך



אלה מול אלה על שדה המערכת



אך כולם יחדיו אין יש בהם רוח



בלתי עץ יסודם בששר משוח



רק מיד אדם ינשאו ללכת


____






שומרי הפרדס אל קולם האזינו



השלחן ואשר לו כדת הכינו



ושנים כסאות לראשים לשבת



אל השלחן זה מול זה ישבו



ושאר הבאים מסביב נצבו



לראות מה יעשו נפשם יואבת


____






ויובא לפניהם לוח רבוע



משבצות שמונה בשמונה הוא צבוע



לבנות ושחורות תהיינה



זה שדה המלחמה הנה בינימו



מקצוע לבן אל ימין לשנימו



כי חוק הוא להם מהודו ועד הנה


____






כי המלחמה ההיא עם רוב חוקיה



תבנית שדה ומספר חיל צבאיה



איש נכון הולידם מארץ הודו



ותהלך משם אל כל קצוי חלד



ותהי שעשועים אל זקן וילד



כי בתחבולות ומזמה בה ילמדו.


____






פסילי הצבא מארגז משכו



אל משבצות הלוח אותם ערכו



שני טורים מזה וכן מזה העבר



חיל האחד כולו כחיל רעהו



זולתי צבעם לבדו שונה הנהו



בשחור בחר קרח ובלבן חבר


____






למקצעות השדה בירכתים



איש ואיש העמידו שלישים שנים



לאורך ולרוחב יהלכו



ישא אל פנים או לאחור יעתיקו



יקריבו לבוא או לכת ירחיקו



אם אך פגה המסלה בה ידרוכו:


____






צמד פרשים אליהם יגיעו



יטו בנתיב ישר באשר יסעו



על אחת המשבצות יפסחו פסוח



אך צבע מקומם בנסעם ימירו



או צר או ריע דרכם כי יסגירו



לעבור על ראשם הם יעצרו כח


____






תאמי רובים אל צלעותם נצמדו



דרך הקרנות למישרים יצעדו



אל כל צר מרחוק יורו החצי



לפסוח על ראש לא יעיזו מצח



איש איש מראה עמדו לא ימירו נצח



ולא יעבור כל השדה רק החצי


____






המשנה בתוך על שפת הלוח



מקום כמראהו בחר לנוח



לו תוקף הרבה הוא גבור החיל



כשליש כרובה רגלו דורכת



אך דרך פרש לא יפן ללכת



אף על מכשול לא ידלג כאיל


____






אולם לשכינו הקרוב אליהו



השוכן לימינו או לשמאלהו



מכל הצבא לו שאת יתר



כולם ידאגו לו שמרהו כבבת עין



כי באבדו יאבדו יהיו לאין



לו יקרא מלך הוא נושא כתר.


____






פסע פסע מסביב אל כל רוח



יתנהל לאטו ממקום ינוח



אף עוד לו דרך אחת יעברנו



אל מול שליש אחד פעמיו יכונה



שני צעדים יחד לשמאל או לימינה



רק אם כל שטן ביניהם איננו


____






השליש גם הוא אז יעזב עמדהו



יעבור פני מלכו ויעמוד על ידיהו



ולמשא אחר כל אלה נחשבו



אך זה לא יעשה אם צר ירדפמו



או על דרך לכתם ישור אלימו



או נסעו ממקומם בראשית נצבו:


____






לדרך הזה יקרא משמרת



כי ישמור נושא הכותרת



מכל פחד פתאום כי יחרידנו



כל לוחם נבון לא יאחר עשוהו



כי מחסה למלך אין טוב כמוהו



ובלעדיו בלהות תשיגנו


____






בטור השני מקצה לקצהו



נצבו רגלים חוברים איש אל רעהו



רק צעד צעד לפניהם יסעו



הם אחורנית נצח לא יסולו



אך צעדים פי שנים לרחוב יכולו



אך מראשית מצבם עוד לא נעו


____






ככה מאת מחנה עבר ועבר



יעל לצבא ששה עשר גבר



לחצי יקרא שרים ולרגלי עבד



הנכבד מכל המלך הנהו



אחריו המשנה השליש אחריהו



אולם הפרש כרובה נכבד.


____






כל יוצא צבא באשר הוא נוסע



לא יבא במקום בו אויב או ריע



אך לאין איש בו מהלכו ישית



רק אם על דרכו יעמוד שונאהו



אל מחוץ למחנה יוכל להדפהו



ומקום המוכה לו יהיה לרשת




____






אפס הרגלי כה עושה איננו



כל צר כי יפגיע נכחו לא יכנו



כי אם על קרנותיו קדמה ינגחהו



אף אם רגלי אויבו אצלו נוסע



מדי עברו יוכל אותו הכרע



ולפנה יסובב דרך שונאהו,


____






כאשר צבאותם במשפט העריכו



הראשים ביניהם גורל השליכו



מחיל מי מהם ראשון ירוץ אורח



כי בכל מסע רק אחד מצביאמו



יוצאו חליפות איש איש מחילמו



וילכד שחור הוא מחנה קרח


____






ויאמר אל חבר: טרם אעבורה:



ראשונה בינינו משפט נגזורה



על דברת החוקים אשר ישמורו



אלה אשר אתי אביע



אם יהי אתך עוד גם אותם תשמיע



נגד אחינו למען יזכורו:


____






איש איש כי יוציא אחר מחילהו,



או ישלח ידו לנגוע בקצהו,



לא יחליפנה עוד הלוך ילך,



אולם אם יגזור לצבא מועד,



אנה ואנה מאין לצעוד,



או אז ממקומו ינוע המלך.


____






או אחד כי יגע אל חיל שונאהו,



לא יוכל הנחם עוד על מעשהו,



הכה יכה את אשר בו נוגע,



בלתי אם בשגיאה תפוש יתפשנו,



כי אין מי מחילו יוכל יכנו,



גם לחטא הזה המלך נוסע.


____






אל מחנה אויבי רגלו כי יפגיע,



עד שפת השדה שלום כי יגיע,



אל אחר יהפך לשר יחשב,



על כן יבחר לו בין חללי מחנהו,



את הטוב בעיניו לקום תחתהו,



איתו מן המתים על כנו ישיב,


____






אם עוד בין שריו לא עבר המות,



או קטנו בעיניו כל שוכני צלמות,



שם במקום מבואו הכי ינוח,



עד כי אל מחנהו יבא הקרץ,



ומהבחורים אחד יפול ארץ,



לשוב לחיות יפח בו הרוח,


____






גם כי אדע כי חוקים עוד נשארו,



לא אזכרה כעת ממני נסתרו,



אף אובה מהרה לחם אליך,



על כן הואיל רעי ערכה גם אתה,



את יתר הדברים לפנינו עתה.



ויאמר חבר אעשה כדבריך:


____






בנפול אוייבך המלך חילו ילך שבי,



ולראש מתקוממיו יתן עוז וצבי,



אך אין להכותו פתאום בבלי דעת.



לכן האויב הרודף אחריהו,



יקרא לו מלך למען יזהירהו,



בלעדי זה לא יוכל איש בו לגעת,


____






כאשר הרע כלו תדבקנו,



אפס סתר לו מנוס אבד ממנו,



ויאמר אליו רודפו: המלך מתה!



אם הדבר הזה לא יודיעהו,



ירף ממנו לבלתי יכריעהו,



ואם יש מפלט לך ינצל עתה,


____






אם על המלך סביב שות ישיתו,



צאת הנה והנה אותו ישביתו,



אף נסגר או נפל יתר חילהו,



אז תם כל ריב והמלחמה שבתה,



אך לאיש מלוחמים גדולה לא יאתה,



אין יתרון לאחד מני רעהו.


____






הדבר הזה הקשבתי לשמוע,



עליו אין להוסיף מנו אין לגרוע,



על פיהו עתה נעשה מלחמתנו,



מהר קרח לנסוע קומה,



אך אתם כולכם אל תיעצו מאומה,



כל זר לא ישמיע קולו בינינו.


____






אלה אשר הקרב לראות הואילו



כי תמו החוקים עתה יגילו



כי היו מאוד עליהם לטורח



וכמו אכן דומם השקט ישקוטו



בלתי עיניהם לשדה יביטו



מי יצא בתחלה לצבאות קרח.


____






עתה כנורי הכן מיתריך



הנשא על אברת המון שיריך



כל תהלוכות הצבא לשיר לנו



הואיל הגידה כל מסע כל נוח



כל תוקף כל פיד או אומץ כח



מראש עד סוף אל תעלם מאתנו


____






אל יפחידך פן לשון זועמת



תתן מגרעת בזאת המלחמת



כי ימצא בה משנה או סלף



כי למבין אמנם יטעמו מליך



אם לכתוב אותה כן ימצא ידיך



כאשר נעשה לפני שנים אלף


____






אף אתם קוראים למה תחפשו דופי



טוב לכם התענג על חמדת יופי



על ערמה ותבונה אם פה תמצאו



אולם הלוח לפניכם תשימו



ומחנות צבא עליו תקימו



למען הבין היטב אשר תקראו




____________





1






הרגלי העומד לפני המלך,



בכפל צעדו הראשון נסע וילך,



כה יחל ללכת כל לוחם יודע,



כי אל רוב השרים נכבדי הערך,



בזה יפתח מסלול ודרך,



כה גם רגלי אויבו נגדו נוסע,




2






וישלח קרח שנית ממחנהו,



הרגלי העומד לפני משנהו,



אף הוא הרים רגלו לצעוד פעמים,



אולם לעמוד שם שונאו לא יתננו,



ובתועפות קרנו הלא יהדפנו,



וישפוך לארץ נפשו במים




3






ויחגור המשנה חמה וזעם,



נקמת עבדו לנקום הפעם,



ויך הרוצח וישמידהו,



עתה יצא הפרש מימין חבר,



מול שונאו המשנה נצב הגבר,



ישחק אל חציו נשען על עבדהו,




4






מלבן עבדו נסע רובה הקשת,



אל כתף משנהו יבחר לגשת,



כתאומי בטן יחדיו נשענו,



אולם כמעט רגע עמדו בה יחד,



והנה רגלי אויב יצא בלי פחד,



ויפגע במשנהו ויחרידנו,




5






הנשיא הזה למלט מרצח,



יעמוד בפני רודפו מצח אל מצח,



אך יהי רוח בין אלה השנים,



הרגלי הלבן אז נשא רגליהו,



זה אשר הפרש נשען עליהו,



לאטו יתנהל לא יצעד כפלים,




6






ויתנפל הרובה בשוד ופגע,



על רגלי שונאיו וימת כרגע,



ויוציאוהו מחוץ למערכת,



ויתחזק לצאת שכנו הריע,



מלפני משנהו הלאה נוסע,



לנגוף הרוצח רגלו דורכת,


7






הגבור הזה יאחז חיל ורעד,



אל שכנו בתחילה יסב הצעד,



שם ישב לבטח מפחד חרב,



הרובה קם מצד נושא הכתר,



תוך שלשת הרגלים יעשה לו סתר,



פה יבחר לשבת במסתר למו ארב,




8






בפרש הימין בער החשק,



לצאת במלחמה לקראת הנשק,



לימין משנהו יעמוד לישועתה,



וימהר חבר ויעש משמרת,



אל מלך חילו מפני יד צוררת,



פן עליו מבלי ראות תפול אימתה,




9






כן גם קרח ולא אחר לעשות כחבר,



לשמור את המלך משוד ושבר,



לבלי תקרב נפשו פתאום לשחת,



ויצא הפרש כמו מלך בולע,



אויבו הרגלי חיים יבלע,



אף גם למשנה יכין פח ופחת,




10






וישם הנרדף ימינה,



על צלע פרשו יכינה,



יתמוך ברגלים על המשמרת,



הפרש השני החל לנוע,



יחשב כי בקרב כבוד לו זרוע,



אל צדו השמאלית רגלו עוברת,




11






אך שוא הוחיל תקותו רמתהו,



כי חמת הרובה פתע הדביקתהו,



וידעך נר חיתו באישון לילה,



אז לנקום דמו קם היער,



על הרג אדוניו הרעים בסער,



וידכא חייו ארצה.




12






המשנה בתרועה הרים הדגל,



ויפן אל פניו מדרך כף רגל,



ושחור תחנותו ללבן יתהפך,



הפרש ראה וירא לחייהו,



ויבקש עזר מעברי משנהו,



ויעמוד על נפשו לבלי תשתפך,




13






אולם העבד לא ינוח,



כי ממחנה נגדו רגלי שלוח,



להדוף אותי הלאה ולהכריתנו,



בראות אותו הפרש בצרתה,



התאזר כח להיות לו לעזרתה,



וישב למקום יצאו ממנו,.




14






הציר הנאמן כאשר צווה יעש,



ויך שונאו אחור בקצף וכעס,



אף כי גם חייו תלואים לו מנגד,



ויקם הפרש נקם לקחת



את נפש המכה הוריד לשחת,



ויפול כנבל וכבוגד בגד.




15






אל עבר הימין המשנה נוסע,



את פני הפרש באחוריו נוגע,



איש אל אחיהו יחד חוברים חבר,



הרובה העומד אצל משניהו,



נסע מצדו ויעמוד לפניהו,



אל אויבו המשנה יורה פיד ושבר.




16






ויפן השר מפני חצר מות



ויורד הרגלי אל גיא צלמות,



ויירש את מקומו לנוח שמה,



הפרש מפניו רסן שלח,



ויזד לגשת אל הרוצח,



בגובה לב על סלע רגלו קמה.




17






המלך הכושי לא ימצא נחת,



במקום אין מסתר מפחד ופחת,



לימינו יסב בסתר לשבת,



אך הפרש יטה עקלקלותיהו,



ויקרב לפרש איש מלחמתיהו,



לרגלי השומר נפשו אורבת.




18






להיות אל הנדבה מצריו עזר,



שב הרובה אל צד בעל הנזר,



למען משמרתו לא תעלה בתוהו,



ויקם הפרש בחרי אפים,



אל אויבו המשנה יחרק שנים,



ובחבלי מלכדתו יתנכל שבוהו.




19






ויפן הנשיא שכמו ללכת,



כי חמת מתקוממו עליו נתכת,



עד שלישי נקרב לכתפו יגיע,



אז המשנה אל הקרב ישא עין,



ויקץ כגבור מתרונן מיין,



אל כתף פרשי רגלו יגיע.




20






מהרגלים העומדים יחד שלשת,



לבש הימיני בגדי עוז תלבושת,



לצאת המערכה הרחיב צעדיהו,



מימין המלך רגלו לקרב יעל,



כי שבתו במנוחה יחשב למעל,



לדרך פסע אחד שכל רגליהו,




21






השליש השוכן עוד במקצוע,



צוה עבדיו מפניו לנסוע,



וישמע וילך בלאט ונחת,



הרגלי ממולו נע מעמדהו,



ובאומץ לבב ישתער נגדהו,



ככה אש חשקו בקרבו מתלקחת.




22






אף מפני הפרש הולך העבד,



קחת במלחמה חלק וזבד,



עד קרן אויבו כגבור יגיע,



אולם עזוז רוחו לא יעשה פרי,



כי הכהו רגלי כחמת קרי,



ובין החללים משכבו יציע.




23






אמנם גם המכה לא כביר יחי,



כי קרן רגלי הכתה אותו לחי,



ויפול ארצה כסוי חרפה ובושת,



השליש מצד מלכו ירוץ אורח,



שקט רוחו היה עליו לטורח,



לשכון בשחור צעד צעדים שלשת.




24






המשנה אל השמאל ישים פניהו,



יקרב לפרש יתיצב לפניהו,



אף כתף השליש כמעט נוגע,



מקדקוד השליש בירכתים,



יסב העבד לכת כפלים,



כי קול מלחמה מרחוק שומע.




25






הפרש אשר עוד לא זע עד הנה,



החל צאת בקרב אל לבו יתנה,



השמאל אל הכתף רגלו עוברת,



השליש מקצה ירים רגליהו,



אחר עבדו ילך יקרב אליהו,



יתחבר עמו יחד בחוברת.




26






אל עבר פניו המשנה נוסע,



רק צעד אחד יתנועע,



אל צלע הפרש רגליו נתקו,



הרגלי שאנן לא ישכון עודנו,



יעזוב שלישו יפרד ממנו,



ומחשבותיו בזה למאוד עמקו.




27






ויסב המשנה במזמות וטעם,



לפני הפרש קם עתה הפעם,



פה כל מועצותיו חשב לבצע,



ויט הרובה מלפני מלכהו,



ובתבונה התיצב לשמאלהו,



חקרי רעיוניו אך נבון יודע,




28






הפרש הימין קם בשאון רעם,



מפיו יתהלכו כידודי זעם,



ויאמר להשמיד המשנה שונאיהו,



השר בראותו כי פרשו לו רשת,



שלש פעמים עד ראש רובה הקשת,



על מעמד שחור התיצבה רגליהו,




29






הפרש השני יצא כליש,



על המשנה נפל כזאב על תיש,



גם אל המלך הרעה נתנה,



אולם קץ הדבר טרם נשמעה,



את פני העומדים שם נראה נדעה,



ואורח דרכם נדע נאמנה.




30






ולו משמי לא עבות נפלו הפעם,



אבני אלגביש בין חזיזי רעם,



לפוצץ הררי עד בארץ מתחת,



כל חי כל בשר לא ככה חרדו,



כאשר רעי חבר עתה יחרדו,



בראותם אל גדלו פתוחה השחת,




31






ובעוברי ימים לא נודעו,



אם מראש חבל קול מלח ישמעו,



כי נראה ארץ על שולי שמים,



ישמחו אל חוף אשר אליו יגשו,



כן עדת קרח מעטה גיל לבשו,



כי נכון לנשיאם עוז שבעתים,




32






ומי הוא איפה יוכל הודיע,



כל גובה רוחו על מצחו הופיע?



ומי שמחתו בקרבו מתהלכת,



מאת המלחמה כבר הסיב עין,



בחשבו כי אל רעו עוד עזר אין,



ומכסאו קם ויואל ללכת.




33






אכן עמיתו שאנן ובוטח,



לשדה בלאט את ידו שלח,



ומאוד גם אוהביו גם שונאיו ישתאו,



אל עבד שונאו משנהו הגיע,



ויפתח את פיו ומלך! הביע,



אף על זה יחד תמהון נמלאו.




34






והדבר מפיו לא יצא עודנו,



ומבלי חמלה העבד יהדפנו,



אל קול מפלתו יתגעש כל קרב,



וממקומו חיש הרובה מגיח,



את הרוצח לשחת מדיח,



אף יקרא: מלך! השמר מחרב.




35






ויסב המלך אל המקצוע,



תחת צל עבדיו למצוא מרגוע,



יוחיל כי כל צר שם לא ימצאנו,



אך הפרש נפשו למות יער,



ויתמרמר אליו פחז כסער,



וממקום עמדו: מלך! יגידנו,




36






עוד זה יתרגז טרם כלה אומר,



והנה הרגלי ירמסנו כחומר,



ומצרי מות יעטרהו כבגד,



ובחמה גער העבד הצחר,



לשמיד החורג אפו עליו יחר,



ומלך יצעק השליש מנגד,




37






את קול הצועק הפרש כשמוע,



והתאזר כח ממקומו לנסוע,



הגן על המלך ולהסתירנו,



השליש השני אז הוציאו חבר,



את הרובה שונאו חטף כדבר,



ויקרא מלך! למען יזהירנו.




38






וכגבור איתן השליש יריע,



ובתוקף עוזו את אויבו יכניע,



בין הרפאים ישליכנו לקבר



והשליש הראשון חמתו ירב,



ויטרוף את הפרש כזאב ערב,



ובקול הרעים מלך! עליך דבר!




39






ויהי הוא כמעט את קולו השמיע,



ובקרנו הרגלי אליו מגיע,



עד רדת לארץ יך את לחי



ומשמאל מלכו הרובה נוסע,



אל בעל אויביו חציו קולע,



ויזעק מלך! הנצל מדחי.




40






השליש התיצב נגדו בדרך,



ויתחנן לו בכרוע על ברך,



נא מותתני טרם מלכי שחת



עודנו מתחנך ומר צורח,



ובחצי הרובה כנגדו פולח,



ויען ויאמר: המלך מתה!




־־־־־־־־־






כל העומדים שם נצבו כחומר



העתיקו מהם כל מלה כל אומר,



אך השתוממו דומם איש אל אחיהו,



ולבב קרח גם הוא היה לאבן,



כי אשר לא סופר ראה ויבן,



אולם יתאמץ ויפתח את פיהו:




־־־־־־־־־






אל רוחב בינתך רעי אין חקר,



לשוא אחפוץ אף איגע לשקר,



אחד מאלף הגדל תפארך,



עתה לא אבוש אם אותי הכנעת,



כי אין מי יודע את אתה ידעת,



כתהום לעומק עמקו מחשבותיך.





אז גם כל הנצבים קולם הרימו,



ומתרועת שמחה כולם ירעימו,



למצח יחי חבר רב החיל!



אולם הראשים לקום לא אחרו,



עם מרעיהם צאת יחד מהרו,



לשוב הביתה טרם יבוא חיל.





אל משכן קרח נאספו כלמו,



כי שמה הואיל לעשות משתה למו,



אף יתר יודעיו קרא האהלה,



מאלה היו נותני אמרי שפר,



הם את המלחמה כתבו על ספר,



לבל תשכח מדור אחרון סלה




תם






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22549