


	
	מי לא יראך מלך הגוים (סליחה על הרעש)
	



[חי בשנת 1329 בלרפה (Larippa) בפלך מרקה (Marche d’Ancona) ואחר כך בנורצי]





סליחה על־הרעש בפלך מרקה




מי לא יראך מלך הגוים

מגערתך תנוט הארץ ירעשו האיים

ירגזו יחילו לפניך יכרעו ציים

כל־בשר אשר־בו רוח חיים.





משמים השמעת דין ארץ רעשה

פור התפוררה ארץ התנודדה כמלונה התגעשה

עם־כל־צאצאיה קדרות לבשה

הראית עמך קשה.





תחת און אהלי עולם ראיתי

נפלאים מעשיך על־נוראותיך נפליתי

קטנתי בעיני וגדלת מאד אמיך נשאתי

יי שמעתי שמעך יראתי.

תבל רגזה ותרעש הארץ

נטית ימינך מה־פרצת עליך פרץ

תמך אותה בימין צדקך ויחדל הקרץ

אתה הצבת כל־גבולות ארץ.





תרגיז ארץ ממקומה ועמודיה זעו

אז נבהלו אלופי אדום כי נצו גם־נעו

אבירי לב חתו ומגאונם נכנעו

וירא העם וינעו.





תלה ארץ על־בלימה בחכמה

העבר עליה רוח חן ונחמה

דבר על־לבה כי כמעט שכנה דומה

לא אסיף לקלל עוד את־האדמה.





יונתך חרדה לרגעים לא מצאה מנוח

אתה זכרת מתוך המבול הצלת נח

זכרת את־אברהם מתוך ההפכה לשלח

זכרה־לנו לטובה גדול אדונינו ורב־כח.





יערב עליך כריח ניחח שיח ילדיך

ושחקים יזלו־צדק על־צאן ידיך

ממתים ידך יי ממתים מחלדך

זכר לאברהם ליצחק ולישראל עבדיך.





הרעשתה ארץ פצמתה אבלה נבלה

קריה בצורה למפלה

כל־לבב אנוש ימס בכל־מתנים חלחלה

וחרדו איש לנפשו קומי רני בלילה.





המביט לארץ ותרעד ויתפצצו הררי־עד

מלך רם ונשא שכן עד

ברגז רחם תזכר ולא נמעד

הרופא לשבורי לב ולבב אנוש יסעד.





האדמה חתה וירעשו כל־צאצאיה

קראה בת־אדום בחזקה אל־אלהיה

טמאת השם פשטה וערה וחגורה על־חלציה

נמגים־ארץ וכל־ישביה.





חוסה על־עמך ושמע קולם

מתגרת ידך ומכלי זעמך להצילם

על־יד ימינם היה סתרם וצלם

ומתחת זרעת עולם.





זלעפה אחזה רשעים עזבי תורתך

כל־כתף מרוטה חבוטה לאל זר בלתך

לבד־בך נזכיר שמך כי אין זולתך

אשר־יעשה כמעשיך וכגבורתך.





קבץ נפוצות יהודה ונדחי ישראל

יובל לטבח ככבש אלוף מגדיאל

ולא ירש בן־האמה את־אריאל

ושבו בנים לגבולם ובא לציון גואל.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40729