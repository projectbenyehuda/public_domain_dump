


	
	צפיה
	




לנעץ באפלה עינים משועות,



לפרש אל החלל ידי געגועים,



ואזן להטות לקול רשרוש עלים,



ולפלל לנס, וליחל לאות – –


  


ושבע להואש ושבע להאמין



בנחמת-סודות, בגמול קרוב וער,



לצלל בשכחה ופתע להתנער



ולקלל הדין, ולקבל הדין – –


  


ולבקש מקלט בחיק צלמי עבר,



במגעם חומל, במגעם טהור,



לרעד מבכי כבוש, ועד היום יאור



לשכר ממרי הכאב וממתקו הזר – –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7707