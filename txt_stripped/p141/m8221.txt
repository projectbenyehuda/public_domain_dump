


	
	שתיקה
	




זה נטל השתיקה לארץ מדכאני,

זו חרב השתיקה גוזרה את לבבי.

אני עודני פה וממתינה – עודני,

ודם שירי פלוט עוד מאדים סביבי.

המות הוא דומם, אכן נדם כלנו

כתם, בבוא היום, הארח הקצר;

אך לחיים יש קול וניב להם, ולנו

המיה לניב הזה והד צלול וער.

היא מקפיאה אותי. עמה אימת הקבר

את פיה העקם פוערת לבלי חק – –

אני עודני פה – – עודני פה – – מעבר – –

הכני במלים! אך אל נא – אל תשתק!


  
קיץ, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8221