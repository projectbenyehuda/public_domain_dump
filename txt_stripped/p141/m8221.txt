


	
	שתיקה
	



שתיקה / רחל המשוררת


זה נטל השתיקה לארץ מדכאני,



זו חרב השתיקה גוזרה את לבבי.



אני עודני פה וממתינה – עודני,



ודם שירי פלוט עוד מאדים סביבי.

המות הוא דומם, אכן נדם כלנו



כתם, בבוא היום, הארח הקצר;



אך לחיים יש קול וניב להם, ולנו



המיה לניב הזה והד צלול וער.

היא מקפיאה אותי. עמה אימת הקבר



את פיה העקם פוערת לבלי חק – –



אני עודני פה – – עודני פה – – מעבר – –



הכני במלים! אך אל נא – אל תשתק!

קיץ, תרפ"ט







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8221