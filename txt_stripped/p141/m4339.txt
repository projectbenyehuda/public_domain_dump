


	
	כאן על פני האדמה
	



למ. ב.




כאן על פני אדמה – לא בעבים, מעל –

על פני אדמה הקרובה, האם;

להעצב בעצבה ולגיל בגילה הדל

היודע כל כך לנחם.

לא ערפלי מחר – היום המומש ביד,

היום המוצק, החם, האיתן:

לרוות את היום הזה, הקצר, האחד,

על פני אדמתנו כאן.

בטרם אתא הליל – בואו, בואו הכל!

מאמץ מאחד, עקשני וער

של אלף זרועות. האמנם יבצר לגל

את האבן מפי הבאר?


  

תל-אביב, תרפ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4339