


	
	[רק על עצמי לספר ידעתי]
	




רק על עצמי לספר ידעתי



צר עולמי כעולם נמלה,



גם משאי עמסתי כמוה



רב וכבד מכתפי הדלה.


  


גם את דרכי – כדרכה אל צמרת –



דרך מכאוב ודרך עמל,



יד ענקים זדונה ובוטחת,



יד מתבדחת שמה לאל.


  


כל ארחותי הליז והדמיע



פחד טמיר מיד ענקים.



למה קראתם לי, חופי הפלא?



למה כזבתם, אורות רחוקים?


 

ד' אדר תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5886