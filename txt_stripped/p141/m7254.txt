


	
	עיר בשמים
	




כחל השחק

וכחלה כפתו של מסגד עומר

ורדים אפרים העבים,

וכעין לשם זיו השקיעה.

וורדות-אפרות וכעין לשם

חומות העיר העתיקה.

הוי, ירושלים, ורדה-אפרה וכעין לשם,

צחרה כאור,

וחרבה כשחק.

הוי, ירושלים,

אפלה ונוראה ואנושית

וצחרה מזהירה כעיר בשמים.

התמוה הדבר כי בניך הסובלים

יראוך בחזון, קרית קדש,

פלא,

עיר בשמים ?








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7254