


	
	בלילות מקדם
	



לשרה’לה בכנרת




כחלום: הכל – אחרת, אחרת

ואל חוף לא-נודע טסים

אנכי ואתה על פני הכנרת

בסירה לבנת מפרשים.

מקרני הירח שזרנו שנינו

את הפתיל הקושרנו מאז.

לא כזב החלום – הן עודנו, עודנו

מהלכים בשבילו המופז.

הן זכרו הרחוק כמימי המבוע

המרוים-צוננים בשרב.

ליל ירח אחד – ואורו זרוע

על ימים רבים אחריו.


  

כסלו, תרצ"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2190