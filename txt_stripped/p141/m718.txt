


	
	שיבה
	



שיבה / רחל

סבב הולך הרוח ועל סביבתיו שב הרוח (קהלת, א' ו')

  


וגם אם רוחי התעני רבות,



וגם אם הרחקתי לנוד.



חזרתי אליך – אל ארץ-אבות



אל בית-מכורה החמוד.


  


וטוב לי לחוש יורד בדממה,



באפל ערב כחל,



מרגוע זה שכה יכמה



כה יכמה הלב הפתלתל.


 


הלב הפתלתל – נאמן ומועל,



תאב להמריא ומט.



וטוב כי בחדר הזה האפל



לא תבחין לו בכיתי בלט.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/718