


	
	עתה בעזרת יה
	



הכתובת הערבית: ולו בהיות עמו כתב בקונסלריה לחתימה.






עתה בעזרת יה, הוא צור לעולמים / יהיו כתבי נכתבים ונחתמים,

עתה בחסדו ימלאו שאלותי, / אתעלסה בם, עוד לא אשבה משמים.

עתה בעז יה אנשא וארומם / עתה יקומון נופלים, יפלו קמים,

עתה ברחמיו הדר ופאר ויקר / אוסיף, אבל ימי בטוב ובנעימים,

עתה בטוב ימלאו חדרי הון / עתה בביתי ישים הזמן דמים!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33679