


	
	בעודי מבלי שכל
	



כתובת השיר: וזה שיר ידידות, מדובר בו נכבדות. אהבה רוחנית.






בעודי מבלי שכל וחכמה / לבבי רץ לכל יפה ותמה,

ובזמן נערות אהב עלמות / וחשק יעלות כמה וכמה,

ולפיק תאוה היה רצונו / לבד, מכל יפת מראה וקומה

ולא הבדיל בזויה מיקרה / ובת נדיב כנדגלות אימה.

ועת פנה זמן נער, והיה / כנוסע, ומרכבתו רתומה –

ברע מעשי חשב לבבי / וכמעט כסתה פני כלמה

ושבתי מחשק עלמה, לבד אם / כבדה היא ובת מלך פנימה.

והנה נקשרה נפשי בנפש / צביה יקרה מעש וכימה:

צביה היא, ודמוה לשמש, / ואם מכל דמות יקרה ורמה,

ושם יפיה כבר פשט בתבל / ואחז פאתי מזרח וימה.

אהבתיה, ושמתי אהבתה / בבת עיני בעט ברזל רשומה,

ואהבתה כטבעת בחותם / נתונה תוך סגור לבי ושומה,

והנה היא במורשי לבבי / כזר זהב בטורי אחלמה,

אבל יום יום תענני בנודה / ולא תתן לעפעפי תנומה.

ולא אחשב נגע בה לעולם – / ומה חיי אני כי אגעה, מה?

וידעתי הכי ים־צוף ונפת / בפיה, ואני אמות בצמא!

ודי לי בה שמע מאמרים / ערבים וחזות צורה נעימה,

אבל די לי בעת המחשבה / תמונתה בלבי לי מדמה.

הכי לו אשמעה או אחזנה – / אזי לא נשארה לי כל מהומה,

הכי המת במראה תחיה / והכושל במליה מקימה,

ואין חפצי בתאותה לתענוג / גויה, רק לתענוג הנשמה.

והן אם נעלמה מני, התוכל / היות מעין לבבי נעלמה?

רחוקה היא, ומקרוב בכל עת / אשורנה בעין לא עצומה

במחשבה מאד זכה וברה / ובתשוקה גדולה ועצומה.

ויש אומרים ״הלפלונית תחכה? / ובזבול היא, אמת, סהר וחמה!

וזהר אור תקו לתפש בידך – / ולא ידבק בידיך מאומה.

ולמה תאדיב נפשך בחשקה? / היחשק עש וכימה עש ורמה?

התוכל לעלות לה את לשחק? / ואם תרד לך היא לאדמה?

עזב חשקה וסורה מגבירות / ובנערות בחר יונה תמימה

אשר לפיק זממיך תמהר / ותרוץ לעשות חפצך, יהי מה,

ולעד לא תרוצץ רק לעפרה / יהי לך הון להשיג לה ועצמה״.

עניתים ״בוערים, אל תהבלו נא / ודמו נא, תהי לכם לחכמה!

הטוב כי אחשק עלמה מאוה / למלאות תאות נער, והומה?

הלא כאשר תמלא תאותי / תמלא תאות כל בא במרמה,

ואתנחם בהפיק מאויי – / ויקרני כמקרה הבהמה!

ולעד אהבה לא תעמד, רק / אשר תהיה תלויה על בלימה.

ומה נעים וטוב חשק אשר לא / יהי נוסד עלי עוון ואשמה!

וחשק בוערים – חשק בתבל / וחשק רוזני תבל – מזמה״.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33666