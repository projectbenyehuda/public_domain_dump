


	
	בין ערבים
	




צלולה ומזוגה תכלת בין־הערבים



בבדלח הזך של שמים כבים,



ורק עב קלילה מבדרת כנפים



הסיעה אורות מזהבים.







על שדות מבשילים הצללים השתטחו



והניעו ברושים חרישית את ראשם.



ממרחקי החרשות והאחו



הערב בעצב ובשם נשם.





צפור בודדה מן השיח הריעה,



עמקו גאיות במרחק השלו,



וכוכב בישני ממרומי הרקיע



ראה לפתחו של הלב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42785