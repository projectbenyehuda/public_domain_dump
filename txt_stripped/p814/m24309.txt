


	
	ברוזי־הזהב של דני
	







דני מספר ספורים


דני כבר גדול, בן חמש וחצי. ויודע
הוא כל מה שיודעים חבריו בני גילו. לרוץ מהר
ורחוק הוא יודע, לטפס על עמוד ועל עץ ועל חבל,
לשחות בברכה וגם לרכב על סוס – כמובן, בעזרת
אבא. הוא יודע גם לציר ולכיר ולשיר שירים, ככל
הילדים חבריו. אבל יש דבר שרק הוא, דני, יודע
ואין כמוהו: דני הקטן מספר ספורים להפליא. על
כן אוהבים הילדים את דני מאד מאד. ובבקר, אך
יעורו משנתם, והמטפלת לא באה עדין, הם
מבקשים:

– דני, ספר לנו ספור מספוריך!

בערב, לאחר שהשכיבו ההורים את
ילדיהם במטות, הם מכבים את החשמל והולכים להם.
והילדים אינם חפצים לישון כלל וכלל, אז אומרים
הם:

– דני, ספר לנו מעשיה ממעשיותיך!

ובשעה שהילדים חולים ושוכבים
בחדר־החולים, טוב להם אם דני אתם. היום ארך
כל־כך ומשעמם, אז הם מבקשים:

– דני, ספר לנו אגדה מאגדותיך!

ודני מספר ברצון רב. וכל פעם ספור אחר לו, ספור חדש.

ודאי תשאלו: מנין לו, לילד, כל־כך
הרבה ספורים ומעשיות? – פשוט: דני רואה הכל,
ועל כל מה שיראה יספר ספור. ואחרי שהוא מספר
רואים כל הילדים את אשר ראה דני.

דני גם שומע. הרבה צלילים הוא שומע.
וגם על הצלילים יספר ספורים. ואחרי שהוא מספר,
שומעים כל הילדים את אשר שמע דני.






בבקר


בבקר בבקר, בשעה שקרן־אור חודרת
בעד התריס, ובחדר משתרע פס רחב של אור, אומר
דני:

– ילדים, הנה דרך, הנה דרך כחלה!
ועל פני הדרך רצים להם המון־המון גרגרים דקים,
דקיקים וזהבהבים. הגרגרים הם שליחי המלך. הם
רצים מהר־מהר, כמו בתחרות. מי שיגיע ראשון, הוא
יקבל את הפרס.

– כל־כך קטנים?

– כן. גמדונים קטנטנים, ננסונים,
נדחפים ונדחקים, אצים ורצים. כל גרגר רוצה
להגיע ראשון.

כל הילדים שבמטות זוקפים ראשיהם.
כלם מסתכלים בקו־האור ובגמדונים הקטנים,
הפעוטונים.

– ואיפה המלך? – שואל עזי.

– שם, רחוק… – מראה דני באצבע אל מעבר לתריס – שם הוא יושב.

– נכון, – מסכימים הילדים.

– ומה יהיה כשהראשון יגיע למטרה? – שואל גדעון.

– כשהראשון יגיע למטרה – ממשיך
דני, – אז יעמדו כל הגמדונים ולא ירוצו עוד.
המלך יקום מכסאו לכבוד הגמדון שזכה בפרס
ויושיט לו שרביט זהבו הנוצץ, והכל יהיה מואר
באור בהיר, יפה.

עיני הילדים נשואות אל קו־האור, מצפות. פתאם פותחת המטפלת מבחוץ את תריס החלון.

– הוי, עכשו הגיע! הראשון הגיע! – קוראים הילדים בשמחה.

– כן, הוא הגיע, – אומר דני. – המלך קם מכסאו…

וכל הילדים רואים בעיניהם את האור
הגדול הזורח מכתרו של המלך, משרביט הזהב
שלו…

אותה שעה נכנסת המטפלת, והספור
נגמר. המלך קם מכסאו. וגם הילדים קמים
ממטותיהם ורצים החוצה, לשחק.






עננים


דני רואה עננים בשמים. הוא קורא לילדים שיבואו ויראו גם הם. וכך הוא אומר:

– הנה הולך הטורף האכזרי, הנה הולך
האריה הגדול… איזה לע פעור, איזה לע ענקי! הנה
הוא בולע כבשה, הנה הוא בולע כלב, הנה הוא
בולע עוף גדול… ועכשו הוא כבר שבע, שבע ועיף
ושמן מאד. הוא רובץ לנוח, כי הוא כל־כך כבד,
שקשה לו אפלו לזוז… אבל הנה באים הגבורים,
אתם רואים? הנה באים הגבורים הענקים. הם יוצאים
לרדוף אחר האריה. הם רודפים ורודפים, והאריה
בורח. והנה תולשים ממנו את זנבו, והנה מורטים
את רעמתו. והנה מולקים את ראשו. והוא כבר שמן
פחות. והוא כבר רזה כמעט. והנה הוא כבר רזה
מאד,

רזה וקטן. זהו ענש לאריה הטורף. כל
הענקים, כל הגבורים התנפלו עליו –
ואיננו…

– איפה הוא? – שואלת דינה הקטנה. – איפה האריה עכשו?

– הוא איננו. נצחו אותו. ולכבוד
הנצחון סדרו הכבשים חגיגה. כל הכבשים וכל
הכלבים. כ–ל–ם.

– כל־כך הרבה?

– כן, כלם. הם שמחים שהאריה הרע
איננו. הם ורדים ויפים משמחה. עכשו הם יכולים
כבר לטיל בשקט, בנחת.

– מפני שהאריה הרע כבר איננו! – אומרת אורה.

– וזה הכל? וזה הסוף? – שואל דבי.

– כן, זה הסוף. – אומר דני. – האריה הרע כבר איננו. די!






גשם






בערב, בשעה שהילדים שוכבים כבר
במטות ובחוץ חשך וגשם, מתעטפים הם יפה
בשמיכותיהם החמות, אך אין הם יכולים להרדם.

גשם יורד ופוסק. וכך דופקות הטפות:

דפיק, דפוק,

פיק, פוק,

יק, יוק,

ודי, נפסק.

ועוד פעם: דפיק ודפוק,

פיק ופוק,

יק ויוק,

ודי, שוב נפסק.

– מה זה, דני? מה זה?

– אלה האפרוחים הקטנים המנקרים ברגבים.

– למה?

– מפני שהאנשים חרשו כבר את כל
האדמה. גם זרעו, והיורה כבר ירד. ושום דבר לא
נבט.

– למה?

– מפני שהגרעין קטן, קטן. והנבט
חלש, חלש. והרגב גדול וכבד. והוא לוחץ, לוחץ,
וכשהגשם הגדול נפסק, אז באות הטפות הקטנות
והן מנקרות במקורים הקטנים, הדקים, כמו
אפרוחים הן מנקרות באדמה. אתם שומעים?

דפיק, דפוק,

פיק, פוק,

יק, יוק…

כמו במקורים דקים.

– נכון, – אומרים הילדים.

– מה הן עושות? – שואלת אורה.

– כל המקורים הקטנים דופקים, –
מסביר דני – מנקרים ודופקים ופותחים חלון ברגב
הקשה. ואחר־כך מתחילים למשוך את הנבט. מושכים
ומושכים אותו למעלה־למעלה מתוך האדמה, עד שהוא
מציץ החוצה.

– וזה קשה?

– קשה מאד. לכל נבט מנקרות הרבה
הרבה טפות. אולי שלש מאות ואולי אפלו אלף. כי הן
קטנות מאד. ואין רואים אותן, מפני שהן מנקרות רק
בלילה.

– רק בלילה מנקרות הטפות? ומה הן עושות ביום?

– ביום הן רוקדות. ביום הן שמחות. ביום הן נחות, ישנות.

– בלילה הן עובדות, וביום הן צריכות לנוח.

– כמו השומר. – אומר גדעון.

– וכמו שומרת־לילה. – מוסיפה חנה.

– נכון. – אומר עזי.

אז נרדמים הילדים, הם ישנים.




דני מספר לעצמו


חושבים אתם, כי אלה כל ספוריו של
דני? – לא ולא! יש ספורים שדני אינו מספר
לילדים. אלה הם הספורים שבסוד. עליהם הוא חושב
בלילה, בשקט, בשעה שהכל ישנים. עליהם הוא
חושב בשעה שהוא יושב על־יד החדר ומחכה לאמא
שתחזר מן המקלחת.

ספור אחד שדני לא ספר לילדים היה –




על פרחים ועל פרפרים


הפרחים והפרפרים היו פעם אחרים, לא
כמו עכשו. גם אז היו יפים, נחמדים, והכל אהבו
להסתכל בהם. אבל אז היו יחד. לא פרפרים לחוד,
שיודעים לעוף, ופרחים לחוד, שצומחים בגנה.
כלם היו משפחה אחת. יפים, מרהיבים בצבעיהם
היו, קלים ומפיצים ריח מתוק למרחוק. וכלם ידעו
לעוף, וכלם ידעו לעמוד על קצה גבעול דשא
ולהתנדנד ברוח. הם היו שמחים ויפים תמיד ומלאו
את כל השדות והגנים ואת האויר מסביב. יפים היו
בעופם ויפים בנוחם. וכל מי שראה אותם היה לבו
מתמלא שמחה.

אבל בימים ההם היה קוסם אחד, קוסם רע
מאד. מכער במראהו היה ולבו מלא קנאה בכל דבר
יפה וטוב. ביחוד התקנא בפרחים־הפרפרים,
היפים והעליזים. הוא חפץ שהם יהיו עצובים, עצובים
ולא יפים. מה עשה? – קסם להם שלא יהיו עוד משפחה
אחת. הרים את ידו ואמר מלים של סוד, שרק הוא ידע
אותן, וכל אלה שהתעופפו אותה שעה להנאתם,
נהפכו מיד לבעלי־כנפים המתעופפים באויר, ולא
יכלו עוד להצמד אל כל גבעול ודשא ולהיות
כפרחים. ואלה שנחו אותה שעה על הגבעולים,
נשארו צמודים אליהם ולא יכלו עוד להתרומם
ולעוף.

כך עשה הקוסם הרע וחשב, שמרב צער
ודאי ידהו הצבעים היפים, יתנדפו הריחות
הטובים, תתקפלנה הכנפים הקלות – ולא יהיו עוד
היצורים היפים בעולם.

אבל לא קמה מחשבתו של הקוסם הרע.
הפרחים והפרפרים נעשו אמנם עצובים מאד, אבל
צבעיהם הבהירים לא אבדו להם. ויפים ונחמדים היו
כמלפנים, כי אוהבים הם אלה את אלה ומתרועעים
אלה עם אלה.

הנה מעופפים שני פרפרים יחד, פרפר אל פרפר משיח סוד.

הנה מתכופף פרח אל פרח, מניע ראש, מתלחש.

כאן יורד פרפר לשבת עם הפרחים.

ושם מרים הפרח ראשו אל על, מחכה לפרפר שיבוא.

אוהבים הפרחים והפרפרים אלה את אלה
ומתרועעים תמיד. יום יבוא והם ישובו להיות
כמשפחה אחת. שוב ימלאו כל שדה וגן בריחותיהם
וגוניהם. וכל לב ימלא אשר למראיהם.

מתי יבוא היום הזה לא ידע דני. אבל הוא יבוא, בודאי יבוא.






מטה הקסמים


דני לא ראה קוסם מימיו. גם מטה־קסמים
לא ראה, לא שמע לחשו של קוסם ולא ידע מעשה
נפלאות. לא פעם נדמה היה לו כאלו הוא רואה
מעשה־פלאים. אבל חפץ היה לראותו באמת, ושכל
הילדים יראו זאת כמוהו.

ופעם אחת… ראה. אבל זה היה בסוד.

פעם ראה דני תזמרת. תזמרת גדולה. עם
אמא שלו הלך לשמוע אל נגינת התזמרת. הוא שתק
ולא הפריע. רק הביט והקשיב. אז ראה את הדבר
הנפלא. הוא ראה מטה־קסמים. היו שם כנורות
וחצוצרות. כנורות גדולים וכנורות בינוניים
וכנורות קטנים. וכל מיני תפים, וכל מיני חלילים.
אבל לדני נדמה היה שכל אלה כאן רק סתם כך. כל
אלה כאן רק שלא יודע הסוד. לא הם המנגנים
והמשמיעים את הצלילים הרבים. זאת עושה המטה
הקטן שבידי המנצח, האיש העומד על הבמה
ומניע את שרביטו לכאן ולכאן. הוא המשמיע את כל
הצלילים ואת כל הקולות.

אין זה מקל פשוט. מקל־קסמים הוא. ודאי שומר עליו האיש המנצח מאד מאד.

דני לא ראה את פני המנצח. הוא ראה רק
את היד האוחזת במטה הקטן. תנועה אחת של
המטה – והכל שמח והכל עליז ויש רצון לרקוד
ולשמוח. תנועה אחרת – והכל עצוב־עצוב, כאלו
נסעה אמא הרחק־הרחק ואי אפשר לראותה. ודני חפץ
לאחוז ביד אמא ולהחזיק בה יפה־יפה.

חשב דני: ודאי לא המקל הקטן עושה
את כל הנפלאות. ודאי לוחש האיש אותה שעה את
מלות־הקסם שלו, והן מחוללות את הפלא. רצה דני
לקום ולגשת אל האיש ולראות את פניו, אולי ישמע
גם הוא את מלות־הקסם. אבל אי־אפשר לקום ולגשת
בשעת הנגינה. בטוח היה דני, כי אלו נתנו
בידו את המטה הזה, ואלו ידע את מלות הסוד כמו
האיש הזה – יכול היה גם הוא לעשות כמוהו, שהכל
יהיה שמח או עצוב. גם הוא יכול היה לעמוד כך
בפני האנשים והכלים המשנים האלה, להניף את
המטה הקטן ולעורר את כל הצלילים ואת כל
הקולות. ואולי יכול היה לחולל את הפלא גם בלי
האנשים ואפלו בלי הכלים.

אלו היה בידו השרביט הקטן היה יוצא
החוצה, אל החרשה והכרם והשדרה, היה מניף אותו
כה וכה, ומיד היו באים כל אותם הצלילים היפים
והקולות העליזים.

אבל איש לא יאמין לדברים כאלה. על כן
אין דני מדבר על כך. הוא שומר את סודו
בלבו.






פקעת הצמר


פקעת חוטים יש לאמא, חוטי צמר יפים
מאד. ולא צבע אחד לצמר. החוט ארך־ארך, וכל פעם
צבעו אחר: אדם, ירק, כחל, צהב. ויודע דני
שהפקעת אינה פשוטה כל־כך. אם מתחילים למשך
בחוט, רואים שהוא־ארך ארך. אלו היו מתירים את כל
הפקעת, אפשר היה למדוד בחוט את כל החצר, את כל
העמק, את כל הארץ, אפלו את הים ואת חוץ־לארץ…
אלו רצה דני – היה עומד על גבי הפקעת והיא היתה
מסתובבת ומתגלגלת, והחוט היה נמשך ודני היה
מסתובב ומתגלגל רחוק־רחוק.

במקום שהחוט אדם, היה דני עובר על הרים גבהים.

במקום שהוא ירק, היה טס על פני שדות ועמקים.

במקום שהוא צהב, היה מרחף על מדבריות וחולות.

ובמקום שהוא כחל, היה עובר על פני ימים עמקים.

וכך היה דני נוסע על פני הפקעת
המתגלגלת, נוסע ובא עד קצה החוט, שהוא לבן
כלו. ובקצה החוט הלבן – שם חוץ־לארץ, כפור
ושלג. הרבה הרבה שלג לבן. ושם עומדת סבתא
שלו. ושערותיה לבנות כשלג. וסבתא מחכה
לדני.

אומר דני שלום לסבתא ורוצה לחזור
מיד, כי הקצה השני של הפקעת נשאר בידי אמא,
זהו הקצה הירק כצבע השדה. מעלה דני את סבתא
שלו על קצה החוט הלבן ושניהם מסתובבים
ומתגלגלים עם הפקעת. בחוטים הכחלים הם עוברים
בחזרה על פני ימים עמקים, בחוט הצהב שוב על
פני מדבריות. ובחוט האדם הם מתגלגלים על ההרים
הגבהים. והפקעת מסתובבת והולכת, והיא גדלה
וגדלה, עד שלבסוף הם חוזרים אל אמא, אל הקצה
הירק של החוט.

פקעת חוטים כזאת יש לאמא, ואם היא לא
תמהר לסרוג את כל חוטיה, אולי יצא גם דני לדרך.
אולי.






הקומבין הגדול


כל דבר שהוא פשוט ומובן לגדולים,
בעיני דני אין הוא פשוט כלל. ודבר הנראה להם
לגדולים כנפלא וחדש והכל מתפלאים ושמחים
בו – בעיני דני הוא פשוט בתכלית.

כך היה המעשה בקומבין. הכל
מתפעלים מן המכונה הזאת שקוראים לה קומבין.
ודני שמע את אבא שלו מספר לחברים, שלפנים
היה רק מגל פשוט ואחר־כך מין מכונה שקוצרת
וקוראים לה מקצרה, ומכונה שמערמת ומכונה אחרת
שעושה אלמות וקוראים לה מאלמת. וגם לדיש
היתה מכונה מיחדת. ועכשו יש קומבין, שעושה את
כל המלאכות. והכל שמחים ומתפעלים.

אבל דני אינו מתפלא כלל. מה כאן
הפלא? – הדבר פשוט מאד, אלא שהגדולים אינם
מבינים. קדם היה מגל. אבל הוא גדל וגדל, כאפרוח
שהתבקע מן הביצה, עד שהיה לתרנגלת, כעגלה
שגדלה והיתה לפרה. כך גדל המגל. קדם היה קטן
מאד, תינוק. אחר־כך נעשה גדול יותר והיה לו יותר
כח. הוא כבר היה ילד ושמו מקצרה וקצר הרבה.
וכשגדל עוד קצת קראו לו מערמת. אחר־כך היה נער,
חזק יותר, היה כבר בכחו לקצור וגם לקשור אלמות
וקראו לו מאלמת. ועכשו הוא בחור, יש לו הרבה
כח והוא יודע כבר לקצור ולדוש בבת אחת. כן,
עכשו הוא כבר חזק מאד וגדול וקוראים לו קומבין
ומתפלאים לכחו ושמחים בו.

אבל הוא יגדל עוד ויהיה גדול וחזק מאד,
כמו אבא. כשיהיה קומבין גדול וחזק, ידע גם
לטחון את הגרעינים לקמח לבן. ומן הקמח ידע
לעשות בצק ולאפות לחם ועוגות. אז יתפעלו
האנשים עוד יותר. אבל דני לא יתפעל כלל וכלל,
כי הוא הלא ידע כל זאת מראש.

אז יהיה גם דני גדול, כמו אבא. הוא
יעבד בקומבין הגדול. הוא יעמד על־יד הצנור
שמתוכו נשפכים הגרעינים מהר־מהר לתוך
השק.

ובשעה שדני יעבד בקומבין הגדול,
יצאו ככרות לחם ועוגות וכעכים וביסקויטים מן
המקום שיוצאים עכשו הגרעינים. ולקומבין
שלו יהיה כל־כך הרבה כח, שיסע ישר מן
השדה אל המקומות שיש בהם הרבה אנשים והרבה
ילדים, ושם יורידו את כל השקים.

כך יעבד דני כשיהיה גדול והקומבין יהיה גדול.

דני יעבר ברחובות ויתן לכל איש ואיש
לחם ורקיקים ופתות, וביחוד יתן כעכים. הוא יבקש
מאת הקומבין שלו שיעשה הרבה־הרבה כעכים.
וכל איש יקבל כמה שירצה, וגם הוספה
יקבל.

כך יהיה כשדני והקומבין יגדלו
ויהיו חזקים. ואז יתפלאו הכל, הכל. ורק דני לא
יתפלא. כי הלא הוא ידע זאת מזמן, מזמן.






ברוזי־הזהב של דני


ספור אחד מן הספורים־שבסוד ספר דני
גם לילדים. אבל בסוד, שלא יגלו לאיש, לשום
איש.

– לשום איש… – הסכימו הילדים.

הדבר היה בערב, בשעה שהכל שכבו
כבר במטות. החלונות היו פתוחים ורוח קרירה
נשבה על הפנים המשלהבות לאחר יום השרב
הקשה.

הורי הילדים כבר ברכו אותם בברכת
“לילה טוב!” ונשקו להם את נשיקת הפרדה. ההורים
מהרו לחדר־האכל, לאספה. איש לא הפריע לספורו של
דני. הילדים הקשיבו והוא ספר בלחש:

– אתם יודעים את המקלחת של הבחורים,
זו שיש עליה גג גדול כזה, שטוח? פעם באה
עגלה מלאה ועמוסה, וכל מה שהיה בה הניחו
הבחורים על הגג.

– מה היה בעגלה? מה הניחו?

– ברוזים.

– ברוזים? – זקפו הילדים ראשיהם.

– כן, ברוזים. יפים־יפים. ממשיים. יותר יפים מממשיים. ברוזים של זהב.

– באמת?

– באמת. אבל הם היו מכשפים ולא קל היה
להכירם. אני הכרתים מיד, כי ראיתי את הצואר,
את הראש ואת המקור.

אבל הבחורים שהביאו את העגלה לא
ידעו, כי ברוזי־זהב הם אלה. חשבו שהביאו דלעת
מן הגן וצריך לשים אותה על הגג. דלעת עבה למטה
וצואר דק כזה לה למעלה. אבל דני יודע, הוא
בטוח, כי ברוזי־זהב נפלאים הם.

פעם, לפנים, היו הרבה־הרבה
ברוזי־זהב גדולים ויפים. הברוזות היו מטילות
ביצי־זהב עגלות וגדולות ודוגרות עליהן. והיו
מתבקעים עוד ברוזים יפים. ובשעה שהיו יוצאים
כלם לטוס יחד, נדמו למפת־זהב גדולה שנפרשה
במרום, והיא כל־כך מבהיקה, כל־כך מאירה.

ובאותם הימים היה קוסם אחד רע, רע מאד,
אשר קסם לברוזי־הזהב היפים. הוא קלל אותם, שלא
יתבקעו עוד מן הביצים ברוזים חדשים. וכל ביצה
שהטילה ברוזה נעשתה קטנה כגרעין של דלעת.
וכאשר מתו הברוזים הזקנים, לא נשארו עוד
ברוזים צעירים, כי לא היה על מה לדגור. ובמקום
הביצים נשארו גרעינים קטנים, זעירים.

שמח הקוסם הרע, רצה שלא יהיו עוד
בעולם ברוזי־זהב יפים שיודעים לעוף במרום
כמפה מבהיקה של זהב, שם את כל הגרעינים באדמה
וצחק ושמח.

אבל האדמה קבלה ברחמים רבים את
הגרעינים המסכנים שהיו פעם ביצי־זהב. היא
רחמה עליהם כעל ילדים שלה והיתה להם אם. חממה
אותם בכנפיה השחורות עד שנבקעה הקלפה,
ומכל גרעין נבט וגדל צמח, וקראו לו
דלעת.

גדלו הדלועים ונעשו דומים לברוזים
המסתירים ראשם תחת כנפם. גם צבעם נעשה בהיר,
צהב וזהבהב.

אספו האנשים את הפרי המוזר ופרשוהו
על הגג, בשמש. כי גם השמש חפצה להיות להם
אם, גם היא רחמה עליהם ופרשה כנפיה ככנפי
הדוגרת לחממם ולשמור עליהם.

ואיש לא ידע, כי בתוך הגוף הגדול של הדלעת ישן לו ברוז יפה, ברוז זהב.

ורק דני ידע וראה. הוא ראה איך זקף
ברוז אחד את ראשו והשקיף על סביבו. ברוז ממש!
ורק כנפיו מקפלות, וכל אחיו הברוזים היו ישנים
עדין מקפלי ראש וכנף. כמחכים. למה מחכים
הברוזים הנפלאים? – למלת־הקסם. אז יתעוררו
יטוסו למרחקים. – – –

הפסיק דני את ספורו, כי הביט סביבו



וראה שכל הילדים ישנים. אז חשב בלבו: אולי
מוטב שלא ידע שום ילד את סודו. אולי יצליח לגלות
את מלת־הקסם ולשחרר את הברוזים היפים.

ובלילה, כשהאיר הירח, קם דני חרש ממטתו, יצא מן החדר וירד במדרגות הבית.

היה שקט. הכל ישנו. הוא קרב אל הדלת,
פתחה והנה בחוץ אור בהיר. ואין איש. מיד החליט
בלבו לבקר את הברוזים שלו, לראות מה שלומם
ואולי יוכל לעזור להם? ואולי יצליח לגלות את
מלת־הקסם?

הלך דני לעבר המקלחת. ראה את הסלם
שעומד שם ועלה בו לאט לאט. שלב אחרי שלב. קשה
לטפס – הסלם גבוה ורגלי דני קצרות. גם
בגד־הלילה הארך מפריע. אף על פי כן טפס ועלה,
והנה הוא למעלה.

יושב לו דני בין הברוזים. כלם
שקטים, רבם ישנים. ורק שלשה־ארבעה יושבים
זקופי ראש, מפנים כלפי מערב, הצד שממנו בא
דני, כמברכים אותו לשלום.

ישב דני ביניהם, חבק את צואריהם
והסתכל בהם. פתאם שמע את צעדי השומרים
בחצר, שמע דברי שומר אחד לרעהו:

– נדמה לי, שראיתי ילד יוצא מבית־הילדים.

– מה אתה סח? לאן ילך ילד בלילה? הכל ישנים.

לא רצה דני שימצאוהו בין הברוזים,
כי אז אולי לא יצליח הקסם שלו. מהר והתכופף
בין הדלועים, התכרבל והיה אף הוא כדלעת, דלעת
שצבעה לבן, כצבע בגד־הלילה.

הירח במרום התפלא קצת שיש דלעת
לבנה אחת בין כל הדלועים הזהבים. אבל דני
החריש והירח לא גלה סודו, כי גם הוא אוהב
מעשיות של סוד, ואת דני הקטן הוא אוהב, שבא
לשחרר את הברוזים. שתק הירח ולא גלה את הסוד
לבחורים השומרים.

שכב דני וחכה עד שעברו השומרים.
והנה שמע את צמרות העצים נעות חרש חרש ברוח
ועליהן הקלים מרחשים, מלחשים:

על גג של מקלחת

גדול ורחב,

הדלעת מנחת

בשמש הסתו.



בשמש הלהט,

בשמש הזיו,

עורה של הדלעת

מוריד ומזהיב.

האזין דני לרחש הרוח, לשיח העלים
וחשב: אולי אלו הן מלות־הקסם? הקשיב יפה ושמר
את המלים בלבו. לחש אותן חרש באזני הדלועים
והקשיב עוד.

והרוח בעלים מאושת, מלחשת ואומרת:

ראשה השלוח

ארך ומופז,

נשקף אל כל רוח

כראש של ברוז.



גבעולה הקטוע

סומק מן האור,

ונוע ינוע

ממש כמקור.

ודני מקשיב, ודני זוכר. והוא חוזר
בלחש על כל מלה. אולי זהו הקסם? והוא מקשיב עוד
ומחכה היקרה משהו?

הגג הוא כנחל,

הגג הוא נהר,

שירת בו נחה –

מקור וצואר.





כנף מקפלת,

זנבות מופזים –

אל עבר ים תכלת

שטים ברוזים…

שמע דני וחשב: זהו הקסם. עוד מעט
יתעוררו כל הברוזים. הגג של המקלחת כחל
כנחל. עוד מעט, עוד מעט קט יניעו הברוזים את
רגליהם וישוטו ויטוסו הרחק־הרחק, אל התכל
הבהיר. עוד מעט.

עבר דני מדלעת אל דלעת, לטפן בידו
הקטנה ולחש על אזנן חרש־חרש את
מלות־הקסם.

וראה זה פלא. ראש אחר ראש התרומם אל
על. מקור אל מקור נטה והציץ. אחד אחד הרימו כל
הדלועים את ראשיהם.

אז התחילו כלם לזוז לצד מערב. חרש
חרש זזו, כשטים במים שקטים. ודני יושב,
מסתכל ואינו פוסק מלחוש:

כנף מקפלת,

זנבות מופזים –

אל עבר ים תכלת

שטים ברוזים…

וכשהפליג אחרון הברוזים אל התכלת, ירד דני חרש מן הגג וחזר אל מטתו.

בבקר אחר דני לקום. כי עיף מאד בלילה.

והילדים, שנרדמו באמצע ספורו, זכרו אותו בבקר ושאלו:

– ומה היה לברוזי־הזהב?

– אין כבר ברוזי־זהב, – ענה דני. – הם טסו הרחק־הרחק, אל הים הכחל.

– כבר? כל־כך מהר? – שאלו הילדים.

– כן. – אמר דני.

ואמנם, הגג היה ריק מכל.

– איפה הברוזים? – שאלו הילדים בתמיהה.

– רחוק־רחוק – ענה דני והראה באצבע
כלפי מערב. אז נשאו הילדים עיניהם והביטו אל
מרחב התכלת, אשר שם נעלמו ונמוגו ברוזי־הזהב
של דני.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24309