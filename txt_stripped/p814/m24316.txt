


	
	מעשה בחומקה ובבתה
	




לא! חומקה איננה עז ככל העזים,
בהחלט לא. מיד בהולדה, בהיותה עוד גדיה
רכה וקטנטנת – השתוממו כלם ליפיה. היא היתה
כל־כך חומה־זהבהבת, כל־כך חביבה וזריזה. שתי
אזניה הארכות, הרכות והמבריקות כמשי היו
תלויות לצדי ראשה כשני תלתלים ארכים. וסנטר
היה לה קטן ונחמד, ועינים נבונות – כלה מחמדים.
כבר אז אמרה חומקה להיות לא ככל העזים. כך
חשבו כל הילדים, כך חשבו כל החברים שבאו
לדיר לראות בטלאים ובגדיות, כך חשבו בקרב
לבם גם הרועים שבדיר, אם־כי לא גלו זאת. לא נאה
היה להם להתפעל מגדיה רכה, גדיה ככל
הגדיות. עז תהיה ככל העזים. ולא צריך סתם
לפנק אותה.

אבל בכל־זאת פנקו אותה. כי היא היתה
הנחמדה בכל העדר. והילדים עמדו על־יד גדר הדיר
וחננו קולם במקהלה וביחידות וזה אחר זה:

– חומה!

– חומקה!

– חומקה’לה!

– בואי, בואי־בואי, חומקה’לה!

וחומקה אמנם הכירה במהרה בערכה,
היא התרגלה לחבה הרבה שהשפיעו עליה הילדים,
ולמדה לעבר בקפיצה את גדר חצר הדיר ולטיל
על־פני כל חצר המשק. די לה שפעם אחת הרים
אותה אריה הרועה והעבירה מעל הגדר אל ידי
הילדים הצוהלים – וכבר ידעה את הדרך. מאז אפשר
היה לראות את חומקה מטילת לארך החצר. מציצה לכל
מקום, טועמת מכל דבר – נהנית מזיוו של עולם.

ובינתים גדלה חומקה. החרף חולף, הקיץ
בא. עוד מעט וחומקה – עז, והיא עוד נוהגת לטיל
על־פני חוצות המשק. ויפה בחצר, מענין. מעבר
מזה הדיר. ומעבר מזה הרפתות. בנינים
גדולים־גדולים ובהם היצורים הכבדים, המסרבלים,
האטיים, שלשונם משנה וחסרת חן: מו־מו־ו־ו
לאט־לאט ובמשיכה, ואין הן יודעות לגעות קלות ובחן
מה־מה־מה. אבל ריח שם… ריח ניחוח! ירק טרי וחציר –
מעדני מלכים ממש.

חומקה נצבת מרחוק ומריחה, נחיריה
הדקים מרטטים, היא מניעה זקנה החום ומנסה
להתקרב אל פתח הרפת. היא נגשת בלאט לדלת
ונצבת על המפתן. ושם נגלה המראה הנפלא. ליד
כל פרה מעדני מלכים. לבה של חומקה נצבט
בקרבה. היא רוצה לטעם מן המאכלים
הנפלאים.

מה – – – – משמיעה חומקה בקול חרישי ומהסס. מה?.. אפשר להכנס לטעם קצת?

מו־מו – עונה לעמתה פרה אחת שחורה
וכבדה המציצה אליה בשתי עינים עגלות ותמהות.
“מה לך פה, עזה? שובי לכי אל ביתך”.

חומקה נעלבת. היא מנסה לעשות צעד אחד
קדימה, אבל כאן מופיעה לפניה לפתע דמות ארכה
וצנומה. מרדכי הרפתן עם הדלי ביד מסתכל בה
– וראו זה פלא! הפעם בלא חבה יתרה. שכח כבר
מרדכי את הימים כאשר לטף אותה והרכיבה על
כתפו לשמחת לבה של בתו הקטנה. עכשו
הסתכל בה בקפדנות ופקד: “חומקה, לדיר, לדיר
מהר! נו, יללה, יללה!” חומקה נעצבה מאד אל לבה.
היא פנתה מן הרפת אל החצר, וגעתה חרש: מה… רצתה
לספר לכלם על העלבון שנעלבה, ועל המאכלים
הטובים שחשקה בהם נפשה, ואין נותנים לה אפלו
לטעם מהם.

אבל איש לא הקשיב לדבריה, איש לא הבין
לרוחה. כל אחד הסתכל בה בחבה, חיך אליה
וקרא:

– חומקה’לה, שובי לדיר, חומקה, מהר!

אבלה וחפוית־ראש חזרה חומקה הביתה,
אל חצר הדיר. כל הלילה הציקוה חלומות וריחות
מבשמים. לבסוף לא עצרה כח, קפצה ודלגה מעל
לגדר ופנתה אל הרפת.

היה חשך, כוכבים האירו במרומי
הרקיע. השומר לא נראה. בחשך קשה היה לראות את
הרפת, אבל חומקה הלכה אחר הריח והגיעה אל המחסן
הקטן שליד רפת העגלות. הפתח היה פתוח. אחת
ושתים – וחומקה בפנים. הרי כאן ירק רענן ועסיסי,
והרי חציר ריחני.

חומקה שוכחת עולם ומלואו. היא לועסת
ולועסת ונהנית הנאה מרבה. לזה יקרא אכילה, ולא
לקש היבש ושדות־השלף שבהם היא רועה עם כל
עדר הצאן.

חומקה לעסה וחשבה בלבה: מחר היא
תוביל הנה את כל העדר. יאכלו ויהנו המסכנים,
סעדת־חג תערך להם חומקה, לכל העדר.

יתכן שאף היתה עושה זאת, לולא נזדמן
פתאם השומר אשר קרב לפתח, הקשיב לרשרוש
והאיר בפנסו – מי שם, הה?

חומקה התבלבלה. היא נבהלה מאד.
לברח! – היתה מחשבתה הראשונה. אבל כאן שמעה
פתאם קול צחוק מכר וחביב, ויד חמה נחה בלטיפה על
ראשה.

– חומקה’לה, החכמה שלי! איך הגעת הנה, בת־חיל שכמותך!

חומקה הכירה את הקול ואת היד. הלא זה
היה אריה שלה, אריה הרועה. הה, מי עוד כמוהו
יבין לרוח עז לקקנית?

– אכלת, שבעת, חומקה? כן? אבל עכשו
לכי לך חרש־חרש, לבל ימצאך כאן מרדכי. אוי
ואבוי יהיה לך ולי גם יחד.

חומקה הבינה. כשאריה הזכיר את
מרדכי, היא ראתה לפניה את הרפתן הגבה, הרזה,
שגרש אותה מן הרפת.

מאז התחילה חומקה לבקר יום־יום ברפת.
היא ידעה את הפנות בהן הסתירו את הירק, את
תפוחי־הזהב, האשכליות ואת החציר. וכשנודע
הדבר למרדכי ולכל הרפתנים והם כעסו על אריה –
אמר להם:

– סגרו את הדלת, למה תשאירוה פתוחה?

מה עשו? סגרו את הפשפש. מה עשתה
חומקה? נכנסה בעד פרצה בגדר, או שפשוט דלגה
עליה, וכשסדרו את האספקה בפנים הרפת, נכנסה
בעד החלון הפתוח.

– מה אתם רוצים ממני? – טען אריה. – היא
בעצמה מוצאת לה את הדרך, וכי אני אחראי
לכך?

הרפתנים בכל־זאת רגזו. כי שרה
הרפתנית ספרה שבמו־עיניה ראתה את אריה יוצא עם
העדר למרעה, וחומקה פונה לה בנחת אל עבר הרפת, –
ואריה אפלו אינו מנסה לצרפה אל העדר, וצוחק
אליה בחבה.

ולימים, כשחומקה המליטה גדיה – היתה
הקטנטנה נחמדה כמוה, אלא שהיתה חומה־בהירה,
וכתמים לבנים חמודים על מצחה ואזניה. ולחומקה –
חלב בשפע.

– מה הפלא, – היה אומר אריה בחלבו
אותה. – כשהיא אוכלת שם, הרי ברור שיש הרבה
חלב כאן. חכמה היא חומקה מאין כמוה.

וחומקה שומעת שבחה ונהנית. היא אפלו
אינה נוגעת באכל הנתן בדיר לכל העזים
והכבשים, היא כבר שבעה מעדנים אחרים, היא באה
לדיר רק כדי שאריה או יונה יחלבוה ויהללוה,
וכדי לראות את בתה הקטנה הנחמדה.

כך נהגה חומקה ימים רבים. והכל
התרגלו לכך, אפלו הרפתנים ידעו שכך מכרח
להיות, ואין עצה כנגד עז זו. כי הרי אין זו עז ככל
העזים. עד שבאחד הימים בא אסון. לפתע־פתאם
חלתה חומקה ומתה. פשוט, חלתה ומתה. אולי אכלה
יותר מדי? – אמרו הרפתנים. אולי בלעה משהו? –
תמהו הרועים. אולי מישהו פגע בה? – התאבלו
הילדים.

– חבל, חבל! – אמרו כלם, וגם הרפתנים.
ואפלו מרדכי הגבה אמר שהוא כל־כך רגיל כבר
לחומקה, שפשוט תחסר לו העז שיום־יום סחבה אכל
מפרותיו. קשה לו להתרגל לכך שלא תבוא
עוד.

אבל מרדכי עתיד היה להתנחם. כי באחד
הימים הופיעה גדיה בתא ההספקה שברפת והחלה
בשקט לועסת מן הירק הטרי.

זו היתה לבנה, הגדיה של חומקה. והיה
הדבר לפלא בעיני הכל. איך ידעה זו את
הדרך?

אין זאת כי השאירה לה אמה צואה, והבת ממלאת אחריה באמונה.

יום־יום באה לבנה לרפת לאכל מן הירק
והחציר, והרפתנים אינם מפריעים בעדה. ואפלו
מרדכי מחיך ואומר:

– מגיע לה, מגיע לה בירשה…

וזהו המעשה בחומקה העז ובבתה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24316