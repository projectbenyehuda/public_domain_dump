


	
	צבי
	








בבית קטן, על ראש גבעה ירקה גר צבי,
צבי הילד. ולצבי צעצועים הרבה. ולצבי זמן מעט.
הנה צריך להתרחץ, והנה לאכל, וגם לשכב לנוח,
ושוב לאכל, ושוב להתרחץ – ואין פנאי לשחק.

וכך מוציא צבי את כל הצעצועים
בבת־אחת ומשחק רגע בכדור ורגע בחשוק, רגע
במריצה ורגע בקביות. וכשמאחר וצריך לשכב
לישן – הוא תמיד שוכח משהו בחוץ.

פעם נשארה המריצה היפה של צבי
בחוץ, על־יד השער. עמדה המריצה ועמדה וחכתה,
וחכתה, אולי יבוא צבי לקחת אותה ולהכניס אותה
הביתה. וצבי לא בא.

יחידה המריצה, עצוב לה, משעמם לה.
הציצה המריצה כה וכה, וזזה קצת אל עבר השער.
גלגלה הסתובב פעם ופעמים, וחיש קל התגלגלה
גם היא וירדה מן הגבעה למט־למטה.

ולמטה עומדות התאנים הזקנות עמוסות פרי מתוק, פרי עסיסי.

שאלו התאנים:

– מריצה, מריצה, מה את עושה כאן יחידה בשעה מאחרת כל־כך?

אמרה המריצה:

– צבי שכח להכניס אותי הביתה. נמאס לי
לעמד יחידה על יד השער, – עד שצבי יבוא אטיל לי
קצת.

אמרו התאנים: לא טוב הדבר. מריצה
קטנה כזאת כבר צריכה להיות בבית. הא לך תאנה
מתוקה ושובי הביתה לישן.

אמרה המריצה: ומי ידחף אותי בחזרה
במעלה הגבעה? אטיל עוד קצת, אולי אמצא
מישהו.

ונסעה לה המריצה הלאה ובאה לכרם.

אמרו הגפנים:

מה עושה כאן מריצה קטנה בשעה מאחרת
כל־כך? הא לך אשכל טעים ואוצי הביתה
לישן.

שמחה המריצה על התאנה המתוקה ועל הענבים הטעימים ואמרה:

– עכשו שאני כבדה כל־כך, מי יעזר לי
וידחף אותי חזרה במעלה הגבעה? אטיל עוד קצת,
אולי אמצא מישהו?

התגלגלה והתגלגלה ולא פגשה איש על דרכה.

עמדה המריצה ודאגה ודאגה.

ראה אותה כוכב ממרום ושאל:

– מה את דואגת כאן יחידה בלילה, מריצה קטנה?

רוצה אני לשוב לגבעה, הביתה, אל צבי,
ואינני יכולה. אין מי שידחף אותי חזרה במעלה
הגבעה.

אמר הכוכב:

– אני אעזר לך. אבל לדחף לא אוכל. למשך אותך אני יכול.

– איך?

– הנה אשלח לך קרן, ואת אחזי בה יפה ובואי אחרי.

שלח הכוכב קרן דקה, קרן מבהיקה, קרן
חזקה. נאחזה המריצה ביצולים הקטנים
בקרן־האור, והכוכב התקדם לו למעלה בשמים,
בין עננים ועבים. והמריצה התגלגלה למטה בין
התאנים והכרמים עד שהגיעה אל ראש הגבעה, אל
הבית הקטן של צבי.

דפק הכוכב על חלונו של צבי:

­ צבי, פתח למריצה הקטנה שלך, פתח למריצה העיפה שלך והכניסנה הביתה.

פתח צבי את הדלת והכניס את המריצה
הביתה. אכל מן הענבים הטעימים, קנח בתאנה
המתוקה ומיד נרדם. וגם המריצה הקטנה נרדמה
על־יד מטתו. והכוכב בשמים רמז להם “שלום”
והמשיך דרכו במרומים הכחלים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24304