


	
	זמר
	




פרקתי אזני

ואת נשקי הנחתי,

באבן בודדה

ראשי עיף תמכתי,

וצקלוני צנח אלמן:

עד כאן.



עד כאן דרכי,

ולא אוסיף עוד לכת,

ותם חלקי

במים ובלחם,

ריקות צנחו ידי.

די.



אז התערבל הסער

על סביבי במחי.

אז התרעם הרעם:

קומי ולכי!

ושוב מטה ביד,

שוב רגלי צועדת

ומישיר מבט.



ודוממת אבן,

לא תגל סודי,

חרפתי נשאה לי,

סוככה בעדי.

שלותה אצלה לי,

קשיותה צותה לי:

לא תמעדי!



בבטחה אלכה,

צקלוני אשאה,

משעולי אשיגה

ודרכי אפסאה.

וחלקי במים,

וחלקי אורי שמים,

לי משא על שכם.

לי שירת ההלך

ומעלה ההר,

ומרחק האפק

וזריחת מחר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42839