


	
	על אחד ששרה...
	



1


הבקר הקיץ בעתרת האור



והגיש זר הלל לרגלי הגבעה,



וטמן בציציו את רמז השחור



על אחד ששרה ויכול וגוע.





על אחד שהשיב במו רגע הכל,



את אור העינים, שמים מעל,



ורחק שדה ופרח שקוי־טל



ופרי מצפה אי בקצה המשעול.





הבקר גחן על גגות הגבעה



ונשא לה בשורת נהרה ויתום,



על אחד ששרה מול חמה זוהבה



ויצק את זיוו אל לב בקר עד תם.







על אחד ששרה: לא נדפס. נכתב בשנת 1948.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42791