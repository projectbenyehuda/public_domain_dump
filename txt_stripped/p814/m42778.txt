


	
	[עת הייתי רכה]
	




עת הייתי רכה



אהבתני בלי די,



ושאפת צלי,



ונשקת ידי.





כי הריתי לך



וילדתי בן –



הן בכית מגיל



ומאשר, לא כן?





כי הריתי שנית



וילדתי בת –



נשבעת לי: את!



האחת, האחת!





כי עיפתי מאד



וגדלו ילדי –



חדלת לטף



ונשק את ידי.





כי עיפתי יותר



וזקנתי מעט –



הן שכחת כליל



כי אני האחת…





אך זכרת זכור



האחרת, ההיא,



הנאה ורכה



כמו פרח ורדי.





הגם לה תנשק



בכל רגע היד,



ושבועות תשבע



כי אך היא האחת?





הגם לה, גם אותה



בבוא יום עוד תזנח,



ואת כל השבועות



לה נשבעת תשכח?





עת הייתי רכה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42778