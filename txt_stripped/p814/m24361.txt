


	
	פורים בשדות
	








בשדרה נרד למטה,

לשדות, לאפרים.

שעורה, חטה נבטו,

התקשטו לכבוד פורים.





מסכות דומות התקינו

בחוטה של שערה,

אנא, בואו והבחינו:

אי חטה, אי שעורה?





איך אכיר, לא אכשלה,

אי חטים, אי שעורים?

מסכה אחת לאלה

ולאלה בפורים.





אך ילדי מפשיל שמח

מסכונת פעוטה.

הוא מכיר והוא יודע:

זאת חטה! חטה! חטה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24361