


	
	שיר הסנדלר
	




שיר חדש היום יהיה לי,

נעלים לרחלי.

נעל יפי, נעל חן,

נחמדות הן גם שתיהן.







נעל מביטה ימינה,

הבה ונקרא לה: מינה.

נעל מביטה רק שמאלה,

ועל כן נקרא לה: אולה.





חזקות הנעלים,

אוהבות גם בץ גם מים,

לא בצה ולא שלולית

את הנעל לא תפחיד.





וקלות הנעלים,

חיש טסות בלא כנפים,

נעל־שעל אצה חיש,

לא ישיג אותה אף איש.





מי עוד, מי עוד כרחלי,

על מלאכתי יפה יודה לי?

עוד דפיקה בפטישי –

די, גמרתי! תתחדשי!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24367