


	
	המפית המשבצת
	







א. עזי אוהב את כל הצבעים


כל הילדים בכתה רקמו וסרגו וצירו.
כלם הכינו מתנות וכתבו מכתבים והשתתפו כל
אחד על־פי דרכו בשי לחיל לכבוד החג. אבל
המתנה שהכין עזי היתה תמוהה ביותר. הוא רקם
מפית גדולה, מפית במשבצות.

לאמתו של דבר לא התכון עזי
בתחלה כלל וכלל לשי לחיל. הוא התחיל לרקם
מפית בכתה. ואחר־כך המשיך גם בשעות הפנאי,
וגם בחפש חנכה. ורק אחר־כך החליט לשלח אותה
לדודו יעקב שי.

גם בנוגע לצבעי הרקמה לא היה ברור
לעזי במה יבחר וכיצד יצרף. הוא אמר ליהודית
המורה:

– אני ארקם בצבעים שאני אוהב.

– טוב. ובכן, איזה צבעים נחוצים לך? מה לתת לך?

– את הצבעים שאני אוהב: אדם וירק, וכחל וצהב, וחום ואפור…

– כל זה אתה אוהב? – שאלה יהודית.

– כן. כל הצבעים האלה אני אוהב. וגם שחור, וגם לבן וסגל וכתם…

– חכה, חכה, – צחקה יהודית. – הא לך כאן
כל קפסת החוטים ותקח לך את אשר תאהב. אבל אל
תבלבל את החוטים, אל תסכסכם ותסבכם אלה
באלה, ואל תבזבז.

עזי הבטיח לא לבלבל ולא לסכסך, לא לסבך ולא לבזבז, ונגש אל המלאכה.

קדם־כל הוא רקם משבצת אדמה וחשב
שכך יפה. כי העגבניה אדמה. כי השמש בבקר
אדמה. כי הסרט של דליה אדם. ובאחד במאי יש
דגל אדם על הגג. ומפני שלאמא יש חלצה אדמה
ויפה. ומשום כך זה יפה.

אחר־כך הוא עשה משבצת צהבה. כמו
עור של כדורגל חדש. כמו החרציות היפות. וכמו
הדבש שמורחים על הלחם.

ואחר זה משבצת ירקה. כעלי הגנה
שמאחורי החלון. כמו הנבטים הקטנים של
השעועית שבערוגתו. וכמו התלתן שאבא קוצר
תמיר.

ואחר הירקה – משבצת לבנה. כצבעו
של ראש החרמון הנראה מרחוק. כמו הדף החלק של
המחברת לפני שמצירים עליה. וכמו החלב הלבן
שבכוסות, והלבן בצנצנת.

ועל־יד הלבנה – משבצת תכלה.
והתכלת – כשמים קטנים וכמי הברכה. כעיני



אחותו הקטנה, התינקת. ושתי המשבצות זו על יד
זו דמו לדגל קטן ויפה שמניפים בימי החג.

כך חשב עזי כשהתחיל לרקם את המפית שלו משבצות־משבצות.






ב. שי־פלא לחיל


כל הילדים אמרו שהדגמה אינה יפה.
יותר יפה לרקם עצים, בתים או אוטומובילים. הילדות
אמרו שיותר יפה לרקם פרחים, פרפרים
וצפרים.

אבל עזי לא הצטער שרקמתו לא מצאה חן
בעיני הילדים, והמשיך לרקם. כי בעיניו היא היתה
יפה, אך הוא לא ידע עדין למה היא תשמש לו.

תחלה חשב שתהיה לו פשוט מפית
לארחות בחדר־האכל. אחר־כך – שיתננה לחדר של
אמא, ולבסוף החליט לתתה מתנה לדודו החיל,
ליעקב, הנמצא רחוק־רחוק, במדבר.

וכך גם אמר לאמא:

– אמא, אני רוקם מפית ליעקב,
ליום־ההלדת. בחג־הפסח כשיהיה לו יום־הלדת,
אתן לו מתנה.

– יפה, ילדי. אבל יעקב לא יבוא לחפש לחג־הפסח, כך הוא כתב לנו, ואיך תגיש לו?

– אשלח לו. אפשר לעשות חבילה?

– בודאי, ילדי, הסכימה אמא. – אבל לשם מה לו בעצם מפית?

– לשם מה? פשוט, הוא יפרש אותה על השלחן אצלו וזה יהיה יפה. והוא ישמח.

אמא חיכה:

– לא, בני. אתה יודע שיעקב במדבר, ואין לו שם שלחן, ולמה לו מפית?

אבל עזי לא הצטער. הוא החליט בלבו
שהמפית תהיה ליעקב במקום שלחן. היא תהיה
מפית “ערכי את עצמך”. כמו שכתוב בספור שקרא
בספר. אבל המפית שלו אחרת. כי יש בה הרבה
משבצות. ובזמן שעזי רוקם בה כל משבצת, הוא
חושב על צבעה, ועל המאכלים השונים שיש בצבע
זה. ובסופו של דבר בטוח הוא שהמפית הזאת
תשרת את דודו באמונה.

כשהדוד יהיה רעב שם במדבר, יוציא
את המפית, יפתח אותה, וישים את אצבעו על
משבצת:

אם יצביע על המשבצת הלבנה, יקפצו על המפית – גבינה וחלב ולבן וחלה.

ואם ישים אצבעו על משבצת חומה – יופיעו שוקולדה ועוגת־דבש.

במשבצת ירקה – חסה וזיתים ומלפפונים, וגם ענבים ותפוחים ואגסים.

במשבצת האדמה – עגבניות ונקניקים ואבטיח.

ובצבע הצהב – תפוחי זהב ואשכוליות, וחביתות ועוגות.

ובחום־בהיר – לחם ולביבות של חנכה, ואגוזים.

ובצבע הורד – גלידה. ובתכלת – מים טובים וקרים לשתיה.

כך היה חושב עזי בזמן שרקם את
המפית שלו. וכשהשלים את המלאכה ידע שזוהי
מפית־פלא, אשר דודו ישמח בה שמחה רבה, והיא
תגיש לו כל־כך הרבה אכל עד שיספיק לכל, לכל
החילים היהודים, וליתר החילים הטובים
שנלחמים נגד היטלר.






ג. עזי כותב מכתב קצר


כל זה רצה עזי לכתב לדודו יעקב
במכתב, כשהמפית היתה מוכנה למשלוח. אבל מהר
והסתפק במלים ספורות וכתב לו בזו הלשון:

לדודי היקר יעקב, שלום!

מה שלומך? אני מרגיש טוב. אני שולח
לך מפית שרקמתי. היא מפית־פלא שבכל משבצת
מקבלים מאכלים שאוהבים, מאותו הצבע. רק שמים
אצבע אחת. ויהיה הרבה ויספיק לך ולכל
החילים.

שלום מאמא ומאבא.

עזי





כשעזי גמר את המכתב וקרא בו פעם
ופעמים, היה מרצה מאד. אולם דבר אחד עכר את רוחו
– וזה הצד השמאלי של המפית. מצד ימין נתקבלו
משבצות חלקות, יפות ונחמדות, ואחרי שאמא
כבסה את המפית וגהצה אותה יפה – היתה המפית
ממש יפי! אבל מצד שמאל לא היה יפה. היו סבוכים
וקשרים גדולים וקצת קשקושים. את הצד השמאלי
לא רצה עזי לראות, והוא קפל אותה ככה שראו רק את
הצד הימני, היפה, ואמה ארזה ושלחה
בדאר.

אחרי־כן חכה עזי למכתב מיעקב.
ואמנם כעבר שבועים וחצי הגיעה התשובה. יעקב
שמח מאד במפית והבטיח לעזי שישתמש בה
תמיד, ושהיא בודאי גם תעזר להביא את הנצחון.
כך כתב יעקב בפרוש.

אבל אחר־כך הגיעו ימים לא כל־כך
טובים. האנשים היו באים מן הרדיו בפנים מדאיגים.
והמכתבים של יעקב אף הם לא הגיעו בסדר.



וכשהגיעו – היו אבא ואמא לא כל־כך שמחים כמו
תמיד.

באחד הערבים, כששכב עזי לישון והחל להרהר בדודו ובמלחמה, נתעצב קצת.

כנראה, שהדוד יעקב וכל הבחורים אינם
מנצחים עכשו. כי למה דואגים כלם? ואולי הם
נסוגים? עזי שמע פעם שדברו על כך. זה בודאי
מרגיז מאד כשצריכים לסגת. ועזי מתאר לו את
דודו כשהוא מתרגז. כיצד הוא רוקע ברגלו, פורע
בידו את בלוריתו השחורה וקורא: לעזאזל!
לעזאזל!

עזי מצטער מאד שיעקב מתרגז. אבל
הוא נזכר במפית ובתשובה של יעקב: “אני תמיד
אשתמש בה, והיא גם תעזר לנצחון”. וכשנזכר
– ירדה על עזי שלוה כזאת ובטחון כזה, שיעקב
וכל הבחורים ינצחו – עד שחדל לדאג לגמרי.

וכשעיני עזי התחילו נעצמות – נזכר
פתאם שבקצה המפית רקם את שמו: עזי
באותיות עגלות ויפות. ומה יהיה אם יעקב ישים את
אצבעו על השם?.. אז הוא יבוא אל יעקב! יופיע פתאם
ויראה את המלחמה!

הו! כמה זה טוב שהוא לא שכח לרקם את
שמו. מצין! – ועזי מתנמנם בעודו מתכרבל
בשמיכתו החמה, והוא מתכרבל בה, ומתכרבל,
עד אשר הוא נעלם כלו בתוכה והריהו כאלו סגור
בתוך מעטפה או תרמיל. והתרמיל חם וסגור וטוב.
והוא מתנודד קמעה־קמעה. ועזי הולך ושוקע
בתרדמה עמקה ומתוקה.






ד. עזי במלחמה


כשעזי מתעורר הוא מוצא את עצמו בתוך
תרמיל חם ורך ומתנועע לאט ובקצב. הוא אינו
מתפלא כלל. הוא מבין מיד שהוא נשא על גבו של
דודו יעקב והוא מחכה בשקט לבאות. והנה – פתאם
נפסק הנדנוד, התרמיל נפתח – ועזי יוצא…

והוא רואה את יעקב דודו, ועוד איש אחד,
גם הוא חיל, יושבים במדבר, על החול, ושותים חלב.
ויעקב מחזיק אצבע אחת על משבצת לבנה, ואחת על
שמו הרקום. עזי מבין מיד:

– רצית לראות אותי, יעקב?

– כן, עזי, – עונה יעקב. – מה שלומך?

– טוב. ומה אתם עושים? איפה כל החילים שלכם?

יעקב שותה חלב. הרבה־הרבה חלב לבן,
ומספר לעזי שהוא וחברו נשלחו מן הגדוד שלהם
לעקב אחר האויב, ולהודיע לגדוד על הכל. ואז
יוכלו להתקדם ולנצח.

עזי מקשיב רב־קשב:

– ואתם… אתם כבר יודעים, כן?

– כן. אנחנו יודעים. אבל תעינו בדרך
ועוד לא מצאנו את הגדוד שלנו. בינתים כל־כך
עיפנו והיינו רעבים וצמאים… ומי יודע מה היה
לנו, לולא המפית שלך. אתה יודע זאת, עזי,
כן?

– כן! – עונה עזי בשמחה.

– ומה אתה רוצה, עזי?

עזי רוצה שוקולדה ואגוזים. הוא שם
אצבע על משבצת חומה, ומיד מופיע הכל.
ושלשתם אוכלים שוקולדה ושותים חלב ומפצחים
אגוזים.

ופתאם נשמע רעש גדול. ובא מחנה רב,
עם טנקים ועם תותחים, ועם מכונות־יריה. וגם
אוירונים באים. האויב הופיע.

ברגע זה נראים מהעבר השני חילים
שלנו, גם הם עם תותחים ועם טנקים. יעקב וחברו
רוצים למסר להם את הידיעות. אבל הגדודים של האויב
הקדימו ועומדים בין שני הבחורים ובין הגדוד
שלהם, ומתחילה מלחמה. ואי־אפשר להודיע שום
דבר. ויעקב פורע את בלוריתו וקורא: לעזאזל!
לעזאזל!

אז אומר עזי ליעקב: “חכה, אל תצעק.
ותכף תראה”. הוא הופך את מפיתו היפה לצד שמאל,
אל הצד הלא־יפה, עם הקשקושים והקשרים
והסבוכים. הנה שם עזי אצבע על המשבצת
האדמה – ואש אדמה נופלת על מחנה האויב,
והטנקים מתחילים לבער.

ואחר־כך שם עזי את אצבעו על משבצת
צהבה – וסערת־חול אימה מתחילה להשתולל
במדבר.

וגם נגד האוירונים של האויב יש לו עצה.
הוא שם את אצבעו על המשבצת הלבנה, ואז באים
עננים לבנים וגדולים ומכסים את כל האוירונים והם
מתבלבלים.

ובסוף, כשהאויב נחלש מאד, שם עזי את
אצבעו על משבצת התכלת – ומים רבים מכסים את
כל החילים הרעים והתותחים שלהם, את האוירונים
שנפלו והטנקים שנשרפו. אגם מים תכלים ויפים
מכסה את המקום בו עמד צבא האויב. ועכשו יכול
כבר עזי להפך את מפיתו שוב לצד היפה, הימני,
והאגם הכחל במדבר הצהב יפה כל־כך
ושקט.

ומן העבר השני של האגם עומדים כל
חבריו של יעקב, עם הקצינים והמפקדים. כלם
בריאים ושלמים, כלם צוהלים ושמחים, הם מנופפים
לעמתם בדגליהם ועזי מניף לכבודם את
מפיתו.

והנה הוא רואה סירה קטנה ולה מפרש
לבן, והיא מפליגה משם מן העבר השני, מקום־שם
עומד הגדוד של יעקב. הסירה שטה ומתקרבת
ומפרשה הלבן מבהיר באור השמש.

– למי הסירה הזאת? – שואל עזי את יעקב, – ולאן היא שטה?

– היא שטה אלינו. חברינו באים לקחת אותנו אל הגדוד.

– וגם אותי? – שואל עזי. – גם אותי?

– כן. בודאי. כי אתה נצחת בקרב. והכל רוצים לברך אותך ולשמח יחד אתך.

קרבה הסירה. הם נכנסים, והסירה שטה חרש על־פני מי האגם החלקים, היפים.

ויעקב אומר:

– עזי, אתה כל־כך עיף. אתה נצחת
כל־כך הרבה חילים רעים. כל־כך הרבה. נצחון
גדול כזה נצחת. עכשו אתה צריך לנוח, עזי.
נכון?

– נכון. – מסכים עזי. – אבל כשנבוא
לשם תעיר אותי, אז נתן לכל החילים לאכל
ולשתות, וגם גלידה. הרבה מנות גדולות של
גלידה.

– טוב! – אומר יעקב, ומסדר לעזי מצע
רך על קרקע הסירה. ועזי נרדם בשקט, בשקט.
הסירה מתנועעת לאט־לאט. לעזי חם וטוב, והוא ישן
שנה טובה, שנת גבור מנצח.

בבקר, כשנתקבלו העתונים והכל
שמחו על בשורות הנצחון במדבר – התפלא עזי
על דבר אחד.

מנין הכל כבר יודעים? והן הוא לא ספר עדין לאיש, לשום איש?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24317