


	
	נעמי הקטנה
	








אמא של נעמי הקטנה חזרה מעבודתה
עיפה־עיפה. הלכה נעמי, הביאה לה כסא־נוח
והעמידה על הדשא. וכשאמא ישבה בכסא, ישבה
נעמי הקטנה על־ידה ובקשה:

– ספרי לי ספור, אמא.

– לא, ילדתי. אמא עיפה מאד ורוצה לנוח. אולי תספר נעמי ספור לאמא.

– טוב, – הסכימה נעמי, – את תנוחי ואני אספר לך ספור על הבבה הקטנה.

וכך ספרה נעמי:

– פעם אחת היתה בבה קטנה, בבה טובה.
ונעמי היתה אמא שלה ואהבה אותה מאד. הבבה
אכלה הכל יפה ותמיד־תמיד גמרה הראשונה. בלילה
השכיבה נעמי את הבבה הקטנה לישן ושרה לה
שיר. אז נרדמה הבבה וישנה בשקט כל הלילה.
ודי, הספור נגמר. יפה?

– יפה מאד, – אמרה אמא. – ואיזה שיר שרה נעמי לבבה הקטנה?

– שיר יפה מאד. לשיר לך? – שאלה נעמי.

– בודאי, ־ בקשה אמא.

ונעמי שרה:

נומי, נומי, בבתי,

נומי, נומי, ילדתי.

נומי, נומי, קטנתי,

נומי, נומי, יפתי.

שרה נעמי ושרה והנה ראתה שאמא נרדמה…

– כמו הבבה הקטנה שלי, – חשבה
נעמי ומיד הניחה את אצבעה על פיה ורמזה לעצים
מסביב:

– אל תרשרשו כל־כך בענפים ואל תפריעו. אמא שלי ישנה. היא עיפה.

שמעו העצים בקולה ונשתתקו מיד.
וענף לא זז, ועלה לא רשרש, כי כך בקשה
נעמי.

שקעה השמש, חזר הרועה עם עדרו מן המרעה, בקשה נעמי:

– רועה, רועה, אל תחלל עכשו בחלילך. אמא שלי ישנה. היא עיפה.

– טוב, – אמר הרועה, – לא אחלל עכשו. –
ולכבשים ולעזים אמר: לא לקרא “מה”, לא לגעות
עכשו בכל פה. אמא של נעמי ישנה.

חזרו גם העגלות העמוסות מן השדה, חכתה להן נעמי בצד הדרך ואמרה לעגלונים:

– בחורים־בחורים, עגלונים־עגלונים, אל
תקראו עכשו דיו־דיו בקול חזק, כי פה אמא שלי
ישנה, היא עיפה.

– טוב, – הניעו הבחורים העגלונים
בשוטיהם הארכים, – אל תדאגי, נעמי. נסע לאט־לאט
ולא נעיר את אמך.

וגם לחתולה האפורה, וגם לכלבלב השחור אמרה נעמי:

– עכשו בבקשה לא לילל מיאו־מיאו,
עכשו בבקשה לא לנבח הב־הב. אסור להקים רעש.
אמא שלי ישנה. היא עיפה.

ישבה החתולה האפורה בשקט ולא יללה
מיאו, קפץ הכלבלב השחור ולא נבח הב־הב. והיה
שקט, שקט רב מסביב.

ופתאם, ופתאם, טרטור וטרטור וטרטור.
ופתאם בא הטרקטור הצהב הגדול והתחיל לטרטר
ולרעש בקולי־קולות. שלחה נעמי מיד את הכלבלב
השחור:

– רוץ מהר ואמר לטרקטור שיזהר ולא ירעש כל־כך.

רץ הכלבלב מול הטרקטור ונהם: טרקטור, טרקטור, אל תרעש כל־כך.

ולא שמע הטרקטור ולא הפסיק לטרטר. שלחה נעמי גם את החתולה האפורה:

– רוצי מהר והגידי לו שיזהר ולא יקים רעש כזה.

נגשה החתולה ולחשה:

– טרקטור, טרקטור, שמע, אל תקים רעש
כזה. כאן אמא של נעמי ישנה. סע בשקט,
בבקשה.

ולא שמע הטרקטור וטרטר וטרטר עוד יותר ועוד יותר.

כעסה נעמי מאד, רצה ונופפה בידיה וקראה בקול גדול:

– שקט, טרקטור טרטרן שכמותך! אינך
רואה שאמא שלי ישנה? שקט! שקט: שקט!
שקט!

אז שמע סוף־סוף הטרקטור והתחיל
להנמיך את קולו. וברגע זה הקיצה אמא של נעמי,
שפשפה את עיניה ואמרה:

– כמה טוב ישנתי, כמה יפה נחתי! ואיזה שקט היה, איזה שקט נפלא!

– הב־הב־הב! – נבח הכלבלב. – כי אני פה כל הזמן שמרתי!

– מיאו־מיאו! – קפצה החתולה, – כי אני פה כל הזמן עזרתי!

– טרטור! טרטור! רק אני לא נזהרתי, –
הצטער הטרקטור, – רק אני קצת־קצת טרטרתי…
עכשו עלו כלכם ונסע לטיל.

מהרו נעמי הקטנה ואמא והכלבלב
השחור והחתולה האפורה ועלו כלם־כלם על
הטרקטור ונסעו לטיל רחוק־רחוק.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24301