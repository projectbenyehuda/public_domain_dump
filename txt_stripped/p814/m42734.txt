


	
	[שנים התנפנפו]
	




שנים התנפנפו מאחורי כתפיך

כהתעופף כנפי הפרפרים,

וזכרי ימים עלי דרכיך

בעינך הכחילו כבקרים.





על גבך הצליפו לך ימיך

ונתלו עלי כתפך בכל כבדם –

את צחקת בלבן כל שניך,

את צחקת בכל לבך התם.





צחקת… עתה אלמות שפתיך

וראשך תלוי באין אונים.

הרגע האחד כפה עלו עליך

כבד ומר מנטל רב־שנים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42734