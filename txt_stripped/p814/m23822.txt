


	
	בני וגיטה: ספור
	



א. בני וגיטה “התאומים”






בני וגיטה היו אח ואחות. היו להם אבא
ואמא, ועוד אחות גדולה, רבקה, והם חיו בעיר
גדולה שישבו בה רבבות אנשים. בני וגיטה
כרוכים היו זה אחר זה, מבלים את ימיהם תמיד יחד,
מוצאים להם משחקים משלהם, וסודות להם, שהם
מתלחשים עליהם זה עם זו, וטוב ונוח להם בחברות זו
של אח ואחות.



אולם לא תמיד היו בודדים כל־כך.
העירה הקטנה, שעל גבול הארץ, בה ישבו עד ימי
המלחמה בין רוסיה לגרמניה, מלאה היתה יהודים,
והיו שם ילדים בני־גילם, ילדי־יהודים, והיו סבא
וסבתא, הורי אמא, והיה עוד סבא, אביו של אבא. אך
בזמן ההוא עדין קטנים היו מאד. ואז באה
המלחמה ההיא, והם נאלצו לעזוב את מקום מגוריהם,
ויחד עם עוד פליטים מן העירה הגיעו לעיר הגדולה
והנכריה הזאת. הפליטים היהודים מעטים היו,
והעיר הנכריה גדולה, ועד מהרה נתפזרו לפנות
שונות שבעיר, ומשפחת אשרמן, הורי בני וגיטה,
השתכנה בחצר גדולה מאד, חצר אכסניה,
שהחזיקה אשה רוסית זקנה וטובת־לב. באכסניה זו
היו מתאכסנים האכרים־הגויים מכפרי הסביבה,
כשהיו באים העירה לעניניהם, ובחצר חנו העגלות
והסוסים שלהם. ביחוד בימי שוק ויריד מלאה החצר
תמיד רעש אופן וצהלת סוסים.



בני וגיטה היו מתפלאים תמיד: בבקר
היו האכרים והאכרות האלה באים שקטים,
מאירי־פנים, בגדיהם נקיים, הליכותיהם נעימות
ודבורם מתון, ובערב היו חוזרים שכורים
ופרועי־מראה: קול־צוחות, קול שירים הוללים בפיהם,
והם רבים ומתקוטטים איש עם רעהו, שעה שהם רותמים
את עגלותיהם ויוצאים לדרכם.



והיתה החצר הזאת מקום משמח, מקום למחזות רבים אשר הרהיבו את עיני בני וגיטה.



הם כבר למדו בבית־ספר וקראו ספורים
מושכי־לב על שבטים פראים באפריקה ואמריקה, ויש
אשר למראה האכרים האלה, המתקהלים בחצר,
נשאו הילדים בדמיונם הרחק לארצות המפלאות
שביבשות ההן. האכרים בלבושם הכפרי, שלא
כלבושם של בני־העיר, האכרות בשמלותיהן
ובמטפחותיהן הססגוניות נראו להם, לבני וגיטה,
כמחנה של אינדיאנים אדמי־עור. כל עגלה היתה
בעיניהם כאהל אינדיאני. את האכר־הגוי טרוכים,
הצעיר והגבה, עשו במשחקם זה למפקד המחנה
כלו. וגם האוזים הצחורים והתרנגולות הכפותות,
המובאים בעגלותיהם של האכרים לממכר בשוק,
מלאו תפקיד במחזה הזה. הם היו השבויים
האמללים אשר ימכרו בשוק העבדים. לא כן החזירים
הכפותים: אלה היו אך שודדים רעים, גזלנים
שנפלו בידי “השבט”.



כך היו בני וגיטה יושבים בפנה
צנועה בחצר, מסתכלים בסקרנות רבה ובענג בכל
המתרחש מסביב, כשהם משוחחים זה עם זו בלחש.
לכל אכר ואכרה נתנו שם מיחד,
ובשעשועי־דמיונם היו קוראים להם בשמות אלה.
יום כזה, יום־שוק, היה להם יום גדול רב־מארעות.
כנסוכי קסם היו מתהלכים כל היום ההוא בחצר.
אבל ברדת היום, כשהשמש היתה מתחילה לשקוע,
והאכרים היו יוצאים מבית האכסניה לרתום את
סוסיהם בעגלות, והיו עוזבים לבסוף בשירה את
החצר, היתה פתאם משתררת דומיה כבדה במקום.
עצבות היתה נופלת על לב הילדים, וגעגועים היו
תוקפים אותם, והיה מתעורר בהם הרצון לקום ולרוץ
הרחק־הרחק אחרי העגלות המפליגות בענן האבק.
והיו מהרהרים אז בלבם, ומשיחים אח לאחותו את
הרהוריהם, כיצד ירחיקו, אולי, גם הם פעם בדרך,
כיצד ינודו ביער, בחשך, בלא אבא ואמא. אבא
ואמא יחפשו אותם זמן רב, אבל ודאי שימצאו
אותם לבסוף, וגדולה תהיה השמחה כאשר ישובו
יחד הביתה.



בינתים, הנה נוסעות העגלות ומעוררות
רגש תוגה בלב. עצובים עולים אז הילדים על
משכבותיהם. אך כבר למחרת בבקר פגה העצבות
הזאת. שוב משוטטים בני וגיטה בחצר הגדולה,
הריקה, רואים את עצמם כמהלכים ב“יערות”
וב“מדבריות”, מחפשים אוצרות גנוזים תמיד.



שעות על שעות היו מחטטים בין גללי
הסוסים ובתלי האשפה. היו מוצאים כפתורים
ישנים ובקבוקים ריקים, אבזמים שבורים ורצועות
ישנות. כל מיני קפסאות ריקות שמשו להם אחר־כך
למחסן, בו שמרו את אוצרות־החמדה שלהם. ומקום
המחסן באחת הפנות בדיר־העצים.

יש שהגדולים היו גוערים בהם, או
לועגים להם על שהם מלכלכים ידיהם ובגדיהם
ב“אשפה זו”. אבל הם כמו לא נתנו אזן קשבת
לדברים. זה כבר שמו לב, שהגדולים, משום עסקיהם
ודאגותיהם, אינם מבינים כמה וכמה ענינים,
ודברים נחמדים ונפלאים נעלמים מעיניהם, ואין הם
רואים אותם כלל.

אכן, במשך הזמן הניחו להם הגדולים
לעשות כאות־נפשם. הם התרגלו לראות את בני
וגיטה, כשהם משחקים תמיד על־יד הבית ואינם
מפריעים לאיש. האב והאם, וגם רבקה, האחות הגדולה,
שהיו שקועים תמיד בעסקיהם, שמחים היו שאין
הילדים מטרידים אותם ממעשיהם.

– אין דבר – היה אומר האב. – אדרבא,
ישחקו להם במה שישחקו, כחפצם. טוב לשחק
בחוץ, באויר.

ואמם היתה נאנחת עמקות ואומרת:

– עצוב להם, לילדים, כאן, בעיר הזרה,



בין הגויים. מתגעגעים הם לבית הקודם, לסבא,
לסבתא, לדודים ולילדי־הדודים. עם מי ישחקו כאן?
עם מי יתחברו? עם “השקצים”, ילדי הגויים?

כל פעם שאמא היתה מזכירה את
ה“בית”, ביתם־בעירה – היתה משתררת דממה ליד
השלחן, והגדולים היו מסתכלים בילדים בעינים
מנצנצות ולחות.

בני וגיטה למדו בבתי־ספר שונים.
בבקר היו יוצאים מן הבית יחד, אולם אחרי־כן היו
נפרדים, כל אחד לבית־ספרו. אך גם בבית־הספר
נמשכו האח והאחות זה אל זה, ועם גמר שעות
הלמודים היו אצים להפגש מהר, להשיח, אח
לאחותו, מהרפתקאות־היום. כל ספר חדש שקראה
גיטה היה לה למארע, שיש לספר עליו מיד לבני;
כל משחק חדש שראה בני אצל בני כתתו, היה הוא
חוזר ומציג אותו לפני אחותו. היא למדה ממנו את
כל המשחקים האלה והיתה משתפת עצמה בכל
תעלוליו, והוא, גם הוא, היה חבר לה בכל
ההרפתקאות שמצאוה במסעותיה
הדמיוניים.

פעמים היו מצטערים על שהאחד מהם הוא
ילד והאחת ילדה. לולא כן היו שניהם לומדים
בבית־ספר אחד, ואולי גם בכתה אחת.

– חבל שאת אינך ילד, – היה משיח לפעמים בני באנחה.

– באמת חבל, – היתה עונה גיטה לעמתו. – אבל חבל גם שאתה אינך ילדה –

– נכון מאד. חבל וגם חבל. אבל את גם
נולדת שנה אחת לפני; בין כך ובין כך לא היינו
לומדים בכתה אחת…

– זה נכון. הכי טוב היה, לו היינו, בכלל, תאומים. זה היה מצין.

וראה פלא: גם בבית קראו להם, דרך צחוק, בשם “התאומים”.

“התאומים” אכלו כבר? “התאומים” ישנים כבר? “התאומים” כבר חזרו
מבית הספר?




ב. בני מגלה אוצר






באחד הימים בא בני מבית־הספר
משלהב כלו ומאשר. עוד מרחוק ראה את גיטה
בחצר, נפנף לעמתה בתרמיל ספריו, וביד האחרת
הצביע על כיסי מכנסיו התפוחים.

– גיטה, גיטה! בואי מהר, נתגלה אוצר ממש!

– אוצר? אוצר של מה?

– של תויות! אני אומר לך: יפות, נהדרות! מכל מיני צבעים…

גיטה מהרה לקראת אחיה ועיניה מבהיקות.
התלהבותו של בני היתה גדולה כל־כך, שאפשר
היה לשער, כי אמנם דברים חמודים הביא עמו.

והדבר היה אמנם מאד בעתו. כבר
מזמן נמאסו עליהם הבקבוקים הקטנים
והכפתורים השחוקים שבאוצרם. לבם נכסף
למשהו יפה, חדש. הם היו כבר ילדים גדולים (כפי
שהיתה אומרת אמא), הלא כבר מבקרים היו
בבית־הספר! וצעצועים לא היו להם. התאמינו? שום
צעצועים… והלא גם ילדים בגילם רוצים עוד
בצעצועים, ורק הגדולים אינם יודעים זאת. ואולי
ידעו זאת הורי בני וגיטה, ואך ידם לא השיגה
לקנות גם ספרי למוד ומחברות וגם צעצועים
לילדיהם? העקר הוא, שמלבד כדור־גומי קטן וישן
ולוח של דמקה, אשר מחצית חיליה הלכו לאבוד –
לא היה כל צעצוע בביתם. והיה זה מצער את הילדים,
אין פלא, אפוא, ששניהם היו עומדים לעתים שעות
ארכות לפני חלונות הראוה של בתי־המסחר
הגדולים ומזינים עיניהם בסחורות הרבות
והשונות. ביחוד נעם להם הדבר על דרכם הביתה,



בשובם מבית־הספר. אין צרך אז למהר, אפשר לעמוד
ולהסתכל בשקט.

הנה בבה גדולה, כגדל ילדה, לבושה
כאחות־רחמניה וצלב אדם על סנרה הלבן כשלג.
אך זאת בבה! אפשר לעמוד שעות ולהסתכל
בה!

לו היה בא מישהו ואומר על גיטה
בפניה, שהיא מתאוה לשחק בבבות – היתה ודאי
מתרגזת מאד; ולו היתה זו ילדה, היתה גיטה אולי
גם מרביצה בה, על שהיא מעזה לומר זאת. היא, גיטה
אשרמן, תלמידת בית־הספר, שיודעת כבר מזמן
לקרוא בספרים, תשחק בבבות? אולם לעמוד ליד
חלון־הראוה ולהסתכל בבבה הגדולה – כל אדם
מסגל למצא ענין בזה. זה לא נקרא: לשחק.

רק חבל, שבני מבכר לעמד ליד
חלון־ראוה של חנות אחרת, של כל מיני דברי מתיקה:
כאן מצגות לעיני־כל טבלאות של שוקולדה
וסכריות למיניהן, עוגות של קרם צבעוניות, וגם
קפסאות נחמדות מלאות ממתקים, שקוראים להן
“בונבונירות”. עליכם לדעת, שבני היה לקקן
במקצת ואהב מאד לא רק לאכל דברי־מתיקה, כי אם
גם להסתכל בהם, ואפלו שעה ארכה.

לא טוב היה הדבר, שלבות ה“תאומים”
נמשכו אחר חלונות שונים. לפי שהיו נעצרים, כל
אחד ליד חנות אחרת, היו גם דרכיהם נפרדות, ולא
היו חוזרים יחדו הביתה. אז היתה אמא מרגישה
ביותר, שהילדים אחרו לשוב מבית־הספר, אחרו
מאד. אם חזר בני ראשון – יצא הקצף על גיטה.
וכשהקדימה גיטה ובני אחר – היה הוא מקבל מנה
הגונה של דברי־מוסר. וזה היה גרוע מכל ענש.
ברגע שאמא היתה מתחילה להטיף דברי־מוסר היו
שניהם מוכנים בכל לבם להיטיב את דרכם; ולולא
היו מסיחים דעתם מזה למחרת, ודאי שהיו
מקימים את אשר קבלו עליהם בלבם אתמול.

אך הנה בזמן האחרון החלו הילדים
שוב לחזור הביתה יחד. וזה משום שגם בני היה
מתעכב עתה, יחד עם אחותו, ליד חלון־הראוה של
חנות־הצעצועים. כי באחד הימים הצגה שם בחלון,
לא הרחק מן הבבה, רכבת קטנה, יפה ומבריקה.
בדרך כלל היתה רכבת זו עומדת על מקומה,
כמחכה לנוסעים. אך לפרקים היה נגש בעל־החנות,
מסובב את המפתח הקטן שבקצה הרכבת, וזו היתה
מתחילה לרוץ על פני הפסים המבריקים. אכן, היה זה
צעצוע נחמד באמת.

גיטה שמחה לא פחות מבני למראה
הרכבת הזאת. וכך היו עומדים שניהם, אוחזים איש
ביד אחותו, ומהנים את עיניהם. היא, אמנם, עיניה
נשואות בעקר אל הבבה הגדולה, והוא צמוד
במבטו אל הרכבת. והיתה גם שמחה משתפת להם,
כי ישובו יחד, ואמא לא תרגיש כי אחרו לבוא. גם
חבתם של האח והאחות, זה לזו, מצאה לה כאן בטוי
מיחד. פעם בפעם היתה גיטה מפנה את ראשה לעבר
בני ואומרת:

– הרכבת היא נחמדה, באמת. כמו רכבת ממש.

ובני, אף הוא, היה משיב מתוך נמוס:

– אבל גם הבבה היא יפה, יפה מאד. בחיי!





והיה עוד חלון אחד, שהיה מושך תמיד
את לב שניהם. לפנות־ערב, כשהיו יוצאים לטיול
בלוית אחותם הגדולה רבקה, היו עוברים, ברחוב
הסמוך לביתם, על פני בית־מסחר גדול
למכשירי־כתיבה, ובחלון היו רואים גלויות
מצירות וכן תמונות מתמונות שונות: היו שם
שמי־שקיעה ורדים ונהרות כחלחלים, פרחים יפים
וחיות משנות, ילדים מחיכים ומלאכים קטנים
שכנפיהם מתנוצצות…

המראה היה נפלא. היה זה עשר ממש
לעמת אוצרם הדל שבפנת הדיר. הוי, לו נתן להם
מעט מן התפארת הזאת אל פנתם הם!…

כל זה עלה בזכרונה של גיטה באותן
הדקות המעטות, כאשר רצה לקראת בני המאשר,
המרמז על כיסיו המלאים. לא הספיקה גיטה לשאול
את אחיה, מה טיבן של התויות
הללו, וכבר הוציא בני את ידו מן הכיס, ועל־פני
אדמת החצר נתפזרו, כפרפרי־צבעונים, פתקאות
מבריקות ולוקחות את העין בשלל הגונים
שלהן.

נשימתה של גיטה נעצרה בה מרב
התפעלות. היו כאן פתקאות עגלות ומרבעות,
סגלגלות ומשלשות, ורדות וירקות, זהבהבות
וכחלות, לבנות במסגרת אדמה ומכסיפות במסגרת
סגלה.

בני! מנין לך כל אלה, בני?!…




ג. “ליסבון”






בני לא מהר לענות.

הוא היה מרצה מאד: הנה הפתיע את
אחותו באוצר שלו. עיניה מתרוצצות על פני
התויות היפות, הפזורות לפניה, וכלה שמחה
ופליאה.

– מי זה נתן לך, בני, מי?

– לקחתי בעצמי.

– איפה זה, בני? איפה לקחת?…

– שם, במקום שלוקחים…

– בני – קראה גיטה בקול־גוער, – אמר,
סוף־סוף, ואל תהיה ילד רע. ולא – לא אשחק
אתך!

– בואי אתי, ותראי בעצמך. בואי ונקח עוד, הרבה יותר.

גיטה אספה מהר את שלל התויות ותקעה
אותן יחד עם ילקוט־ספריה אל פנת הדיר, ואז פנתה
ללכת אחריו. בדרך ספר לה בני, כי אחד מחבריו,
ילד נוצרי, גלה לו את סוד התויות. יש כאן, במקום
אחד, בית־חרשת לבירה, שעומד שומם ועזוב, וזה
כשנתים שאין עובדים בו. ושם יש “המון־המון” של
תויות כאלה, שהיו מדביקים אותם על
בקבוקי־הבירה. ילדי בית־הספר משחקים בתויות
אלה כמו בכסף, ולכל סוג של תויות ערכו שלו.
יש יקרות פחות ויש יקרות יותר. ביחוד יקרות
התויות הלבנות, שמסגרת זהב סביב להן, ובאמצע
כתוב באותיות זהב: “ליסבון”. בעד אחת כזאת
מקבלים עשרים צבעוניות. בני לא ידע להסביר,
מדוע אלה הן היקרות ביותר, וגיטה גם לא חקרה
אותו לסבת הדבר. היא כבר ידעה מן הנסיון,
שבעסקי־נערים אלה אפשר לסמוך על בני בהחלט.
אם הוא אומר: “ליסבון”, הרי “ליסבון”, ואין כאן מקום
לשאלות יתרות.

– אבל לנו אין “ליסבון”, לא כן? – שאלה גיטה בצער.

– זה הדבר. הילד ההוא מצא שם “ליסבון”,
ועל כן לא החשיב את כל השאר כלל, ומסר לי את
אלה, בלי לחשוב הרבה. זה אצלו כאשפה, אמר. יש
לו כאלה מיליון וחצי.

– כמה?

– מיליון וחצי – כך אמר. ואת אלה רצה
תחלה לזרוק. אז בקשתי ממנו, והוא נתנן לי.
ומה את סבורה, הלא טוב שלקחתי, לא כן?

– ודאי שטוב. לנו אין מיליונים, וכמו
כל האנשים העניים, אנו שמחים כשיש לנו מעט.
ואם הוא מיליונר של תויות, טוב לו, ויכול הוא
לבזבז.

– אבל תדעי, גיטה: גם תויות של
“ליסבון” יהיו לנו. אני יודע את המקום. ראיתי איפה
לקח.

– כן? וזה רחוק?

– לא. הנה, עוד מעט ונגיע לשם.

ואמנם, עד מהרה באו אל מפנה הרחוב,
ושם, בקצה סמטה קטנה, ראתה גיטה בנין גדול
וגבה, חרב במקצת, שחלונותיו מנפצים, והטיח
שלו מקלף, גדר פרוצה מסביב לו ונפש חיה לא
נראתה בו.

בני נכנס דרך אחת מפרצות הגדר
וגיטה אחריו. ערמות של טיח ושברי זכוכית היו
מפזרים על כל צד, וחלקי מכונות מפרקות, אכולי
חלדה, נראו כאברים של חיות משנות, שנתלשו
מגופן הגדול.

האח והאחות נכנסו במהירות וללא חשש
לתוך הבית פנימה. מקרוב נראתה העזובה גדולה עוד
יותר מאשר בחוץ. הקירות היו
חשופים וקודרים, בעד חורי החלונות חסרי־השמשות
זרם אור בהיר מבחוץ והאיר את קורי העכביש
הסבוכים, את האבק שנערם בכל מקום ואת
שברי־הלבנים הצבורים למטה, ליד הקירות.

מדרגות הרוסות־למחצה וחסרות־מסעד
הוליכו למעלה, לעמת שורת חלונות גבהים, אשר
דומה היה, כי תלויים הם באויר, ואין כל חבור
ביניהם לבין הרצפה. בני טפס בזריזות, וגיטה אף
היא מהרה אחריו כחתולה.

בקצה המדרגות נמצאה רחבה קטנה,
ועליה היו מנחות חבילות־חבילות של
תויות־צבעונין חדשות. קצת חבילות היו מפרקות
ומפזרות, ובקצתן, דומה, לא נגעה עוד יד איש. הכל
היה מכסה שכבת אבק. פה ושם נמצאו קרעי תויות
מכרסמות בשני עכברים, אולם מתחת לרבד העליון
של קרעים ואבק נראו טורים־טורים של תויות יפות,
נקיות ונוצצות, דגמת אלה שהביא קדם בני בכיסיו
– כל מיני צבעים וגונים.

“כמו קשת מזהירה בשמים מעננים”, –
חשבה גיטה, למראה הפאר הזה שמעל לאשפה,
והצטחקה בלבה. אולם מיד הניסה את הרהוריה אלה
ופנתה אל המלאכה. קרסה על יד הערמה והחלה למלא
את כיסי שמלתה וסנרה. אחרי־כן הסירה את כובעה
מעל ראשה ומלאה גם אותו עד אפס מקום.

ובעוד גיטה נוטלת מכל הבא ליד, היה
בני מחטט ומחפש אחר ה“ליסבון”. הוא הפך והפך
בערמות, התבונן סביב, הציץ לפנות שונות, חזר
וחפש בין החבילות ו…אין,

– מצאת, בני? – הפסיקה גיטה לרגע ממלאכתה ושאלה בלחש, משום־מה.

– תכף, חכי, – אמר בני והמשיך
בחפושיו. הן רק לפני שעתים, בערך, היה כאן
וראה את הילד ההוא, הנוצרי, עולה במדרגות
האלה; יותר מזה לא יכל אז להבחין, כי הוא, בני,
עמד אז למטה, בחצר, וחכה עד שירד הילד עם
שללו. בני לא ספר לגיטה, כי בעצם לא שתפו
הילד ההוא בכל הענין, ורק בקש ממנו לעמד על
המשמר ולראות, אם אין בא מישהו מחבורת הכתה
הגדולה, אשר אף היא שמה עינה ב“ליסבון”. אלו
היו נראים הנערים ההם, צריך היה לתת אות לילד,
על־ידי שריקה, ולהסתלק. כי אוי לו, לבני, לו היו
הנערים הנוצרים האלה – ה“שקצים” – מוצאים אותו,
את היהודי הקטן, משוטט כאן. איש לא היה בא
לעזרתו, אף לא חברו הנוצרי, בן־כתתו. בכל זאת
עמד בני על משמרתו, כי מאד חשקה נפשו
בנירות היפים. אכן, הכל עבר בשלום. איש לא בא,
וכל דבר לא קרה. הוא קבל מחברו את חבילת התויות
בשכר עזרתו, וכן הבטיח לשתוק ולא לגלות את
הדבר לאיש. ובני גם שמר את הבטחתו ולא גלה את
הסוד, בלתי אם לגיטה. אבל לגיטה הלא מתר לספר,
כי היא יודעת תמיד את כל סודותיו, ואף היא מגלה לו
את כל סודותיה. ומלבד זה, אם לא יוכל לגלות לה –
מה טעם וערך אז לכל הסוד ולכל התויות גם
יחד?

עתה עמד בני למעלה והוסיף לתור אחר
מקום־הסתר של התויות היקרות. הוא ראה כי גיטה
כבר עומדת חסרת־סבלנות, והיא מוכנה גם לותר על
ה“ליסבון”. אך הוא, בני, לא נואש עדין מלמצוא את
ה“מטמון”. הן לא ישער, שהילד ההוא לקח אתו את
הכל ולא השאיר מאומה.

– בני, – בקשה גיטה, – בוא, נלך. אמא



תכעס מאד. די כבר. מספיק לנו. יש לנו כבר הרבה
מאד, בוא, מחר נסור הנה שנית.

– לא! – עמד בני על דעתו. – מחר אולי



באמת לא ישאר עוד כלום. הנה, חכי מעט. אני רק
אנסה עוד ואעלה לשם, למעלה. אך אם מישהו יבוא –
תשרקי שריקה, חזקה כמו שאת יודעת
לשרוק…

אף אמנם ידעה גיטה לשרוק כאחד מנערי הרחוב, למגנת לבה של הגברת אשרמן.

– אולי כדאי שגם אני אטפס אתך, בני?
– שאלה גיטה, שהשתעממה לעמוד כאן באפס מעשה
ולחכות.

– לא. את השארי כאן ושמרי, ואני אעלה לבדי.

הוא רצה לנהוג כמו חברו, הנער הנוצרי
האמיץ, אשר לקח לו, כמה שיכל, מאוצר ה“ליסבון”
ואת השאר הסתיר. בן־רגע טפס ועלה אל החלון
הקרוב, משם עבר אל זוית הקיר ומשם אל פתח צר,
אשר נראו בעדו מדרגות צרות נוספות, מוליכות
למעלה, לקומה השלישית, ואולי לעלית הגג.

גיטה חכתה. היא נערה את האבק
משמלתה ומסנרה, נגבה בממחטה שלה את
האבק מעל נעליה (אם כי ידעה שאין לעשות כך),
ישרה את צמותיה וישבה על המדרגה העליונה,
מקשיבה ברב מתיחות לנעשה למעלה.

כעבר רגעים מספר הופיע ראשו של בני
בפתח הצר. מלכלך כלו בסיד, אך קורן
מהתרגשות.

– יש. – אמר. – המונים. – וחזר ונעלם.

גיטה נשארה יושבת על מקומה. עתה
היתה מחכה בסבלנות וזוממת בלבה כל מיני
תרוצים בשביל אמא, להסביר את אחורם הרב. העקר
הוא להרגיע את אמא. תמיד היא רוצה לדעת הכל. אשר
לאבא – הענין פשוט הרבה יותר. הוא חוזר עיף
הביתה ואינו נכנס בחקירות. צריך, אפוא, הסבר
נוח בשביל אמא, שלא יהיה בו שקר סתם…

עוד גיטה שוקלת בדעתה, וקול צעדים
הגיע מן החצר; אחרי־כן נשמע צחוק, וקול נער בוטח
ועליז הכריז:

– חבריה, בואו, נעלה ונקח!

גיטה נבהלה מאד. תחלה עמד בה לבה
מדפוק, ואחרי־כן נעשו דפיקותיו מהירות מאד
וחזקות־חזקות. רגע הביטה על סביבה, חסרת־ישע,
אולם מיד התאוששה, עמדה והשמיעה שריקה
חדה.

– הוי, חבריה, כאן כבר הקדימנו
מישהו! – ענה קול אחר, ושלשה נערים עזי־פנים
פרצו לעבר הבנין.

– נשקל לו מנה אחת אפים וידע! – ענה השלישי בקול צרחני.

– זהו ודאי אחד היתושים הקטנים מן
הכתה של פבליוק, – קרא הקול הראשון, ונער
בהיר־עינים ומנמש קפץ ועלה בדהרה על המדרגות
וחבריו אחריו.

– הוי, הביטו, הרי זו ילדה! – קרא הנער אל חבריו, ואכזבה בפניו.

הנערים עמדו תמהים ומפתעים.

לפי ספורו של בני הכירה גיטה בבאים
את נערי הכתה הגדולה של בית־ספרו. אלה היו
“שקצים”־בריונים, אשר אהבו מאד להתגרות בילד
יהודי ולהתעלל בו, אם אך נתנה להם ההזדמנות
לכך. בבית־הספר עוד היתה עליהם אימת המורים, אולם
לאחר הלמודים – אוי לו לתלמיד היהודי, אשר נפל
בידיהם.

גיטה ידעה זאת היטב. היא השקיפה על
סביבה, על הבית השומם והריק, על הנערים אשר
עמדו ממולה – והחרישה.

– ואת, מה את עושה פה? מה לך פה?

– מי זה אמר לך לבוא הנה?

– ומי צפצף כאן קדם, הא?

כל השאלות האלה פרצו בבת־אחת
מפיות הנערים, לאחר שפגה מבוכתם
הראשונה.

– זה אחי צפצף, – ענתה גיטה.

גיטה לא ידעה, אם אמנם נשקפת לה
סכנה, אבל ברור היה לה, שאם ימצאו כאן את בני,
ירביצו בו מכות הגונות, ולא יהיה בכח שניהם
לעמוד בפני שלשה אלה, העולים עליהם בכח
ובשנים. והם גם יוסיפו לרדפו ולהציק לו, לבני, גם
אחרי־כן, בבית־הספר. ודאי שאסור להם לראות כאן
את בני. ודמיונה החי עורר אותה לספר כל מיני
דברי־בדותה, ובלבד שילכו אלה מכאן ויתנו לה
ולבני להסתלק בשלום מן המקום.

– זה אחי שרק אלי, – חזרה על דבריה
בשקט ובאמץ, – זה אחי שרק אלי, שלא אשתעמם
לחכות לו כאן.

– ומה יש לו לעשות כאן, לאחיך? ומאיזו כתה הוא?

– אחי הוא כבר גדול. הוא בודק פה את הבית, את כל חלקי המכונות.

– מה פתאם? – התפלאו השלשה.

– אחי היה פה פועל. ועומדים עכשו
לחדש את העבודה בבית־החרשת, על כן צריכים לבדק
את הבית לפני שיתקינו את הכל.

– ככה? – תמה אחד ודחף את חברו בכתפו. – ומה יהיה בדבר ה“ליסבון”?

– הביטו, נא, הביטו, מה שזו צברה! –
פרץ פתאם בהיר העינים קדימה והציץ אל כובעה. –
מה יש לך פה?

– אלה תויות, יפות. – חיכה גיטה ופתחה
את כובעה המלא תויות־צבעונים. – יש פה עוד
הרבה, – הצביעה בידה אל עבר הערמות בתנועה
שקטה וצרפה אל כובעה עוד צרור פתקאות ירקות
וצהבות. היא דברה בכונה בקול רם וצלול, כי
ידעה שבני מקשיב לדבריה ומסתתר שם
למעלה.

– כל זה אספת? אשפה! – הכריז הנער בעל הקול הצרחני.

– היא ילדה טפשה ולא מבינה כלום – צחק השני.

– כל הילדות הן טפשות! – קבעו שלשתם בבוז.

גיטה רצתה להשיב להם דבר מה, ואולם
התאפקה ובמקום זה קמצה את שפתיה והשמיעה קול
שריקה חלשה־חלשה.

– גם זו שריקה! ח–ח–ח! שום דבר אין
הילדות יודעות לעשות כראוי. ולמה את מצפצפת
כאן כאפרוח, הא?

– זה אני קוראת לאחי, שיבוא ויקח אותי
על הידים ויוריד אותי מן המדרגות, כי אני מפחדת
לרדת בעצמי.

– איזו מין גברת מעדנת, איזו מין פחדנית מחרבנת, פוי! – ירק אחד הילדים.

– בואו, נסתלק בטרם יבוא אחיה של זו, ונשוב אחר־כך.

– ומתי הוא ילך מכאן אחיך, כמה זמן עוד יתעסק פה במכונות המזפתות שלו?

—אנו נלך תכף; ומה שאתם מתחצפים, – עוד ילמד אחי אתכם, איך להעליב ילדות קטנות.

– טפשה מחרבנת, זנב עכבר! – משך
אחד מהם בצמתה הדקה וזרק את הסרט שלה אל
האבק. לאחר זה החלו לרדת מהמדרגות בקול צחוק
וגדופים.

גיטה לא בכתה. היא הרימה את הסרט
המאבק והביטה אל עבר הנערים ההולכים ויורדים.
ואז נצנצה מחשבה בלבה. היא פנתה אליהם
בגבה, תקעה שתי אצבעותיה אל פיה והשמיעה
שוב שריקה חדה ופולחת־אויר.

– חבריה, עם אחיה של רכרוכית זו לא הייתי רוצה להפגש עתה. נלך.

השלשה החישו את צעדיהם. גיטה
השמיעה עוד שריקה אחת חדה, ואז נגשה חרש אל
אחד החלונות וראתה את השלשה נטפלים אל תגרנית
זקנה אחת בקצה הסמטה, רודפים אחריה עד לעבר
הרחוב השני ונעלמים במפנהו.

– בני, בני, רד מהר! – קראה בקול עצור.

בני הופיע מיד, הצביע בתנועה
רבת־משמעות על חזהו, אשר תפח לפתע מתחת
לחלצתו, וקרא: – יש! המון! אבל את “סדרת” אותם,
גיטה – יפי! ואני כבר חשבתי שאצטרך לשבת שם
עד מחר…

גיטה לא הקשיבה כלל לדבריו. לא חשוב
היה לה עוד ה“ליסבון” וגם לא שבחה בפי בני;
העקר היה להסתלק מכאן בעוד מועד.

חיש קל ירדו מן המדרגות. רק לפני עזבם
את הבית השומם הספיקה גיטה לנקות במקצת את
שערות בני ואת בגדיו, שהיו פרועים ומלכלכים
מאד.

כעבר שעה קלה פסעו להם בנחת לארך
הרחוב אל עבר ביתם, ואיש מן העוברים והשבים לא
יכול היה לשער אף רגע אחד, מכלל איזו סכנה יצאו
שני הילדים האלה, ואילו אוצרות נפלאים גנוזים
בכיסיהם.




ד. הכביסה הגדולה






החפש הגדול החל. כבכל שנה שמחו
הילדים לקראתו שמחה גדולה, והמציאו משחקים
חדשים ומענינים, לבלות בהם את שעותיהם
הפנויות.

עמדו ימי קיץ לוהטים. האכרים היו
עסוקים בשדותיהם, וימי השוק היו נדירים עתה.
שקט שרר בחצר הגדולה, ובני וגיטה יכלו
להתמסר למשחקיהם באין מפריע.

ואכן נתן להם השנה ענין לעסוק בו:
התויות. זה היה דבר נפלא. התויות מלאו כמעט את
כל הארגז שבדיר העצים ושמשו למטרות
ממטרות שונות.

קדם כל – כסף. התויות היו שטרי כסף,
והם השתמשו בהם לשם מקח וממכר. עליכם לדעת,
כי באותו קיץ עשו להם בני וגיטה חנות, חנות של
מכלת. משתי צלחות־פח ישנות ומקמטות התקינו
מאזנים. מלבנים שחוקות עשו אבקת־קקאו, מסיד –
קמח וסכר וגריסים. חלוקי־אבנים שמשו סבון,
ומקלות קטנים – נרות. מענפי עץ דקיקים, שבורים
לחתיכות קטנות – נעשה קנמון, וקצת עפר דק –
נהפך לפלפל טחון. היתה זו חנות לכל פרטיה.
אפלו שלט צירה גיטה ותלתה אותו בפתח הדיר.
מעתונים ישנים התקנו שקיקים להכניס בהם את
הסחורה, ומסחרם עלה כפורח.

בני וגיטה שמשו, חליפות, חנוני
וקונה. משלמים היו בתויות היפות והמבריקות.
עם סיום המשחק חזר כל הכסף ל“בנק” המשתף, אל
הארגז.

וכשנמאס עליהם לשחק בחנות, התחילה
תעשיה של קפסאות. השיגו קפסאות ישנות
והדביקו עליהן מבחוץ ומבפנים תויות
צבעוניות. כל התויות היו מכסות מצד אחד
שכבת־דבק עבה ומבריקה, כמו בבולים, ודי היה רק
להרטיב קצת את התוית והריהי נדבקת יפה־יפה.
שעות על שעות היו מרטיבים בלשונם את התוית, וכל
היום עמד בפיהם הטעם המתקתק של הדבק. עשרות
פעמים חזרו ואמרו להם שאסור ללקק בלשון,
שמוטב למרוח באצבע טבולה במים. הם אף נסו
לעשות כך, אבל זה לא היה נוח. כי על הרב היו
מרטיבים את התוית יותר מדי במים, ואז היתה זו
נוסעת על פני הקפסה ימינה ושמאלה ולבסוף היתה
נדבקת עקמה. לא כן כשמרטיבים בלשון. זו
יודעת תמיד בדיוק את מדת הרטיבות הדרושה,
והכל נדבק יפה וישר.

כך הכינו מתנה לאמא – קפסה
לכלי־תפירה, בצבע ורד, ולאחות הגדולה, לרבקה,
קפסה ירקרקת־זהבהבה – למכתבים. וכן לאבא,
קפסה כחלה לסיגריות. גם להם לעצמם התקינו
קפסאות רבות בכל מיני גדל ובכל מיני צורות. לבסוף
נמאסה עליהם גם תעשית הקפסאות. ועדין היו
להם תויות רבות מאד.

– מה נעשה עכשו? – שאלה גיטה.

– אני אעשה אניה בכל מיני צבעים, – הודיע בני.

– ואני אעשה תמונה על גבי הגדר, פה בפנה.

והחלט: כל אחד עושה במלאכתו לבדו,
לכל אחד הזכות לטל מן האוצר כאות נפשו, ורק מן
ה“ליסבון” אין לקחת הרבה.

מיד החלו שניהם במלאכה. גיטה עושה
בתמונתה ובני באניתו. אבל עד מהרה התחרט
בני. שמחת העבודה והמשחק היתה תמיד בשתפות.
משפתח לעשות לבדו החל הענין להוגיע אותו
ולשעמם. משך ידו מן האניה והציע לפני גיטה
לעזור לה במלאכת התמונה. גיטה הסכימה ברצון
והטילה עליו להרטיב את התויות בלשונו, והיא
היתה נוטלת אותן מידו כשהן רטבות ומדביקה
אותן על הגדר, לפי התכנית שקבעה לה
במחה.

והתכנית כך היתה: רחוב שבתים לבנים
לו וגגותיהם אדמים, ומגדל גבה עם גג ירק.
ולכל הבתים תריסים ורדים ודלתות כחלות,
והמדרכות בצבע הכסף. רק בתויות מצבע הסגל
לא ידעו מה יעשו. ואז העלה בני את הרעיון לעשות
מהן ארבות על הגגות, וגיטה מצאה כי רעיון יפה
הוא.

יום תמים טרחו ועבדו בתמונתם זאת,
וודאי שהיו גומרים את המלאכה למחרת, לולא קפץ
עליהם רגזה של הכביסה הגדולה.

הוי, כמה שנאו שניהם את הכביסה
הגדולה. ביחוד היתה זו שנואה על גיטה. כי אל
בני לא נהגו אמא ורבקה לבוא בטענות. הלא קטן
הוא, וגם ילד הנהו ולא ילדה, ומי ידרש ממנו
לעזור בעבודות הבית? לא כן גיטה, שנחשבה כבר
ל“בחורה כהלכה”, ומן הראוי, אפוא, כי בימים קשים,
כיום של כביסה גדולה, תתן גם היא יד־עזר.

וכאן יש לומר, שגיטה היתה, בדרך
כלל, ילדה טובה. הרי היא נקיה תמיד ומסדרת, גם
תלמידה טובה מאד, נבונה וטובת־לב ואהובה על הכל;
ואולם בדבר אחד הדאיגה את אמה: אין גיטה אוהבת
לעזור בעבודות הבית. משנדרש ממנה לשטוף את
הכלים או לכבד את הרצפה – היה זה בשבילה
כענש משמים. ביחוד היתה שטיפת־הכלים לטרח
עליה. כל פעם שהיו מטילים עליה עבודה זו, היתה
מצרפת אליה תמיד את בני לעזרה. היא תשטף והוא
ינגב. ובני נענה לה ועושה את רצונה. קדם כל
חושש היה לסרב לאחותו; ושנית: משעמם לו
בלעדיה; בעוד שבזמן שהם עסוקים יחד בשטיפת
הכלים, אפשר גם לשוחח על כל מיני דברים ואף
לספר מעשיות.

לא אחת היו עומדים שניהם ליד הכלים,
והם שקועים יותר בספור מאשר בעבודה, ועל הרב
גם לא היו מגיעים לגמר; כי לבסוף היתה אמא באה
ומשלחת אותם ברגז מעל פניה, לפי שהיו מרבים
שיחה כל־כך, עד שהמים החמים היו מתקררים,
והצלחות לא היו נשטפות יפה. או שבני היה שובר
כוס או צלחת.

בסופו של דבר התיאשה אמם מעזרתה
של גיטה. – כמוה כילד… – היתה האם מניעה בידה
ושולחת אותה החוצה לשחק.

– וכי מה את רוצה? תאומים. תאומים ממש! – היה מפיס האב את דעתה.

וכך שחררה גיטה כמעט מכל על של
עזרה במשק־הבית, חוץ משליחיות קטנות. וזה היה
טוב מאד; כי לו היתה גיטה צריכה עוד לעזור לאמא
במטבח, נוסף על שעות הלמודים בבית־הספר
והשעורים בבית – הרי לא היתה מספיקה לשחק
כלל, אף לא מחצית השעה ביום, ואף לא לקרוא
בספר. מה טוב, אפוא, שקרא לה דרור מכל אותן
העבודות! ואף בני היה מרצה בכך מאד: הרי הם
חפשים לנפשם יחד.

אולם אין כלל בלי יוצא מן הכלל. והיו
ימים שבהם בטלה חפשתם כליל. אלה היו ימי סיוד
הבית וימי הכביסה הגדולה.

הוי, הוי, הכביסה הגדולה! עדין נס הוא,
שכביסה גדולה כזאת נעשית רק פעמים מספר
בשנה. ביום כזה כל הבית כלו הופך גיהנום.
אין אוכלים בזמן הקבוע, אין קמים ואין שוכבים
בזמן הקבוע. שום דבר אינו עומד על מקומו.
מהפכת אלהים – כך היא הכביסה הגדולה! כל היום
מובילים מים, מחממים מים, ממלאים כל מיני כלים
מים, ובלי סוף שופכים מים החוצה – אימה גדולה ומורא
גדול!

מדוע היתה המהפכה גדולה כל־כך –
זאת לא יכלו הילדים להבין. הלא בעצם עסקה
האשה־הכובסת במלאכת הכביסה, ואמא ורבקה רק
עזרו על ידה. ובקיץ היו אף מכבסים בחוץ, בחצר;
ובכל זאת היו אלה ימים קשים מנשוא.

אמא היתה מרגזת. מעולם לא היה האכל
מוכן ביום כזה בזמן הרגיל. ובכל זאת אסור היה
באותם הימים להקדים לארוחה או לאחר; חובה היתה
לדעת את הרגע הנכון למועד הארוחה ולבוא בדיוק.
כן אסור היה אז להגיד, שמאכל זה אינך אוהב
ומאכל זה אינך רוצה לאכל. אין הדעת פנויה בימים
אלה לאמירות מעין זו. כי כל תשומת־לבה של אמא
היתה נתונה לכובסת. לה היתה חולקת את הנתחים
הטובים ביותר, ולה היתה מסבירה פנים. ורק לה
הסבירה אמא פניה בימים אלה. היתה זו אשה
שחורה ושתקנית, אשר כח בידיה וזריזות לה של
מכונה, – כך היתה אמא אומרת. ואמא דאגה להניח
דעתה של כובסת זו; כי מה יעשו בלעדיה?

בני וגיטה היו מביטים על אשה זו
ביראת־כבוד גדולה מאד. הם יראו מפני שתקנותה
וגם מפני תהלתה. בטוחים היו הילדים, שזו היא
הכובסת הטובה ביותר בכל העיר, ואולי גם בכל
המדינה כלה. ומשום כל זה, משום כל התכונה
הרבה בבית ידעה גיטה: כיון שבאו ימי־כביסה,
בא קץ לחפשתה, והיא עצמה מוכנה היתה לקבל
עליה כל על, למלא כל פקדה ולעשות כל דבר אשר
יוטל עליה.

והנה באו עתה הימים האלה! אין בררה
אפוא: מעתה מסרה גיטה את כל מלאכת ההדבקה לבני,
והיא עצמה הסתובבה כל היום על־יד אמא, על־יד
הכובסת ומסביב לגגיות הגדולות. בעצם לא
עשתה הרבה; רק שטפה את הכלים אחרי הארוחות
וסחטה את הממחטות והמגבות הקטנות. יותר מזה
לא נתן לה לעשות. אולם אסור היה לה להפקד מן
המקום, ואפלו לרגע אחד. כל פעם שהיתה חומקת
ונגשת אל בני להציץ במלאכתו, מיד נשמעה
קריאתה של אמא או של רבקה:

– גי – טה! גי – טה! לאן נעלמת שוב?

ואולם גיטה מצאה עצה, בכל זאת. לפי
שצריך היה למתוח חבל־כביסה ארך, לתלות עליו את
הלבנים שלא העלו על עלית הגג, הציעה לאמא,
שהיא יחד עם בני ימתחו את החבל במקום טוב,
במקום שיש הרבה שמש ורוח.

אמא הסכימה. גיטה אחזה בידה את
החבל המקפל והלכה לבקש את המקום הטוב לתלית
הכבסים. אך ראשית כל נגשה לראות מה נשמע אצל
בני, וכיצד מתקדמת מלאכת התמונה. הסתכלה
וראתה שהוא נכשל בכמה פרטים: בית אחד עומד
עקם לגמרי, והמגדל איננו נכון, בכלל.

מניחה גיטה מידה את החבל, ומתחילה
לתקן את המגדל. אולם מיד נשמעת מעבר הבית
הקריאה:

– גיטה, גיטה! התלית כבר את החבל?

– כן, תכף! – עונה גיטה ומתחילה לחפש
מקום־אחיזה לחבל. אלא שהיא מחפשת דוקא כאן, על
יד הגדר, כדי שתוכל להשגיח, בזמן תלית
הלבנים, על בני ועל עבודתו. ואמנם שחק לה
המזל. נמצא וו גדול בקיר הדיר, ובאחד מקרשי
הגדר נאחז הקצה השני של החבל. עוד מעט וגיטה
כבר עומדת יחד עם אמא על יד החבל ועוזרת לה
בתלית הלבנים. הלבנים מתנדנדים ברוח,
שרוולי הכתנות עושים תנועות משנות, מכנסי
התחתונים הארכים כמו מנסים לקפץ אל מעבר
לחבל, ולבה של גיטה טוב עליה. היא רואה: המגדל
הולך ונשלם, ואף הכביסה הולכת ומסתימת. עוד
מעט ושוב יהיה שקט ושלוה, ואמא לא תהיה עוד
נרגזת והכל ישוב להיות כתמיד.

בזמן ארוחת הצהרים נדמה היה כי רוח
טובה יותר נחה גם על אמא. אבא מספר חדשות מן
העתון, והאשה הכובסת מנענעת בראשה
כמסכימה לכל דבריו. רבקה מציצה כל רגע החוצה,
לשמור על הלבנים שלא יגנבו מעל גבי החבל.
גיטה ובני ממשיכים בארוחתם, שלוים ושמחים. הם
לוחשים זה לזו בסוד, כי בינתים שומרת רבקה,
שלא מדעת, גם על אוצרם. הם קורצים זה לזו בחדוה,
ונגשים בלב שמח אף לשטיפת הכלים, השנואה
עליהם כל־כך.

ובחוץ מסתימת המלאכה. האשה
הכובסת אוחזת בעזרת אמא בגגית המלאה והולכת
אל עבר הדיר, לשפוך את מי־הכביסה בקצה החצר.
בו־ברגע מציץ בני בעד החלון, ובעוד הצלחת
והמגבת בידו הוא פורץ בקול זועה:

– הוי! התויות! ה“ליסבון”!

– מה יש, בני, מה קרה? – נבהלת גיטה.
שניהם עוזבים את הקערה עם הצלחות ומשתערים
החוצה.

לקראתם הולכת ובאה האשה הכובסת.
בידה הגגית הריקה, ושם, בקצה החצר, ליד הדיר,
בשלולית של מי־סבון צפות התויות היפות… ארגז
אוצרם, אשר התהפך בזרם המים, מוטל רטב
ומלכלך, ושירי התויות מציצים משם, דבוקים אל
דפניו הרטבים.

בני וגיטה עומדים כמאבנים. המגדל
עדין אין לו גג… הנה צפות התויות הירקות. עוד
שלשה בתים צריך היה להקים – הנה כאן במים
התויות האדמות, הכחלות, הורדות. והנה, הנה…
ה“ליסבון”!

שניהם גוחנים באין אמר ומנסים להציל
מהמים והרפש את אוצרם; אך לשוא. כל התויות
רטבות ודבוקות זו אל זו, וצבע האחת נגר על־פני
האחרת.

דמעות גדולות ועגלות מתגלגלות על
לחייו של בני. גיטה חונקת בגרונה את דמעותיה.
עוד מעט, עוד מעט ותתן קולה בבכי.

ואולם כאן בוקע פתאם קולה של אמא בזעקה מרה:

– אוי ואבוי לי, ראו־נא מה קרה כאן! אוי ואבוי, עכשו צריך להתחיל הכל מחדש…

אמא עומדת על־יד החבל וסופקת כפיה.
רבקה יוצאת במרוצה מן הבית, ואף היא צועקת
בחרדה. ורק האשה־הכובסת מתקרבת לאט, מנענעת
חרש בראשה ומאימת באצבע ארכה וצנומה לעבר
הילדים.

בני וגיטה אינם יכולים לזוז ממקומם. הם
שונאים את האשה הזאת: היא קלקלה את אוצרם
הנפלא, ומה עוד תבקש מהם? לולא פחדו מפניה
ומפני אמא, היו מתנפלים עליה באגרופיהם
הקטנים ושופכים את כל מרי לבם. אבל הם יראים
משום־מה מפניה, וכשאמא קוראת להם בקול נרגז
ועצבני: – בואו נא הנה, בואו וראו מה עוללתם! –
הם מתקרבים לאט אל החבל ונושאים אל אמם עינים
שואלות ומלאות דמעות.

– ראו, מה עוללתם לכל הכביסה, הביטו!
לא די שאינכם עוזרים, הריכם מקלקלים את הכל, את
הכל! – צועקת אמא ומצביעה על הלבנים שעל גבי
החבל.

ואך עתה מתברר להם מה שקרה. כל
צבעי התויות היפות שהיו מדבקות על הגדר,
מתנוססים על גבי המפות והמגבות, החלצות
והכתנות והתחתונים. בכתמי אדם וירק, כתם
וסגל מנמרת כל הכביסה.

– לא מצאה לה מקום אחר לתלות את החבל, – רוגזת רבקה, – את כל חלצתי היפה קלקלו.

– רק ללכת בטל וללכלך גדרות אתם
יודעים. הסירו כל זה מיד מן הגדר, הסירו זאת מנגד
עיני, השמעתם?! – פוקדת אמא בתקף
ובמרירות.

אלמים ונבוכים נגשים בני וגיטה אל
הגדר ומתחילים להוריד את התויות. קצתן יורדות
בקלות, אך קצתן נקרעות, וחלק יש לגרד
בצפרנים. הנה נהרס הבית היפה, הנה המגדל
כבר איננו. אבל עתה לא אכפת להם; בין כה ובין
כה לא היה להם במה לגמר את התמונה. והעקר,
העקר: כל האוצר נעלם ואיננו.

ובעוד התכונה הגדולה, תכונת הכביסה
מתחילה מחדש. מבעירים שוב אש מתחת לדוד
ומחזירים את הלבנים המכתמים אל הגגית – יושבים
גיטה ובני בדיר־העצים ובוכים מרה. בני בוכה
בקול, מתיפח, ודמעותיה של גיטה יורדות דומם על
לחייה, כי על כן גדולה היא כבר, ולא נאה לה
לבכות בקול על האבדה.




ה. תכניות נועזות






“… וכך לעולם, לעולם לא תשובו עוד אלי,
ימי ילדותי היקרים, ימי ילדותי המזהרת”. סימה
גיטה באנחה את השורה האחרונה של הספור,
שקראה בקול באזני בני וסגרה את הספר.

– יפה, בני?

– בעיני יפה מאד. כל זה היה באמת?

– אינני יודעת, אני חושבת שכן. אחרת
לא היה האיש הכותב זאת מתגעגע כל־כך לימי
ילדותו.

– ואני חושב, שכאשר אהיה גדול לא אתגעגע לימי ילדותי… – סח בני בעצב.

– גם אני לא. כי אצלנו הם בכלל לא
יקרים ולא מזהירים. – נענתה גיטה לדבריו
באנחה.

– הם “זיפת”.

– כי אין לנו במה לשחק.

– כי משעמם לנו ואין לנו חברים.

– כי אנחנו איננו נוסעים אף פעם לשום מקום.

– ואין לנו דודים ודודות.

– ואף אחד אינו אוהב אותנו, ותמיד כועסים עלינו…

– ואפלו בחפש אנחנו לא נוסעים לשום מקום.

– ורק רבקה היא שנוסעת תמיד.

– המפנקת הזאת.

– המגנדרת הזאת.

– שתמיד נותנים לה כסף לכרטיסים ותמיד היא נוסעת.

עוד רבות דברו אותה שעה, ושוב ושוב חזרו אל אותו הנושא: לנסוע, לנסוע!

– אה! – נאנחה שוב גיטה, – לו יכלנו
לערך מסע, בני. שנינו יחד, אני ואתה. מה אתה
אומר, בני?, לו יכלנו לערך מסע רחוק־רחוק, כמו
שכתוב בספרים… היית רוצה, כן?…

– ודאי!

– אתה שומע, בני, הבה ונסע באמת. נקום בעצמנו ונסע, ודי. ושידעו להם.

– את חושבת זאת באמת, גיטה? ברצינות?

– בחיי! ומדוע לא? חפש עכשו, וחבל
לאבד את הזמן לריק. צריך רק להחליט
ולעשות…

עיני בני מתחילות להבריק: לנסוע, לערך מסע!

– אבל, גיטה…

– מה?

– אבל לאן נסע ומתי? ואיפה נקח כסף;
ומה, אם לא ירשו לנו? – שאלות משאלות שונות
מנקרות כבר במחו של בני ואינן נותנות לו
מנוח.

גיטה משתתקת לפתע ואינה עונה. גם
מחה עובד במהירות. יש למצוא עצה, למצוא ויהי
מה…

– גי־י־טה, הגידי, איך נסע?… באמת…



אבל גיטה אינה ממהרת לענות. היא טרם מצאה תשובה לכל השאלות האלה.

– חכה, בני, חכה. אני חושבת. חשב גם אתה, אולי נמצא איזו עצה.

טוב. בני כבר שותק, בני כבר חושב. הוא
רק מחכה לרגע שגיטה תתן את האות לגמור את
המחשבות, ואז יעתיר עליה תכניותיו.

– את שומעת, גיטה! צריכים מפת־דרך.
וצריכים אכל. ואפשר בכלל ללכת ברגל. זה לא קשה.
ואם הנעלים נקרעות, אפשר לקשור אותן ולשים על
הכתף, ככה… – מראה בני בידו ומסביר.

– כן, נכון. אפשר באמת ללכת ברגל;
אבל לא נגיע הרחק, כי נתעיף ולא נספיק שום
דבר. ואנו הלא רוצים לתור את הארץ, לראות מקומות
מענינים, ערים גדולות, אנשים משנים.

– ואולי גם נגיע עד סבא וסבתא?

– אולי. אינני מאמינה. בכלל אי־אפשר
לדעת, לאן נגיע, יכולות להיות בדרך כל מיני
הרפתקאות. צריכים להיות מוכנים לכל מיני
מכשולים.

– כן, זה בודאי. האם את חושבת
שאינני מוכן? אני בטוח שיהיו לנו מכשולים, כי
הלא נלך ברגל, את מסכימה?

– בודאי שכן, רק זה יארך כל־כך הרבה זמן…

– גיטה, גיטה, יש לי הצעה! באמת, בחיי! הצעה נהדרת, נפלאה, גיטה!

בני קפץ ורקד על רגל אחת. זה היה סימן
טוב. סימן שיש לו הצעה טובה באמת, יוצאת מן
הכלל.

– ספר, ספר כבר!

– את שומעת, גיטה! יהיה יום שוק,
תבואנה עגלות, וכשהאכר טרוכים יהיה באכסניה
נתכנס אל תוך העגלה שלו, נתכסה בקש, והוא
לא ידע שום דבר, ואנחנו נסע אתו כל הזמן, עד
הכפר. מן הכפר הזה נלך קצת ברגל, ושוב נמצא
לנו עגלה כזאת, ושוב נסע. וכך כל הזמן, מה את
אומרת, גיטה?

– נהדר, מצין! באמת נפלא! אבל איפה נקח אכל?

– אכל? פשוט מאד. אפשר לבקש מאת אמא
שתכין לנו חבילות, כמו בזמן שיוצאים לטיול עם
בית־הספר, רק גדולות יותר, הרבה יותר
גדולות.

– אין לך שכל, בני. הלא זה צריך להיות



סוד. ולאמא בכלל אסור לדעת, שום איש אינו צריך
לדעת זאת, לא אמא ולא אבא ואף לא איש אחד.

– אף לא אחד?

– בודאי. רק אנחנו שנינו. הלא זה מכרח להיות סוד.

– כן, זה נכון. זה באמת צריך להיות
בסוד. לא חשבתי על כך כלל. אז איפה, אם כן, נקח
אכל? בלי אכל הלא אי־אפשר!

– באמת אי־אפשר. אולי נצבר לנו אכל?

– הידד! מצין! אנחנו צוברים לנו אכל.
מכל ארוחה – פרוסת־לחם. שלש פעמים ביום שתי
פרוסות הרי זה שש?… ובשבוע אחד הרי זה…

– כמה זה, בני, כמה? – צוחקת גיטה.

– חכי, תכף אעשה לך את החשבון… ארבעים ושתים! נכון?

– נכון. ארבעים ושתים פרוסות
בשבוע. ואנחנו נשתדל לאסוף הרבה. כמה
שאפשר יותר, כדי שיספיק לנו לכל הדרך.
וממחר, אתה שומע, ממחר אנו מתחילים.

– מדוע ממחר? אפשר כבר מהיום, מארוחת הצהרים.

– טוב, אבל איפה נשים את הפרוסות, שלא ימצא אותן איש?

– כאן, כאן. בדיר העצים, בפנה. כאן לא
ימצא איש. מהצד הזה הן אין לוקחים עצים בקיץ.
ועד שיצטרכו לקחת מכאן עצים, נהיה כבר הרחק,
הרחק.

– ואולי כבר נשוב אז בחזרה?

– גם אני חושב כי נקדים יותר לשוב. כי
אולי נמצא אוצר גדול בדרך ונצטרך להפסיק את
מסעותינו במקדם יותר. כי אם נמצא אוצר, הרי
צריך לחזור תכף הביתה ולהביא את האוצר לאמא
ולאבא. תראי, גיטה, זה יהיה נהדר. אוצר, אוצר
ממש, שאפשר לקנות בעדו המון דברים. המון דברים נפלאים בשביל כלנו…

– אבל חכה, איפה תשים אותו?

– את מי?

– את האוצר!

– אה, את האוצר? פשוט בשק, בשק של
האכל, ונשא אותו שנינו על פי תור. זה לא יהיה לי
קשה, יש לי שרירים, את רואה!

– כן, אני רואה. אבל איפה נקח שק?

– באמת, איפה נקח? – התעצב בני אל
לבו, וכל התכנית המפארת נראתה לו פתאם רחוקה
ובלתי־אפשרית.

– בני, אין דבר, אל תדאג! שק יהיה, סמך עלי. אני אשיג כבר שק ממש.




ו. שק הצידה






עד היום הזה לא נודע לאיש, כיצד
השיגה גיטה את השק הריק. היה מעשה, וימים מספר
חפשה אמא שק שנעלם מן המזוה, כיון שלא
מצאה אותו הסח הדבר מלבה. היה זה שק של בד.
גדול למדי ונקי. בפנה, בין גזרי העצים, שם
הסתירו אותו הילדים, ושלש פעמים ביום באו
והטילו פרוסותיהם לתוכו. בכלל היו שניהם זריזים
תמיד בארוחותיהם. אולם בזמן האחרון היו ממהרים
באכילתם שלא כרגיל. אך הגשה להם המנה, מיד
בלעוה, ובעוד פרוסת־הלחם ביד נחפזו
לחצר.

– לאן, ילדים, מה הבהלה? הלא תגמרו לאכול בשקט!

– אנחנו ממהרים… לשחק… – היו
מפליטים בשפה רפה ומתחמקים במבוכה. לא רגילים
היו לשקר.

– מילא, שחקו, שחקו. הלא זמנכם הוא
עתה. שחקו, כל עוד צפרי־דרור הנכם… – היתה
מתאנחת האם בלוותה בעיניה את צפריה
המתפרצים החוצה.

והשנים היו מדלגים בקפיצות מהירות אל עבר פנתם, ישר אל שק המטמון שלהם.

בתחלה היה השק ריק כמעט והפרוסות
הבודדות לא נכרו בו. אך עברו ימים־מספר והצידה
רבתה, והשק הלך והתמלא, הלך ותפח. עוד מעט
וכבר מלא הוא עד החצי, עוד מעט וכבר הוא מלא למעלה
מחציו. והיו הילדים יושבים שעות ליד השק,
מזינים עיניהם באוצרם ושמחים בו שמחה
מרבה.

אך בה במדה שהשק הלך ונתמלא
הלכו ונפלו פני הילדים. ואין פלא בדבר.
השנים חסכו אכל מפיהם ואספו מכל טוב. לא רק לחם
צברו בשק הצידה. גם תפוחים ואגסים החלו
להכניס לאוצר־מזונם. ואם נתנה להם אמא רקיק לכבוד
שבת, היה שוקע אף הוא בתוך השק.

האם היתה מלאה דאגה. בקר אחד, בעוד
הילדים שוכבים במטותיהם, והיא מכינה לבעלה את
ארוחת־הבקר, הסיחה דאגתה לפניו.

– ומה פלא בדבר? – השיב האב. – ילדים
בגיל זה זקוקים למזון, למזון רב, והימים האלה
ימי־מלחמה הם. ודאי שאין ידנו משגת לספק
לילדינו את כל הדרוש להם. חבל, חבל על הילדים
הרכים. – האב הניע את ראשו בצער. – גיל זה – גיל
הגדול הוא לילד; עתה העת לגופו להתפתח.
עצמותיו גדלות, שריריו צריכים להתחזק, ואם לא
יקבל עתה את מזונו בשפע, עלול הדבר לתת אותותיו
אחר־כך, והם יגדלו רזים וחלשים…

אלו שמעו הילדים שיחה זו של הוריהם,
אפשר שהיו מבטלים בכלל את תכניתם היפה. ולא
משום פחד וחשש לעתידם, אלא משום צער הוריהם
הגדול. כי בעצם היו ילדים טובים ומסורים, ורק
בדידותם ודמיונם הער הם אשר עוררום למעשים
נועזים והרפתקאות מוזרות.

ודאי וודאי ששיחה זאת היתה מניעה
אותם לחדול מתכנית־מסעם היפה; אך אותה שעה
שקועים היו בשנת בקר טובה ושלוה וחלמו חלומות
על דרכם המלאה מראות נפלאים, הצופנת להם
אוצרות גנוזים.

יומם ולילה היו משיחים זה עם זו על
דרכם, על נדודיהם, על המארעות שיקרום בדרך.
שיחות ארכות היו אלה. וכל־כך שקועים היו
בחלומותיהם על מסעם הנפלא, עד כי הסיחו דעתם
מכל משחקיהם הרגילים. נשכח מלבם ארגז־מחסנם
החבוי, וכל מחשבותיהם היו נתונות ליום המקוה,
בו יצאו, סוף־סוף, לדרך. אך היה להם, בכל זאת,
מעין משחק אשר העסיק אותם כל הזמן: היה זה
משחק־תחרות: מי יטיל פרוסה גדולה יותר אל תוך
מלאי הצידה. היו נוגסים ממנה פעם, פעמים
בנוכחותה של האם וממהרים החוצה. פעמים עדין
רעבים היו ונכספו לאכול עוד מעט מן הפת.
ואף־על־פי־כן היו מתגברים על רצונם ומשלשלים
את הפרוסה במהירות אל עמקי השק.

עברו כבר למעלה משלשה שבועות מאז
החל החפש, ופני הילדים הלכו ורעו מיום ליום.
דאגת ההורים רבתה. אפלו רבקה, אחותם הגדולה,
שהיתה נתונה תמיד רק לעניניה היא, החלה דואגת
לקטנים, ופעם אחת אף הציעה להם לערוך טיול קצר
אל מחוץ־לעיר לשעות מספר, או אולי לספר להם ספור
מענין.

אולם, ראה זה פלא. בני וגיטה, שהיו
שמחים תמיד לכל הזדמנות להמצא בחברת אחותם
הבכירה – השתמטו עתה מפניה, ענו לה בשפה
רפה ופרשו אל פנתם.

רבקה, שנפגעה מאד מחסר תשומת־לב זו מצדם, עזבה אותם והלכה לה.

והילדים אך לכך זקוקים היו, כי
יעזבום לנפשם ולא יפריעום מענינם. כי הנה
בקרוב־בקרוב צריך להיות יום־שוק, וטרוכים יופיע
בעגלתו. והרי שיום־היציאה לדרך הרחוקה גם הוא
קרב לבוא.




ז. מעשה בתרנגול־הדו






בקר אחד, בטרם הקיצו הילדים משנתם,
חזרה האם מן השוק ברוח שמחה, ובסל שבידה
מפרכס, כפות־כרעים, תרנגול־הדו צעיר.

– הנה, “מציאה” קניתי. בזיל הזול עלה.
התרנגול אמנם עודנו צעיר ורך, אך אנו נפטם
אותו ויהיה לנו מאכל־תאוה לחג הבא –
לראש־השנה.

לפי שעה הכניסה האם את התרנגול
הכפות למטבח, עד שוב האב מעבודתו במשרד. אז
תטכס עצה עמו, איפה יחזיקו את העוף המכבד וכיצד
ישיגו מזון לפטומו.

רבקה לגלגה קצת לאמה, על אשר הקימה
תכונה כזאת בדבר ה“מציאה” שלה. ואולם האם
בשלה: “מציאה” היא וברוך השם על כך:

– יהיה מרק טוב, יהיה בשר טעים, הילדים
יאכלו ויהנו. ואולי יזדמן גם איזה חיל יהודי אל
עירנו לימי החג, ויהיה במה לקבל את פניו.

בני וגיטה לא שמחו ביותר על הקניה
הזאת. ידוע ידעו שהם לא יהיו עוד כאן בראש
השנה ולא יוכלו לטעם ממטעמי החג. משום כך לא
הטו אזן לשיחות של אבא ואמא בענין
תרנגול־הדו זה ולא שמעו באמור אביהם בשעת
ארוחת־הצהרים אל אמם:

– אני אומר לך שזהו המקום המתאים
ביותר לפטום. מיד לאחר שאנוח מעט, אמצא לו
פנה טובה. שם יאכל וישתה ויתפטם כראוי,
וה“מציאה” היפה שלך תהא כדאית אז, בכל
אפן.

בבקר התעורר בני לשמע קולות
נרגשים מן החדר הסמוך. אבא ואמא דברו
בערנות גדולה ובמהירות. ובני קלט מלים שנאמרו
כמה פעמים מתוך התרגשות:

– רודיון… גנבה… שק… לחם… צנימים… תפוחים…

בני זקף את אזניו. לבו נקפו. הוא ירד
חרש ממטתו ונגש אל גיטה. היא ישנה עדין שנה
עמקה ופניה אל הקיר.

– גיטה, גיטה, – לחש בני. – עורי, גיטה,
והקשיבי לדברי אבא. כנראה, גלו את השק עם
הצידה…

גיטה פקחה זוג עינים גדולות. רגע
מצמצה בעפעפיה, אחר־כך התישבה בתנועה
מהירה על משכבה והטתה אזן לשיחה שבחדר
הסמוך. שם דבר כקדם על שק־צידה מסתורי, ועל
הגוי רודיון, שהוא שגנב בודאי את השק ואת אשר
נמצא בו. מתוך כך העלו אבא ואמא את החשד, כי
ידו היתה בכל אשר נעלם מן הבית בזמן
האחרון.

בני וגיטה החליפו מבטים דוממים ורבי משמעות: הדבר ברור. גלו את מטמונם!..

אחרי־כן נודע להם איך קרה הדבר. אבא
הציע להקצות בדיר־העצים פנה בשביל
התרנגול־ההדי. משהחל לסדר את המקום, מצא לרב
תמהונו שק מלא כמעט, ובו לחם יבש, רקיקים,
תפוחים ואגסים. הפרות כבר החלו להרקיב.

מיד קרא לאמא, ואף רבקה נזעקה ובאה.
אחרי נחושים לבלי סוף באו לכלל דעה, שרודיון,
הגוי שואב־המים, הוא אשר אסף שירי אכל, להביאם
לבני משפחתו, מזון לפרתם. לא היה מובן, מדוע זה
נשאר השק במקום ולא נלקח עד עתה. אך לא נתן
לברר את הדבר כראוי, כי זה כמה ימים שרודיון
חדל לבוא. יש אומרים כי חלה, בעוד שלפי שמועה
אחרת נדד אל כפר רחוק. ורק דבר אחד היה ברור:
שרודיון נעלם בדיוק ימים מספר לפני המצא
השק…

בשעת ארוחת הצהרים, כשכל
המשפחה היתה מכנסת ליד השלחן, דבר שוב
באריכות על המקרה המוזר. בין השאר הזכירה
אמא, כמה התפלאה אז על אבדן השק הטוב,
שנעלם לפתע מתחת לידיה ממש. היא סימה
בבת־צחוק:

– מילא. טוב שנמצאה הגנבה ונמצאה
בדיוק בזמן המתאים. את כל המלאי הזה של לחם
יבש ותפוחים רקובים נתן לתרנגול־ההדי שלנו
ויהיה לו לפטום מצין. מה סבורים אתם, ילדים?
אתם תהיו המטפלים בתרנגול, אתם שניכם
תאכילוהו ותשקוהו, טוב?

– טוב, – ענו חרש הילדים וכבשו את
פניהם בצלחתם. הפעם לא מהרו לאכול. עתה כלו
פרוסתם עד הפרור האחרון, ועצובים ומדכאים שרכו
רגליהם החוצה.

הפעם לא פנו אל עבר הדיר. נבוכים תעו
על פני החצר, עד שהגיעו לשער הפונה לרחוב.
ישב בני בפנה, על יד השער, והשקיף דומם ובלי
הגה החוצה. גיטה נגשה אליו חרש, נגעה בכתפו
ואמרה בקול רך:

– בני, עלינו ללכת להאכיל את התרנגול…

– לא אלך. אינני רוצה. לא אכפת לי אם לא
יאכל. עכשו הוא יזלל את כל המסעות שלנו, את כל
האוצר שלנו. – בני רקע ברגלו בכעס, ובקולו המו
דמעות: – כן… כל התכנית היפה הלכה לאבוד,
והכל בגללו, בגלל התרנגול הטפשי הזה!

– בני, – לחשה גיטה על אזנו, – בני,
שמע… מה דעתך, לו היה זה תרנגול־פלא, כמו
העופות האגדיים אשר בספרים? הלא אז היה כל
הדבר נגמר יפה, דוקא…

בני שתק ומאן להנחם.

– לו היה זה תרנגול־פלא, – המשיכה
גיטה, – היינו נכנסים עתה לדיר, יושבים עליו
ברכיבה, ולפתע היה הוא פורש כנפים וממריא יחד
אתנו למעלה. אתה מתאר לך? מן החלון משקיפים
אבא, אמא ורבקה, מתפלאים עלינו וקוראים אלינו
כי נשוב…

– ואנחנו לא היינו חוזרים. היינו
מוסיפים להתרחק… רחוק־רחוק, – נמשך בני אחר
ספורה.

– אבל זה לא יהיה… חזר ונזכר שוב,
והניע ראשו בצער. זה לא יהיה. זה רק תרנגול־הדו
טפש וגרגרן. וכל תכניתנו היפה כלא
היתה.

– כלא היתה… ענתה אחריו גיטה כהד, ועיניה הביטו ביאוש אל עבר דיר העצים.




ח. האיש המנבא עתידות






העצבות שירדה באותם הימים על שני
הילדים קשה היתה מנשוא. הם לא יכלו עוד לחזור אל
משחקיהם הקודמים. ותכנית המסעות הנפלאים,
שנתבטלה פתאם, הוסיפה לעמוד נגד עיניהם.

וכמו להכעיס היה כעבור ימים־מספר
יום־שוק גדול. שוב באו האכרים בעגלותיהם אל
חצרם, ועגלתו הגדולה של טרוכים היתה ממלאה קש,
שאפשר היה להסתר בו יפה מעין כל רואה.

המראה הזה עוד הגביר את צערם. זו
הפעם הראשונה מאז באה משפחת אשרמן לגור
בחצר זו, שהילדים לא אבו להסתכל בעגלות
הגדולות, המלאות כל טוב, ונכנסו לבית.

– מה יש, ילדים, מדוע אינכם יוצאים החוצה, הלא יום־שוק היום? – שאלה האם בתמיהה.

– כך, סתם. – ענתה גיטה. – משעמם ודי.

– וכי מה יש שם לראות? – הוסיף בני. –
שוב עגלות וסוסים, ושוב עגלות וסוסים. עצוב
נורא.

האם העיפה מבט מדאג בפני הילדים,
המביעים עצב, שקלה רגע בדעתה, אחר־כך
שלשלה את ידה אל כיס סנרה, הוציאה מטבע־כסף
קטן והושיטה להם:

– הרי לכם כאן. לכו וקנו לכם ממתקים, גלידה, רקיקים – לפי ראות עיניכם.

גיטה ובני קפצו בשמחה ועיניהם אורו.
לא היה זה דבר רגיל במשפחתם לתת כסף לילדים,
כי יקנו בעצמם ככל העולה על דעתם. גם לא תמיד
היתה מצויה הפרוטה בכיס, לכן היה הדבר מפתיע,
כמארע של חג; אכן לב האם כון יפה לרוח ילדיה.
בצהלה ומתוך וכוח סוער, מה יש לקנות בכסף,
פרצו בני וגיטה מן הבית.

– ילדים, ילדים! – קראה האם בבת־צחוק
אחריהם, – אל־נא תאחרו לחזור ואל תאבדו את הכסף
מרב שמחה!

– טוב! טוב, אמא! – ענו לה בקול, בהיותם כבר מחוץ לשער.

ומעבר לשער היה השוק מלא עגלות
ודוכנים, סלי־מוכרות וסכות של מוכרים והמון
אהלי־מכירה שהוקמו במיחד ליום היריד. כאן אפשר
היה להשיג מכל טוב: מי קוס, משקה נעים ומשיב את
הנפש, גלידה, רקיקי מנתה וכעכים, סכריות
וגרעיני דלעת.

קשה היה להחליט, מה לקנות. כל פעם
שנעצרו על יד אחת המוכרות, היה בני מתבונן רגע
וכבר מוכן היה להחליט ולאמור לגיטה כי תשלם, אך
היא היתה מניעה בראשה ושוב היתה מושכת אותו אל
עבר אחר.

היריד היה גדול. צעקות וגערות, קול צחוק
ומשא־ומתן, המלת אנשים ונשים, צהלת סוסים
ושעטות פרסותיהם נשמעו מכל צד, והיתה זו שמחה
להתהלך בתוך המון הקולות האלה ולהדחק בין
העגלות.

פתאם שמעו הילדים קול נגינה מרסקת
ואחריה קול צרוד, מכריז בקריאה חד־גונית ונעימה
כאחת:

בחורים ובתולות, ידידים וידידות,

בואו אלי, המגיד עתידות,

אני היודע גורל כל אחד,

רק שימו מטבע אלי על היד:



– בני, בוא מהר! זה מענין!

הילדים מהרו אל עבר קבוצת אנשים
גדולה, שעמדה דחוקה וצפופה מסביב לאיש אחד,
חבוש מגבעת משנה. נדחקו בין האנשים וראו כי
על צוארו נתונה רצועת עור רחבה, ותלויה בה
תבת־זמרה ישנה, שנשענת על גבי מקל. בידו
האחת מסובב האיש את ידית התבה, המשמיעה
צלילי־מנגינה עליזים, ובידו האחרת הוא מקבל
מטבעות מידי הקהל. על כתפו נצב תכי גדול ויפה,
שנוצותיו ירקות, מקורו כפוף ועיניו העגלות
מבריקות. פעם בפעם היה האיש פונה אל התכי,
כשהוא פולט מפיו איזו הברה גרונית משנה, ואז
היה התכי תוקע את מקורו אל תוך קפסה קטנה
שעל גבי תבת־הזמרה, מוציא פסת־ניר מגוללת
בדמות שפופרת דקה ומניח אותה על כף־ידו
המושטת של איש מן הקהל.

בני וגיטה היו כמקסמים. הקהל מסביב
הלך ורב, הלך והצטופף. אכרים ואכרות, צעירים
וזקנים היו מניחים את פרוטותיהם על כף ידו של
האיש, וזה היה משלשלן במהירות אל כיס בגדו,
ומיד היה התכי מגיש לנותן־הפרוטה את הפתקה
הקטנה, המגוללת.

והאיש הוסיף והכריז:

אני מנבא בזיל הזול,

פה בגורל כתוב הכל,

מי יתעשר ומי ידל,

למי צפוי אשר, ולמי אין מזל,

מי יהיה חי ומי יהיה מת –

פה כתובה כל האמת!





– בני, הבה ונקנה גם אנחנו, – הציעה גיטה בעינים מבריקות.

– כן, כן גיטה. נקנה, נקנה. אז גם נדע
הכל, מה שיהיה אתנו. תגידי לו גיטה, מהר; אולי
כבר לא יספיקו לו הפתקאות…

– אדוני… אדוני… – קרבה גיטה, נדחקת
יחד עם בני אל עבר האיש ומחננת קולה. – גם אנו,
גם אנו רוצים לקנות גורל; אני ואחי,
בבקשה…

—כך? טוב. תני כסף, עלמה, ותקבלי את פתק גורלך.

– אבל… אדוני… יש לנו רק מטבע אחד, –
הראתה לו גיטה את המטבע שהיה קמוץ כל הזמן
בידה, – ואנחנו רוצים בשביל שנים, בשביל
שנינו.

– בשביל שניכם? אין דבר. הבי המטבע,
והתכי שלי יוציא לך גם פתק בשביל שנים. הוא
הלא מבין וחכם התכי שלי!

האיש צחק, קבל מידי גיטה את המטבע
ופנה אל התכי בקריאתו הגרונית. התכי תקע
מקורו בקפסה והוציא פתקה ורדה וקטנה. אך
כאשר נשא את מקורו אל גיטה, לשים את הפתקה על
ידה, נסוגה הילדה בפחד, בקראה: בני,
בני…

התכי הסתכל בה בעיניו העגלות הנוצצות, והאיש צחק שוב קרא:

– אל תפחדי, עלמה, מהרי־מהרי; אנשים מחכים.

גיטה אחזה ביד אחת את ידו של בני
והושיטה את ידה השניה ברטט לקראת התכי. העוף
הירק השמיט את הפתקה על ידה והפליט מגרונו
איזה גרגור משנה.

אז יצאו שני הילדים מתוך הקהל
הצפוף ופנו לרוץ אל חצרם, כדי לקרא שם בשקט,
ביניהם לבין עצמם, את הכתוב בפתק־גורלם.




ט. פתק־הגורל






משהגיעו אל פנתם המצנעת בחצר,
ישבו, וגיטה פתחה את שפופרת הניר הורד והדק
וקראה:

תחיי רב שנים, עד זקנה ושיבה.

בתחלה תדעי גם רעה גם טובה,

אך גורלך ישנה במהרה:

יגיע מכתב, הנושא לך בשורה.

ממנו לך עשר, ממנו ברכה,

ודרך פרושה, ועמה הצלחה:

יזדמנו לך בדרך אוצרות־חמודות,

אם רק תשמרי נבואה זו בסוד…

נאום האיש המגיד עתידות.





גיטה קראה את תכן הפתקה בקול חגיגי
ורם. בני הקשיב, הסתכל בה, ופתאם נדמה לו
שאחותו רחקה, כל־כך רחקה ממנו.

– גיטה… – אמר בלחש, – גיטה… זה כל כך יפה… אבל אני, מה יהיה אתי?…

– בני! אבל זה הלא בשביל שנינו!
שלמתי בעד שנינו! והאיש אמר שהתכי יוציא
בשביל שנינו, אינך זוכר?

– כן? באמת? אז זה גם בשבילי? כל הדברים שכתובים פה?

– בודאי!

– אז למה פה כתוב כמו שאומרים לילדות: תדעי… תהיי…

– למה באמת? – נבוכה גיטה לרגע. – ודאי בגלל זה שאני אשר שלמתי. כן.

– נכון. ובגלל זה שאת קבלת את הפתקה, – התנחם בני.

– בודאי! ובעצם צריכים אנחנו לקרא ככה:

תחיו רב שנים, עד זקנה ושיבה.

בתחלה תדעו גם רעה גם טובה,

אך גורלכם ישנה במהרה:

יגיע מכתב הנושא לכם בשורה.

ממנו לכם עשר, ממנו ברכה,

ודרך פרושה, ועמה הצלחה.

יזדמנו לכם בדרך אוצרות־חמודות,

אם רק תשמרו נבואה זו בסוד…

נאום האיש המגיד עתידות.





– עכשו זה נכון! – קרא בני בשמחה. –
עכשו זה בדיוק. יפי! זאת אומרת, גיטה, שאנחנו
צריכים לקבל מכתב. פתאם יגיע מכתב!

– ודאי!

– ומתי?

– אולי עוד היום ואולי מחר. זה לא כתוב פה. אבל שמכתב יתקבל, דבר זה בטוח.

– ומה יהיה במכתב?

– זה עדין אי־אפשר לדעת. זאת נראה, כשנפתח את המכתב. אולי הרבה כסף…

– מילא. מי זה ישלח לנו כסף פתאם?

– מה, האינך זוכר מה שהיה כתוב בספר
אחד? יש אנשים כאלה, עשירים מאד וזקנים מאד,
שבודדים הם ואין להם איש קרוב, וכשהם הולכים למות
אינם יודעים למי לצוות את כספם.

– כן, ויש שהם נזכרים בכל מיני ילדים
שעשו להם איזה שרות פעם, והם שולחים לילדים אלה
מכתב ובו כסף הרבה.

– או הודעה, שעליהם לבוא לאיזה מקום־סתר, לקבל את הירשה הגדולה.

– או שמוסרים להם למזכרת איזו מתנה
יקרה, תכשיט יקר, שרשרת או שעון עם פנינים,
שאם מוכרים אותם יכולים לקנות בכסף הזה בית
גדול, בן שתי קומות, עם גזזטרה…

חוט ההזיות נמשך, תחלה בקול, אך
לבסוף נשתתקו הילדים ושקעו כל אחד
בהרהוריו.

– גיטה, – נעור בני פתאם. – גיטה, האם



עשית פעם איזה שרות לאיש זקן ועשיר, או לאשה
עשירה?

– אני? אף לא פעם אחת, מה פתאם?

– לא, באמת, גיטה… אולי אנחנו נקבל
את המכתב מאיש כזה, ובמכתב יהיה כתוב
ש…

– אבל אנחנו לא עשינו אף פעם אחת שום דבר מיחד!

– מדוע לא? דוקא כן, ואת, פשוט,
שכחת, אבל אני לא שכחתי, דוקא. את זוכרת,
גיטה, אז, לפני שנה, כשהיינו שנינו בגן
העירוני ואשה אחת אבדה ארנק, ואת הרימות אותו
ורדפת אחריה והחזרת לה?

– נכון. ואני שכחתי באמת. כן, והיא שאלה אז, מה שמנו ושמחה מאד…

– וגם רצתה לתת לך כסף, ואת לא רצית לקחת.

– ואתה אז דחפת אותי במרפק, רצית
שאני אקח, דוקא… – צחקה גיטה. – כן, אני כבר
זוכרת.

– ואולי זאת היא אשה עשירה מאד, ואין
לה בנים ולא קרובים, והיא לגמרי בודדה?… היא
היתה כל כך זקנה, וזה היה לפני שנה ואולי לפני
שנתים. אולי היא תשלח לנו מכתב?

– מה אתה מדבר, בני? זה לא יכול להיות!

– ואני אומר לך, שיכול להיות. וגם
האיש המנבא עתידות אומר כך. ומי יודע יותר טוב,
הוא או את? הנה! רואה את!

– אם ככה, – נכנעה גיטה בפני כחו
המשכנע של מגיד־העתידות, הכל־יכול – אם ככה,
אולי יהיה המכתב הזה מאת האיש הזקן והעור
שאתה עזרת לו לעבור את הרחוב?

– אבל הוא היה עני מאד, ונדמה לי שאסף נדבות!

– זה לא חשוב, – הגיע תורה של גיטה
להתלהב, – זה לגמרי אינו סימן. יכול להיות שהוא רק
התחפש, ולא היה קבצן כלל.

– וגם לא עור?…

– וגם לא עור. רק רצה לנסות, אם יש
ילדים טובים. וגם הוא שאל אותך לשמך ולשם הוריך
ולרחוב שאנחנו גרים שם. אתה רואה, אתה
רואה?!

– ובכן, גיטה..

– ובכן, בני, עלינו לחכות לבוא המכתב. – ענתה גיטה.

– עשר ממנו לכם, עשר… – דקלם בני.

– אם רק תשמרו נבואה זו בסוד… – המשיכה גיטה.

– נאום האיש המגיד עתידות! – סימו
שניהם בקול צוהל והביטו זה אל עיני זו בעינים
מלאות תעלומה.




י. המכתב






יום־יום, בשעה שנושא המכתבים היה
עובר ברחוב עם תרמילו הגדוש, היו יושבים בני
וגיטה על יד השער ומסתכלים בו בנשימה עצורה.
וכל פעם היה נדמה להם, שהנה, עוד רגע, והאיש
הגבה, הלבוש במדיו, יגש אליהם, יוציא מן
התרמיל מכתב גדול ו“שמן” ויושיט להם.

אך נושא המכתבים היה עובר על ידם
בלי לשים לב אליהם, ואמנם, מכתבים היו דבר נדיר
ביותר אצל משפחת אשרמן. פעמים היה מגיע
מכתב מהדוד יעקב, ולעתים גלויה מאת הדודה
סוניה, וזה הכל.

יום אחד לא התאפקו הילדים, יצאו לקראת נושא המכתבים ושאלוהו:

– יש מכתב?

האיש קמט את גבות עיניו העבתות וענה קשות:

– אין כלום. כשיהיה – אביא בעצמי, ואין מה לרוץ אחרי!

הילדים נסוגו, מבישים. לאחר תשובה
זאת לא העזו עוד להטרידו, ובימים שלאחר זה
הוסיפו לשבת דומם על יד פתח השער ולהשקיף
בצפיה אל עבר נושא המכתבים, בלי לפנות עוד
אליו בשאלה.

באחד הימים, בשבתם כך על יד
השער, ראו מרחוק את נושא המכתבים, והנה צורתו
אינה כתמול שלשום. תמיד היה זה איש גבה, רזה
וזקוף – והפעם הוא נמוך ושמן וצולע. נדמה גם,
שתרמילו על ירכו גדול ומלא משל חברו
הקודם.

הדבר היה לפלא בעיניהם. מאז גרה
משפחת אשרמן ברחוב הזה, ידעו תמיד את נושא
המכתבים הגבה והזועף, ועתה נעצו השנים
עינים תמהות בדמות זו, הנמוכה והעגלגלת,
הנראית כמתגלגלת לארך הרחוב.

האיש הלך וקרב בצעדים קטנים
ומהירים. כן, לא היה ספק בדבר. זה איש אחר הוא,
אחר לגמרי.

– גיטה! – הסתער פתאם בני ממקומו, –
גיטה! הרי זה נושא־מכתבים אחר, נושא־מכתבים
חדש! בואי מהר, נרוץ ונשאל…

– לא, בני. – ענתה גיטה בנחת – לא צריך
לרוץ. הוא רק יתרגז. אם רק המכתב ישנו, ודאי
יביא אותו לנו בעצמו. נחכה, בני; שב.

בני ישב, אך התקוה החדשה המפעמת
אותו לא נתנה לו מנוח. עוקב הנהו אחר כל תנועות
האיש ולוחש אל גיטה:

– את רואה, הנה נכנס לחצר מספר 4. תכף יצא. ואולי עכשו אלינו, גיטה, אולי?

האיש השמן והצולע, שפניו עגלים,
ורדים ומחיכים, הלך והתקרב אל שער חצרם. כאן
לא יכלו עוד השנים להתאפק. גיטה קמה לקראתו,
עכבה אותו על דרכו ואמרה ברב נמוס:

– סליחה, אדוני. היש מכתב בשביל אשרמן?

האיש נעצר לרגע, נשא עיניו אל פניה
הרציניים של הילדה, הביט אל שער החצר ואל
המספר הקבוע בשער והחל לחפש בתרמילו.

שני הילדים עמדו על ידו, מחרישים
ומתוחים, מסתכלים, כמכשפים אל ידיו
המפשפשות.

– זה בודאי סתם, מהדודה סוניה. – חשב בני. – ואולי?…

– כנראה מהדוד יעקב, – אמרה גיטה בלבה, – ושמא, בכל זאת?…

נושא־המכתבים החדש הוציא בינתים
מעטפה בהירה, צהבהבת מתוך תרמילו, קרא בה
בתשומת־לב, העיף שנית מבטו אל שער הבית,
והושיט את המכתב לילדים.

שתי ידים קטנות וקודחות אחזו
במכתב, ובטרם הספיק נושא המכתבים להתרחק
קראו על גבי המעטפה בנשימה עצורה:

לכבוד

גב' אשרמן



ב………



רחוב הערמונים מס' 6





– לכבוד גימל, בית אשרמן, – קראה גיטה
בקול חנוק מהתרגשות. – בני, בני… הנהו, זהו
המכתב! וראה איזה מכתב עבה, בני!…

– גיטה, מהרי, מהרי לפתוח, לראות מה שם בפנים…

– חכה, אל תצעק, נלך מכאן.

גיטה הסתירה את ידה האוחזת במכתב
מתחת לסנרה, וביד האחרת משכה את אחיה אל דיר
העצים.

שם קדם פניהם התרנגול־ההדי בתרועת
שמחה, כשהוא מוציא לקראתם את ראשו העמוס חרוזי
ארגמן, מצפה למנת אכלו.

אך הילדים לא שמו לבם אליו, התישבו
על צבור העצים, לא רחוק ממנו, ובידים רועדות
פתחו בזהירות את סגור המעטפה.

שני גליונות ניר לבן, זרוע משני
הצדדים שורות צפופות של כתב דק, נפלו על
ברכיהם.

– זה הכל? – שאל בני באכזבה. – הציצי פנימה, אולי יש עוד משהו?

– אין כלום, זה הכל. – ענתה גיטה חרש, בהוציאה את אצבעותיה מתוך המעטפה.

רגע ישבו הילדים נבוכים והסתכלו
דומם בגליונות הניר פתאם קפצה גיטה ממקומה
בקריאת־התעוררות:

– בני! הלא זהו המכתב! צריך לקרוא את
הכתוב בו. בודאי כותבים לנו איזה דבר חשוב מאד!
הלא זהו המכתב “הנושא לכם בשורה!” מכתב ארך
כל־כך. הבה ונקרא.

– כן, כן. נקרא, נקרא! – הושיט בני את
המכתב לידי אחותו; הוא התקרב אליה והיה מציץ
מבעד לכתפה אל תוך הניר הרועד בידה מחמת
התרגשות.

– “יקירתי שלי…” פתחה גיטה, בטרחה ברב מאמץ לפענח את כתב־היד המפתל.

– זה אליך, גיטה! המכתב אליך! ואני? איפה בשבילי?

– חכה, בני, חכה, אחרי־כן יהיה בודאי גם בשבילך; תכף נראה, מה הלאה…

אבל הלאה לא הצליחה גיטה לקרוא. לאחר
פניה קצרה וברורה זו באו אותיות זעירות
ומפתלות כל־כך, שלא יכלה להבחין דבר עוד.

– איך שהם כותבים, הגדולים, – טענה
ביאוש, – פשוט, נורא! אות בתוך אות, אחת מתכנסת
בשניה ונמשכת אל השלישית. אי־אפשר לקרוא
ולהבין מאומה.

– גיטה, קראי. וכי את לא יודעת לקרוא! קראי, אם כתוב גם בשבילי!

– אבל, בני, הרי זה גם בשבילך, –



הרגיעה אותו גיטה. – הלא כתוב בכתבת, גימל בית,
וזאת אומרת: גיטה, בני. אולם אי־אפשר לקרוא, בשום
אפן!…

– יש לי עצה! נתן את המכתב למישהו
מהגדולים, שיקראו לנו. הם יודעים לקרוא כתב של
גדולים.

– לא! זה אי־אפשר, כבר חשבתי על כך.
הלא המכתב הזה כתוב לנו, רק לנו. וזה סוד.
השכחת? “אם רק תשמרו נבואה זו בסוד…”

– נכון, נכון, גיטה. אבל מה יהיה, מה נעשה?

– חכה, בני, אני כבר יודעת מה לעשות.
אני אלמד לכתב באותיות כאלה, מהר, כמו
הגדולים, ואז גם אדע לקרוא בכתב כזה ונדע כל מה
שכתוב במכתב.

– טוב, זו עצה טובה. אני מסכים, אם כי
אני רוצה כל־כך לדעת מיד, מה שכתוב שם. הבי
לי את המכתב, גיטה, ואסתירו כאן.

והוא קפץ בזריזות על צבור העצים, עלה
למעלה ותקע באחד הסדקים את המעטפה
הצהבה.

גזר עץ־לבנה, שעל קלפתו הלבנה היה
מציר כוכב שחור, שמש סימן למקום המכתב, ורק
עיני התרנגל ההדי, שהתהלך כנעלב, מתנפח
מכעס מתוך תאו, היו עדים למעשיהם.




יא. כתב של גדולים






אביה של גיטה התפלא מאד לגיטה,
כאשר בקשה ממנו, בשובו מן העבודה, ללמדה
“כתב של גדולים”. בתו הקטנה היתה תלמידה
חרוצה, מחברותיה היו מסדרות תמיד ונקיות מאד.
כתב־ידה היה נאה ביותר, ושום ילדה בכתה
שלה לא יכלה להתחרות עמה בכתיבה תמה. לעתים
קרובות פנו אליה ילדות־חברות בכתתה ובקשו
ממנה לעזור להן בהכנת שעוריהן, ולא אחת נשארה
לעוד מחצית שעה בבית־הספר, או ישבה בזמן
ההפסקה בפנה והסבירה איך לכתוב אות קשה ואיך
לעשות את החשבון. היא היתה “מורה קטנה” ממש,
ובערבי החרף נהנה אף בני לא אחת מעזרתה. ועל
כן כה רב היה תמהון אביה, כאשר בתו הקטנה
חזרה בקול מתחנן על בקשתה:

– אנא, אבא! תלמדני לכתוב כמו שכותבים הגדולים.

– הו! ה“מורה הקטנה” מבקשת להיות
מורה גדולה! – צחק האב. – מה זה עלה פתאם על
דעתך? אין כל צרך, חביבתי. בעוד שנים־מספר,
כשתהיי גדולה, תדעי גם את לכתוב בכתב של
גדולים.

בזה סים את תשובתו, לטף את ראשה הנאה ושקע בקריאת עתונו.

גיטה עמדה נבוכה. היא הוסיפה לעמד על יד
אביה, הסתכלה בעתון הגדול המרשרש בינו
ובינה ומסתיר את פניו מפניה, וחשבה:

מה עוד תוכל לומר לו כדי שימלא את
בקשתה? והן היא מכרחה, מכרחה לקרוא את המכתב
ההוא, שנתקבל בשבילם. האמנם גם דבר נפלא זה
יהיה סופו מפח־נפש, כסופה של תכנית־המסע
היפה אשר נתבטלה בגלל אותו תרנגול־הדו
טפשי. ופתאם עלתה מחשבה קשה על לבה. שאבא,
הוא, בעצם, גלה אז את שק־הצידה, והנה עכשו יכול
הוא לעזור לה בפענוח המכתב ואיננו רוצה… כן,
אבא הוא האשם בכל. בגללו אין שום תכנית נפלאה
יכולה להתגשם. הכל בגללו!

כך עמדה גיטה, שקועה במחשבותיה,
ולא הרגישה כלל, שבינתים סלק אביה את עתונו
הצדה והיה בוחן במבט מבדח את פניה הרוגזים,
המאכזבים.

– הו! רואה אני: בתי הקטנה רוגזת! מה
יש, ילדתי? מהו, סוף־סוף, הדבר? – שאל אותה ברך,
כשהוא מעמיד אותה בין ברכיו ומציץ עמק אל שתי
עיניה.

– שאתה אינך רוצה לעזור לנו, אינך
רוצה לעזור לנו בדבר חשוב כל־כך… – פרצה מפיה
קריאה נלהבת ומפצירה כאחת, ועיניה נשאו
לקראתו בתחנונים ובתקוה.

– למי זה, “לנו”?

– אינך מבין? לי ולבני, לשנינו!…

– מה? גם בני רוצה ללמוד כבר כתב של
גדולים? גם בני?! – נתן האב קולו בצחוק. – הרי זה
באמת ענין יפה… זאת עלי לספר לאמא… זה יפה
מאד. ח־ח־ח־ח…



– אבא, אבא, אל תצחק! – קראה גיטה
בלחש נבהל אל אביה. – זה לא נכון, שבני רוצה
ללמוד כתב של גדולים, כי הוא עודנו קטן באמת.
אבל אם אני אדע, יהיה זה טוב גם בשביל בני; כי
הלא אנחנו משחקים תמיד יחד!

– כן, כמובן, התאומים! ובכן, טוב!
נניח שאני מסכים. מה את רוצה, שאעשה
למענך?

– אתה מבין, אבא, – התחילה גיטה להסביר
לו בהתלהבות, – הגדולים כותבים ככה, שאות אחת
מסבכת בתוך השניה. אם תלמד אותי זאת, אדע גם
אני…

– מה תדעי? לכתב כמו גדולים? אבל לך
יאה עדין לכתב כמו קטנה, כי אמנם קטנה את
עדין, ילדתי.

– אין אני כבר קטנה כל־כך, כמו
שאתה חושב. ואם תלמד אותי את כתב־הגדולים, אדע
בעצמי אז לכתוב ככה, וגם לקרוא כתב כזה.

– לקרוא? למה לך לקרוא?

– ואם אתה תסע פעם ותכתב מכתב לנו,
או שאנחנו נסע, אני ובני, ואתה תכתב לנו
מכתב, ואנו לא נוכל לקרוא?

– אבל, גיטה…

– כן, אני יודעת! אתה יודע גם לכתב
בכתב ברור כזה, כמו על המתנות ביום
ההלדת.

– את רואה, את בעצמך מבינה… – אשר האב בבת־צחוק.

– אבל אם לא יהיה לך זמן, ואתה תמהר? –
קפץ בני ממקומו ובא לעזרת אחותו. – כן, אתה
תמהר והכתב יהיה לא ברור, ואנחנו לא נבין
כלום, וזה יהיה מכתב חשוב מאד…

– הוי, הרי זו התקפה ממש עלי – ומכל
הצדדים! ובכן אני נכנע, הרי אני לרשותכם. ומה
העבודה אשר תטילו עלי, אדוני הכובשים?

– אתה נחמד, אבא! – חבקה גיטה את צואר
אביה בשמחה, – בערב אביא ניר ואתה תלמד אותי.
תראה, אני יודעת ללמוד, באמת.

– זאת אני יודע, בתי, – ענה האב בחיוך ושקע שוב בקריאת עתונו.

בערב, לאחר הארוחה, ישבה גיטה עם אבא
ליד השלחן הגדול, רגליה תלויות ומתנדנדות
באויר, לשונה שלוחה מפיה מתוך חריצות רבה,
וידה הקטנה מושכת בעט על־פני הניר
הלבן.

בפתח עמד בני, הסתכל בעינים
מבריקות במעשה אחותו ובעיני־דמיונו כבר קרא את
המכתב הנפלא על כל סודותיו.




יב. ללא פענוח






למוד כתב־הגדולים לא היה קל כל־כך
כפי ששערה גיטה. היא אמנם היתה תלמידה חרוצה
מאד, גם אביה למד אותה ברצון, ואמנם היא
השכילה כבר לרשום שורות ארכות, אשר כל מלה
בה היתה מין שרשרת שלמה של אותיות מחברות זו
אל זו. ומדי פעם בפעם, לאחר
שהוסיפה לרשום עוד ועוד שורות כאלה ברב סבלנות,
רצה שוב בלוית בני אל דיר־העצים והיתה מסתכלת
במכתב המסתורי.

אולם כאן נתגלה דבר משנה. או שכתב
אביה היה ברור ביותר, או שכתב ידו של שולח
המכתב היה מפתל ביותר – אם כך או כך, בכל
אפן, לא הצליחה גיטה לפענח את תכן המכתב.
אמנם, פה ושם, כבר ידעה לקרוא מלים בודדות,
כגון: אני, דאגה, דרך ארכה, התקדמות, הצלחה,
מכתב. אבל עדין לא הבינה כלום. אדרבא, על־ידי
כך הלכה וגדלה סקרנותם של הילדים, יותר
ויותר.

ועוד הם שקועים בדאגתם לצפון להם
בתוך מכתב זה, והנה הגיעו בשבוע הבא עוד
שני מכתבים כאלה. גם הם נשלחו על־פי אותה
הכתבת, וגם הם נמסרו לידיהם, אצל השער, על־ידי
נושא־המכתבים החדש.

שוב אותה המעטפה הבהירה ואותם
גליונות־הניר המלאים שורות צפופות
ומסבכות.

כל פעם שנתקבל מכתב חדש היו שוב
מפרפרים הלבבות הקטנים. ידי הילדים בלשו
בקדחתנות בין דפי המכתב, והיו מחפשים
בסגור המעטפה איזה אות ורמז להם. נדמה היה להם,
שהנה, בפעם הזאת, יופיע משהו בלתי־צפוי,
נפלא ונהדר.

לפני שהיו פותחים את המכתב נהגו
לשבת שעה קלה ולנחש יחד, מה ימצאו בו
הפעם.

– שטר־כסף גדול…

– כרטיסי־נסיעה לארצות רחוקות…

– מפות סודיות למקומות־סתר, שנשמרים בהם אוצרות גנוזים…

– מכתב מאיש בלתי־נודע וחשוב מאד,
המגלה שאנו בני־מלך שנתגלגלו בדרך מקרה
אל משפחה עניה. ועתה עומד איזה שר לבוא, לקחת
אותנו עמו ולהחזיר לנו את מלכותנו…

כשהיו מגיעים למחשבה כזאת היו
מתעצבים אל לבם. האמנם יצטרכו להפרד מיקירי
לבם? אז היו ממהרים בחרדת לב לפתוח את המעטפה
ולראות מה בה?

אך שוב ושוב היו חוזרים ונושרים אותם
גליונות המכתב, תמיד באותה הכותרת: “יקירתי
שלי” בהתחלה, ובאותה חתימה בלתי־ברורה
בסוף. שוב היו כלים כעשן כל אותם הדמיונות
הנפלאים, ובני וגיטה היו רואים סביבם מתוך
אכזבה את קירות־הדיר הכהים ואת עיני
התרנגול־ההדי הטפשיות ועצבות רבה היתה
ממלאה את לבם.

– גיטה, – אמר פעם בני, – אני חושב,
שהפתקה ההיא היתה פתקה סתם. האיש ההוא לא דבר
אמת. כל המכתבים האלה הם לא אותם המכתבים
שעליהם היה כתוב בפתקה.

– מה אתה סח, בני! הפתקה היתה נכונה.
הנה קבלנו מכתבים. רק אנחנו עדין איננו יודעים
מה כתוב בהם. אבל חכה, בעוד שבוע־שבועים אלמד
יותר ואדע לקרוא את הכל, הכל.

– ואולי, בכל זאת, נתן למישהו לקרוא?
אולי נגלה למישהו את הסוד שלנו, והוא ישתתף
אתנו בכל ויקרא את המכתבים ויעזר לנו?

– לא! בשום אפן! סוד הוא סוד. אתה שומע,
בני? הלא כך כתוב בפרוש בפתקת הגורל: “אם רק
תשמרו דבר זה בסוד…” ואני יודעת, בני, קשה
באמת לשמור סוד. ודאי שאין זו גבורה גדולה,
לשמור סוד כשהכל ברור ונעים ופשוט. רק כשלא
יודעים כלום ויש צרך לגלות משהו – אז חשוב
לדעת לשמור סוד.

– נכון, גיטה, אתך הצדק, – נכנע בני בעצב. – זה באמת מכרח להיות סוד…

וכך נשמר הסוד כמקדם. כקדם היו
באים אל הדיר ל“קרוא” במכתבים הסודיים, וכל
פעם שנסיונם היה נכשל, היו שוב מקבלים עליהם
לחכות עד שגיטה תדע, סוף־סוף, לקרוא ב“כתב
הגדולים” את הכל.




יג. הכדור






בני וגיטה שמרו על סודם. אולם בסופו
של דבר נמאסה עליהם הישיבה הממשכת בדיר,
אגב שיחות ונחושים על הכתוב במכתבים: זקוקים
היו לאיזה ענין אחר שיעסיק אותם. הם גם חששו,
שמא יתפסו על־ידי מישהו והמכתבים בידיהם.
ופעם אחת גם שאלה אותם אמם:

– מה אתם עושים שם כל היום?

אבא אמר: – ילדים, בחוץ יפה עכשו,
והימים ימי חפש לכם. מוטב שתנצלו את הזמן
ותשחקו באויר הצח.

בני וגיטה מצאו כי צדק אביהם. באמת
נעים היה לשוב ולשחק בחוץ ולשכוח מעט את כל
ענין המכתבים והסודות הסתומים שבהם.

ויום אחד הוציאה גיטה מאיזו פנה
נשכחת כדור ישן, אשר היה, אמנם, שחוק מאד, אך
עשוי היה גומי טוב, והיה קופץ יפה למעלה. שמחה
רבה שמחו בכדור הזה, כאלו מצאו פתאם ידיד
ישן משכבר הימים; שעות על שעות היו שקועים
עתה בשחקם בו.

גיטה שכחה שהיא לומדת לכתב
בכתב־של־גדולים. היתה מעיפה בשמחה את הכדור
אל בני, והוא צהל לקראתה והיה מחזיר אותו לה
בעינים מבריקות ובלחיים משלהבות. המשחק היה
ער ועליז, הכדור עף מיד אל יד, מיד אל יד. לבסוף
החלו להעיפו למעלה: בידי מי יגביה יותר? גיטה
היתה מפריחה יפה את הכדור, בתנופה חזקה, אך
בשקט. בני היה מתרגש, מניע ידים, צועק, מתאמץ
מאד וההצלחה לא תמיד האירה לו פנים.

מאד רצה להראות לגיטה, שהוא גם מיטיב
ממנה להעיף את הכדור, מטיל אותו גבה יותר. הנה
הרים את ידו, שהה רגע, הניף אותה תנופה חזקה
באויר ו… זרוק!

הכדור טס גבה, גבה, עד שנראה קטן
מאד, ואז החל לרדת, לרדת, ופתאם… טר – ר – ך, וקול
צעקה, והכדור איננו…

שני הילדים החלו לחפש על סביבם,
מבהלים ונבוכים. איפה הכדור? אך לא נראה דבר. רק
מעבר לגדר הגבהה הסמוכה נשמע קול אשה נרגש
וצלצול שברי־כלי.

– הנה, הנה בני! – קראה לו גיטה בלחש
סוער. שניהם הציצו בסדק שבגדר, ולרב מבוכתם
ראו אשה זקנה, עומדת כפופה לא הרחק מן הגדר
ואוספת בידים רועדות וקמוטות שברי צלחת לבנה
ודקה.

מן הדירה הקרובה הציץ ראש אשה אחרת, נוצריה צעירה, ששאלה בקול צרחני את הזקנה לפשר קריאתה.

האשה הזקנה הזדקפה, הראתה לשואלת את הכדור שבידה והתאוננה:

– מיני ילדים לא טובים גרים שם בחצר
השכנה, זרקו כדור, ישר אל הצלחת שהחזקתי
בידי. כל־כך נבהלתי… וגם על הצלחת הטובה
חבל לי…

– כן, הילדים עתה שובבים מאד, – נענתה
לה האשה הצעירה, – ישאר עתה הכדור אצלך,
ולא יוסיפו להטילו לחצרות אחרות. זה יהיה
ענשם.

גיטה ובני עמדו כנטועים במקומם. הם
ראו את הזקנה נכנסת אל הבית הקטן העומד בפנת
החצר ההיא וסוגרת את הדלת אחריה.

הם הרגישו את עצמם נזופים ומבישים.
לא כל־כך חבל היה להם על הכדור, כמו שצערה
אותם המחשבה, שהם הבהילו אשה זקנה ושברו
צלחת.

בפנים נחרדים מהרו אל אמם וספרו לה ברב התרגשות על המארע.

בתחלה רעמו פני האם. היא כוצה את
גבותיה ועיניה השקיפו בצער ובתרעמת על
ילדיה. אך הילדים הוסיפו לספר, התנצלו כי אך
מקרה־אסון היה זה, ולא היתה כל כונה מצדם
להטיל את הכדור לחצר אחרת. ובראות האם את צערם
הרב על המקרה הזה, נגשה לאט אל ארון הכלים,
הוציאה אחת מהצלחות היפות ביותר ואמרה:

– לכו, ילדים, אל האשה הזאת ובקשו
סליחה ממנה. אשה גלמודה היא ומרת נפש. בנה
נמצא בצבא, והיא חיה בודדה בדירתה הקטנה.
מסרו לה בשמי את הצלחת והתנצלו לפניה
יפה־יפה ובודאי תסלח לכם.




יד. גברת אסתר שרמן






נבוכים וחוששים, בצעדים אטיים נכנסו
בני וגיטה לחצר הסמוכה. זו היתה חצר אחרת לגמרי
משלהם. היו כאן הרבה דירות והרבה דלתות. אם־כי
היו שכנים קרובים כל־כך, לא נזדמן עד עתה
לילדים לבקר בחצר זו.

הלכו יחד צעד־צעד. גיטה החזיקה בידה האחת את הצלחת וביד
האחרת אחזה ביד בני. נכלמים היו. גיטה הרהרה
בלבה, מה תאמר לזקנה.

לאשרם לא נראה איש בחצר. לא רחוק
מהבית הקטן נעצרו הילדים, לפני הצעד
המכריע. אחד מחלונות דירתה של הזקנה היה
פתוח, ווילון קטן ולבן התנפנף בו קלות למשב הרוח.

בו־ברגע שאמרו להתקרב אל הבית ראו
יד חורת מקמטת מסיטה את הוילון, והאשה הזקנה,
הופיעה עצמה ליד החלון, יושבת על כסא ובידה
כוס תה.

הילדים נבהלו רגע ונסוגו צעד אחד
אחורנית. ושוב עמדו נבוכים. מקרוב נראו פני
האשה הזקנה לא זועפים ביותר. פנים מקמטים
ושערות שיבה יפות. עיניה הביטו אליהם בתמהון
ובעצב.

רגע שררה דומיה. האשה הסתכלה
בילדים והילדים באשה. לבסוף שאלה
הזקנה:

– מה רצונכם, ילדים?

– אנחנו באנו בדבר הכדור… – גמגם בני ועשה צעד אחד אל עבר החלון.

– ובדבר הצלחת… – הוסיפה גיטה וצעדה שני צעדים קדימה.

– בדבר הכדור? הכדור הוא שלכם?

– כן, שלנו, – ענו שניהם פה אחד והוסיפו צעד.

– הכדור היה שלנו, – אמרה גיטה, –
ואנחנו מצטערים מאד, כי לא ראינו. ואמא שלחה
צלחת, וגם כן מבקשת סליחה.

– ככה? – שאלה האשה הזקנה ובעיניה
העצובות נדלק ניצוץ, – ומי הוא שזרק את
הכדור?

– אני! – ענתה גיטה בשקט.

– לא נכון! – קרא בני. – אני זרקתי את
הכדור, ואת לא צריכה להגיד מה שלא נכון, כי
את יודעת היטב שאני הייתי הזורק.

האשה הזקנה חיכה. – אין דבר. בכל
זאת, ילדים טובים אתם. אך מי, בכל זאת, זרק את
הכדור? עליכם לאמר את האמת, שובבים
שכמותכם!

– אני, בחיי – שאני! – קרא בני בעליצות.

– נכון? – פנתה הזקנה בחיוך אל גיטה.

– נכון… – ענתה גיטה וגם עיניה חיכו
לקראת מבטה של הזקנה וכל מבוכתה סרה לפתע
וכלא היתה.

– ומה שמך, זורק־כדורים שכמותך?

– בני.

– בני?.. בני… בנימין, כן?

– כן. בני זה מבנימין, –אשרה גיטה. – אנחנו קוראים לו ככה, כי זה יפה יותר.

– כן, בני זה שם יפה, יפה מאד. גם לבני
קוראים בני, בנימין. – הוסיפה חרש הזקנה והכוס
רעדה בידה. – ומה שמך את, ילדה?

– אני גיטה. גיטה אשרמן. שם המשפחה שלנו אשרמן.

– ואת אחותו של בני, כן? בואו, הכנסו הביתה. אתן לכם את הכדור.

האשה קמה, פתחה לפניהם את הדלת, והם
נכנסו לחדר קטן ונקי. הכל היה בו מסדר ונעים.
על הקירות תמונות רבות. השלחן מכסה מפה יפה
סרוגה.

האשה נעלמה בחדר הסמוך וחפשה שם
משהו. הילדים עמדו מחרישים והתבוננו סביב. הם
הרגישו את עצמם בטוב. מכל התמונות שהיו בחדר
משכה את עיניהם תמונה גדולה של בחור צעיר, בעל
בלורית שחורה ועינים צוחקות.

– זהו בני, בני. – השמיעה בחבה האשה, שחזרה בינתים לחדר.

– נכון שהוא חיל? – שאל בני בהתעוררות ונעץ מבט נלהב בתמונה.

– כן, בני. בני הוא חיל.

– הוא גבור, כן?

– כן, בני: בני שלי גבור. אבל טוב
היה, לו היה חוזר כבר אל אמו הזקנה. אתה אוהב את
אמך, בני?

– כן, גברת. ודאי.

– שבו מעט, ילדים, – נאנחה האשה. – מעטים האנשים המבקרים אותי. שבו־נא.

האשה הזקנה ישבה ליד השלחן
והושיבה את הילדים ממולה. הצלחת שהביאה גיטה
מן הבית עמדה על השלחן נשכחת. הכדור שבידי
האשה הזקנה נשמט אל חיקה.

בני וגיטה שכחו לשם מה באו. הם ראו
לפניהם אשה זקנה ובודדת, אשר בנה נסע הרחק,
והיא מלאה געגועים עליו.

– בנך ודאי כותב לך הרבה מכתבים, –
הפסיקה גיטה את הדומיה, מתוך הרגשה שצריך
לומר משהו, והביטה אל הזקנה במבט של אשה
קטנה נבונה.

– כן, ילדתי, – ענתה הזקנה. – אבל זה
שבועות אחדים שאין בני כותב לי מכתבים. מי יודע,
אולי קרה לו דבר?…

האשה דברה יותר אל עצמה מאשר אל
הילדים. והם ישבו ממולה והסתכלו בה בעינים
מלאות הבנה, ומפעם לפעם העיפו מבט אל עבר
התמונה הגדולה.

לבסוף נאנחה האשה שוב אנחה עמקה,
ומסרה לידיהם את הכדור. בשום אפן לא נאותה לקבל
את הצלחת שהביאו עמם, ורק בקשה למסור שלום
לאמם ולותה אותם במאור פנים עד הדלת.

דוממים ומהרהרים יצאו הילדים החוצה.
עתה מלאה אותם הרגשה חגיגית מוזרה. עוד לפני
שעה קלה הלכו הנה בפחד ומבוכה. והנה עתה חשו
בלבם, כאלו סבתא טובה וחביבה שלהם נמצאת
בבית הקטן הזה.

לאחר שסגרו את הדלת אחריהם עוד עמדו
רגע על עמדם, מחרישים. גיטה עוד נשאה את עיניה אל
הדלת, כמבקשת לחזות עוד פעם בפני הזקנה
הנוגים – ומבטה נתקל בטבלה קטנה הדבוקה אל
הדלת:

גברת אסתר שרמן

לבה של גיטה קפץ פתאם בקרבה קפיצה
משנה. היא אחזה ביד בני בתנועה חטופה ומהירה,
שבה והעיפה עינה בטבלה הקטנה שעל גבי
הדלת, ועזבה במרוצה פראית את החצר, במשכה את
אחיה אחריה.




טו. הכל ברור






גיטה רצה במהירות. ידו של בני לחוצה
בכף־ידה וכואבת. הוא מנסה להוציאה, אך גיטה
אינה מרפה.

– מה יש, גיטה? לאן אנחנו רצים? – תולה
בה בני עינים תמהות. גיטה אינה עונה. בעיניה
הבעה מוזרה, השפתים קפוצות ואגלי זעה זעירים
מתנוצצים על המצח.

“כמה משנה! מדוע חם לה, לגיטה, והיא מזיעה כל־כך? והלא לגמרי לא חם עכשו!”

גיטה שותקת. מחה עובד בקדחתנות. היא
נכנסת במרוצה לחצרם, ובעוד הצלחת היפה בידה
היא פונה אל עבר הדיר. בני נמשך אחריה ועיניו
עגלות מתמהון ופיו פעור.

גיטה מרפה מידו של בני. בקפיצה היא
עולה על צבור העצים ומוציאה משם את שלשת
המכתבים.

בעינים קרועות לרוחה הסתכלה הילדה במעטפה, ובקול לחש חנוק הפטירה:

– היא ישנה, הנקדה!

– גיטה, גיטה! – מתחיל בני לטלטל את
אחותו בפחד. – מה לך, גיטה? אני אקרא לאמא, אני
מפחד… – רחש של דמעות עולה מקולו.

– חכה, אל תקרא לשום איש! – קראה לו
גיטה בקול מקטע מתוך התרגשות ורמזה לו
באצבעה. אחרי־כן הוסיפה:

– אתה מבין, המכתבים האלה היו בשבילה ולא בשבילנו.

– בשביל מי?

– בשביל האשה הזאת. בשביל הגברת
אסתר שרמן. אתה רואה את הנקדה הקטנה אחרי
האלף? איך זה לא הבינותי דבר פשוט כל־כך!

– אבל הלא כתוב היה לגיטה ולבני… הלא
בעצמך אמרת, שכך כתוב היה בכתבת… מה את
מדברת, גיטה?…

– נכון. אבל בכל זאת פה יש נקדה
ומספר הבית 6 נראה כמו 8. אתה רואה, כאן? כן,
ואני כבר יודעת! – הכריזה פתאם בקול נואש: – זה
פשוט לכבוד גברת ולא יותר! הגמל והבית – זה
לא גיטה ובני, כי־אם התחלה של המלה “גברת”…
והמכתב היה אליה… בני, בני מה עשינו?!…

בני לא ענה דבר. עדין לא הבין ולא כלום.

לבסוף פקעה סבלנותה של גיטה.

– האם אינך מבין? אנחנו קבלנו את
מכתבי בנה של האשה, והיא מחכה יום־יום למכתב.
שבועים, לא, שלשה שבועות אנו מקבלים מכתב אחרי
מכתב, ושומרים את המכתבים אצלנו, והאשה הזאת
חושבת שבנה חולה או פצוע או…

– גיטה, בואי מהר, נקח את המכתבים
ונרוץ אליה. הנה אני לוקח את המכתבים אל הכיס
ורץ מיד!

– לא, בני, זה אי־אפשר. – קראה גיטה
בצער. – אנחנו עשינו מעשה רע מאד. והיא עכשו לא
תאמין לנו. הוי, בני, עשינו דבר, שלעולם־לעולם
לא נוכל לתקן אותו… כי דבר כזה…

כאן הושם מחנק לגרונה של גיטה. היא
שמה ידיה על גזרי העצים, השעינה את ראשה עליהם
ופרצה בבכי.

בני ישב נבוך. כלו המום היה מן
הידיעה המרעישה ומדמעותיה של אחותו, אשר לא
רגיל היה לראותה בכך.

– בני, גיטה! ילדים! – נשמע קול האם
מרחוק. – מי זה בוכה? מה קרה? הנחבל מישהו?
ילדים??

– בני, בני, מהר, הסתר את המכתבים ואיש, אתה שומע, איש אל ידע דבר!

– טוב, אבל…

– אל תשאל שאלות, הסתר מהר… אנחנו,
אנחנו בעצמנו אולי נמצא עצה… ועכשו אף לא הגה,
אף לא מלה!…

עד שנגשה אמם לפתח הדיר כבר
הצליח בני להסתיר את המכתבים, וגיטה עסקה
בקנוח אפה ועיניה בקצה סנרה.

– מה קרה, ילדים? מה אתם יושבים כאן?

שתיקה.

האם התבוננה סביב, ראתה את הצלחת, את
עיניה האדמות של בתה ואת פניו הנבוכים של
בנה ושאלה בצער:

– אולי הרגזתם את האשה הזקנה? או שלא הלכתם כלל להחזיר לה את הצלחת?

עיניה של גיטה מלאו דמעות והמלים נעתקו מפיה.

– אנחנו היינו, – ענה בני באמץ. –
היינו וקבלנו את הכדור, אבל את הצלחת היא לא
רצתה לקחת.

– חבל. ודאי לא בקשתם יפה.

– אנחנו בקשנו יפה, באמת יפה, אמא! – הבטיח בני.

– טוב, איפוא, יהי כן. אבל על מה נעצבת
כל־כך, גיטה שלי? – משכה האם אליה את ראש
ילדתה המשלהב והגישה את כף־ידה אל מצחה: –
גיטה! ראשך חם כל־כך! האין את חולה, בתי?

– לא, אמא… אינני חולה, אני בריאה, אני… – ושוב נתנה גיטה קולה בבכי.

דומם וביד רכה חבקה האם את כתפי
גיטה הרועדות מבכי, אחזה בידו של בני והוליכה
אותם ברחמים רבים הביתה.




טז. תחבולות ועצות






בערב, בשעה שהילדים שכבו כבר
במטותיהם, ישבו הוריהם ואחותם הבכירה אל
השלחן, והאם ספרה באזני בעלה את פרטי
המארע שארע בבקר ואת דבר התרגשותם וצערם של
הילדים. בטוחה היתה שהללו ישנים כבר, על כן
דברה אל בעלה בקול, בלי לחשוש, שמא שומעים
בני וגיטה את דבריה.

– איני יודעת, מה רצתה האשה הזאת מן
הילדים. הלא הם לא התכונו להרע. סוף־סוף, רק
ילדים הם ודרכם לשחק… ואם גם פגע הכדור
בצלחתה, הלא אין זה, בינינו לבין עצמנו, אסון
גדול כל־כך. אולם האשה הזאת מצאה לנחוץ להטמין
אצלה את הכדור, וכשבאו הילדים להתנצל
בפניה והביאו לה צלחת אחרת – האמינה לי, בחרתי
את היפה ביותר שיש לנו, – לא אבתה לקבל. אמנם,
את הכדור החזירה להם, אבל אין זאת כי ערכה להם
קבלת פנים כזאת, שבמשך שעות לא יכלו הילדים
להרגע ומררו בבכי.

היא דברה ברחמים גדולים. כשם
שידעה לנזוף בהם בפניהם על כל מעשה שובבות,
כך ידעה לרחם ולהגן עליהם שלא בפניהם.

גיטה אמנם נרדמה מיד, מששכבה
במטתה, אך בני היה ער, והוא הקשיב ברטט לכל
המדבר בחדר הסמוך וקלט כל מלה שנאמרה שם.
לרגעים נדמה היה לו, כי אבא ואמא עורכים שם עתה
משפט עליהם, ואמא מוכנה להצדיקם בכל לבה.
“אבל אין הם יודעים את החטא שחטאנו…” – חלפה
מחשבה במחו של בני. אפלו אינם מתארים
לעצמם"…

– אשה קשת לב היא, – המשיכה האם. – אין
היא זוכרת עוד את הזמן כשגם ילדיה היו קטנים
ומשחקים בכדור. וודאי לא אחת שברו גם הם
משהו. וכי מה יש לדרוש מילדים קטנים?

כאן היתה דממה. ורק צלצול הכפות והצלחות הגיע מעבר לדלת הסגורה למחצה.

בני התרומם קצת ממשכבו וחכה
בנשימה עצורה למה שיאמר אבא. שתיקתו הממשכת
לא נבאה טובות.

סוף־סוף נשמע קול כסא מוזז, ואבא אמר:

– מנין לך, בכל זאת, שהיא הציקה לילדים? האם אמרו לך זאת?

– לא! – ענתה האם ובקולה פעם משהו
מגאות האם על ילדיה. – לא! הילדים לא ספרו לי
דבר, אבל לפי פניהם ובכים בשובם הכרתי, כי
האשה נהגה בהם שלא כשורה. כלום חשבת שהם
יבואו להתאונן בפני, לספר? אין אתה מכיר את בני
ואת גיטה שלנו, את “תאומינו” הנחמדים?

כאן החלו לחייו של בני ללהוט כאש.
מלאו את לבו: בושה ושמחה, חרטה וגאוה כאחת.
בוש היה על שהוא מקשיב בגנבה לשיחת הגדולים,
בוש היה על שעשו מעשה רע, שאין ההורים אפלו
מעלים אותו על דעתם, ושמח וגאה היה על אמונת
האם בהם. רגע אחד היה בו הרצון לקום, לקפוץ מן
המטה, להכנס לחדר השני, לחבק את אמא ולומר
לה: לא, אמא! אין אנו ראויים לכל דבריך הטובים,
לרחמיך. אנחנו ילדים לא טובים. אנחנו…

וכבר הוציא את רגלו האחת מן המטה – אך
בו ברגע נשמע שוב קולו של האב, רציני ועמק. בני
ראה מיד בדמיונו את מצחו של אבא כשהוא מתקמט
קמטי־דאגה רבים ואת עיניו כשהן נעשות פתאם
עצובות וחמורות כאחת.

– אל לך להתרגש כל־כך על מקרה זה.
הילדים גרמו צער לאשה, האין זאת? גם הבהילו
אותה. ואם גם בלי כונה רעה מצדם קרה הדבר –
אין זה משנה מן העבדה. ונדמה לי, כי עליהם לדעת
זאת. וגם לשאת את ענשם על כך. אם כן, אין רע בדבר
אם מצפונם הציק להם. אדרבא.

– אמנם־כן, – הסכימה האם. – אולם, בכל
זאת, יש מדה לכל דבר. אמר לך את האמת, היו רגעים
שהיה בדעתי להכנס אל האשה הזאת ולומר לה את
אשר אני חושבת בענין זה. לומר לה שאין נוהגים
ככה בילדים…

– לא, לא! – קפץ בני את אגרופיו עד
שננעצו צפרניו בכפות ידיו. לא, לא! – נדמה לו
כי צועק הנהו אל עבר הדלת…

אבל הנה נשמע באמת קול אומר: “לא”!

מי זה קרא? האם הוא, בני? ואולי צעקה גיטה “לא לא” מתוך שנה?

אכן היה זה קולו של האב. בשקט דבר ובמתינות.

– לא! לא, חביבתי. אל לך ללכת אל אשה
זו. עזביה לנפשה. כלום היא באה אליך בטענות על
ילדיך? אל לנו להתערב. אל לנו לבוא אתה בריב.
הילדים גדלים. עליהם ללמוד להיות אחראים
למעשיהם ולתקן בעצמם כל מעות שעשו. מוטב כי
ילמדו זאת בהקדם.

– אולי אתך הצדק. אך אני לא אשכח זאת
במהרה. וטוב מאד שאין לנו שום מגע וקשרים עם
החצר ההיא. כי אמר לך את האמת: לא הייתי רוצה
להפגש עם אשה זו, האמינה לי. אין אני אוהבת
אנשים כאלה.

על דבריה אלה לא באה כל תשובה.
ואולי נאמרו עוד דברים, אך בני לא שמע אותם עוד.
בתוך החשכה החלו לצוף לאט־לאט לפני עיניו
צלחות לבנות וגדולות, ומצלחת אל צלחת היה קופץ
כדור קטן של גומי. הכדור היה קופץ בזריזות
רבה, והצלחות לא נעו ולא זעו במקומן. להפך,
דומה היה שהצלחות עצמן מניפות ומעיפות אותו
בכחן הן. אחר־כך נשתנו הצלחות העגלות
ונהפכו למרבעות, והנה אין אלה צלחות כלל, כי
אם מכתבים, מכתבים בלי סוף. להקה שלמה של
מכתבים במעטפות בהירות וגדולות, ובראש הלהקה
טס פתק ורד מגולל כשפופרת דקה, והוא מזמזם
בקול זמזום דק מן הדק:

"אם רק תשמרו דבר זה בסוד, –

נאום האיש המגיד עתידות…"




יז. תחבולות ועצות – המשך






בבקר ספר בני לגיטה את כל פרטי
השיחה ששמע. אך היא היתה שקועה מאד
במחשבותיה וכאלו לא שמעה את דבריו כלל. אולם
לאחר שגמר, זקפה את ראשה, הביטה לפניה במבט
בהיר ושוקט ואמרה:

– כן. אבא צודק. עלינו לתקן בעצמנו את המעות.

– אם כך, הרי טוב שלא ספרנו לאיש. כי
אתמול, את יודעת, עוד מעט, עוד מעט והייתי מגלה
לאמא הכל.

– אוי ואבוי היה, לו גלית… אולם עכשו עלינו למצוא עצה, איך לתקן את הדבר.

– שהיא, הזקנה, תוכל לקבל את המכתבים? כן, גיטה?

גיטה הניעה ראשה לאות הסכמה, ומצחה
הקטן, הלבן התקמט קצת מתוך מחשבה
מאמצת.

– את יודעת, אפשר לקחת, לשים
במעטפה, לכתב את הכתבת ולשלוח על־ידי הדאר.
אמא תתן לנו כסף אם נבקש, לא נגיד לשם מה,
ונוכל לקנות בול.

– לא, זה לא טוב. היא תכיר שהכתבת
כתובה ביד אחרת, ויש גם חותמות על הבולים, והיא
תראה שמשהו לא כשורה.

– אז יש לי הצעה אחרת! אנחנו נקח את
המעטפות הקודמות, נדביק אותן שוב, והיא תקבל את
המכתבים באותה המעטפה!

– אבל איך יגיע הדבר לידי נושא המכתבים? – שאלה גיטה.

כאן השתררה דומיה. שני הילדים
ישבו שקועים בהרהוריהם. גיטה הפכה והפכה
במחשבתה, זממה תחבולות מתחבולות שונות, אך
לא העלתה כלום.

פתאם ראתה את עיני בני מבריקות, את
פיו מצטחק בשחוק ערמה ואשר, והנה הוא קופץ כבר
על רגל אחת. והרי זה סימן ידוע מאז, שבני מצא
משהו הראוי לתשומת־לב.

– יש, גיטה! יש! בסדר גמור! מנח בכיס!

– מה מנח בכיס, המכתב? – צחקה היא לעמתו.

– לא, רק העצה, התחבולה היא בכיס!
נהדרת, מצינת, נחמדה ומובנת, מוכנה
ומזמנת.

– והיא, בני? מהי העצה, אמר!…

– זהו: א) אנחנו שמים את
המכתב באחת המעטפות האמתיות ומזיפים רק את
הדבק.

– בני, זה כבר ידוע, זה כבר החלטנו! אמר הלאה: הלאה…

– ב) אנו יוצאים מן הבית בדיוק בשעה שנושא המכתבים עובר.

– נו, והלאה…

– והלאה, זה ג): אנחנו רצים יחד ומביאים
לה בשמחה את המכתב! – גמר בני והביט אל אחותו
בעיני גבור מנצח.

– איך זה, מה היא תחשב: מה אנחנו, נושאי מכתבים?

– חכי, עכשו… ד): אנחנו מביאים
בשמחה את המכתב ואומרים: “נושא המכתבים עבר
ושאל לכתבתך, ואנחנו לקחנו מידו להביא לך,
לשמח את לבך, כי אולי זה מבנך!…”

– מצין! זה בסדר גמור. בני, אתה
באמת בן־חיל, בחור כארז. אתה יכול אפלו לשבת
בכתה ה‘, ו’, ז‘… אפלו בח’ אתה יכול. אתה חכם,
בני, בחיי! אבל…

– מה פתאם “אבל?” תמיד את מוצאת איזה
“אבל”. קדם אני חכם, ואחר־כך – אבל… – נעלב בני. –
טוב, תני עצה אחרת בלי “אבל”ים.

– עזב שטיות, בני. אבל משהו, באמת,
לא בסדר. מה פתאם שואל נושא המכתבים לכתבת?
כל נושא מכתבים יודע כתבת!

– נכון מאד, אבל…

– אתה רואה, גם אצלך יש “אבל”!

– אבל גיטה!… הלא זה נושא מכתבים חדש, והוא לא יודע!!!

– בני, הוא באמת לא יודע… בזה אתה
צודק. הוא לא יודע ולא כלום, נושא־המכתבים החדש.
הידד, בני, הידד!!!

– את רואה, גיטה! אני יודע… אבל…

– מה פתאם שוב?

– אבל הלא יש שלשה מכתבים, ורק מעטפה
אחת היא בסדר. יתר השתים קרועות קצת. האם נכניס
את כל המכתבים ביחד?

– לא! בשום אפן! זה יהיה חשוד מאד: שלשה מכתבים במעטפה אחת.

– אז אולי נתן רק מכתב אחד? נבחר אחד, את הכי חשוב…

– מה אתה מדבר, בני! ומה נעשה ביתר
שני המכתבים! ומנין אתה יודע איזה יותר חשוב?
אולי בשבילה כל המכתבים חשובים במדה שוה,
כמו שאמא אומרת תמיד, שלכל אמא חשובים כל
ילדיה במדה שוה?

– אם כך, אינני יודע. אז – לא טוב.

– חכה. נדמה לי שהפעם יש לי עצה.
כשנכניס את המכתב, תבקש אתה את הבולים, והיא
תסכים בודאי לתתם לך. ואז תבקש שתתן אותם
לך יחד עם המעטפה.

– נכון מאד. כי הגדולים אינם יודעים
להוריד את הבולים. ונכון יותר להשרותם במים, יחד
עם ניר המעטפה. כך אגיד לה. ואז נוכל להעביר לה,
אחד־אחד, את כל שלשת המכתבים!

– הידד! הידד! הידד! – סימו השנים את
התיעצותם ברקוד־פרא ובקריאה נלהבת
והתרנגול־ההדי ענה לעמתם בקול גרגורו
הרם.

האם במטבח הציצה מבעד לחלון, הצטחקה ואמרה חרש אל נפשה:

– תינוקות. בחיי, תינוקות. הנה הם בוכים והנה הם צוהלים.




יח. המכתב הראשון




למחרת, בשעה 11, שעה בה עובר כרגיל
נושא המכתבים ליד חצרם, עמדו בני וגיטה מוכנים.
בכיסו של בני היה המכתב. המעטפה הדבקה יפה,
בזהירות רבה, אבל באפן שאפשר היה לפתוח אותה
בנקל מן הצד המדבק.

שניהם היו נרגשים וחגיגיים, ובעמדם
ליד השער דנו בתכניתם לפרטיה. כשראו מרחוק
את נושא המכתבים מתקרב והולך, ערכו התיעצות
אחרונה: מי יגיש את המכתב, גיטה או בני?

– את, כי את גדולה ממני.

– לא, מוטב אתה; כי אתה בני וגם בנה
הוא בני, ואתה הלא צריך לבקש את המעטפה עם
הבולים. ועל־כן אתה מתאים יותר.

– טוב, נלך יחדו ואני אגיש.

– לא, מוטב שתלך יחידי. אם נבוא שנינו, היא יכולה לחשד משהו.

– אני לא רוצה, אני מתביש!

– טפשון! את המכתב השני אני אכניס.

– והשלישי?

– על השלישי נפיל גורל.

– טוב.

– הנה הוא בא. עליך ללכת, בני.

– אבל, גיטה, אני מפחד קצת…

– אבל, בני, אין דבר, אל תפחד. יהיה טוב. אני אחכה לך כאן, על יד השער.

בני הוציא מכיסו את המעטפה והחזיק
אותה בידו. עוד פעם העיף מבט אל אחותו. שלח מבט
אל נושא־המכתבים שנכנס לחצר הסמוכה, הביט אל
המעטפה הבהירה אשר בידו, לחש בקול נרגש
“שלום” לגיטה ונעלם בעד הפשפש שבשער.

וגיטה נשארה ליד השער, עומדת כזקיף
ומצפה לשובו של בני. ארך הזמן. הרגעים
נתמשכו בלי סוף והיו כשעות בעיניה. מקצר־רוח
עשתה חשבונות שונים: כמה זמן עליו, על בני,
לשהות שם. לבסוף אמרה אל לבה, שאם תמנה עד אלף
– יופיע בני בפתח השער.

אולם גיטה מנתה עד אלף, עד אלף וחמש
מאות, עד אלפים – ובני עדין איננו. לבה חרד
בקרבה. ודאי הכירה האשה את הזיוף בהדבקת
המעטפה, ועתה היא כועסת שם מאד על בני.
המסכן… אולי היא צריכה לחוש לעזרתו?

גיטה הטתה אזן. לא, שקט. אין שומעים קול־צעקה וגערה.

ובכן, מה קרה? מדוע אינו חוזר?

היא מחליטה למנות עוד פעם עד אלף. אם גם אז לא יבוא – תכנס לחצר ותראה מה קרהו שם.

החלה למנות שוב, והיא משקיפה במבט
שומם לעמת הרחוב הריק. אך משהגיעה למאתים
שלשים וארבע – נפתח לפתע הפשפש, ובני הופיע.
בידו תפוח אדם־לחי, עיניו מבריקות מהתרגשות,
ועל פניו נסוכה הבעת שמחה ונצחון.

– הצליח! הצליח! בסדר גמור!

– כל־כך הרבה זמן זה נמשך, בני! –
קראה גיטה בנעימת־תוכחה ובאנחת רוחה כאחת. –
ואיך זה היה? ספר!

– אני אומר לך: לגמרי לא קשה היה.
פשוט, כמו שנדברנו: נכנסתי ואמרתי שיש
מכתב בשבילה.

– והיא שמחה!

– ועוד איך! לו ראית! פשוט, נורא. לא
ידעה מה לעשות בי. הושיבה אותי על כסא, והיא
עצמה חבשה את משקפיה. קראה וצחקה, ואחר־כך
קראה ובכתה, ושוב קראה וצחקה. לבסוף נתנה לי
תפוח לאכול, וגם בשבילך. הא לך, אכלי!

גיטה נטלה את התפוח, נעצה בו את שניה ושאלה:

– והיא לא הרגישה בדבק המזיף, ולא חשדה שהמכתב לא כשורה?

– הוי, שום דבר! היא הודתה לי אולי עשר
פעמים, ולטפה אותי על ראשי ובקשה למסור דרישת
שלום לאמא ולאבא. אבל אי־אפשר למסור, כי אמא
כועסת עליה מאד.

– חבל, חבל מאד! גם אי־אפשר להסביר לה…

– אולי פעם־פעם, לאחר זמן, כשנהיה גדולים וזקנים, אז נגלה… נכון, גיטה?

– כן, אז נוכל לספר הכל. מהתחלה ועד הסוף.

– זה יהיה טוב… – נאנח בני אנחה עמקה.
אך מיד התקדר מצחו והוא קרא בקול חרד: – אבל
גיטה, גיטה… הלא לגמרי־לגמרי שכחנו…

– מה יש? מה קרה? – נבהלה גיטה.

– אבל איפה המכתב?

– איזה מכתב, בני? הלא אמרת לי שמסרת לה את המכתב!

– לא המכתב הזה. איפה המכתב שלנו?… השכחת:





"אך גורלכם ישנה במהרה,

יגיע מכתב הנושא לכם בשורה…"





– אתה מתכון למכתב הזה?… – ענתה
אחריו גיטה כהד. – באמת שכחתי. אבל הוא יבוא, הוא
עוד יבוא המכתב, תראה!

– אבל מתי, גיטה? הלא היה כתוב
“במהרה”. ואולי זה לא נכון, כל מה שהיה
בפתקה?

– מה אתה סח, זה הכל נכון. אבל כנראה ש“במהרה” זה לא כל־כך בקרוב.

– כי תמיד אבא אומר “שבמהרה תגמר המלחמה” – והיא עוד לא נגמרה…

– ואמא אומרת שבמהרה נסע שוב אל סבא ואל סבתא – ועוד לא נוסעים…

– כן, כשאומרים “במהרה” – זאת אומרת, שיהיה הדבר, אבל אין יודעים מתי.

– נכון. וגם המכתב יבוא, בודאי יבוא.

– ורק אין יודעים, מתי… – סימה גיטה וסימה גם את אכילת התפוח.




יט. בבוא הצרה






את המכתב השני צריכה היתה גיטה
למסור כעבר שלשה ימים, – כדי לא לעורר חשד.
אחר־כך, לאחר שבוע – ימסר גם השלישי. עם
מסירת המכתב האחרון – ישוב הכל על מקומו
בשלום, ואפשר יהיה שוב לחזור למשחקים
הישנים.

ביום המיעד, בשעה הקבועה, נכנסה גיטה לחצר, ובני חכה לה על־יד השער.

גיטה נגשה לבית הקטן, דפקה חרש על
הדלת, אך איש לא ענה לה. היא נסתה לפתוח אותה,
כדי להניח את המכתב על השלחן וללכת – והדלת
אמנם היתה פתוחה.

גיטה נכנסה פנימה, סגרה את הדלת אחריה וקראה בקול מהסס: “שלום”!

איש לא ענה.

אז קרבה גיטה אל השלחן העומד באמצע
החדר, כדי להניח עליו את המכתב, והנה ראתה
בעד הדלת הפתוחה את החדר השני. שם, על מטה
מצעת, שכבה הגברת שרמן הזקנה וישנה.

השעה היתה ½11, ומוזר היה לראות את
האשה ישנה בשעה זאת. “אין זאת כי חולה היא”, –
חשבה גיטה וקרבה חרש אל המטה.

האשה שכבה בעינים עצומות, שקטה
וחורת. גם לאחר שגיטה נגעה נגיעה קלה בידה, –
לא ענתה הזקנה דבר ולא הניעה אבר.

גיטה נבהלה. אין־זאת כי התעלפה
האשה. רגע עמדה בלב פועם, אחוזת חרדה, אך מיד
צף ועלה בזכרונה המקרה שקרה פעם את אמה,
כאשר התעלפה פתאם, ואבא טפל בה, והיא, גיטה,
עזרה על ידו.

מיד פנתה לדלת לרוץ ולהזעיק את
אמה, או אולי לקרוא את מישהו מן השכנים. אך בו
ברגע חזרה בה ומהרה למטבח הקטן. מאז, מן
המקרה ההוא באמא, זכרה שאסור לאבד רגע.
בידים רועדות, אך זריזות, נטלה כוס ומלאה אותה
מים קרים והתיזה מהם על ראש האשה, על פניה ועל
ידיה.

החולה נאנחה עמקות, פקחה את עיניה,
הציצה במבט עכור על סביבה וחזרה ועצמה אותן
שוב.

גיטה הגישה את כוס המים אל שפתיה החורות ולחשה:

– גברת שרמן, גברת שרמן, שתי מעט מים. שתי… הבאתי לך מכתב, מכתב מבנך…

שוב פקחה האשה את עיניה, לגמה מעט מן
הכוס, הסבה את ראשה הצדה בתנועת מאון, ועצמה
עיניה שנית.

– גברת שרמן, – חזרה גיטה בקול רם
יותר, – גברת שרמן, יש מכתב בשבילך. הנה,
הבאתי לך מכתב מבנך, מבני, מבני שלך!

כאן נפקחו עיני האשה לרוחה, הושיטה
את ידה החורת ושפתיה לחשו: “תני, תני
מהר!”

ביד רועדת אחזה במכתב, אך בו ברגע
חזרה וצנחה היד, באין־אונים, אל המטה, ורק
המכתב נתון באצבעותיה.

– מה לך, הגברת שרמן? החולה את?

– הוי, מאתמול הורע לי כל־כך… אבל אמרי־נא לי, מי את, מי את, ילדה?

– אני אחות של בני…

– של בני? של איזה בני? – החולה נסתה
לשוא להתרומם במטתה ולשבת. אך לא עצרה
כח.

– שכבי במנוחה, גברת שרמן. אני אחות
של בני, הילד הקטן שהביא לך מכתב מבנך.
ועכשו הבאתי אני לך מכתב ושמי גיטה.

– גיטה?… גיטה?… כן. אני זוכרת… טוב… את… את יודעת לקרוא, גיטה?

– כן, גברת שרמן, אני יודעת קצת.

– פתחי, אנא, פתחי את המכתב וקראי לי.

בידים רועדות אחזה גיטה במעטפה
המכרה לה היטב, ופתחה בזהירות את סגור פיה,
אשר הדבק לפני שעה בשקידה רבה כל־כך. שוב
ראתה לפניה את הגליונות המכרים, ובקול רועד
החלה לקרוא:

"יקירתי שלי!… "

– “יקירתי שלי!” חזרה האשה בלחש,
וחיוך קורן האיר את פניה הצנומים, – קראי, קראי
הלאה, יקירתי…

הלאה… הלאה, גברת שרמן… אינני יכולה לקרוא הלאה. הכתב כל־כך לא ברור…

– אין דבר, ילדה חביבה. אין דבר. שימי
את המכתב על ידי, כאן. אני אקרא בו, עוד אקרא בו,
כשיונח לי. תודה לך. ילדה טובה את, גיטה.

– גברת שרמן, אולי לתת לך משהו? אולי את מבקשת דבר־מה?

הגברת שרמן לא ענתה. היא נמנמה
בחיוך שקט והמכתב בידה. נשימתה היתה מהירה,
פניה חורים מאד, ועל מצחה הבהיקו אגלי־זעה
זעירים כטל.

לא היה ספק בדבר: האשה חולה מאד. רגע
עמדה גיטה כמהססת, אחר כך יצאה מהר מן הבית,
קראה לבני וסחה לו בחפזון:

– מהר, בני, הכנס בשקט לבית, ושב
על־יד האשה. שמר עליה עד שובי. היא חולה מאד.
ואני ארוץ הביתה, לקרוא לאמא.

– גיטה, ומה… – רצה לשאול אותה בני
משהו, אך היא לא עמדה גם להקשיב לסוף שאלתו. –
מהר! פקדה עליו ובעצמה נשאה בריצה שוטפת אל
אמה.

– אמא! אמא! – קראה עוד מרחוק. אך איש לא נענה. הבית היה נעול. אכן, יום חמישי בשבוע היה היום. יום־השוק הגדול. אין זאת
כי הלכה אמא לשוק, ומי יודע אם תשוב
בקרוב.

יצאה מן החצר לרחוב ועמדה רגע, נבוכה,
על המדרכה: “מה לעשות? מה לעשות? אמא איננה
והאשה חולה מאד. מה לעשות עכשו?”

בעמדה כך, אובדת־עצות, חלפה במחה
המחשבה, כי בעצם טוב אולי שלא מצאה את אמא.
הלא אמא כועסת על האשה הזאת, ואיך תוכל
להסביר לאמא, כיצד באו היא ובני אל בית האשה
ומה עשו שם? הן בשום אפן לא יוכלו לגלות את
פרשת המכתבים, ביחוד עכשו, שהכל כבר עומד
להסתים בכי טוב. אך עוד מכתב אחד, המכתב
האחרון – והכל יסתדר. לו רק היתה האשה
בריאה…

אך האשה איננה בריאה. אולי חולה היא
מחלה קשה מאד ואין מי שידאג לה. הן בודדה היא
וגלמודה. כך אמרה אמא אז, בערב, כאשר בני
הקשיב לשיחה. כן, אשה גלמודה ומרת נפש. ומי
יהיה בעזרה?

לבה של גיטה התכוץ בקרבה מרב
רחמים. שוב מהרה אל הבית הקטן, הציצה וראתה את
בני יושב בשקט על יד הדלת ומביט אל עבר האשה
המנמנמת במטתה.

– בני, בוא הנה לרגע! – קראה לו בלאט.

בני יצא החוצה.

– ומה? מה נשמע?

– היא ישנה כל הזמן. רק עשתה, ככה,
תנועות בידים ובראש, ודברה מהר־מהר, אבל לא
הבינותי.

– זה בודאי מתוך חם, – קבעה גיטה.

– כנראה, כי אחר־כך נרדמה שוב.

– בני, מה דעתך, היא חולה מאד?

– אני חושב שכן. ואת יודעת, גיטה, מה
עוד חשבתי? שאולי היא חולה בגללנו… בגלל
הצער של המכתבים.

– אתה חושב ככה ברצינות, בני?

– כן, גיטה. מדוע לא? הלא אמא אומרת תמיד, שמצער אפשר לחלות…

– אם ככה, בני, הרי אנו אשמים באמת…

– ומה עתה לעשות?

– צריך לקרוא לאמא ולדאוג לה ולטפל בה, אבל לא מצאתי את אמא. היא הלכה לשוק.

– ומלבד זה היא כועסת עליה… ואבא –
את יודעת מה שאבא אמר אז, בערב, אחרי
שבכית?

– כן. שאנחנו צריכים לתקן בעצמנו את
המעות. כן, אבא צודק תמיד. ואם ככה, בני, צריכים
אנו לדאוג בעצמנו לגברת שרמן ולטפל בה, כי
היא הלא חלתה בגללנו!

– אבל איך נטפל, גיטה? אנחנו לא נוכל;
אנחנו לא יודעים. רק הרופאים יודעים. מאין תוכלי
לדעת מה לעשות? אולי היא צריכה רפואות, אולי היא
חולה מאד?

– בני! שמע, בני, מה שאגיד לך. אני
אלך מיד אל אבא של חוה’לה, אל הד"ר שורץ. אני
אבקש ממנו מאד־מאד, והוא יבוא. תראה, שהוא
יבוא.

– נכון מאד. אותו אפשר לבקש. הוא איש
טוב. הוא ודאי יסכים. ובכן לכי כבר, לכי, ואני
אחכה פה.

– אני הולכת בני; הלואי שאמצא אותו בבית.

– הלואי, גיטה. לכי מהר.

גיטה יצאה. בני הציץ בעד פתח הדלת וקרא אחריה בלחש: – גיטה! גיטה!

– מה יש? – נפנתה אליו, מבהלת.

– כדאי שתגידי לו, שאנחנו מבקשים שהדבר יהיה בסוד. טוב? תגידי לו, גיטה.

– טוב, בני. אני אגיד לו. אם רק אמצא אותו
בבית… – ענתה גיטה בדאגה ויצאה במרוצה את
החצר.




כ. הדוקטור שורץ






הד"ר שורץ היה רופא נודע בעיר. גם הוא
עבר הנה לגור בימי המלחמה, כאשר קרבה החזית אל
עיר מגוריו. הוא עבר הנה יחד עם בתו הקטנה, עם
חוה’לה, היתומה מאמה, ועם אחותו הקשישה
ממנו, מרים, שגרה אתו ומנהלת את משקו,
ושוקדת על חנוכה של חוה’לה מאז מתה אשתו.

חוה’לה שורץ היתה חברתה של גיטה
לכתה. ואם־כי הן היו שתי היהודיות היחידות
בכתה – לא נתקרבו זו לזו ולא היו לחברות־ידידות.
חוה’לה היתה ילדה אחרת לגמרי, ולא דמתה כלל
לילדים מסוגם של בני וגיטה. היא היתה יפה ומפנקת
ולבושה הדר תמיד. חוה’לה אהבה מאד את שמלותיה
היפות, את חדרה הנאה ואת בבותיה. כי חוה’לה
שורץ עוד הוסיפה לשחק בבבות. גיטה היתה מרחמת
על חוה’לה, ויחד עם זה גם לועגת לה בסתר־לבה,
והיתה מתיחסת אליה כמו שמתיחסים לילד קטן
וחסר־בינה. כי חוה’לה לא אהבה כלל ללמוד,
השעורים לא ענינו אותה, ובספר לא אהבה לקרוא.
רק לעתים היתה מדפדפת בספרים, לחפש בהם
תמונות יפות. בשעת השעורים היתה צוחקת
ומפריעה, וכמעט בכל יום היתה נענשת. וגיטה לא
מצאה ענין בחוה’לה ולא התקרבה אליה. רק שתי
ילדות נוצריות התחברו אל בתו של הרופא, והן
דוקא מן התלמידות הגרועות שבכתה. הן היו
מחניפות לה, לחוה’לה, כי אהבו לבקר בחדרה
היפה ולשחק אתה בבבות. אולם הד"ר שורץ לא ראה
את החברות הזאת בעין יפה. לא ידידות כאלה בקש
לבתו־יחידתו.

דבר זה נודע לגיטה לפני שנה, בזמן
שאמה חלתה, והד"ר שורץ היה מבקר אז בביתם
לעתים תכופות. הוא טפל באמה של גיטה במסירות
רבה ולא הכביד עליהם בתשלומים. בכלל היה הרופא
הזה אדם עליז ומבדח, בעל מרץ ונדיב־לב. תמיד
היה מוכן לבוא לעזרת אחרים, והיה עמוס עבודה לרב.
את פרנסתו מצא ברוח, וביתו היה נאה ומקשט
תמיד, וחוה’לה שלו חיתה בבית הזה חיים של
נסיכה קטנה.

אולם דאגה אחת קננה בלב הד"ר שורץ כל הימים. בבקרו בבתים, אצל
חוליו הרבים, נזדמן לו לראות ילדים אחרים, ילדים
שגדלו במצוקה ובעני, והוא ראה כיצד נושאים
הקטנים האלה בעל הבית, ויחד עם זה הם לומדים
בשקידה ועושים חיל בלמודיהם. בסתר לבו היה
משוה את הילדים האחרים לעמת בתו, והיה מוצא,
לרב צערו, שהיא, חוה’לה, נופלת בערכה מן
האחרים.

ביחוד הרגיש כך כשהיה מבקר בבית
אשרמן ונפגש שם עם גיטה. לו היתה בתו שלו
דומה לגיטה זאת! הוא הצטער מאד על שאין גיטה
מתחברת אל בתו ואינה מתידדת אתה, והיה
מדבר על לבה לבוא לביתו לבקרה.

הורי גיטה תמכו במשאלתו ברב
התלהבות, ופעם בפעם היו מעוררים את בתם לסור אל
בית הרופא ולבקר את חוה’לה.

וגיטה גם נסתה לבוא לשם, וחוה’לה
היתה מקדמת את פניה בשמחה, והיתה מראה לה את
בבותיה ושמלותיה ואת חדרה הנעים.

אך על הרב לא נוח היה לגיטה בין קירות
החדר הנאה והמקשט הזה. לא רגילה היתה לחשוב,
שילדה אחת יכולה לתפוס חדר גדול ומהדר
כל־כך. וכן הרגישה תמיד שעמום רב בחברת
חוה’לה, בבותיה ומשחקיה. היא, גיטה, רגילה היתה
למרחב, לאויר החוץ, לתנועה, להרפתקאות –
למשחקים אחרים לגמרי. אלו היו כל הדברים היפים
האלה, אשר לחוה’לה, ואפלו רק
חלק מהם, נמצאים אצלם, בביתם! כמה משחקים יפים
היתה ממציאה אז! יחד עם בני היו הופכים עולמות.
וכאן, בחדר הזה, בחברת חוה’לה המפנקת, היתה
נופלת על גיטה מהר רוח עצבות ושממון. מתוך נימוס
היתה מקשיבה תחלה לספורי חוה’לה ומפהקת
בחשאי, ואחר־כך היתה נוטלת ספר ממדף־הספרים
שבחדר ומשתקעת בקריאה.

ואז היתה חוה’לה פונה מאפס־מעשה אל
ארון שמלותיה, מסדרת שוב את סרטיה וגרביה
הצבעוניים ומתגעגעת בסתר לבה על שתי
חברותיה ההן, הנוצריות, שלא היו פוסקות
מלהשמיע קריאות התפעלות וצוחות למראה כל דבר ודבר שראו בחדרה.

פעמים היה הד"ר שורץ סר אליהן ברגעי
הפנאי המעטים שלו, ושמח היה לראות את בתו
בחברתה של גיטה. ממבטו הנבון לא נעלם הדבר,
שאין נפש גיטה קשורה בנפש בתו, ופעם אחת,
בצאתו מביתם לאחר בקורו אצל האם, נפגש עם
גיטה בחצר, שטופה בריצה, והוא עצר אותה אז ואמר
:



– יודעת את, גיטה? בתי זקוקה מאד
לחברתך. את הנך ילדה נבונה ואפשר לדבר אתך
כמו עם גדולה. יש לך השפעה רבה על חוה’לה
שלי. לו היתה נמצאת הרבה בחברתך, היתה
משתנה ודאי לטובה, וגם לומדת ביתר שקידה.

גיטה נבוכה מאד למשמע דברי תשבחות
אלה, כבשה פניה המסמיקים בקרקע ולא ידעה את
נפשה.

והד"ר שורץ עמד לעמתה בפנים רציניים, העוטים דק עצבות
והמשיך:

– אני מרגיש ויודע, שאין את רוצה להיות חברה לבתי…
גיטה רצתה להכחיש, למחות, אך לא קמה בה רוח לשקר לאדם זה. היא
הוסיפה לשתוק, מתוך הרגשת אשמה לא־ברורה, אך
מדכאה.

– היודעת את, גיטה? אין לה אם, לחוה’לה
שלי. אני על הרב אינני בבית, ואחותי אך מפנקת
אותה. היא עושה זאת בכונה טובה, מרב אהבה, אך אין
זה לטובת הילדה כלל. אלו היתה לה אחות, או חברה
טובה, כמוך, למשל, היתה בודאי לומדת הרבה
ממך; כי מכיר אני ויודע, שביסודה אין חוה’לה
רעה כלל וכלל…

מוזר היה לגיטה לראות את האדם הגדול
והחזק הזה, היודע לרפא חולים ולהחיש עזרה לכל
נצרך, את האדון הד"ר שורץ, אשר הציל את אמה
מסכנה בחליה – עומד עמידת צער לפניה, לפני
גיטה הקטנה, ומבקש ממנה ישועה לבתו. היא לא
ידעה את נפשה מרב מבוכה ותמהון. אז תקף אותה
פתאם רצון גדול לעזור לו, והיא נשאה אליו זוג
עינים מחיכות ומלאות אמן וענתה בהתעוררות:

– ודאי, הד"ר שורץ. אני רוצה, להיות
חברה לחוה’לה רוצה מאד! אבל חוה’לה גם צריכה
לפעמים לבוא אלינו. כי יש לי אח, בני. והוא החבר
הטוב שלי בעולם. ואם האדון הרופא רוצה שחוה’לה
תהיה חברה שלי, אז עליה להיות גם חברתו של
בני. כי אנחנו חברים כל־כך טובים, אנחנו תמיד
יחד ואני אינני יכולה…

כאן צחק הד"ר שורץ בצחוקו העליז והטוב וקרא:

– ברור כשמש, התאומים! ידוע, ידוע
גם לי הדבר! אך בבקשה, אין לי כלום נגד דבר זה.
בני הוא בחור כארז!

ובכל זאת, אם־כי הד"ר שורץ וגיטה באו
לידי הסכם בענין זה, ל­א עלתה יפה הידידות בין
בני ובין חוה’לה.

כי בני לא היה מוכן לותר בגללה על
משחקיו היפים עם גיטה. הוא, אמנם, הסכים לצרף
אותה אל משחקיהם, אך חוה’לה היתה תמיד מקשטת
וחששה ללכלך את שמלתה, את נעליה. היא לא אהבה
לרוץ, לקפוץ, לטפס, ולא הסכימה לטפל באוצר
בקבוקיהם וקפסותיהם. היתה מעקמת את אפה הקטן
למראה דיר העצים שלהם, וכל פעם שנאלצה לנגוע
באוצר, מיד היתה מנגבת את קצות אצבעותיה
בממחטה שקופה ודקה. סופו של דבר היה, שלא
נתקימה החברות עם חוה’לה.

לאחר מקרה אחד, כאשר המשחק נסתים
בסריטה שנסרטה חוה’לה ובבכי שלה, והיא
האשימה, בקול מתיפח, את בני השובב – נאלצה
גיטה, סוף־סוף, לבחור בין חוה’לה ובין אחיה. ומובן
מאליו, שהיא בחרה בבני. בינתים הבריאה הגברת
אשרמן, והד"ר שורץ חדל לבקר בביתם, ולאט־לאט
פסקו גם בקורי גיטה אצל חוה’לה.

עתה, בלכתה בצעדים מהירים אל בית
הרופא, העלתה בזכרונה את כל פרשת חברותה עם
חוה’לה, ונקף אותה לבה, מתוך הרגשת אשמה
כבדה כלפי הרופא. ודאי חושב הד"ר שורץ, כי לו
היתה גיטה מוסיפה לבקר בביתו, לא היתה חוה’לה
מתרשלת כל־כך השנה בלמודיה. כי הלא בקשי
רב עלתה חוה’לה לכתה הבאה.

אך רגש החרדה לגורל האשה הזקנה,
השוכבת חולה ובודדה ללא כל עזרה, הניס מלבה כל
מחשבה אחרת. וההכרה, שהיא ובני, הם שניהם,
הגורמים למחלת האשה, הריצה אותה מהר־מהר אל בית
האיש אשר בידו להושיע. בצלצלה על יד הדלת
הגבוהה והמזגגת, היתה בלבה אך תפלה אחת
בלבד: “מי יתן ונמצא הרופא בבית”.




כא. העזרה






המשרתת, שפתחה לה הדלת, קפצה לקראתה בשמחה והכריזה:

– חוה’לה, חוה’לה, בואי מהר, אורחת באה, אורחת!

– רגע, סליחה… – גמגמה גיטה. – באתי אל האדון הרופא. האם האדון הד"ר שורץ בבית?

– כן, גם האדון הרופא בבית, גם
חוה’לה. כלם בבית! – ענתה המשרתת בהתעוררות
של חבה, וברגע זה נפתחה דלת מן החדרים
הפנימיים וחוה’לה נצבה על הסף.

– שלום, גיטה! – הסמיקו לחייה העגלות משמחה. – כמה טוב שבאת, גיטה, נפלא!

– חוה’לה, חוה’לה, איפה אבא שלך? אני ממהרת מאד… באתי לקרוא לו אל חולה אחת…

– מה, שוב אמך חולה? – שאלה חוה’לה בדאגה.

– לא, לא. אמי בריאה… אך בשם אלהים, אנא, הכניסיני נא מהר אל אביך!

חוה’לה נבהלה מן הרטט בקולה של גיטה וממראה פניה הנרגשים, אחזה
בידה והוליכה אותה לעבר חדר קבלת־החולים. ליד
הדלת הלבנה, הסגורה, נעצרה.

– רגע, נחכה כאן, מיד יצא חולה מן החדר, ואת תכנסי אתי בלי תור.

גיטה נשענה אל משקוף הדלת. עיפה
היתה מריצה מבהלת, מהתרגשות וחרדה, והיא נשמה
עתה נשימות תכופות ועמקות. כף־ידה שהיתה עוד
נתונה בידה של חוה’לה, הזיעה, וכל רגע שעבר,
בעמדה כך ליד הדלת הסגורה, נראה כשעה
בעיניה.

חוה’לה הביטה בפני גיטה במבט של
הערצה מהולה בקנאה: “כמה היא גדולה, גיטה זאת.
ממש כמו איש גדול. כמו אבא, כמו הדודה מרים.
והכל מדברים אליה כמו אל גדולה; רק אותי חושבים
כלם לתינקת”…

ברגע זה נשמע מבפנים קול כסאות
מוזזים, וחוה’לה פתחה חרש את הדלת והכניסה
בפתח את ראשה המתלתל:

– אבא, אבא!

– מה יש, חביבתי? מה את עושה כאן?

– אבא, בוא מהר, גיטה באה.

– מי? גיטה? אה, שלום, שלום! – קרא האיש
הגבה והזקוף, בעל השערות המכסיפות והמבט
הנבון, החודר, בפסעו לקראת הילדה, – שלום לך,
חברה קטנה! באת לבקר, סוף־סוף, את חוה’לה?

אך לאחר שקרב אליה והציץ בפניה
החורים והמתוחים, נעלמה בת־צחוקו והוא שאל
בדאגה: – מה קרה? האמנם אמך?…

– לא, אדוני הרופא. אמא בריאה. אני באתי בדבר, בדבר…

– בדבר מה, ילדתי? האם את בעצמך חולה? ובכן, למה באת לבדך?

– האדון, הד"ר שורץ… יש לי דבר מה
להגיד לך, לבקש ממך, וזה דחוף מאד־מאד… אבל… –
הביטה גיטה על סביבה במבוכה ונעצה ברופא מבט
מתחנן.

הד"ר שורץ הבין.

– חוה’לה, בתי, צאי לרגע לפרוזדור. טוב, ילדתי?

חוה’לה יצאה ובפניה הבעת תמהון
ועלבון. אך גיטה לא שמה לב לכך. הזמן היה
יקר.





במלים ספורות ספרה גיטה לרופא על
האשה הזקנה החולה ובקשה ממנו לבוא אתה מיד
לבקר את החולה, לראותה.

הרופא הקשיב בתשומת־לב לדבריה ושאל:

– מי שלח אותך, גיטה? אמא?

– לא… – הילדה באה במבוכה. – אני בעצמי… וגם… וגם…

– מה? – שאלה הרופא רכות. – דברי, דברי, אל תפחדי.

– וגם אינני יודעת, מי ישלם לאדוני הרופא בעד הבקור…

– רק זה? בכן, זה לא חשוב כל־כך. העקר,
הגידי לי, בבקשה, מי לך האשה הזאת: קרובה,
דודה, שכנה?

גיטה שתקה רגע ושקלה בדעתה.
אחר־כך נשאה אל הד"ר שורץ שתי עינים מלאות
דמעות ולחשה:

– אדוני הרופא, האשה הזאת זרה היא לנו.
איננו מכירים אותה. רק אני ובני מכירים אותה. כי
אנחנו… אנחנו… אדוני הרופא, – פנתה אליו פתאם
בהחלטה נמרצת ונועזת, – האם אפשר, האם מתר
לספר לך סוד?…

– כן, ילדתי. – ענה לה רכות והביט בה



בעינים מלאות חבה והתענינות רבה. – ספרי,
גיטה, ספרי. אל תיראי, לא אגלה את סודך.

– וגם לא לאבא ולאמא שלי, טוב?

– טוב. – הניע הד"ר ראשו בחשיבות. – ומה הדבר?

– מבין אתה, אדוני הרופא… נתמלאה
גיטה עז, – אני ובני, שנינו עשינו מעשה רע
מאד…

– האמנם?

– כן, באמת. אמנם, לא היתה לנו כל
כונה רעה, אבל יצא דבר רע, רע מאד. לא אוכל לומר
לך את הדבר. ואנחנו מאד הצטערנו, וגם קצת
תקנו כבר את המעות, אבל עכשו חולה האשה…
אולי מצער? התסכים, אדוני הרופא, לבקר אותה? אני
ובני נטפל בה, נעשה כל מה שצריך. אבל לאבא
ולאמא אסור לדעת, כי הם יצטערו מאד. ואם אפשר
לחלות מצער, הרי גם אמא יכולה עוד לחלות מזה…
הנכון הדבר, שאפשר לחלות מצער, אדוני
הרופא?

– לפעמים כן. – ענה הרופא ונתן בה מבט מלא עצב.

– התלך אתי, עכשו? הן אתה עוזר תמיד
לכל, אדוני הד"ר שורץ… והאשה כל־כך חולה…
התבוא אתי, התבוא?

– כן, אני נוסע. מיד. אבל גם לי בקשה
אליך תחת בקשה, גיטה. התעשי גם את למעני את
אשר אבקש ממך?

– הכל! – והילדה לחצה את שתי
כפותיה אל לבה בהתלהבות. – הכל, הכל, הד"ר
שורץ! ואפלו את הדבר הקשה שבעולם!

– לא יהיה זה הדבר הקשה ביותר
שבעולם, אבל אולי גם לא קל ביותר… – חיך הד"ר
למראה נכונותה הנלהבת. – ובכן, אנו כורתים
ברית! – והרופא הושיט לה בחגיגיות את ידו.

גיטה חשבה שהלצה היא, אך הד"ר שורץ
לא צחק כלל. הוא הביט בה במבט רציני ושוקט,
וידו הגדולה, המושטת לקראתה, מצפה.

אז הניעה בראשה לאות הסכמה, והניחה את ידה הקטנה בתוך כפו הרחבה והאמיצה.

כעבר דקות מספר ישבה גיטה ממולו
בכרכרה, הנוסעת במהירות אל בית אסתר
שרמן.




כב. ברית ידידות






בעוד הרופא שוהה על־יד החולה – היו בני
וגיטה עומדים על־יד דלת הכניסה ומתלחשים. גיטה
ספרה את כל פרשת בקורה אצל הרופא, ובני הניע
בראשו לאות הסכמה לכל מעשיה ודבריה.

אחר־כך ספר הוא לה, כמה קשה היה לו
לחכות כאן יחידי. כמה פעמים רץ לראות, אם אמא
כבר חזרה מן השוק, ושמח שעדין איננה. חושש
היה שמא תתחיל לדאוג להם. ועוד ספר, שנתן
לאשה לשתות מים והיא נרדמה שוב.

– עשיתי הכל כמו שצריך. – סים את
הדין־וחשבון שלו, בהכרה, שגם הוא מלא את
תפקידו כראוי.

בינתים גמר הרופא את בקורו. הוא יצא,
רחץ את ידיו וישב על כסא. הילדים קרבו אליו ותלו
בו עינים חרדות. בנשימה עצורה חכו לדברו.

הרופא הדליק סיגרה, הביט אל עיניהם השואלות ופתח בבת־צחוק:

– איני יודע, ילדים, מה היה בדיוק החטא שחטאתם לאשה זו; אך אם
הוא אשר גרם לכך, ששני ילדים כמוכם יחרדו
לשלומה של אשה זקנה וגלמודה – מבטח אני,
שהחטא הזה יסלח לכם, ואף אותי הזעקתם
בעוד־מועד.

– ומה יש לה, לגברת שרמן? – שאל בני.

– האם חולה היא מאד? – חקרה גיטה.

– אין המחלה מסכנת. אני חושב שזוהי
מחלה שכבר חלתה בה פעם, ועתה נחלשה האשה
ונזדקנה; חסר לה, ודאי, גם טפול טוב ומזון,
ולכן תקפה אותה המחלה שנית.

ומה יהיה עכשו? מה צריכים לעשות כדי שתמהר ותבריא? – שאלו שניהם כאחד.

– עכשו יש לטפל בה יפה, להאכילה
ולהשקותה. אני הזרקתי לה עתה זריקה, וזה
יספיק לפי שעה. אתם, ילדים, לכו לביתכם. החולה
תישן בשקט כמה שעות, ולפנות־ערב אשוב ואציץ
עוד הנה שנית.

הוא קם ופנה לעבר הדלת. הילדים הלכו
אחריו לאט, כמהססים. קשה היה להם להשאיר את
החולה לבדה בביתה הקטן.

גיטה שאלה: – האם לא יכול לקרות לה משהו, אם ישאירו אותה כך, יחידה?

– עכשו לא, – הרגיע אותה הרופא. – היא
תישן עכשו. ואחר־כך נראה מה לעשות. ועתה,
בואו, ילדים. אתה, בני, לך הביתה, ולגיטה יש לי
לומר דבר מה.

בני פנה בלי חשק לעבר חצר־ביתו,
והד“ר שורץ עלה על הכרכרה, שחכתה עוד על־יד
השער ושוב הושיב את גיטה ממולו. רגע נסעו דומם,
אחר פתח הד”ר ואמר:

– ועכשו הנני לבוא אליך בבקשתי אני, גיטה חביבה.

– טוב, מיד, הד"ר שורץ. אני רק רוצה לשאול משהו. האם היא תבריא, הגברת שרמן?

– בודאי שתבריא, ילדתי, בודאי. אין
כל ספק בדבר. היא אך זקוקה לתנאים טובים ולטפול
מסור. חוששני, שזקוקה היא לטפול רציני יותר
מכפי שאתם, ילדים קטנים, תוכלו לתת לה. ועל
כך יש בדעתי להתיעץ עוד עם אחותי. ודאי נמצא
עצה. ועתה הקשיבי, גיטה, לדברי. רוצה אני לבקש
ממך כי תעשי משהו למעני, למען חוה’לה
שלי.

גיטה, ששמעה בתשומת־לב, נענעה
בראשה לאות הסכמה. היא נחשה מיד שהמדבר
יהיה על חוה’לה, אך לא ברור היה לה מה יבקש
ממנה. נשאה עינים שואלות אל הרופא, מחכה
להמשך דבריו.

– ודאי ידוע לך, גיטה, שחוה’לה גמרה
בקשי את שנת הלמודים בכתה. נסיתי לשכור לה
מורה, שיעזר לה להתקדם בימי החפש – אולם היא לא
רצתה בשום אפן ללמוד. “בימי החפש לא אלמד. שום
ילד אינו לומד בחפש”, – כך טענה ומצאה לה עשרות
תרוצים להשתמט מן השעורים. עד שלבסוף
נאלצתי לפטר את המורה, אשר גם הוא לא חפץ
להמשיך בעזרתו לה, כי נואש מיחסה ללמודים.
היא, אמנם, הבטיחה לי, שאם אתן לה לשחק בימי החפש תשתדל להיטיב את
דרכה בהתחלת שנת הלמודים. אך אני יודע את
חוה’לה שלי וחושש מאד, כי אם לא תתקדם בימי
החפש הרי אין תקוה גם להבא. והנה, עד התחלת
שנת הלמודים נשארו אך שלשה שבועות בלבד. לו
הסכמת לבלות כשבועים בחברת חוה’לה, ותוך
כדי משחק, מזמן לזמן, לקרוא אתה וגם לכתוב
קצת – היתה משיגה ללא ספק את אשר הזניחה מתוך
רשלנות. ובזה היית עושה אתי חסד גדול, גיטה.
המוכנה את? הן לא קשה עליך הדבר, לא כן?

– בודאי שלא. אני רוצה מאד. יום־יום
אבוא אל חוה’לה ויחד נלמד ונקרא. אם רק חוה’לה
תרצה, אשתדל מאד, אדוני הרופא.

– ועתה שמעי. זה עוד לא הכל. הכונה
היא כזאת: מחרתים עומדת מרים אחותי לצאת עם חוה’לה
לכפר, לקיטנה. שם שכרנו לנו לשבועים בית קטן
למנוחה ונפש. והנה יש ברצוני להזמין גם אותך
להצטרף אליהן ולבלות יחד עם חוה’לה את השבועים
האלה. אני אדבר עם הוריך, הם בודאי לא
יתנגדו.

גיטה נתבלבלה לחלוטין. מוכנה היתה
לאיזה מעשה קשה, שידרש ממנה! וכאן מציעים לה
פתאם לנסוע לקיטנה. מעולם עוד לא היתה גיטה
בקיטנה… הרי זה כמו בחלום ממש, והד"ר עוד
מתחנן אליה כל־כך…

– אבל, אדוני הד"ר שורץ!… אבל אני… – לא נמצאה תשובה בפיה מרב הפתעה.

– אני מבין, אני מבין, – בא הרופא
לעזרתה בבת־צחוק. – אני מבין, כי לא תוכלי
להשאיר את בני אחיך, יחידי, בלעדיך, למשך
שבועים. ואמנם, הצדק אתך. אך אל דאגה, גיטה.
בעצם, הרי יכולים אתם לנסוע שניכם. יהיה מקום
לכלכם. תשחקו שלשתכם כאות־נפשכם ותבלו
בנעימים. אני הלא מכרח להשאר בעיר לרגל
עבודתי, ורק אבקר אתכם מפעם לפעם בערבים. ודאי
ימצא גם בני ענין בכפר ולא ישתעמם בשעה
שתעסקי עם חוה’לה בקריאה וכתיבה. ובכן, מה
דעתך? אם את מסכימה, הריני מביא עוד הערב את
הצעתי לפני הוריך, והם ודאי יסכימו. כי אחותי
מרים תשגיח עליכם בשבע עינים, ואמך תוכל
להיות שקטה לחלוטין.

– הורי ודאי יסכימו. אבל… אבל, אדוני
הרופא, מה יהיה על האשה הזקנה, החולה? מי ידאג
לה ויטפל בה? כי אם נצטרך לגלות לאמא ולאבא
את כל הענין הזה, ודאי שלא ימצאו את הנסיעה
לקיטנה כגמול מתאים לנו… וחוץ מזה: אבא אומר
תמיד שהילדים צריכים בעצמם לתקן את המעות
במקרה שהם נכשלים באיזה מעשה רע; וכאן נצטרך
להטיל את הכל על אמא שלי, והיא תהיה נאלצת
לעמול ולטפל בחולה, בו בזמן שאנו נתענג לנו
בקיטנה. הן לא יתכן הדבר…

– צדקת, ילדתי. מענין זה הסחתי
דעתי לגמרי. צדקת. אבל אין דבר, אל תדאגי, עוד
נמצא עצה. אולי אצליח להשיג בשביל הזקנה מקום
בבית־החולים העירוני, ושם תשהה עד אשר
תבריא.

– בבית־החולים העירוני? הרי שהיא, בכל זאת, חולה מאד! – נתרה גיטה בחרדה ממושבה.

– לא, חלילה, – הרגיע אותה הרופא. – אני
רק חושב, איך לסדר, שהיא לא תהיה לבדה בימי
חליה. וזאת היא האפשרות הטובה ביותר. הן אמרתי
לך עוד קדם לכן, כי טפולכם אתם בלבד, ואפלו
יהיה מסור ביותר, לא יספיק.

גיטה הקשיבה לדבריו בעצב והחרישה.
לאחר שתיקה קלה הוסיף הרופא בקולו השקט,
והפעם היו דבריו ספוגים דאגה עמקה:

– ואין אני חושב כי מן הנכון הוא להטיל
על אמך את הטפול בחולה. ראשית, הלא צריכים אנו
לשמור על סודכם. אך גם בלעדי זה לא הייתי רוצה
להעמיס על אמך עמל נוסף, מלבד עבודתה הרגילה.
והנה שמעתי כי גם אחותך הבכירה נסעה לאיזה
מקום ואינה עתה בבית. עלינו לזכור כי יש
לשמור על בריאות אמך לאחר המחלה שעברה עליה
אז. אשר לזקנה, רואה אני את בית־החולים כמקום
המתאים לה ביותר, אם כי מצבה אינו מחיב
בית־חולים דוקא, ואין את צריכה לדאוג ביותר
משום זה, כי, כמו שאמרתי, אין מחלתה חמורה
ביותר.

את כל הדברים האלה השמיע הד"ר שורץ
מתוך מבוכה כלשהי, כמתוך הרגשה לא־נוחה של
אדם הנצב לעמת שופטו. נדמה היה לו, שמעיניה
התמות של גיטה נשקפת תוכחה, על שהוא מבכר את
טובת בתו על טובת האשה החולה.

ושוב החרישו שניהם. הפעם היתה הדומיה כבדה.

גיטה ישבה על מושבה, שקועה
במחשבותיה. האמנם הכרח הוא להשכיב את האשה
הגלמודה הזאת בבית־החולים העירוני, בין אנשים
זרים לחלוטין? בבית משפחת אשרמן היה השם
“בית־החולים העירוני” מעלה תמיד הרגשה קשה של
זרות ויתמות. לבית־חולים זה הובאו על הרב אנשים
עניים מאד ועזובים, שאין קרוב להם וגואל. והאם
בצדק הוא, שהם, בני וגיטה, ישבו ויבלו בקיטנה,
ואת האשה הזאת יובילו אל “בית־החולים
העירוני”?

– אדוני הרופא! – נתרה גיטה לרגע אחד
ממושבה, כמתוך מחשבת־פתאם שנצנצה בלבה,
– אדוני הרופא! האם היא, הגברת שרמן, חולה במחלה
מדבקת?

– לא, חלילה! הן הייתי מזהיר אתכם, לו היה הדבר כן!

– אם כן, אדוני הרופא, יש לי הצעה. יש
לי בקשה… – גיטה שלבה את ידיה בהבעת
תחנונים. תסע נא האשה הזקנה אתנו לכפר, עם
כלנו. אני גם אטפל בה וגם אלמד עם חוה’לה. אני
אוכל, אני אספיק, אדוני הרופא. ראה תראה: אני
אספיק הכל!



הד"ר שוארץ פער מעט את פיו מתמהון. אחר טפח בכף־ידו על מצחו וקרא:
– חזיז ורעם! לילדה זו יש רעיון! את
צודקת, ילדתי היקרה, את צודקת בהחלט. – והוא
אחז בשתי ידיה ונענע אותן בחדוה. – אכן יש מח
בקדקדך, בחיי! וזהו רעיון, רעיון של
ממש.

– האם אפשר הדבר? אפשר? – קראה גיטה
בהתעוררות והביטה בו בשמחה ובתחנונים
כאחד.

– ודאי שאפשר. מדוע לא? הקשי הוא רק
בזה, שאולי יכביד הדבר במקצת על מרים. כי
המשרתת מכרחה להשאר כאן, בבית.

– אדוני הרופא, אז… אז… אז אני מציעה
שנסע בלי בני. כן. אני בטוחה שהוא יותר
ברצון ובלבד שנעזר לאשה החולה. ואז לא יהיה
קשה לדודה מרים.

– בלי בני? ולך, לך, גיטה, לא יהיה
קשה רק עם חוה’לה? אל תתבישי, גיטה, אמרי את
האמת.

– לא! לא יהיה לי קשה! עכשו לא יהיה
שום דבר קשה לי, וגם לא לבני. אין אדוני הרופא
מכיר את בני. הוא יותר בשמחה, ראה תראה. וגם
טוב שישאר כאן לשמור על ביתה של האשה ולטפל
ב…

עוד מעט והיתה אומרת: בשליחת המכתב
האחרון. אך ברגע האחרון נזכרה ועצרה
בלשונה.

– במה יטפל בני? – שאל הרופא.

ב… תקון המעות. – סימה גיטה והישירה את מבט עיניה לעמת עיני הרופא.

– אה! זה מכון לסוד. את זה איני מבקש
לדעת. ובכן, גיטה? כאן עליך לרדת. לפנות־ערב אסור
אל בית האשה, לראות מה שלומה, ואחר־כך אבוא אל
הוריך לדבר על דבר נסיעתך.

– ואני אדבר עם בני על הכל. הוא
יסכים. אני בטוחה בכך. ועוד דבר: האם אפשר,
שהדודה מרים וחוה’לה לא תדענה בגלל מה נוסעת
אתנו הגברת שרמן?

– אפשר בהחלט. את מבינה, גיטה, – קרץ
לה הרופא קריצה ערמומית, – הגברת שרמן היא
שארת־בשרה הרחוקה של ידידת אשתי המנוחה,
ולכן היא מצטרפת אלינו. בסדר?

– בסדר!

– ובכן, שלום לך. הברית כרותה. לא כן, גיטה? – והרופא הושיט לה ידו לפרידה.

– הברית כרותה! – ענתה
גיטה בחדוה ולחצה בכל כח ידה הקטנה את יד
הרופא.




כג. גיטה נסעה לקיטנה






הכל הסתדר יפה. ההורים הסכימו, ובני
ותר ברצון. הוא ראה בכך את תפקידו במפעל
העזרה לאשה החולה, ב“תקון המעות”. הוא התהלך
בבית, רציני וחרישי, ודומה היה כאלו גדל פתאם
בשנתים. הכל התפלאו להתנהגותו השקטה,
המאפקת.

– בני שלנו גדל השנה מאד, – אמרה האם.

– אכן הוא הולך ונעשה בחור כהלכה, – אשר האב.

עצם הדבר, שהוא הסכים להשאר בלי
גיטה ולא בכה ולא התרעם – הפליא את הכל. הם לא
ידעו שבני קבל את מפתח בית־דירתה של האשה,
והוא ממלא את תפקידו כשומר הבית. יום־יום היה
נכנס לשם לנגב את האבק, כפי שהורתה לו
גיטה.

– בני שלנו החל לגלות כשרונות לסדר
ולנקיון. דבר חדש הוא, – ספרה האם ערב אחד לאב. –
הוא יוכל להיות לי לעזר רב בהכנות לקראת החג עד
שתשוב גיטה.

יומו של בני היה מלא. בבקר היה עוזר
לאמו בסדור הבית. אחר־כך היה מתחמק והולך
“לטיל קצת”. ה“טיול” היה אל בית האשה. שם היה
מנגב את האבק וגם מטאטא את החדרים מפעם
לפעם.

ביחוד אהב לנגב את תמונת בני החיל.
ואמנם, הבהיקה התמונה הזאת יותר מכל
האחרות.

כשהיה חוזר מ“טיולו” היה יושב
לכתוב מכתב לגיטה. את המכתב היה כותב לאט־לאט,
באותיות גדולות ועקמות. שם נכתבו כל אותם
הדברים הסודיים, שהיה עליו לספר לה עליהם.
אסור היה לאיש לקרוא את מכתביו אל גיטה.

– יכתב לו, כאות נפשו. הילד
מתגעגע, ואינו רוצה לגלות זאת, – היתה אומרת
האם.

– ובינתים יהיה הדבר לו לתועלת. כל
הקיץ לא נטל עפרון ביד. אדרבא, יתאמן מעט
בכתיבה ויתקן את כתב־ידו – הביע גם האב את
קורת־רוחו.

יום־יום רץ בני אל בית הרופא להביא את
מכתביו ומכתבי ההורים לגיטה ולקבל את מכתביה
היא. הד"ר שורץ היה מבקר יום־יום שעה קלה
בקיטנה, והיה מוליך עמו את המכתבים לכאן
ולכאן.

פעם אחת גם סר לבית אשרמן ומסר
דרישת־שלום מגיטה. הוא ספר, כי פניה טובים מאד,
כי הבריאה יפה, אם כי היא עוזרת הרבה למרים
במשק הבית וגם בטפול ב“קרובתם” החולה וכן
לחוה בלמודיה.

– חוה מתקדמת יפה בלמודים, ושתי
הילדות הולכות ומתחבבות זו על זו. יש לקוות כי
עתה תהיינה חברות טובות ממש. ובאמרו זאת העיף
מבט חטוף אל עבר בני, וראה כיצד עקם זה את חטמו.
אכן נעצב בני אל לבו לשמע הדברים האלה.

אך הרופא הצטחק חרש אל לבו והמשיך:

– הן הולכות ונעשות ידידות ממש.
חוה’לה למדה מגיטה לא רק להתמיד בקריאה
ובכתיבה, אלא גם לרוץ, לטפס על עץ ולשחק מיני
משחקים משנים.

שוב לכסן מבט אל עבר בני, וראה כי עתה מביעים פניו השתוממות או גם התפעלות:

– חוה’לה כבר יודעת לטפס על עץ? באמת?

– כן. באמת. כפי שאתה שומע זאת.
בעיני ראיתי. ואני רואה, בני, שהשג זה חשוב
בעיניך יותר מקריאתה וכתיבתה של חוה’לה. לא
כן, בחור? – טפח הרופא על כתפו.

בני הניע בראשו לאות הסכמה,
ומשראה כי המבגרים מחיכים, הסמיק והסתלק
לקול תרועת צחוקם של המסבים.

ואז התכנס בני לדיר־העצים, וקרא את מכתבה של גיטה שמסר לו הד"ר שורץ.





"לבני בקר טוב ושלום!

קבלתי בסדר את מכתבך הארך ואת
המכתב בשביל הגברת שרמן. מסרתי לה אותו
בלי כל תקלות, והיא לא הרגישה כלום. רק
המעטפה היתה מקמטת כל־כך, ופחדתי מאד. אבל
הדודה מרים אמרה, שבכיסו של אחיה הרופא הכל
מתקמט, וכך עבר הכל בשלום.

הגברת שרמן כבר הבריאה כמעט
לגמרי. היא כבר אפלו מתהלכת. היא אומרת שהיא
נהנית מאד מן האויר הטוב ומחברתה של הדודה
מרים. והדודה מרים מבשלת כל יום מאכלים טובים
ומפטמת אותנו. היא עושה אפלו גלידה. גם אתמול
אכלנו גלידה. היא היתה מצינת, אבל אני לא כל־כך
נהניתי, כי לא יכלתי לשלוח לך.

אבל אל תדאג. הדודה מרים אומרת שהיא
תלמד את אמא לעשות גלידה, ובחג נאכל כלנו, ואז
אמסר לך את המנה שלי.

שלום לך, בני,

ממני אחותך המסורה

גיטה.





עקר שכחתי:

חוה’לה כבר יודעת לטפס על עץ, עד
הצמרת. רצנו אתמול עד קצה הכפר, והיא לא פגרה.
רק נדמה לי שזה קשה לה במקצת, אבל היא לא רוצה
שאני אלעג לה. היא רוצה לדעת לעשות הכל כמוני. כמוני וכמוך, בני.

זה הכל. שלום.

ועוד עקר שכחתי:

הדודה מרים אומרת שהגברת שרמן
הבריאה לא מן הרפואות, ורק מן האויר ומן המכתבים
של בנה.

נדמה לי שגמרתי הכל.

אל תשכח לשמור על הבית

וזה הכל.

גיטה."

אכן היה זה הכל. חוץ מפרט אחד.
שבאותו ערב, כשהד“ר שורץ מסר לגיטה את
המכתבים של הוריה ושל בני וביניהם את המכתב
בשביל הגברת שרמן – לא עצרה עוד גיטה ברוחה
וספרה לו, לד”ר, את כל פרשת המכתבים של הגברת
שרמן מהחל ועד כלה.

אך היא השביעה אותו שלא יגלה את הדבר לאיש, וביחוד לא לבני…




כד. בני ובנימין






באחד הבקרים, בצאת בני מבית האשה
ובהכניסו את המפתח לחור המנעול, כדי לנעול את
הדלת שמע פתאם מאחוריו קריאת תמהון וצער:

– הי, מי זה כאן?

בני הסתובב, מבהל ונרעש. לפניו עמד
חיל צעיר, לבוש מדים מאבקים, ותרמילו המלא
מפשל לו על כתפו.

– מי גר כאן עכשו? מה קרה? – שאל החיל
ברגז את בני, דחה אותו הצדה ונגש לדלת.
למראה הטבלה עם שם המשפחה נשם לרוחה, ושוב
פנה אל עבר הילד בקול עיף וספוג חרדה:

– מה אתה עושה כאן, ילדי, ואיפה בעלת הדירה?

בני עמד לפני החיל, נדהם, לוטש
עינים, וללא מלים בפיו. בינתים הסיר החיל את
כובעו והעביר את כף ידו המאבקת על פניו
המלכלכים והמיזעים. והילד הפליט פתאם
בקול:

– בני! בני! אתה בני החיל, כן? כן?

– כן. אני בנימין שרמן. ומי אתה, ילד,
ואיפה אמי? מה קרה את אמי? – קרא החיל, כשהוא
מניע את כתפי הילד. – בשם האלהים, אמר לי, איפה
אמי?

– אמך? הגברת שרמן? הוי, היא בריאה ושלמה. היא נסעה לקיטנה, לכפר.

– לקיטנה? האם חלתה? – נבהל שוב החיל,
והתרמיל הכבד עוד טעון על שכמו וכובעו המאבק
בידו.

– כן. היא היתה חולה. אבל היא כבר
בריאה. היא נסעה עם מכירים, והיא באמת בריאה.
אחותי כתבה לי. ומה שלומך אתה, בנימין? האם לא
נפצעת? האם רוצה אתה שאתן לך את המפתח של
הבית?

– לא, – חיכו לראשונה פניו העיפות של
החיל, – אינני פצוע. באתי לכמה ימי חפשה. אך
מי אתה, ילד? – שאל שנית, ומתוך עיפות רבה צנח
החיל תחתיו על מדרגת הגזזטרה.

– אני בן השכנים מן החצר הסמוכה, ולידי נמסר המפתח… הנה הוא.

החיל לקח מידו את המפתח. – תודה
לך, ילד. ואולי ידוע לך, מתי עומדת אמי
לחזור?

– מחרתים, מחרתים בצהרים. בדיוק לפני החג.

– יפה. אני אחכה לה כאן. אבל מה שמך,
ואיפה גרים הוריך? אני רוצה עוד מעט לבוא ולשאול
פרטים על מחלת אמי.

– שמי בני, ואנחנו גרים בחצר הקרובה… ושם אבי אשרמן. אבל…

אך החיל כבר לא הקשיב לדבריו. הוא
נכנס הביתה, פרק מעליו את תרמילו, ועמד לפשוט
את חלצתו ולהתרחץ.





בני נצב כמאבן. מאשר היה ואמלל
כאחת. בני, בנימין החיל, כותב המכתבים, בא
לחפשה. אמו תחזר רק מחרתים הביתה, ועוד מעט
יבוא החיל אל ביתם לשאול על אמו ואיש לא ידע שם
להשיב דבר.

ובכן, מה יהיה עכשו?

עכשו אל אמא. מהר מהר אל אמא. עכשו.
סוף־סוף. אפשר לספר לה הכל. הוא מכרח לספר לה
הכל. ומיד.

והרי הוא נעקר ממקומו, טס כחץ מקשת ומתפרץ בקריאה אל המטבח:

– אמא, אמא הוא בא!

– מי בא, ילדי, מי בא?

– בני, בני בא!

– אתה, ילדי? ובכן טוב. עכשו אין זמני פנוי להלצות. לך ופנה לעניניך, יקירי.

– לא, אמא, חכי. הקשיבי, אמא. יש לי לספר לך דבר חשוב, חשוב מאד.

האם ישבה במטבח על שרפרף נמוך
וקלפה תפוחי־אדמה. בני התישב ממולה על
שרפרף שני והחל בספורו.

הוא דבר בשטף וספר הכל, למראשית.
אמו הקשיבה בשקט ולא הפסיקה אותו. לרגעים היו
פניה מועבים צל צער, לעתים הבהיקה בהם בת־צחוק
של נחת, ופעמים מלאו עיניה דמעות והיא מחתה אותן
בידה האוחזת בסכין המלכלכת.

האם לא הרגישה בזמן החולף.
תפוח־האדמה, שאחזה בידה האחרת נשר אל חיקה
בלתי־מקלף. הסירים על גבי הכירים רתחו. המרק
גלש מתוך אחד הסירים בקצף מבעבע. אך היא לא
שמה לבה לדבר. כלה היתה קשב.

– ועכשו הוא בא, בני
החיל, ויכול להיות שעוד מעט יבוא הנה… – סים
בני את ספורו ונשא אליה זוג עינים שואלות
ונבוכות.

אמא החרישה.

– עכשו הוא בא, אמא, – חזר חרש בני, כשהוא מחכה לתשובתה בחרדת לב.

– טוב, בני, שהוא בא. טוב. בוא אלי, ילדי הקטן, קרב אלי, בני שלי.

הילד נגש לאט־לאט אל אמו.

– ילדי הטוב שלי! קלטה אותו בחמימות
אל בין זרועותיה ואמצה אותו אל לבה. – ילדי
החביבים. תאומי הנחמדים! עכשו מובן לי הכל, בני
הטוב. עכשו מובן לי הכל.

– ואת סולחת לנו, אמא, כן? – שאל בני בקול מאשר ונרגש.

– כן, ילדי, סלחתי, סלחתי. – קנחה
חרש את דמעותיה והטביעה על ראש ילדה נשיקה
ארכה־ארכה.




כה. סעדת החג






לסעדת חג ראש־השנה הסבו בבית
אשרמן אורחים רבים. הובאו שלחנות נוספים וכסאות
מבית הגברת אסתר שרמן.

מבעוד יום טרחה האם והדודה מרים
בהכנת הסעדה החגיגית והאחות הגדולה, רבקה,
עוזרת על ידן.

אמו של בנימין עזרה אף היא בעריכת
השלחן, על־אף מחאותיה של בעלת־הבית. היא כבר
הרגישה את עצמה בריאה, ועיניה הבהיקו כעיני
אשה צעירה.

גיטה, בני וחוה’לה ישבו בחוץ, על יד
דיר העצים, וספרו וחזרו וספרו זה לזה מכל אשר
עבר עליהם. כלם היו מדברים בבת־אחת, מפסיקים זה
את זה ונכנסים איש לדברי חברו.

לאמתו של דבר לא הקשיב איש מהם
לדברי זולתו. כל אחד רצה לספר, לפרוק
ממטען־לבו, שנצטבר במשך הימים האלה.





כשישבו הכל מסביב לשלחן החגיגי,
והאב קדש על היין וברך על הפרי, והסעדה
החלה, קם הד"ר שורץ ונשא נאום קטן. הגדולים
הקשיבו לדבריו בבת־צחוק ובפנים חגיגיות
וקורנות.

הילדים לא קלטו הרבה מדבריו. הם היו
עסוקים בהרהורים על עניניהם הם, על כל אשר המה
בלבם במשך כל היום הזה ובמשך כל הזמן
האחרון.

רק בסוף דבריו זקפו הילדים אזניהם, בשמעם את הנואם מסים ואומר:

– ועל פגישתנו הנאה הזאת, בהתקדש
ליל החג, מסביב לשלחן הזה, כלנו יחד, יש לנו
בעצם להודות אך ורק לתאומים, לבני ולגיטה.

כל העינים פנו לעבר השנים. שני הילדים הסמיקו.

– כל זה לגמרי לא בגללנו… – גמגם בני.

– נכון. זה הכל בגלל… הכדור, – החזיקה אחריו גיטה.

– לא נכון, דוקא לא רק בגלל הכדור, –
קרא בני – אלא בגלל… – כאן צבטה גיטה מתחת
לשלחן ברגלו של בני וסימה במקומו:

–… ובגלל הצלחת!

סוף







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23822