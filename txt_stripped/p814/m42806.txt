


	
	נגונים
	



1


שתלתם נגונים בי, אמי ואבי,



נגונים, מזמורים שכוחים,



גרעינים, גרעינים נשאם לבבי –



עתה הם עולים וצומחים.





עתה הם שולחים פארות בדמי,



שרשיהם בעורקי שלובים.



נגוניך, אבי, ושיריך אמי,



בדפקי נעורים ושבים.





הנה אאזין שיר־ערשי הרחוק



הביע פי־אם אלי בת.



הנה לי תזהרנה בדמע ושחוק



“איכה” וזמירות של שבת.





כל הגה יתם וכל צליל יאלם –



בי קולכם הרחוק כי יהם.



עיני אעצם – והריני אתכם



מעל לחשכת התהום.







נגונים: לא כונס. נדפס ב“דבר הפועלת”, יולי  1944. לשיר חוברו מנגינות ע"י דוד זהבי ואברהם מינדלין.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42806