


	
	רגבי הגליל
	



א


שחם־אף ושחור־לחי היו שני רגבים אחים
בין רגבי־הגליל הרבים. דומים היו זה לזה בכל –
בפניהם, בדבריהם, והעקר – בעקשנותם. כי על כן
עקשנים היו מאין כמוהם, ולא ככל מעשי יתר
הרגבים מעשיהם. לפני הזריעה, כשכל השדה
הולך ונחרש תלמים־תלמים על־ידי המחרשה –
נשארים שני האחים הרגבים בלתי־חרושים. כי כך
החלט ביניהם פעם, שלא להחרש ככל הרגבים אשר
בשדה.

כשאך היו רואים את המחרשה מתקרבת מרחוק, היה שחם־אף מכריז:

– הם באים!

היה שחור־לחי עונה לו:

– האחז בי חזק!

והיו מתחזקים, מתהדקים, עד כי היו
פניהם כפני הסלע, והיתה המחרשה עמלה ועמלה,
והפלח מאיץ בפרדותיו וזועף – עד שהיה נוטה
ועובר מעליהם הלאה, וסכין המחרשה היתה אך
שורטת את אפם של שני הרגבים והולכת
לדרכה.

היה כל השדה מסביב חרוש
תלמים־תלמים, ושני האחים שליד הדרך – כאי
קטן ושומם.

– שלום, שחם־אף! – קראו לא פעם הצפרים
בצאתן עם סתו לארצות החמות, – הלואי ובשנה
הבאה תהיה כבר חרוש!

– שלום, שחור־לחי! – רמזה לא פעם
הארנבת בדלגה על־פני השדה. – הלואי, ותכסה גם
ירק־שבלים ולא תהיה עוד מכער כל־כך וקרח!

אך שני הרגבים בשלהם. אינם רוצים
לותר, אינם רוצים להחרש ולהצמיח, ולו גם ישארו
ריקים וקרחים עד סוף כל הדורות.




ב


פעם, בליל־ירח, כשכל הרגבים
בשדות היו שקועים בשנה עמקה – התעורר
שחור־לחי משנתו. הוא חלם זה עתה חלום יפה: המון
מחרשות עוברות על ידו, רוצות להזיזו, להפכו –
ואינן מצליחות. הוא נלחם בגבורה, מתחזק בכל
כחותיו… וייקץ.

העיף שחור־לחי מבטו על־פני השדה
והנה כל הרגבים ישנים את שנתם, גם השמים
ישנים והכוכבים נמים אף הם. חושב לו שחור־לחי: כל
העולם ישן ורק אני ער. רק אני.

הסתכל הרגב על סביבותיו בשמחה
ובסקרנות. לבו היה טוב עליו. הן לא יבואו עתה
לחרש, כי לילה. ודאי ישנים בני־האדם אף הם על
יצועיהם.

אך הנה ראה צל אדם על־פני השדה. אדם
מהלך בדרך, ולו רובה עלי שכם, ויד רק אחת.
הולך לו הגדם על־פני השדות ומדבר אל נפשו
חרש, חרש.

עשה הרגב אזנו כאפרכסת ויקשב רב
קשב. עתה עבר הגדם על־ידו, עמד סמוך לו לנוח
מעט וסח בלחש:

– על כל שעל נגן, על כל רגב פורה. לא
נמסר, לא נסוג. נחרש ונשמר, נזרע וננטר, נקצר
ונגן. כל רגב. כל רגב.

שחור־לחי הקשיב לדברי האיש נבוך ונפעם:

– כל רגב? האמנם? וגם אני, וגם אחי? – וישמר את הדבר בלבו.

והאיש ישב בקצה הדרך והשעין את
ידו העיפה על שני הרגבים ויהי מגעו כלטיפה,
כברכת אב לילדיו הקטנים.

ויעצם את עיניו שחור־לחי, ויישן ויד
הגדם על לחיו. והפעם חלם חלומות אחרים, הוא כלו
מכסה שבלים ירקות וזקופות. הוא ואחיו
שחם־אף.




ג


בבקר הקיץ שחור־לחי עם עלות השחר,
לפני כל הרגבים. ויער חרש את אחיו ויספר לו את
חלומותיו ואת אשר דבר אמש האיש הגדם.

– התשמע, שחם־אף, – כל רגב!

– האמנם כך דבר האיש?

– כן. הוא אמר: כל רגב נחרש ונשמר, נזרע וננטר, נקצר ונגן.

– כך? – לחש שחם־אף, – משמע שקדם
צריך לחרש ואחר־כך גם לשמר… לזרע ולנטר…
ומה יהיה עלינו, אחי שחור־לחי?

– כן, מה יהיה עלינו, כי הלא אנחנו…

– אנחנו צריכים להחרש כמו כל הרגבים, אחי.

– אבל אם זה יכאב?

– ש–ש–שקט! הרגבים מתעוררים, הס!

הבקר אור. הרגבים הקיצו והתחילו
בשיחתם. זה מונה את הגרעינים שנטמנו בו לפני
שנה, זה זוכר את השבלים שעלו בו לפני שנתים,
ואך שני הרגבים מחרישים, רומזים זה לזה
בדממה.

והנה נראה במפנה הדרך זוג פרדות
רתומות במחרשה ואדם גבה, זקוף, אך גדם הולך
אחריהן.

– חורש גדם? פלח גדם? – שאל אחד
הרגבים הסמוכים אל שחור־לחי, – טרם ראינוהו עוד
בחלקתנו. כיצד יחרש?

– וראו־נא, – הוסיף רגב אחר, – הוא מכון
את הפרדות בדיוק אל שני האחים האלה ששום
פלח עוד לא חרשם.

– ודאי אוהב הוא סדר וקו־תלם ישר – נענו רגבים אחרים, – אך הפעם יכרח לותר.

כך דברו ביניהם הרגבים בשדה
והתלחשו בלאט. ורק שחם־אף ושחור־לחי לא ענו
דבר.

ויד הגדם אמנם כונה את הפרדות אל
העבר ההוא, מקום שם שכנו השנים. הפרדות נסו
כרגיל לנטות הצדה, אך היד האוחזת במושכות
היתה תקיפה והבהמות המשיכו את דרכן. לרגע קט
התעכבה סכין המחרשה לפני שני הרגבים
כמהססת. אך כאן קרה דבר מוזר, בלתי־רגיל. שני
הרגבים קרצו זה לזה, דחפו זה את זה, ובקפיצה נועזה
קפצו על גבי סכין המחרשה והתהפכו
בעצמם.

– זה לא כאב כלל! – לחש שחור־לחי.

– זה היה קל מאד, – חיך שחם־אף.

– העקשנים זזו, העקשנים נחרשו,



העקשנים הכבדים קפצו ועלו בעצמם! – התפלאו
כל רגבי השדה.

– אחים רגבים, – פנה אחד הרגבים אל
שכניו – האמנם יכבד ממנו לעשות את אשר עשו
שני אלה? והן אנו זריזים מהם שבעתים!

– שבעתים, שבעתים… – המתה הרוח
הקלה ונשבה מרגב אל רגב לארך השדה ורחבו
ותשא את תשובת ההסכמה לדברים כמו הד.

המשיכו הבהמות את דרכן לארך
התלמים והנה כל הרגבים בשדה קופצים ועולים על
סכין המחרשה, מתהפכים ונחים ופניהם אל
השמש.

באותו יום נחרשה חלקת שדה גדולה־גדולה, ויד הגדם לא רפתה.




ד


עברו חדשים אחדים. כל השדה היה
מכסה שבלים ירקות וזקופות. והרוח בהן משחקת,
מכה גלים־גלים. ושני הרגבים האחים מכסים
שבלים ירקות ביותר, זקופות וגאות.

ובאחד הימים נשמעו לפתע יריות וקול צעקה ושוב יריות.

חרדו השבלים, זקפו ראשיהן הירקים
והקשיבו, ושחו והתלחשו ביניהן, ושרשיהן
הרכים מסרו חרש לרגבים את פחדם.

נפלה אימה גדולה על כל השדה, ואחת השבלים פתחה ואמרה:

– התשמעו? זה מתנפלים שונאים להשמידנו, לרמסנו בטרם גדלנו.

– הבה ונברח! – אמרה שבלת אחרת. –
הלואי והיה בא רוח חזק ונושא אותנו מכאן הרחק,
הרחק מן הגליל הזה, מהריו. שנים לא עבדה האדמה
הזאת, קללת שממון בה. הבה ונעזבנה ולגרעינים
בנינו נצוה אחרינו לבל יטמנו עוד באדמה
הזאת.

– הסי, הסי, – אמר שחם־אף בכעס,
ושבליו הירקות לחשו אחריו. – הס… הס… – אל נא
תדברי כדברים האלה. השאר נשאר כלנו כאן.
כי ידים נאמנות זרעונו. עוד תצמחנה ותגדלנה
כלכן, וגרעיניכן עוד יטמנו כאן, באדמת הגליל,
דורות על דורות ויצמיחו דגן לתפארת.

– לא, – אמרה השבלת. – הקשב לקול
היריות. הן גוברות והולכות. יום צרה הגיע, ומי
יהיה לנו מגן?

– מי יגן? – ענה שחור־לחי. – יש מי שמגן
עלינו. הוא, הגדם, הבטיח להיות לנו מגן. התשמעי
את קול היריות? זה הוא נלחם, למען כלנו, למען
השדה כלו. למען כל רגב, כל שבלת, כל גרעין.
האמנם תאמרנה לברח, שבלים ירקות? ולאחר הקרב
ישוב הגבור הגדם וימצא את שדהו עזוב, ריק?

החרישו השבלים, הקשיבו מבישות והניעו חרש ראשיהן לאות הסכמה.

– האם לא צדק אחי? – שאל שחם־אף.

ורוח רחשה בין השבלים וכלן ענו חרש, חרש:

– צדק גם צדק, כאן נשאר. כאן מקומנו.

צפופות ודבוקות הקשיבו השבלים ברטט
ליריות, ודברי שחם־אף ושחור־לחי מלחשים ביניהם
ורועפים תנחומים. ספורי אגדות נפלאות ספרו להן
שני האחים הרגבים, על קמת־זהב גבוהה, על שמחת
קצירים ושירת גרנות. הקשיבו השבלים ונרדמו
מחיכות ורוגעות.

ורק שחור־לחי ושחם־אף היו ערים כל
אותו הלילה. אחר־כך, כשדממו היריות והעברו
באפלת הליל גופות הפצועים על גבי האלנקות,
וביניהם הגדם – הקשיבו שני האחים רב קשב: הם
ידעו: הוא לא נסוג. הוא הגן. עד הסוף.

אל פני האדמה, אל עבר שדהו השלו
והפורח, נשם הגדם את נשימתו האחרונה, וטפות
דמו נספגו בשולי הדרך.

ושתי טפות גדולות וחמות מדמו ירדו
על שני הרגבים. מאז מצמיחים הם שנה־שנה פרגים
אדמים גדולים ולוהטים. שנה־שנה קוטפים ילדים את
הפרחים היפים ומניחים אותם על קברו של יוסף
הגדם וחבריו, מתנתם ותודתם של שחם־אף
ושחור־לחי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24319