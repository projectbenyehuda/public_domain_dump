


	
	המתת
	




אמרתי לתת המתת



הגדולה, האחת.



לשאתה בראש זקוף



בעינים צלולות מחיכות,



בידים פרושות לפני,



ובצעד רונן, אביבי,



מתתי השלמה, האחת,



להביא –



את חיי.





נקראתי לבוא ולתת



מתנות זעירות, פעוטות



לבלי סוף.



באסימוני רגעים שחוקים



לפרע החוב.



שחוחה, מבישת, בעינים כבושות



הפרוטה הדלה להגיש

ובכל המאד להרגיש: זה מעט, זה מעט…





היהלם השלם, הנוצץ וזוהר,



המתת האחת, הגדולה וקורנת,



נשחקה לאלפי גרגרי־חול דקיקים,



ואורם הקלוש באבק החוצות



מה חור, מה חלוש…



בלבב מתפתה לזיו פרח בצד משעולי,



בעין נבעתת מאפל הצל שת עלי –



להלך וללקט גרגרי־נהרה פזורים,



גרגרי חול־יקר זערערים –



לבל ישמט ויאבד



גם אחד? – – –





אי שם באין־סוף הכחל.



בחשבון הגדול,



תצרף מתתי והיתה



מגרגרי שעות־יום



שוב נהרה ושלמות יהלם.





אשקלכם, את כלכם, רגעי,



אפרט עדי תם דינרי



על כל משעולי היותי – – –



נקראתי לתת מתתי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42794