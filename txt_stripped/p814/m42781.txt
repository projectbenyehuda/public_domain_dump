


	
	עוד שדי פורח
	



1


עוד שדי פורח ועולה שבלת,



עוד נירי פתוח לטללים ואור,



עוד גפני רודמת, שקטה צופה־לה



אל ימים יבואו, אל אביב יעור.





על כפות מאזנים, במרחק מבליח,



אי ינועו ערש, עירה, בית־אב,



כלנית־שני על סלע מאדמת



אלי בני צוהלת ואל תכול־עיניו.





עוד עדרי בטפף בקר־בקר יעל



אל גבעות הירק בדנדון צעיר,



כל עוד טל ושמש, עננה וקשת –



שדמתי מופזת וירק הניר.







עוד שדי פורח: לשיר חוברה מנגינה ע"י דוד  זהבי.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42781