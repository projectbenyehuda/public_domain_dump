


	
	זה הולך ונמשך...
	




זה הולך ונמשך,

זה הולך ומוסיף

לעכר את הלב,

להרתיח הדם.

עוד טרם נשכח

היגון המכאיב,

המצוק הצורב

עדין לא תם.





עוד לוחש כל מבט

כגחלת ורדה,

עוד כל צעד רחוק

מנגן בדממה,

עוד רועדת היד

למגע המידע

מגיל ומשחוק

ומטל נחמה.





עוד מוסיף ורודף

זה השם, זה הצל;

עוד כתמול ושלשום

לא חלף, לא נדם





זה הגיל, זה הכאב,

עם חלום שבליל,

עם הרהור שביום –

עדין לא תם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42710