


	
	בן המלך והנזיר; הנעתק מלשון ערבי ללהק
	



הקדמת המעתיק


אמר אברהם הלוי בר חסדאי ז"ל:
ראיתי בני עליה. והנה ירדו לשאול
תחתיה. ארץ מאפליה. היקר מן הזולל לא נבדל.
ולא נכר שוע לפני דל. נבזיהם וצעיריהם. ראשיהם
לשבטיהם. זקניהם ושוטריהם. משפט אחד יהיה להם.
לשום כל תקותם. באגורות מקותם. ולתת תועלתם.
בשני תולעתם. ותוחלתם ושברם. במטמוני שכרם. וכחם ואונם. במצפוני הונם. לא ידעו מאין תמצא תבונה. ואי זה מקום בינה. כזקן כצעיר. אין איש לבם מעיר. כי אם אחד מעיר. אבדה האמונה ונכרתה מפיהם. ולא נשאר מעשה אבותיהם בידיהם. יבלו בהבל ימיהם.
ועינם תחוס על כליהם. ובזה הוכיחו החכמים הראשנים תלמידיהם. ואמרו להם מי יתן וישוו חייכם. כשוה כסף אחד בעיניכם. כי תחמלו מאד על הוצאתו לשם ולתהלה. ולא
תחמלו על מספר ימי חייכם לבטלה. נדיבות נבואה
בא עליהם. כנשים ימשלו בם בעליהם. ועינם ליד דרך מצפות כעין אמות אל יד בעליהן. ולא מצאו לבד נכלים אשר כל תוחלתם להבזות בעליהן.
סרו מהר מדרך אבותם. עותו נתיבותם. ויעבטון ארחותם. ויבטחו על עשר יולדיהם. וישענו על צדק מעשה ידיהם. ולא העלו על לב דבר חכם ונאמו. מי שאין לו יחס עצמו. לא יועילנו יחס אביו ואמו. ואף אמנם
נתחברו עמהם עוד. מדות אחרות דלות ורעות מאד.
אשר לא ירצה בם ובמעלליהם. ולא יבחר בתעלוליהם.
כי אם המשחיתים דרכם. המכירים עצמם ומעוט
ערכם. כי שקר נסכם. והרעה שבמדות ההם היא
הכחשתם. בדברי הבטחתם. והפרת נדרם. אחרי
גזרם מאמרם. ובכל אשר יפנו בכל אפני מפעליהם.
ישימו מליהם. כי אין הכפירה וההכחשה. כי אם
ממעשה חזקי מצח אשר אין להם כלמה ובושה.
והכוזבים אשר אין בפיהם נכונה. המעמידים על אבן
אחת השקר והאמונה. על כן ראוי לכל בעל צדק
ואמת. אשר אין טוב ממנו המת. לבל יעשה
כמעשיהם. כי עליהם ועל הדומה להם. אמרו
המשלים במשליהם:

ראה נשאלך דבר ואכן

לשונך לענות הבן והכן

היש עז מחלי מות בתבל

עניתים כן והוא ‘לא’ אחרי ‘כן’:

ומה יקרו דברי הערב ומעניו. בעת שאלוהו רעיו נאמניו. על עצם יגוניו וכעס עניניו. אי זה הדבר אשר מעודך הרגיז לבבך
ורעיוניך. והפיל פניך. והצל עיניך. ואי זה המעשה אשר מעודך נפשך המר.
והיה עליך רע ומר:

ויען ויאמר הדבר אשר מעודי הבהילני. והמקרה הרע אשר מעודי
קראני. אך עתה הלאני. היא שאלה שאלתיה.
ונתנה לי כי אויתיה. אמרו לו ואם נמנעה ממך
בקשתך. ולא נתנה לך שאלתך. אמר להם מדוע
אתם הולכים בארץ צלמות ושאלים מר ממות. וירם
את קולו. וישא משלו:

דודי שאלוני אמור אי זה

חיל בזמן את לבך החליא

ואענם מכל כאב גדל

משאל שאלתיהו ונתן לי

ענו ואם אין עניתים מה

זה תשאלו לשמי והוא פלאי:

ולא די להחליק פיות. ולהריק חרב פיפיות. לגנב לבות וכליות. עד כי יגנבו שפתי מליצים והגיונם. וידרכו את לשונם. לספר בשם עצמם. אשר אין עמם לעיני בני עמם. ויקחו עמהם דברים ונגידי אמרים.
שמעום בשם כל ממשל משלים ושר בשירים. ויתכבדו בממתקי עניניהם. ויתפארו במנעמי
מעניהם. כעבדים המתפארים בלבושי אדוניהם.
ואשא משלי ואמר:

צמא-בין יבשו מימיו ומבור

בלי לו נוזלים ישאב ומים

ככלה מלאה דפי ומאת

שכנתה שאלה עדי עדיים:

ובראותי אנשי המזמה. כי נמכרו ביד
אנשי מרמה. וגנב גנב לבבם. וגם לא בידם
טובם. נרפו ממעשיהם הנכחים. השחיתו התעיבו משליהם הצחים. מי בעל דברים ישים לפיו ימינו. יכחידם תחת לשונו.
עד אשר כמעט נשכחו משלי הצחות.
ולא נודעו עקבות חזיוני נכחות. וכל בעלי המליצה
נצמתו. תמו נכרתו. וכל דברי חידה ומשל ונגינה. היו למשל ולשנינה. בכל עם ועם ובכל מדינה ומדינה. ואשא משלי ואמר:

עלי שלש מאד ירגז לבבי

ומורשיו עלי ארבע נמסים

לנשר נמרטו כנפי גאונו

וכנפי הזבוב עליו פרושים

ושור כי נגדעו קרני הדרו

בקום עליו לנגח כבשים

ואריה בהיות נאלם לעמת

בני שעל תמול בורחים ונסים

ורעה משלשתן כי יבוסון

אנוש נבר ובר בורים אבוסים:







כי הבוערים בעם בראותם כל איש אשר ידבנו לבו. להרים את תרומת הקדש כי רוח אלהים בו. יחזו לו משאות שוא ומדוח. לאמר אויל הנביא משגע איש הרוח. והשכל מהבל יצא. והחכמה מאין תמצא. הלא טוב שש ומשי וסגלות כל רכלה. מכל ספר ומגלה. הלא טוב לסוך בשמן המור. מכל מיני שיחור. הלא טוב לגבר בכל עניניו. לשאת כיס מלא ברב יגוניו. מקסת הסופר במתניו. ומה יועילו הצחות. הישביעו בצחצחות. או מה ימריץ מתק מענה. היציל לב נענה. ודברים ערבים. היתנו לחם לרעבים. ובעלי אמרי נגידים. היאכילוהו מעדני מגדים. ויכסוהו בבגדים. וכל ממשל ובעל חידה. הירכיבוהו בקרב קהל ועדה. בסוס דוהר ומרכבה מרקדה. וישאו את קולם. ויהתלו במשלם:

ראו משל משלים כל ימותיו

זמן הפיק והשלים משאלותיו

ושם רקו מנת חקו ונתן

מראשות איש אלהים מראשותיו

וגגותיו וקירותיו מעיליו

ומנעליו ברגליו מרכבותיו:

כזאת וכזאת ידברו. ואמרי שוא ושקר
יחברו. וישיאו בשקרותם ובפחזותם. לב אנשי
המלחמה הבאים במערכה. המתנדבים בעם העשים
במלאכה. עד אשר כמעט הוסר המוסר. ואמרי שפר.
היו למשלי אפר. והלשון אבד מהם. והדבר אין
בפיהם. ואען ואמר:

אחפש בזמן קדם ואחור

בימין גם שמאל מטה ומעל

ואולי אמצאה נזר לראשי

ולא אמצא לבד דרך לנעל:

ובראותי כי כן חמלתי עליהם. וקנאתי
אליהם. ואמר בלבי אבואה בחדרי הקדמונים ובבתי
נכאתם. ואחפש צפוני טמוני משליהם
ומליצותם. דברי חכמים וחידותם. אולי אמצאה דבר חדש אעירם בו משנת הכסילות. ומתרדמת העצלות. כי אמרו המשלים בכל חדוש תענוג וערבות. ודרשתי וחקרתי ויגעתי ומצאתי זאת
האגרת. אשר הוד ותפארת אוגרת. מדברת בלעגי שפה ובלשון אחרת. כבודה בת מלך וצנועה. בתולה ואיש לא ידעה. עד אשר בתורתה הגיתי. ובאהבתה שגיתי. הסירותי את שמלת שביה. ואתעדה נזמה וחליה. להראות העמים והשרים את יפיה. מה יפיה ומה טובה. עץ חיים היא למחזיקים בה. עץ עושה פרי. מה מתוק מדבש ומה עז מארי. כל אכליו מפחד לא ייראו. לא ירעבו ולא יצמאו. עלהו לתרופה ולתעלה. על כן קראתיו רוח והצלה. כי יציל עני משחת. בשובה ונחת. ימלט נקי מפח ופחת. ויאמר פדעהו מרדת שחת. ואשא משלי ואמר:

עמל להתענג מאד נחלה

נפשו והיא נחלה מבהלה

לבך גאל טרם יהי נגאל

מתאוה מוראה ונגאלה

ולציר כסילות קח צרי ספרי

טרם בני יום יעשו כלה

יום תהיה שוקד בדלתותיו

יעמד לך רוח והצלה:






הקדמת המעתיק הערבי


אמר המעתיק הספר הזה מלשון יון אל
לשון הערב: אחרי תהלת האל והודאת טובו ונעמו.
ותת השבח והגדלה לשמו. כי הוא מהלל כל מהלל.
ומבחר כל מעלל. אני אומר כי מצאתי הספר הזה
הנקרא בן המלך והנזיר ובאתי שעריו. ונכנסתי
חדריו. ועליתי למרום חידותיו, וירדתי בירכתי
סודותיו. בנותי בכל עניניו. ודבר דבר על אפניו.
והשכלתי סוף כל משל ממנו ותחלת הבא אחריו.
וראיתי כי כלם נתערבו זה בזה ולא הושם הפרש
ביניהם עד אשר יתבלבל בו הקורא אותו ולא
יתבאר בו הענין אשר עליו הובא המשל ההוא. ואני
חדשתי בו ספור השערים בכל מקום ומשל השער
הנבנה עליו ולא דבר אחר. וסדרתים בפתיחת הספר
כל השערים כאשר הם למען יקל על הדורש למצוא
דבר מדבריו. באחד שעריו:

השער הראשון: דברי המלך לנזיר ומשאליו. ותשובת הנזיר אליו

השער השני: מגלה נבלות הזמן. וחליו כי רע ונאמן

השער השלישי: באמונת האהבים. ואהבת הקרובים

השער הרביעי: תחלת ענין בן המלך ומולדותיו. ומשפטי החכמים בהנהגותיו

השער החמישי: בתקון רע הדברים והשחתתם. וקשור המאמרים בלי סתירתם

השער הששי: מחשבת בן המלך במאסרו. איך יפל דברו

השער השביעי: תחלת ענין הנזיר עם בן המלך. החפץ בדרכי ישר להתהלך

השער השמיני: כבוד האדם לחכמתו. ולא למלבושיו וצורתו

השער התשיעי: אל תשלך נפשך וחיתך. במרך לבבך והתרשלותך

השער העשירי: זרע החכמה בין בעלי אמונה. כזרע חטה בארץ שמנה

השער האחד עשר: בשלשת הרעים. אי זה מכלם יקר ונעים

השער השנים עשר: במעלת המסתפק במזונו ויתרונו. ומגרעת בעל הנפש וחסרונו

השער השלשה עשר: הרואה תולדות הימים. לא יגור אימים

השער הארבעה עשר: מאס בעולם ההשמד. למצא דרך העולם העמד

השער החמשה עשר: בעניני החכמה ומהותה. ומוצא
תכונתה

השער הששה עשר: האמונה אחר הנסיון. כפלגי מים בציון

השער השבעה עשר: אל תהי אץ במלאכתך. למה תמות בלא עתך

השער השמנה עשר: יתרון הנעם והכשר. על הקנין והעשר

השער התשעה עשר: שליחות הנביאים. על פי הנהגת הנבראים.

השער העשרים: מספר ימי האדם וחיותו. וזמן השתדלותו בעבודת האל ויראתו

השער האחד ועשרים: המאמין לכל דבר. כל אשר צבר נגז ועבר

השער השנים ועשרים: זה השער ליי. צדיקים יבאו בו

השער השלשה ועשרים: שאלת בן המלך על הנזירים והנהגתם וענין אמונתם

השער הארבעה ועשרים: במעלות השכל על הכסילות. ויתרון הדעת על ההוללות

השער החמשה ועשרים: במדרגת העולם הזה. הנקלה והנבזה

השער הששה ועשרים: מוסר הנזיר ותוכחותיו. ויתרון אדם על אדם במדותיו

השער השבעה ועשרים: הבגד ברעו הנאמן. ילכד ברשתו אשר טמן

השער השמנה ועשרים: בענין השטן וחרבותיו. וכלי מלחמותיו

השער התשעה ועשרים: בכבוד אב ואם ויראתם. וחיוב חמלתם ועבודתם

השער השלשים: צואת הנזיר לבן המלך ותוכחתו. וכה אמר בלכתו

השער האחד ושלשים: המכניס נפשו במה שלא ידע. כקוץ מכאיב אותה יודע

השער השלשים ושנים: שאלת בן המלך בחלוף העצמים. ופלאי תולדותם העצומים

השער השלשים ושלשה: ענין הנפשות ומהותם. וסבת מעלת קצתם על קצתם

השער השלשים וארבעה: מבאר שמחת הנפש. בצאתה מטיט ורפש

השער החמשה ושלשים: גמול הנפש וענשה. אחרי הפרדה מגופה ושובה אל שרשה:




הקדמת המחבר


אמר המחבר: בימים הראשונים. בראשית
ממלכת הקדמונים. היה בארץ הדו באחת המדינות.
מלך נבל חסר תבונות. איש דמים ומרמות. בעל נפש
ועינים רמות. שואף הבלי הזמן ותענוגותיו. חפץ
מאד לרדף אחרי נתיבותיו. מתהלל בטובו. ומתפאר
בעצבי זהבו. אמר נבל בלבו. בהר מרום הזמן
עליתי. שם ישבתי גם שביתי. בכח ידי עשיתי. לי
שפחות ועבדים. בסוסים בצבים ובפרדים. עשיתי
יקר וחסן. במתג ורסן. ובחכמתי אחזתי אחזות.
ולא יי פעל כל זאת. ועליו אמרו המשלים:

ראו שוקט עלי שמרי זהבו

וינוח בצל כספו וישכב

וישים במתי סוסים רכובו

ויקל מהיות להם למרכב:

לא שם כחו ועצם ידו כי אם לשקט
ולנוח, ולא חשב אחרי אהב ונאמן רוח. בלתי אשר
עזרו ובידו החזיק. לאכל לשבעה ולמכסה עתיק.
ובהגיע המלך לזמן בחרותו. נתחברו בו שכרות
שחרותו. ועורון תאותו. ויתנהג בגאוה וגאון על
עמו ועדתו. הגה ברוחו הקשה בקרבם. ומלך עז
ימשל בם. עד אשר נמשכו כלם בעבותות אימתו.
ובחבלי חרדתו. אז הוסיף על גבה רוחו ורום עיניו.
וכל מעשה תקפו וגבורת רעיוניו. עד אשר לא נחשבה
עצה לפניו. כי אם עצתו. ואין חכמה בלתי חכמתו.
הוא היה אומר אין כמוני בזמן כי מי שנשאתיו
נשא וגדל. ומי שהשפלתיו שפל ודל. עד כי חדל.
ואין בכל העולם כסילות שלא יבוננהו שכלי
ותבונתי. ואין עון שלא יכפרהו רצוני ואהבתי.
ואין צריך שלא תפיקהו נדבתי. וישרר:

אני לזמן וזמן

לעבדי מאד נאמן

רצוני כלב נעמן

מבקש וטוב שחר

אנשא ואין משפיל

ארומם ואין מפיל

ואטרוף ואין מציל

ואמאס ואין בחר

בידי נאות טובה

בנפשי נאות חובה

למוסר ולנדבה

אני הוא ואין אחר:

ולא היו כל מחשבותיו. ותאותיו. כי אם תענוגות העולם והבלו. הוא היה חלקו מכל עמלו. והדת היקרה. והאמונה הישרה. כבר נתפשטו בכל קצותיו כה וכה. לפני מלכו. ושלחו השטן הוא וכל אנשי עצתו. לשנא בדת
המחזיקים בבריתו. באותו לשאף רוח העולם הזה.
החדל הנבזה. ומאסו בשכר עולם הבא. וטובתו
הרבה. והעמיק להזיק. לכל אשר בכנף הדת החזיק. והקריב עבודות נכריות צדניות חתיות.
צלמי הזהב והכסף עשה להם. וקבל עליו חגיהם ומועדיהם. ויכרע
וישתחוה לאלהיהם. עד אשר נתפשטה עבודת הצלמים
בכל מלכותו. ומהרו העם ללכת בנתיבתו. כי הוא
הקל מעליהם את על עבודתו. ובכל יום ויום מאסף
ראשי חיליו וגבורי גדודיו. ועשה משתה לכל
שריו ועבדיו. והיו כל אנשיו ועמו. שמחים וטובי
לב שתים וחוגגים עמו. אין שם אלא אכילה ושתיה.
ושבע ורויה. ויבאו האנשים בזבחים ועולות.
ותצאן כל הנשים בתפים ובמחולות:




השער הראשון: דברי המלך לנזיר ומשאליו. ותשובת הנזיר אליו


ויהי היום כטוב לב המלך בבית עבודתו. שאל על איש מאנשי ביתו. מן הישבים ראשונה
במלכותו. והיה נשען עליו וגזר על פיו ועשה
כעצתו. ויאמרו לו האיש אשר אתה מבקש. אולתו
היתה לו למקש. פזר נתן כספו וזהבו. זנות יין
ותירש יקח לבו. ויצא ממקומו רק וריקם. נפל ביון
סכלותו ואחריו לא קם. ובראתו כי ירד כבדו. ואזל
מאדו. ומאומה אין בידו. דבק בנזירים ובאמונתם.
והיה עבד אדמתם. ועודנו מחזיק בתמתם:

ויחר אף המלך בשמעו הדבר. ואש
קנאתו עלה וגבר. ונחל חמתו שטף ועבר. וישלח
רצים. מבהלים ונחוצים. והנגשים אצים. ויבקשוהו
מגיא אל גיא ומבקעה אל בקעה. וירדפוהו מהר
אל הר ומגבעה אל גבעה. עד אשר מצאוהו בין
היערות. באחת המערות. בתוך חיות השדה משבו.
צנים פחים משכבו. מראשותיו עץ
ואבן. וכבקר יאכל תבן. ויקחוהו משם ביד
חזקה. ויזעק זעקה. ויביאוהו לפני המלך ולפני
עבדיו. בחרים וזקנים יחדו:

ויהי כראות אותו המלך בין יתר
השרים. לבוש בגדי צמר כתאר בני הנזירים. קללה
נמרצת קללו. וישא משלו:

ראו גבר גדל חטא ואשמות

ומתחסד ולא יסג כלמות

ולא בחר ביראת אל בצמר

אבל בחר מצא דרך לרמות:

ויאמר לו תחת אשר היית מאנשי סודי.
והייתי אהבך בכל נפשי ובכל מאדי. הרעת הרעה
הזאת בנפשך. וחיבת את ראשך. וכל חילך
אבדת. וכל אוצרותיך להבל נתת. ואחרי התהו
רדפת. ואחרי לא יועיל הלכת:

אמר הנזיר אחרי אשר אין לי עליך דין
וחובה. ראוי הוא שיהיה שכלך עליך חק התשובה.
שתשמע בלי חמה. ושתענה בלי שטמה. כי האף
שנא השכל. ועל כן יבדיל בין בעליו ובין מה
שישמע וישכיל:

אמר המלך בטח חזק והתגבר. ואת אשר ישים אלהיך בפיך אותו תדבר:

אמר הנזיר אשאלך אדני המלך האם
בפשעי על נפשי יחם לבבך עלי. או מפשעי אליך
חרדת אלי:

אמר המלך האמת כי פשעיך על נפשך
יותר גדול מפשעיך אלי. אבל כל מי שירצה
מאנשי עמי לעכר את רוחו. לא יאות לי לתת בידו
ולהניחו. ואולם כל ההורג עצמו. הדין עלי לדרש
ממנו דמו. כאלו הרג אחד מבני עמו. ואני אדרש
דמך מידך. ונקמתי ממך כי תשחית כבודך.
ואשפך עליך זעמי וחמתי. כהפסידך נפש מעמי
ומעדתי. והיא נפשך השממה. וחיתך העגומה.
אשר הבאת על ביתך ומשפחתך העצומה. וישא
משלו ויאמר:

מרמות לבבך ורעיוניך

רבו ורבו מחשבות אונך

טורף באפו נפשך חלאתך

הסר והסר ממך יינך

שוב מאבד חיתך בגד אל

תוסף הלך עוד אחרי עיניך

איך יבטחו אישים בך אם ידך

חרב חנית תתקע בתוך בטנך:

אמר הנזיר ידעתי אדני המלך
ידיעה נאמנה. כי לא תגבר כי אם בטענה ואין שרש
בטענה. אלא אצל שפט מכלכל דבריו באמונה. ואין
מבני אדם שפט אצלך. אבל עמך שפטים שמעים
לקולך. ואני בקצתם בחר ושמח. וממקצתם חרד
וברח:

אמר המלך ומי אלה השפטים:
אמר הנזיר אולם השפט אשר ארצה בו
הוא שכלך ובנתך. והשפט אשר אבעת ממנו הוא
אפך וחמתך. ויקרא:

מחרדת עת משפטיך

המה לי לבי לא יחשה

צורי הצילני מדין

קשה עם בעל דין קשה:

אמר המלך הנני מבטחך. אך אם
תגיד לי האמת העלה על רוחך. ומתי היתה עצתך.
ומי עזר אותך:




השער השני: מגלה נבלות הזמן. וחליו כי רע ונאמן


אמר הנזיר אולם עניני הראשון. כי
אני שמעתי בימי חרפי בנעם לשון. דבר נכנס
בנפשי הישנה. כזרע הנזרע בארץ שמנה. אחר כך לא סר צמח1 וגשם מגדל
פורח. הדודאים נתנו ריח. עד אשר הגיעו ענפיו אל
אשר תראה מהודם ויפים. שלחתיו נטשו עברו ים.
בנפל תרדמה על בני חלוף. רוח על ראשי יחלף. לא
אבין לו ולא אדע. דממה וקול אשמע. יחשבו הפתאים
הדבר אשר הוא יש לא יש. ויחשבו הדבר אשר
איננו יש שיהיה יש. ומי שלא ימאס בדבר אשר
איננו יש. לא יגיע אל הדבר אשר הוא יש. ומי
שלא יביט בעין שכלו הדבר אשר הוא יש. לא תיטב
נפשו במאסו אשר איננו יש. והדבר אשר הוא יש
הוא העולם הבא. ואשר איננו יש הוא העולם הנתן
לשמה ולחרבה. ואני נואשתי מן הדבר הזה.
והיו התאוות גברות עלי מזה ומזה. והיו ברחות
מדרכו ונתיבו. לבלתי הועיל ממנו ומראת
בטובו. שמעתי ולא הבנתי. וכי יספר לא
האמנתי. עביתי שמנתי. עד אשר ספר לי הזמן
בלשונו על נפשו. ופתח שערי לבבי הסגורים לדעת
כחשו. והסיר מעלי בידו עיני עורונם לראת בפח
מוקשו. והראני אמתת הקול המדבר אלי במתק
שפתים. מאשר הגיעני ממנו ערב ובקר וצהרים.
מצאתי חייו מות. ועשרו עני. ושמחתו אבל. ושבעו
רעב. ובריאותו חלי. וכחו רפיון. וכבדו קלון. ואיך
לא יהיה חייו מות. ומהלך האיש בו למות. והוא
מהמות בטוח. ומהחיים מספק. ואמר החכם לא
ראיתי אמת שאין בו ספק יותר דומה לספק שאין בו
אמת מן המות. ואמר תמהתי על מי שיבקש העולם
והמות מבקשנו. ויתעצל ולא ינצל ממנו. ואמר המשורר:



נשכח זכר נא לאשמיך

מה לך למלאת את אסמיך

האם לעלם תחשב לחיות

סכל וכי אין קץ לימיך

דע כי ימותיך כצל עבר

עברים ונדים כחלומיך

תרקד כבן אילים והן רגל

מות תרקד בין פעמיך:



ואיך לא יהיה עשרו עני ומעלם לא יקנה
אדם דבר. שלא יצטרך דבר אחר לאשר אסף וצבר.
יתקנהו וישמרהו. ומעת ופגע יצרהו. והוא גם
הוא יומם לא ישקט ולא ינוח. עומד לחרב לקרח
ולרוח. פן יבא השדד ויבצר בצירו. ורעב יאכל
קצירו. גם בלילה ישאג ויהמה לבבו. מפחדו על
כספו וזהבו. לא תערב לו שנה
ואכילה. פן גנבים יבאו לו או שדדי לילה. על כן
לא יסור העמל כל ימיו ושניו. באנחה ויגון
לשמירת קניניו. ואמר החכם הקנין מקור הדאגות
על כן מעטו קניניכם. ימעטו יגוניכם. ואמר אחר
הקנין נעבד ומי שעבד זולתו אינו בן חורין. ואמר המשורר:

בכל קנינך תקנה תבונות

ותלבש נפשך בגדי שמחות

ואל תרבה רכוש רב או סחר כוש

ואל ירבה לבבך אנחות:

ואיך לא תהיה שמחתו אבל. והוא
המתנבל. לכל מי שהמציאו ששון. להשים אחריתו
תוגה ויגון. ולא יבטח שיראה בדבר מדבריו שמחה
והנחה. אלא יראה כמה וכמה בדבר ההוא מהעצב
והאנחה. או יראה שמחה וששון בממון ובבנים. אז
שמחתו נחשבת למאומה לעמת היגונים. אשר
יקראוהו באבדו אותם ימים ושנים. ואם הפרידה
והאבדה גזורים להיות על כל פנים. באמת ראוי הוא
ונכון ונאמן. שלא ישמחו בדבר מתחבלות הזמן.
המשכילים אשר ידעו כי אחרית דבריו תהו. הבל
וענין רע הוא. ואמר החכם מי שיגיע לתכלית מה
שיאהבהו וירהיבהו. עליו לפחד מתכלית מה
שימאסהו וירגיזהו. ואמר אחר כל ימי האדם
מכאבים. אם יהיו ארכים ורחבים. ימותו אהביו
ויאנח על רעיו ועל בני עמו. ואם הם קצרים יאנח
יותר על עצמו. ואמר המשורר:

אנוש אנוש ומכאבים ימותיו

וילך כל רגעים אל נגעים

בהארך שנותיו יאבל על

פקדת אהבים דודים ורעים

ואם שניו קצרים רב כאביו

לחייו להיות כמעט ורעים:

ואיך לא יהיה שבעו רעב ובאמת בתוך
הגוף אש מתלקחת. ואם לא תמצא מזונה תאכל הגוף
עד רדתו לבאר שחת. ואם ימנענה מלאכל הגוף מה
שתתעסק בו ממני המזון. יהיה סבה בלי ספק
להוסיף עלי רזונו רזון. כי כן תפרץ בו האש וכן
תרבה. ובערה ואין מכבה. ושאלו לחכם על
בריאותו. ואמר איך אבטח במי שיאכל קצתו את
קצתו. וישא משלו:

מי מידידי רעי ואיזה

פיו אשאלה יום אבדה עצתי

איכה בזרים אבטח והנה

יאכל קצתי לשאר קצתי:

ואיך לא יהיה בריאותו חלי ובאמת
הבריאות הוא מן הלחות הרביעיות המשתנות.
והקרוב מהן מן החיות. והטוב שבהם הוא הדם. וכל
אשר יהיה האדם בעל דם. יהיה יותר מזמן למות
פתאם ופתע. ועל פיו יהיה כל ריב וכל נגע. וחלאים
משנים. רעים ונאמנים. כמו אלדבקה ואלטעון ואל
אכל ואל ברסם והדומה להם. ואם הלחה הטובה
כאלה נגעיה. ואלה מארעיה. בכל רגעיה. קל וחמר
במכות האנושות. אשר סכנותיהם יותר רעות וקשות.
ושאלו לחכם אחד על ענינו. בהתהפכו על ערש
מחלתו באונו. ואמר שלומי שלום עיר ברבות
שפטיה. וספינה ברבות מלחיה. ויען
וישורר:

חוסו עלי נפש עלו שאוניה

על כל מתי תוגה עצמו יגוניה

אם תדרשו רעי דעת שלום רע

שאלו שלום עיר עת ירבו קציניה:

ואיך לא יהיה כחו חלש וקל תנועה.
ובאמת כחות הגוף ארבעה. והם המשך והמחזיק והמעכל והדוחה:

הכח המשך הוא חם ויבש כחקה. בטבע
המרה הירקה. אשר לעמת האש ייבש בו כל אבר
לחות המאכל כדרכו. וימשך בו מזונו כל צרכו.
ולפעמים ימשך בו מן המותרות יותר מן הראוי.
ויקרה בהם חלי בגוף ושנוי. כמו הפסד מזג
האצטומכא ועפוש הכבד ודומיהם מהענוי:

והכח המחזיק הוא קר ויבש בטבע
המרה השחרה אשר היא לעמת העפר יחזיק בו כל
אבר מאכלו. וישמרהו עד קחתו ממנו די מחסרו
אשר יחסר לו. ובריתה לא תפר ולפעמים יחלש כחו
ואונו. ולא יהיה לו כח להחזיק בענינו. ויקרה
ממנו חלי אל זהיר ואל בואסיר והשלשול ודומיהם:

והכח המעכל הוא חם ולח בטבע הדם
אשר הוא לעמת האויר יעכל בו כל אבר מזונו.
ויהפכהו לעצמו כרצונו. ולפעמים יחלש לסבות
נודעות ונכרות ולא יהיה לו כח לעכל כראוי כל
המותרות. ויקרה ממנו חלי הצרעת והבהק
והבהרות בפנים ובכל הגוף ודומיהם:

והכח הדוחה הוא קר ולח בטבע הלחה
הלבנה אשר הוא לעמת המים ידחה בו כל אבר
מותרות המזון. ויכלם ויוציאם וידחם מקרבו
בחפזון. ולפעמים יחלש ולא יהיה בו כח לדחות.
יקרה ממנו העצר ועפוש הלחות אשר במעים עד
אשר ירומו תולעים. ומלבד אלה חלאים רבים
ונגעים. ולכל אלה המדוים והתחלואים. סבות
ידועות וענינים נוראים. יכבד עתה לספרם
ולכתבם. לארכם ולרחבם. על פי חלשת כל אחד מהם
וחזקו. יהיה משפט החלי וחקו. אם כן ראוי הוא
באמת שיקרא כחו רפיון ומות. כליון ואבדון
ציה וצלמות. ושאלו לזקן על ענינו כי רע ומר.
ענה ואמר. מה תשאלו על איש בחבליו. בהקבץ
אויביו עליו. זה ימשכהו וזה ידחהו. זה יקחהו וזה
יניחהו. כל פצע וכויה. ומכה טריה. ועוד ידו
נטויה. ויזעק וימרר. ויקרא וישורר:

השלום לאשר נולד והיה

בקרב אויבים ארבים כחיה

וזה ימשך וזה ישך כנחש

וזה יעצר ויאסר השביה

וזה יטחן ולא יחן פני כל

וזה ידחה וימחה כל גויה

אכלוני הממוני ומאז

הדיחוני ועוד ידם נטויה:

ואיך לא יהיה כבודו קלון. ומעולם לא
נראה בו כבוד אלא יוריש קלון. ובזיון גדול יותר
מאד כאשר מצאנו כל הימים. ממי שעברו מהמלכים
הגדולים והעצומים. אשר מצאו אותם תלאות ושואות.
רבות ומשואות. לפי גדלם ומעלתם. היתה דאגתם
ומחלתם. מלבד כי כל ימי החמדה היקרים. הם
מעטים וקצרים. נגד ימי התלאות הארכים היתרים.
אם כן באמת ראוי הוא על כל אדם לבזות ולחרף.
לקלל ולגדף. הזמן הרע הזה. ומה מאד הטיבו
החכמים הנאמנים. בחלקם הזמן לשלשה עתים
מזמנים:

האחד תמול. הוא היה רב מלמד ומיסר
ומועיל. אב ואדון מוכיח ומציל. נפסקו למודיו אשר
הצילוך. ואם יש-לך לב תזכר למוסריו
ויועילוך:

והשני היום. הוא רע נאמן. וחבר טוב
ואהב ונעמן. איש חדש נכספת לראתו. ולנעם
חברתו. מה מאד ימהר לבגד ולהפסיק ידידותו. אם
בעל נפש אתה תוסר בו ותשמר מאולתו:

והשלישי מחר. הוא איש נכרי לא
נודעו עקבות מרכבותיו. ולא תכיר את אשר אתו.
קרוב לבוא עתו. לא תדע אם יהיה בינך ובינו הכרה
ואהבה נאמנה. וחברת מי שלא נודע ונכר
סכנה:

ואמר המשורר:

ערלת לבבך בני המול

ולמד נכחות מלשון אתמל

יומך חשב רע אשר מחר

יבגד בחברתך ולא יחמל

מחר כאיש נכרי וזר מי זה

ידע הרע או טוב לך יגמל:

וחלי החלאים אדני המלך היא האדמה
הארורה. המעקשת כל ישרה. המחלקת שפתותיה.
המרטת חרבותיה. המורשת להריש. הנשקת להפריש.
הנתנת לקחת. המעלה להוריד לשחת. המשלחת
להלכד בפחת. היא האהובה אשר תשנא. תגמל לה
טובות ואין בפיה נכונה. תאמין לה והיא המשקרת.
תשמר לה ברית והיא המפרת. היא המעותת מי
שיתקן עמה. המתהפכת על כל דרש שלומה.
עודנה משחקת אתו. ומחר תשחק ממנו עתו.
עודנה שולחת יד לתת לו. ומחר לשאול תשלח לו.
תפאר בבקר עטרה בראשו. ובערב עפר ואפר תתן
לבושו. תתנדב עליו היום בטוב רוחו. ומחר תבאיש
באפיו ריחו. תמלא היום נפשו מרב שמחותיה.
וידיו מעשר מתנותיה. ובבקר ידו רקה. ונפשו
שקקה. תרבה עליו היום מרבדי שש ומשי ורקמה.
ומחר תציע תחתיו סס תולע ורמה. תקרא לו היום
לשרים ושרות. בשירים ושירות. ומחר עליו
למקוננות ולמקוננים. ויהי העם כמתאננים. ואמר
המשורר:

אדמה הרבתה מתן ומהר

ביד עמל ותלד שוא ותהר

ותתיפה ותפתח פה ותקרא

בכל גבעה ובבקעה ובהר

לכו לחמו בני עמי בלחמי

שתו שכרו בטוב תירש ויצהר

ולבשו משבצות בגדי תכלת

ושכנו תוך ברוש ארז ותדהר

ומה בצע בתתה את פני איש

כמו עצם פני סהר לטהר

ומחר תחליף רקמה ברמה

ובית צהר בבית אסור וסהר:

הן אלה קצות דרכי הימים ומפעליהם. ותקח אזני שמץ מהם:




השער השלישי: באמונת האהבים. ואהבת הקרובים


אולם דבריך אדני המלך כי אבדתי
אנשי ביתי וכי הנחתים. דע כי לא כליתים ולא
הרחקתים. לא מאסתים ולא געלתים. אבל כל ימי
באהבה אלי הקרבתים. כי מקדם הבטתי אליהם.
והתבוננתי למעלליהם. וראיתי תמונות וצורות.
שמעתי קול ענות גבורות. באזנים חרשות. ובעינים
עורות. כי המריק חרב חנית וכידון. והמכה בעברת
זדון. חשבתי אח חמל ורע נאמן ואדון. ויהי מקץ
ימים אחדים. נגהו עיני העורים. ונתערבו לי כלם זה
עם זה. ולא ידעתי השמן מן הרזה. ולא בנתי
הנכבד מן הנבזה. ולא הכרתי האהב מן האיב. ולא
החבר מן החבר. וכאשר רצה האל ונשלמה להם
הרפואה. והחלפתי עין חלה בעין בריאה. והוסר
המסוה ההוא מעל פני. ותפתחנה אזני. ותפקחנה
עיני. אז הכרתי וידעתי והבדלתי המר מן
המתוק. והקרוב מן הרחוק. והמכר מן הקנה. והאהב
מן השנא. ואשר חשבתים אחים שמעים לקולי. ובני
בית היו לי. שבו אלי שרף ועקרב ונחש. צפענים
אשר אין להם לחש. אין להם הרהור ומחשבה. כי אם
להרע אותי ביד הויה ונפש שובבה. אלא כי חלוף
מדרגתם. לפי שעור עצמתם. בכחם וגבורתם. כי יש
מהם אשר הוא כאריה ברב הגאוה וקשה ערף. וילמד
לטרף טרף. ומהם אשר כדב. במסתרים יארב. להכות
בלי פשע. באגרף רשע. ומהם אשר ככלב לחרץ
לשונו. לעבר ולהתעבר ברב זדנו. ומהם אשר הוא
כשעל ברב מרמות. למעל מעל להערים ערמות. ולעשת
תחבלות. ולהתעולל עלילות. הנה הדרכים האלה
משתנים והכל הלך אל מקום אחד. וישא משלו ויאמר:





בתוך לבי ומעי אש וגחל

לאחי בגדו כלם כנחל

אשר לי נאמן רוח חשבתיו

יחלל שם אמונתו ונחל

אשר אמר בצר לי יעזרני

רצחני וגם ירש ונחל

וזה כזאב ישדני ונטר

כמו נחש ולא סלח ומחל

וזה ישפל במרמותיו כשעל

וזה יגאה יצודני כשחל:



ואמרו המשלים האבות אבות. והאמות
אמות. והאחים אחים. והנשים נשים. והבנים יגונים.
והרעים רעים. והקרובים קרבים. גם אדני המלך עם
מה שיש לך מן הכח והעצמה. והפחד והאימה.
והיד הרמה. ורב הדבקים אחריך. סגניך ושריך.
גדודיך חיליך ומשרתיך. ודגלי מחנותיך. אלו
פנית בעין שכלך לעצמך. הכרת וידעת כי
מעמים אין איש עמך. ואתה יחיד בזמן. אין מכלם
לך רע ואהב נאמן. אך כלם מקנאיך. צריך
ומשנאיך. וכי זאת האמה אשר הוקמת עליהם לרועה
מלאתי שנאה ושטמה. אנשי דמים ומרמה. ארבים לך
כחיות. יותר אכזרים עליך מדבים ואריות. בעדרי
שיות. וכשתביט אליהם תראה אנשים יעשו
מלאכתך ברב מרמתם. כי יש שכר לפעלתם.
וישתדלו עוד בפחזותם ושקרם. להוסיף שכר על
שכרם. כי בקרב זמן המעשה וגשתו. יאמרו כבר
עברה עתו. ויקומו איש איש ממלאכתו. למען יבזו
אוצרותיך בבגדם. ומשנה כסף יקחו בידם.
ובהוסיפך להביט אל הקרובים אליך. גמולי חלב
שלחנך אשר חיו בצלך. תראה אנשים אשר
הענקתם טובך וחילך. זהבך וכספך. ופרשת
עליהם כנפך. ושמתם ראשי צבאות. ונתתם שרי
אלפים ושרי מאות. ועם כל אלה אין מכלם חפץ בך
ורוצה שלותך. ואלו תמשילם על כל מלכותך.
ובתי נכאתך. ואם הרפית מעט ידך מהטותה אליהם.
ולהיטיב להם כמנהגך אשר התנהגת עמהם. אז
תראה רפיון כנפיהם. ורע מראיהם. וזעף פניהם
ואפיהם. והלא תראה אדני המלך כי אתה נפרד
ויחיד. אין לך פליט ושריד. ולך אין רע ועמית. כי
כלם החזיקו בתרמית. אמנם אנכי תהלה לאל יש לי
רעים נאמנים. גוי שמר אמונים. כבר מסרתי עצמי
ברשותם. ואהבוני ולא תפסק אהבתם. יכבדוני
ואכבדם. ועבדוני ואעבדם. בשכר לא יסוף ולא
יכלה. וגמול לא יתם לנצח ולא יבלה. ולא תסור
האהבה. והחבה הלכת ורבה. יתאוו לי הטוב אשר
אתאוה אליהם. לא אפחד שיגברו עלי ולא יפחדו
שאגבר עליהם. אין בינינו שנאה. אין גאוה ואין
קנאה. ולא תחרות. אין אנו צריכים חצרות וטירות. ולא
מגדלים וערים בצרות. נגלו מטמנינו. ונבעו
מצפנינו. אין שקר בינינו. אין בגידה ואין מסירה.
לא גנבה ולא כפירה. אבל הם אחי ורעי אשר
התמכרתי אליהם. ונתחברתי עמהם. וישא משלו:



מתי סודי ואנשי אהבתי

אשר צופי בחברתם ודבשי

ישימוני כחותם על זרועם

ואענדם עטרת פז לראשי

אפתמו בחלק אהבתי

ואיש ואיש יפתני וישיא

ויחמד לי אשר יחמד לנפשו

ואתאו לו אשר אתאו לנפשי:



אף אמנם האנשים ההם אשר אמרתי. שהם
חברי ואנשי עצתי. הם איבי ומבקשים את נפשי
להמיתי. וכבר ברחתי מהם כי ידעתים והכרתים
הכרה שלמה. ובקשתי הרוחה מהם כי נעמה. ואמר
החכם בני אדם ים גדול ועמק והבריחה מהם ספינה.
ואמר החכם האחים בנויים על שלש מעלות. המעלה
האחת כמזון אשר אין מעמד בלתו ימים ולילות.
המעלה השנית כרפואה שהצרך אליה ברגעים
ועתים מזמנים. והמעלה השלישית כסם המות
שאין צרך אליו אלא בזמן מהזמנים. ואמר אחר מי
שמבקש אח בלי מום. יוליכהו הזמן בלי מאום.
ואמר המשורר:



העמק שאל וזמנך שיחך

יפיק ויישיר נגדך ארחך

אך אח בלי מום אל תבקש פן בלי

אח הזמן כל הזמן ינחך:



ואולם האדמה הארורה. אשר ספרתי לך
בעבורה. כי היא לא יש זה דרכה. וזה ערכה.
כאלה מפעליה. וערות מעלליה. כבר הבטתי אליה
לפנים וחקרתיה מאחור חקירה רבה. והגדלתי
והוספתי לדקדק בה. ומצאתי מכל צד ומכל עבר.
השאת והשבר. ומאסתיה. כי ידעתיה. ותכף
מאסתי אותה. וגעלתי בנתיבתה. אז תפקחנה עיני
העורות. ותפתחנה אזני החרשות. וראיתי
והבנתי. והשכלתי. בדבר אשר הוא יש
ובחרתיו. דבקתי בו ואהבתיו. נתחברתי עמו
ולא אעזבנו. אחזתיו ולא ארפנו. אשרי כל מי
שזה חלקו. ולחם חקו. ויקרא ויאמר:



אוחיל לטוב גאל ומושיע

מצדיק ומי יקום להרשיע

חסדו וחמלתו אקו כי הוא

ישקיט ומי ירום להניע

יום יחשיכוני זדונותי

תזרח סליחתו ותופיע:

ייגעו בדי ריק כל מתים בלתו

קויו לבד ייגעו להרגיע

רעי דעו אותו ואב יזכיר

בנים אמתתו ויודיע

יזכו לטוב צפון לדודיו כי

אשרי מחכה לו ויגיע:



ואם תרצה אדני המלך שאעיר עוד בני
רעיוניך. ואוסיף לספר באזניך. מה שידעתי עוד
מהם. ואגיד לך מטמאותיהם. הבן והכן מחשבותיך.
ושנן כליותיך. כי היא חייך. וארך שנותיך.
תשמע מה שלא שמעת מן העצות הישרות.
והתוכחות המישירות. אמרות יי אמרות טהרות:



ויען המלך בחמה עזה. על המשא
אשר חזה. שקרת הבגד העכר חיתו בקצפו.
הטורף נפשו באפו. כי לא משכוך אל הכזב
והמרמה הזאת. המלאכות האלה הנמבזות. כי אם
סכלותך וצרת זמנך. וכעס עניניך. ועתה קום לך
ולא תוסיף עוד לראותי. ולא תתאחר במקום מלכותי.
ויקם הנזיר לברח מפניו כעוף פרח ועודנו
ברח:






השער הרביעי: תחלת ענין בן המלך ותולדותיו. ומשפטי החכמים בהנהגותיו


ויהי לתקופת השנה. נולד למלך בן
יפה תאר ויפה תמונה. אחרי אשר נואש ממנו לעת
זקנה. אחרי בלותו היתה לו עדנה. ילד לא נראה
כמוהו ביפיו והודו. מכף רגלו ועד קדקדו. וישמח
לב המלך מאד ויגל כבודו. ואמר כי עבודתו
בעבודת הצלמים. אשר נדר להם נדרים. ויזבח
לפניהם זבחים ושלמים. הם אשר פקדוהו בבן ההוא
ויחלק להם כל בתי נכאתיו. וכבוד עשרו וחמדת
אצרותיו. ועשה משתה גדול לכל איש רע ובליעל.
כהני הבמות ונביאי הבעל. ויקבץ חכמי מלכותו.
יודעי העתים אשר בכל מדינות ממשלתו. ויצום
להקים מולד הנער. לדעת החכם יהיה אם כסיל ובער.
ויאמרו לו החזים בכוכבים. הננו לך ערבים. כי
יצא כברק ויופיע. יעלה ויבא ויגיע. אל הכבוד
והגדלה. ויתרון המדרגה והמעלה. מה שלא
הגיע אליו כל הימים. מלך בכל מלכי העמים.
ותפל על זה הסכמת כל החכמים. מלבד איש אחד
אשר קם על רגליו ואמר בלשון צח ונכבד הנני אומר.
גוזר וגומר. כי המעלה היתרה. ומרבה המשרה.
שימצא הנער הזה יהיה כבוד אלהי. ביראת יי
היא. וכל כהני הבמות ישים לשמה ולחרבה. ודבק
בדת ובנזירות ובמעלת העולם הבא. ויך הדבר
ההוא בלב המלך עד שכמעט אבדה כל תקותו.
ונהפכה לאבל שמחתו. כי היה החכם ההוא ידוע בכל
מדה שלמה. ומהנאמנים שבהם בנפשו התמימה.
ויותר גדול מכלם בחכמה:

ויאמר המלך אהה מר לי מר פחד
פחדתי ויאתיני. ואשר יגרתי מהר יבאני. אהה
כי כמה חשבתי להשמר מהדת והנזירות הקשה.
ועתה נפלתי בפח יקושה. איפה אוליך דאגתי
הגדולה והרחבה. אנה אני בא. ויכונן מיתרי לשונו.
ויקרא ברב אונו:

סבל על הזמן תמיד ברצון

ואל תקוץ במשפטיו ודיניו

ועין לו תלה אם טוב ואם רע

כעין עבד תלויה אל אדניו

התוכל דעתך דעתו לסכל

ורעיונך היפיר רעיוניו

בגורך מאשר נגזר ותברח

דעה כי הנך הלך לפניו:

אז הזמן את רוח המלך העיר. לבנות
לנער באחת האיים עיר. עיר כמוה לא יסדו ידים.
ויבן מגדל בתוכו וראשו בשמים. ויבחר לו מן
העבדים והשפחות הנאמנים עליו. ככל הצריך
אליו. וצום והזהיר אותם. לבל יעלה על שפתם. שם
מות וקבר. או מגפה או דבר. ולא דת ולא עולם אחר
גדל התקוה והשבר. ולא בטול דבר מעולם הזה
גדל המחלה והשבר. ויצום עוד להשמר ולהזהר
בכל עת ורגע. כי כל מי שיקראהו מהם עת ופגע.
חלי וכאב מכה או נגע. שימהרו מן העיר להוציאו.
וחדר בחדר להביאו. עד אשר יכרת מפיהם. זכר כל
אלה הדברים אשר הזהירם עליהם. למען כשיבין
הנער וידע. בחר בטוב ומאס ברע. יטרידוהו
בזכרון דבר שיפחידנו. ויבעת לבו ממנו. כי
אולי יהיה זה גורם להכניעו ולמשכו במהירות. אל
הדת ואל הנזירות:






השער החמישי: בתקון רע הדברים והשחתתם. וקשור המאמרים בלי סתירתם


בעת ההיא הוסיף המלך לשנא. כל נזיר
ובעל דת וכל צח לשונו. כי נפל פחדו על בנו. פן
ימשך אחריהם. וילך בנתיבתיהם. ויחזיק
באמונותיהם. ויהי למלך שר ויאהבהו. וירם את
כסאו מעל כל השרים וינשאהו. והיה מנהיג בכל
עניני מלכותו על ידו. כי הכיר בו מאמונת לבו
וטוב סודו. מה שלא הכירהו בזולתו. מיתר אנשי
עצתו. על כן היה נכבד אהוב ומרצה וחביב בעיניו.
על כל גדוליו אשר היו לפניו. וכראות השרים
ועבדי המלך את כל כבודו ומעלתו. ואת יקר
תפארת גדולתו. נפלו חצי הקנאה בלבם. ורוח
השנאה נססה בם. וישנאו אותו. ויתנכלו
להמיתו:

ויהי היום ויתאו המלך ויכסוף.
לצאת השדה לצוד ציד חיה או עוף. ויקרא את
המשנה. ויצאו שניהם אל מחוץ למחנה. ויהי הם
רוכבים צמדים. בסוסים ובפרדים. וימצאו איש
והנה תעה. כי אין מרעה:

אמר המשנה. מי אתה האיש הנענה. ולמה זה פה אחרת. ואי מזה עם אתה:
אמר האיש אני. אשר הציקני זמני.
והרחיב עלי יגוני. שבע רעב. ורעב שבע. חיי יותר
קצרים מהקסת. וגופי יותר כחוש מהשרטוט. ולבי
יותר אפל ממי שיחור. וחלקי יותר דל מבקע
הקלמוס. וידי יותר חלושות מהקנה. ומאכלי יותר
מר מהעפצים. ומשתי יותר טפלים ממימי הדיו.
וקשי הפת יותר דבוק מהגומא. וישא את קולו
ויאמר:



זמני צר עלי לבי כקסת

ופני מפני שיחור אפלים

וחלקי דל כשני עט וידי

כיד קנה אמללים ודלים

ומאכלי מאד ימר ומשתי

כמימי הדיו המה טפלים:



אמר המשנה מתוך דבריך נכר. כי
אתה מבני המוסר. וספרי משל ומליצה למדת.
החידה חדת. אם כן אפוא מה לך פה ומי לך פה.
ואיך מוסריך הטובים לא הועילוך. ומשליך הערבים
במושב מלכים לא הושיבוך:

אמר האיש אתה האיש הנאמן. האב
הרחמן. יתקעך יתד במקום נאמן. ישמרך מפגעי
הזמן. הלא שמעת מרי שיחו. אם לא ידעת אותו ואת
שיחו. כי כל איש זד יהיר לץ ואשם. בני נבל גם
בני בלי שם. ירומם וינשא. ויערך להם מטה
ושלחן וכסא. ובני הגדלה. שהיו לשם ולתהלה.
לא יתן להם בתוכם נחלה. ובביתם אין לחם ואין
שמלה. והמשלים אמרו במליצתם. במשליהם
וחידותם. הזמן ישלח הזבוב. ויתן הנשר בכלוב.
ואמר המשורר:



חמסי על זמן בגד יצודד

בני מוסר ויפילם במכמר

וימשילם לצפור בהטיבו

זמיריו יתנו אותו במשמר:



על כן אם תחברני אליך האיש התמים.
תמצא בי באחד הימים. תועלת גדולה. בעזרת נורא
תהלה. ואמרו החכמים ארבעה לא יכבד על הנדיב
מעמדם אתו. והם אביו ואשתו ואשפיזו ובהמתו.
ואמר המשורר:



נדיב לבב פני אביו ואמו

מאד יירא ויתן חן לאשתו

ותמיד אכלי לחמו יכבד

וצדיק ירעה נפש בהמתו:



ובשמע המשנה נעם מליו ומשליו.
נכמרו רחמיו עליו. ויאמר בלבו אולי מצוקתו וקצר
נפשו שנו את טעמו. לעבר על המוסר לשבח את
עצמו. ויאמר הנני עשה כדברך וממנו לא אגרע.
ואם לא אמצא בך את אשר אשמע. אך הודיעני מה
תדע:

אמר האיש אדע לקשר הדברים. ולתקן השחתת המאמרים;

אמר המשנה ואיך תקשרם. וממעותם תישרם.

אמר כי זה גלוי וידוע. כי בדבר
איש דבר נשחת וגרוע. אדע לתקן עוה. ולישר
הנתיבה. ולהשיב המחשבה. הרעה עליו לטובה:

ויבז לו המשנה בלבו. ולא שת אותתיו
אלה בקרבו. ועם כל זה צוהו ללכת העיר ולבא אל
מעונו. ולהיות מאוכלי שלחנו. ובכל יום ויום יתר
השרים מתחכמים אליו. ומתנכלים עליו. ויבחרו
מהם שלשה אנשים. עזים וקשים. קשי לב וקשי מצח.
בעלי מליצה ואנשי מרמה ורצח. ואמרו החכמים
הלשון צעיר הקומה. גדל הנקמה. ואמר
המשורר:



אל כל בני קשת למטרה עמד

אך מלשון איש מי לבבך יעזר

לכל זמן ולכל כאב מרפא ולא

אמצא למכת הלשונות מזור:



וישלחו אותם לדבר אל המלך קשות על המשנה. לראות מה ידבר-בו ומה יענה:

ויען הראשון ויאמר דע אדני המלך
כי כאשר המחשבה היא ראי הלב אם יאריך להביט
בה תגלה לו מצפני הענינים. כן העבדים ראי
מוצק לאדניהם הנאמנים. כי המלכים יושבים
בחדריהם ובבתי מלכותם. בחצריהם ובטירותם. לא
יעמדו על דברת בני אדם וסודותם. לא ידעון. ולא
יראון ולא ישמעון. על כן כל עבד נאמן חיב
להודיע לאדנו אשר ידע. ואשר יראה ואשר ישמע
אם טוב ואם רע. ואנחנו שמענו כי פלוני משנך.
רוצה למרד בך ולקום עליך. ולשבת על כנך.
ולעמד על מכונך. וכבר השבע השביע בחלק
שפתיו ודבריו. רבים מעמי הארץ מידידיו וחבריו.
להחזיק בידו ולהדבק אחריו. תחת אשר הרימות את
כסאו ומדרגתו. ומאשפות נשאתו. ובאמת המשילו
בעלי החידות והמשלים. הזמן הרע עם בני הנבלים.
בדמותם אותם למאזנים אשר ירימו החסרים.
וישפילו השלמים היתרים. ואמר המשורר:



בני ימים בני דמים מקימים

ומפילים אנוש צדיק ותמים

כמאזנים מרימים החסרים

ומשפילים עדי ארץ שלמים:



אמרו החכמים בן חורין כשירעב
יסבל. וכשישבע ישפל. ובן עבד כשירעב
יקצף ויקלל. וכשישבע יתגאה ויתהלל. ויקרא
המלך לשני ויאמר אליו מה תאמר אתה במשנה
ומעלליו. ומה תעיד לשונך עליו.

ויען השני ויאמר אדני המלך מה
אמר באיש אשר מאזניו גנזיו. ושניו אשפיזיו.
וכספו וזהבו נאמני לבבו. ומפתחו נאמן רוחו.
ותבתו בעלת חברתו. וטבעתו איש עצתו. הכזב
עמיתו. והעול מרעיתו. והשקר שמר בריתו. ואמרו
החכמים. השקר והמות שוים. כי מעלת החי
בדבורו. וכשלא יאמנו דבריו כבר בטלו חייו.
ואמר המשורר:



מות בחר לך לא דבר שקר

כי תוצאות שדו לאין חקר

ימות לבדו איש במותו אך

רבים אשר תמית לשון שקר:



ויקרא המלך לשלישי ויאמר לו התודה אתה לחבריך ודברם. ותאמר כמאמרם.

ויען השלישי ויאמר אדני המלך
דע כי לא באו חברי אל הקצה הראשון מנבלותו. ולא
הבינו דרכי שקרותו. כי הוא מהים זעפו. ומהמים
קצפו. ומהורד שמיריו. ומהיין שמריו. ומהאש
עשנו. ומהעב חשכתו ואשונו. אין סוף למרמתו.
ואין קצה לפחזותו. ואמרו החכמים השקרן יותר רע
מהגנב. כי הגנב יגנב ממונך. והשקרן יגנב
דעתך. ואמר המשורר:



השמרה מאיש כזבים על

גנב בעברתו זהביך

גנב יגנב הונך אכן

כזב יגנב את לבבך:



ואם תרצה אדננו המלך לעמד על אמתת
הגיוננו. ודבר לשוננו. מהר שלח בעבורו והשבע
השביעהו. ובסוד גדול הודיעהו. כי ברא לך השם
לב חדש. ורוח נכון בקרבך חדש. שתזנח העולם
הזה ותעזב מלכותך. ותשוב לדת הנזירים ואמונתם
תהיה אמונתך. ואז יראו לך אותות שמחתו. ויגלו
לך מופתי חדותו. ואיך ייפה לך הדבר לאין חקר.
עד אשר תכיר האמת מן השקר. ואל יחר בעיניך
אדננו. אם מלאנו לבבנו. לדבר באזניך דברי
משל ומליצה. ולתת לך עצה. עם דעתנו שכלך
הגדול וחכמתך השלמה. ובפיך דעת ומזמה. כי
אמרו החכמים הטוב שבסוסים צריך לשוט. והגבור
שבאדם צריך לחרב. והחכם שבמלכים צריך ליועץ.
ואמר המשורר:



קנה לב קנה חכמה וחברת מתי ערמה

ואם לא חצב קבר לשכנך ותכרה בור

התבטח ותשען חסר לב בבינתך

ועצות ביד גבר כחצים ביד גבור:



וכבר ידע כל המקנא. אמתת אמונת
המשנה. כי היה מאס בעולם הזה הנמאס. ודבק
באמונת הנזירים ובמעשיהם חמל וחס. ויען המלך
ויאמר לו דע באמת כי אם יראה לי מאשר ספרת לי
אות אמת או מופת כי לא אשאלהו. ובחידותם עוד לא
אנסהו. כי בן מות הוא. וישלח המלך בעבור
המשנה. וידבר אתו דברי איש נגש ונענה.
ויאמר לו כבר ידעת השתדלותי במלכותי.
וחשקי ותאותי. בדברי העולם מיום היותי. ועתה
אזכר למה שעברו מימי. עם רב פשעי ואשמי. ולא
אמצא דבר מועיל בעולם הזה ההפוך החשוך ואפחד
על שני הנותרים. ואירא מאד על ימי הנשארים. פן
יתמו בהבל וישמדו. יעלו בתהו ויאבדו. ולא
ישאר לי במה אצטיד בדרכי הרחוקה. אל שאול
ועלוקה. ולא יהיה בידי במה אשכר מליצים בעדי.
כל שכן כי אין בידי. במה אקדם פני השופט
הדין ברוך הוא על כן אני רוצה עתה לעשת לנפשי
השממה. תחת אשר עשיתי עד הנה לגויתי
הנשמה. כי היא הנשארת. והוא ההלך אל ארץ
אחרת. היא העלה למעלה. והוא הירד שאולה. היא
העמדת והוא הכלה. היא הקימת והוא הבלה.
וידעתי כי כל אשר אוסיף ליגע בעדה אאנח. וככל
אשר אצטער עליה אשמח. וכל אשר אתענה בעבורה
אשבע. וכל אשר אלחם לה אושע. וראיתי מן העצה
הישרה וטוב הזריזות. להדבק בנזירות. ואפרד
מזה המלכות ואסיר ממני עלו. ואפשט מעלי
מעילו. וירם את קולו. וישא משלו:



אסיר תאוה עלה מפח והעלה

לעולה יצרך אל יוצרך

ואל תחשב היות נעור ומקיץ

וכי ינום ויישן שמרך

שמע נא לעצת אהב טהר לב

ואל נא ישמחו לך צורריך

חמל על נפשך כמעט ותחיה

ויצרך עדי עד יצרך

אל ישיאך פי גאוה פן

כמקרה הכסיל כן יקרך

אויל הרף ואל תעכר שארך

בידיך וסב אל אחריך:



ויהי כשמע המשנה דבריו ומעניו.
שמחו רעיוניו. וצהלו פניו. ותאורנה שתי עיניו.
ויאמר לו ברוך יי אשר יעץ לבבך. והעיר בני
מחשביך. כי באמת העצה הטובה ראית. מחזה שדי
חזית. וכאשר דברת בשפתיך בידך תמלא.
וסודך לאחר אל תגלה. החל וכלה. ואני מקוה מאת
בוראנו יתברך כי הוא יחבר לך עם המלכות הזה
ותענוגי טובתו. מלכות עולם הבא ונעימותו:

וכשמע המלך דבריו ומעניו. בערה
כאש חמתו וירע בעיניו. ולא יכל לענות אותו כי
נבהל מפניו:

וישא המשנה את עיניו השאפים.
וירא את פני המלך והנם זעפים. ובהם סוד לבבו
גלה. נשתנו כרגע ולא היו לו כאשר בתחלה.
וישב אל ביתו נאנח ונדכה. נגוע ומכה. לא אכל
ולא שתה. כי לא ידע סבת חרון אף המלך ובמה
היתה. או במה יתרצה אל אדניו. ובמה יכפר פניו.
ותדר שנתו מעיניו. גדל חילו. וארך לילו. וישא
את קולו ויאמר:



אשון חשך מנת חלקי ואין לי

לבד ליל אחזה לי ואחזתיו

אין אהב לבד עפעף ושרעף

יעצני בלילי גם יעצתיו

ודודי שמרי סודי בני עש

וירח כרע לי חשבתיו

ושמש אין כמשפטו לאטו

מסובב חוג זבול כאשר ידעתיו

ואין שחר ואין מחר ואין לי

בעד בקר מספר כי שאלתיו

ידידי ספרו לי אם ידעתם

בעד יומם ומראיו כי שכחתיו:



ויהי מתחשב ומצד אל צד מתהפך.
ונפשו עליו תשתפך. ועודנו במבוכתו הגדולה.
ויזכר את התעה בעל התחבלה. וישלח בעדו
ויבא. ויאמר לו התזכר את אשר התפארת בו. כי
אתה תקשר הדברים הנכרתים. ותתקן הענינים
הנשחתים. אמר זכרתי אדני לכל דברי ומלי.
ועתה אם תצטרך אלי. התפאר עלי. כי בעזר הצור
לא אפיל דבר מכל דברי. ולא אכחיד אמר ממאמרי.
לשלם נדרי. ואמר החכם הנדר בלי תשלום. כרעם
בלי תשלום. כרעם בלי גשם. ואמר המשורר:



מתת נדיב לבב כטל יזל ולא

ידע אנוש מתי ולא מאין

אכן דבר נבל כקול רעש וקול

רעם וקול רוח וגשם אין:



ואמר אחר:

שחר פני נדיב וימלא

משאלך לפני עלות שחר

ושפת נבלים תענה לך לך

היום ותשוב אחרי מחר:



אמר המשנה עתה ידעתי כי בכל
אשר דברת ויעצת. לא כזבת ולא התלוצצת.
כי כן משפטך אתה חרצת. ועתה בא העת אשר
תוכל לגמלני אם חסד גמלתיך. ושלם לי אם טובה
שלמתיך. וידעתי כי בני המוסר והמשרה.
וילדי היקר והחברה. כל טוב נגדם לאין. ולא יראו
בדבר תאות עין. בגמלם לאיש כחקו. וכמעלליו
ישיבו אל חיקו. ואמרו החכמים השמרו לכם. לבל
יהיו הכלבים שמרים בריתם יותר מכם. כי הכלב אם
תשליכו פסת בר בגרונו. לא יחרץ לשונו. ואמר
המשורר:



אשר יודה בטוב חסדי ידי איש

לבבו לעשות ישר מלאו

והמכחיש באיש חמל וגמל

כמו כפר בטוב האל בראו:



אמר האיש השמיעני את קולך. והודיעני כל אשר עם המלך קרה אליך:
אמר המשנה דע כי אני הייתי עם
המלך מימי ילדותו. מיום אשר דרך כוכבי מלכותו.
והייתי אהוב וחביב לפניו. והיה מאמין בי בכל
עניניו. למה שהיה מכיר בי. ומבחין אותי מאמונת
לבבי. והיום הכרתי בו תמורה ורע פנים. וראיתיו
כי נשתנה אלי מאשר היה לפנים:



אמר האיש האם לשנוי פניו סבה. או הביא אדם עליך שפת לשון ודבה:
אמר המשנה דע באמת כי אינני
יודע בדבר הזה עלה. רק אמש שלח בעבורי וסודו
באזני גלה. והודיעני עניני נפשו ואמר לי כבר
ידעת כי כל יגיעי ועמלי השתדלותי במלכותי
ונעמו. ואהבתי את הזמן וערות מומו. ויתר מה
שספר לו המלך על עצמו. ומה דבר אליו ומה
ענהו בנפש תמימה. ואיך הכיר בפניו השנוי ורב
החמה. והנני נבהל ונבעת כי לא ידעתי סבת
תמורת פניו. ובמה אכפרה פניו. והארכתי
במחשבי. עד אשר דפקתי בשערי לבבי. וזכרתי
את אשר ספר לי על עצמך מקשור הדברים. ותקון
המאמרים:

אמר האיש אולי המלך חשב. כי אתה
לקום תחתיו רץ ושב. ותרצה להראות עליו גבורתך.
ולשבת על כסא מלכותו תאותך. הנה נא נכר כי
מהנה נראתה בדבריך השחתה ואני אקשרם.
ובגזרת האל אתקנם ואישרם. על כן אל תשת אותות
היגון בקרבך. ואל תתן תוגה בלבך. התחזק
והנחם לילה ויומם. אל נא תאנח למה תשומם. כי
זה מעשה הכסילים אשר אין להם עצה וגבורה.
המתרפים ביום צרה. לא מעשה המשכילים
הגבורים. אשר לבם כצור מעוז לעמת המקרים. ועל
כן יגברו עליהם ביד רמה. ויכום ויכתום עד
החרמה. וכבר אמרו החכמים נחמות המשכיל במה
שיקרהו מן המקרים. בשני דברים. האחת שמחתו
במה שנשאר לו. והשנית תקותו להנצל ממה
שיקרהו. וחרדת הכסיל במה שקרהו. גם כן
משני דברים. האחד כאבו על מה שאבד לו. והשני
פחדו תמיד על מה שנשאר בידו. ואמר
המשורר:



כסיל יכאב לבבו בהלך לו

מעט חמדה ויחרד על שארית

ומשכיל יעלז תמיד בחלקו

ויוסיף לעשת לו שם באחרית:



על כן אדני חזק ויאמץ לבך. לבלתי
עצבך. קום מהר ואל תתעצל. עשה זאת והנצל. אל
תפל דבר מכל אמרי. כי בעזרת השם תמצא תועלת
בדברי. כי תקום בבקר תפשט מעילך. ותוריד
עדיך מעליך. ותגז את ראשך. ובגדי הנזירים תתן
לבושך. ותתהלך כארח והלך. כאיש עני וחלך.
עד באך אל שער המלך. וידעתי כי הוא יאשימך.
כמטרה לחץ לשונו ישימך. וכי ישאלך מה זה
אשר עשית תאמר אליו. אדני המלך זה הדבר אשר
הכרחתני עליו. כי אני באמת ידעתי כי לא זה
הדרך ולא זה הנתיבה. אך טוב מותי מחיי אלה
ולשכב למעצבה. אבל לא תנעם לנפשי כל טובה.
בהמנעי מלכת אחרי עצתך. ורדפי משאלותיך.
והתחברי עמך בכל תאותיך. כי מדין האמונה.
ומחק האהבה הנאמנה. כשירמז איש לאהבו.
ויודיעהו כל נסתריו ועצת לבבו. החובה עליו להיות
גבור כארי לבקש דרכיו ושביליו. קל כצבי
לרדף אחרי משאליו. ומוסר האהבה לא יפרע. אם טוב
ואם רע. ואף מי שהוא עם אדניו בכמו מדרגתי עמך.
וכבר כבדתני על כל בני עמך. אשר מאז על
כפים חקותני. ועל כנפי חמלה ורחמים נשאתני.
ואיכה אשא משא נדודך. או איכה אוכל וראיתי
באבדך. הנני נשבע במתק אהבתנו ובריתנו. וחי
נפש כמוש אלהינו. אם אשאר עוד אחריך שמח
ועלז. מכרכר ומפזז. כי באשר תלך אלך עמך
עמי ואלהיך אלהי:

ויקם המשנה מעל פני היועץ. בטוב לב
שמח ועלץ. ויעש ככל אשר צוהו. וידבר ככל
הדברים אשר הורהו. לא המיר בהם ולא החליף. מהם לא
גרע ועליהם לא הוסיף:

וכראות המלך את מעשה המשנה
וישר לבבו. הוסיף לאהב אותו ולהאמין בו. ויאמר לו
עתה ידעתי. כי אמת היה את אשר שמעתי. על אחד
החכמים אשר אמר לחברו ואהבו. חברי שמעתי עליך
דבר ולא חששתי בו. אמר החבר ולמה לא. אמר החכם
כי אם היה אמת מחלתיו. ואם היה שקר הכזבתיו.
וזה בלי ספק מחק האמונה המתוקה. והברית
החזקה:



אמר המשנה יחי המלך אמת ואמונה
כי לא היה לך להאמין על עבדיך השלמים. דברי
נרגן כמתלהמים. כי לא יאות למלך שיעמדו
בעלי כזבים לפניו. דובר שקרים לא יכון לנגד
עיניו. כי המלך נפרד בעצתו. יושב בירכתי
ביתו. לא יבא בעיר ומדינה. כי אם פעם ושתים מדי
שנה בשנה. לא יעמד על משפט גר יתום ומשאליו.
וריב אלמנה לא יבא אליו. ואם יהיו עבדיו חטאים
ורעים. כל משרתיו רשעים. והוא גם הוא מאמין
למלתם. מקשיב על שפתם. יהיה זה סבה להחריב
ביתו. ולאבד מלכותו. ומה יעשה באחריתו. ואמרו
החכמים. טוב שבשבחים. אשר הוא בפי הטובים. וטוב
שבמעבדים. המתוק באחריתו. וטוב שבמלכים. מי
שלא יאמין בשוא. ואמר המשורר:



ממשכנות שוא רגלך הוקר

תמצא יקר והון לאין חקר

אם אורך יהיה כעת ערב

תזרח לך שמש כאור בקר

אזן נטה ושמע ותדע כי

טוב לך היות בולס וגם בוקר

לעד ואל תראה פני משל

מריב ומקשיב על לשון שקר:



ויחר אף המלך על המפתים אותו.
להפיל מעלתו. ויעש בהם שפטים באפו ובחמתו.
ויצו להשליך מכל גבולו כל הנזירים וימהרו
לברח. ויקחו העם את השבי ואת המלקוח. ויזכר
המשנה את היועץ אשר כזה יעצהו. כל ימיו ולא
שכחהו:

ויהי היום. ויצא המלך לצוד ציד
כתמל שלשם. וירא מרחוק שני אנשים חברים.
וישלח אחריהם ויבאו והנה הם שני נזירים:

ויאמר להם מדוע עברתם את פי ואת מצותי. ולא יצאתם מאדמתי:
ויאמרו לו דע באמת. כי בטרם
מצותך מפי שלוחך מוצאת. היינו אנחנו נכונים
לצאת:

אמר להם ומדוע עד כה אחרתם. וללכת לא מהרתם:
אמרו לו אנחנו אנשים נכשלים.
דלים ונחשלים. אנשים כחושים. וחלושים. ואין
לנו בהמות לרכב ואין לחם נצטיד אותו מבתינו.
ועם כל זה לא נשקט עד צאתנו:

אמר להם מי שיפרד ממגור המות
וחרדתו. וינוד מפחדו ואימתו. ראוי הוא שיזרז
לברח בכח ועצמה. ולא יתן לעפעפיו תנומה. ולא
ישאל צידה ולא בהמה:

אמרו לו אנחנו לא נפחד מהמות
וכאבו. אבל לא נראה תאות נפש בדבר אלא בו. כי
מה שיתאוו אותו בני אדם בעולם כבר יצאנו
ממנו אנחנו. אין רצוננו לשוב אליו וחלילה לנו.
ויען הבכור ויאמר:

יום אגועה אל תדאגו רעי הכי

רגבי נחלים לי צררות מר דרור

רוחי בקרבי כדרור תוך פח ופח

נשבר ותמלט ומצאה לה דרור:



ויען הצעיר ויאמר:

רעי מידעי פני מות

חלו בכל רגע והודוהו

כמה נעימות יש במות לו

אישים ידעוהו עבדוהו:



אמר המלך אחרי אשר דברתם
בפיכם. כי שלוחי פגעו בכם. ואתם נכונים לצאת
בכל כחכם. אינני רואה אתכם. אלא משתדלים מאד
לנוס מהמות וכחו. ולברח מפחו:

אמרו לו דע כי הבריחה ההיא אשר
ראית. לא היתה להפרד מהמות כאשר בדית. אלא
מאסנו את תורתך. וגעלנו חברתך. והטמאנו
במקום מאדמתך. וימלא המלך חמה ואפו עליו
חרה. ויצו להגדיל המדורה. ולהשליכם בתוך
הבערה. ויעבר קול בכל מדינות מלכותו להודיע
העמים והשרים. לשרף כל מי שנודע מדת
הנזירים. ויקחו מהם כהני הבמות. ויתחילו
לשרף אנשים מהם בכל המקומות. על כן היתה
השרפה לחק ומשפט לנשארים. בארצות הדו
וביתר הערים. בעבור כי יאמינו בניהם. ובני בניהם
הבאים אחריהם. כי מצאו מן הרוח וההצלה והכח
והעזרה. בשכר השרפה ההיא והתבערה. ועל כן
מעטו אנשי הדת והנזירות בכל הגלילות ההם עד
היום:




השער הששי: מחשבת בן המלך במאסרו. איך יפל דברו


ויצמח בן המלך ביפי ההוד. צמח
צדיק לצבי ולכבוד. ויגדל בשכלו ובשלמותו.
ומוסרו וטוב עצתו. כי לקח המוסר והחכמה. והדעת
והמזמה. וכל מה שיצטרכו אליה בני המלוכה
והפרתמים. ממה שאינו כליון השנים והימים.
ויקהלו בו שכל עצה וגבורה. וטוב הכרה. וכל מדה
יקרה. עד אשר תמהו בו כל שמעיו. ונפלאו ממנו
כל יודעיו. ואמרו החכמים. כי כאשר לא יסתר מאור
השמש והירח בעננים. כך הנער לא יעלם שכלו
ואם טבע ביון העלומים. וזכרו החכמים. כי כאשר
מלך אלכסנדר נקבצו באו לו כל החכמים. לדבר
ולהוכיח כמשפטם איש איש כפי לשונו. וצחות
הגיונו. ויהי כאשר נאספו כלם אל בית תפלתם
אמר המלך בחרו מכם איש ונשמע מה ידבר. ויקם
מתוכם נער צעיר לימים לדבר. אמר אלכסנדר הנער
הטוב שוב למקומך. כי נער אתה ויקום לדבר מי
שהוא גדול ממך. אמר הנער יצליחך אלהים אדוני
המלך דע כי האדם בלבו ולשונו וכשיתן השם
יתברך לעבדו לשון צח. ולב לא ישכח. אז יאות לו
לדבר. וחילים לגבר. ואלו היה נבחר בשניו.
ומולך לפי רב ימיו על המוניו. דע כי היה בהמון
הגדול הזה מי שהוא יותר ראוי למלך ממך. ויענו
כלם ויאמרו צדקת הנער הטוב. ואמר
המשורר:

לא כל מתי זקנה לתפארת

לא כל בני עדנה למגערת

כמה נערים נשמרו מרע

כמה זקנים הם במחתרת:



ויחשב הנער על עמדו שם קשור
ואסור. ומדוע היה עזוב ועצור. ושבט היגון
ממנו לא יסור. והוא כנחש ישך וכצפעני
יפריש. ויהי כמחריש. כי אמר בלבו. העם אשר
אני ישב בקרבו. הם ידעים יותר ממני. את אשר
יועילני. וייחל עוד שבעת ימים או עשור בלב
נדכה ונשבר. ממצוא חפץ ודבר דבר. עד אשר
הוסיפו לו ימיו ושניו. שכל על שכלו ובינת
רעיוניו. וישב עוד לחשב עניניו. ויאמר אינני
רואה לאלה האנשים. יתרון חכמה ודעת קדשים.
ולמה זה עוד אאנח ואאנק. ועד אנה אחריש אתאפק.
הלא טוב לי לדרש בזה ולבקש. ומי הוא זה אשר
הישרה יעקש. ועד מתי יהיה זה לי למוקש. ויהי
יום אחד ויבא אביו לבקרו. ורצה לשאל על עניניו
ודבר מאסרו. אחר כך אמר במחשבתו. לא יתכן
להיות החכמה הזאת מאתו. ואם כן לא יאמר לי האמת
כאשר אדרשהו. ולא יגלה לי לבו במה
שאשאלהו. ואולם העצה הנכונה להחבא עוד כמעט
רגע ולהתאחר. ואולי רוח והצלה יעמד לי ממקום
אחר. ויהי בתוך השמרים אותו. איש טוב ויקר
בשכלו ובינתו. קרוב אליו ובעל עצתו. מכל
האנשים אשר לפניו. ויותר נחמד מכלם בעיניו.
ויהי הנער משתעשע בחברתו. ומתענג
באהבתו. עד אשר לא היה שמח אלא בו. כי אהבת
נפש אהבו. ולילה אחד נדדה שנתו. ונאספה
אנחתו. ונתיחד עם האיש ההוא בחדר מחדריו.
וישאהו בחלק שפתיו ומאמריו. והודיעהו אהבתו
החדשה. וחבתו האנושה. פעם גבורה פעם חלושה.
פעם רכה ופעם קשה. וידבר אתו נכבדות. ויבא
לנסותו בחידות. ויען וישורר:



שמע מוסר ואל תבזה עצתו

בעיניך והטיבה שאתו

כפירים תוך מעונתם ירא גם

פני מלך ואם ישכן בביתו

ואם תשחק לפיד חרב בתערו

אמר מה תעשה מחר בצאתו:



ויאמר לו דע כי המלך אבי ילך מחר
או מחרתו. אל בית מנוחתו. ויאבדו ידידותו וקנאתו.
גם אהבתו גם שנאתו. ואתה תשאר אחד משני
אנשים בין בני עצתי. או גדול ונכבד מכל בני
מלכותי. או נבזה ונקל מכל בני ביתי. ויפחד
האיש ויחרד לקולו. ויאמר לו. השבעה לי באלהי
משגבי. אם תשקר לי ואם תבגד בי. וישבע לו
ויבטיחהו. ויכרת לו ברית וישקהו. אז גלה לו
האיש את כל סוד אביו ואיך החוזים בכוכבים את לבבו
המסו ואת כל פחדתו עליו ויראתו לבל יהיה בין
בני עמו. מיראי יי ומאהבי שמו. ובנותו העיר
ההיא בגללו. לא נפל דבר אשר לא הגיד לו. וינח
ביום ההוא מרגזו ומעצבו. ומן העבודה הקשה
אשר עבד בו. וייטב לבו ויוסף לאהב לשליש.
ולתת לו את בריתו שלום החיש. ועד בא אביו לבקרו
החריש. ויאמר לו אדוני אבי הנה במאסר הזה
אסרתני. ולצאת ולבא מנעתני וסגרתני.
והבדלת ביני ובין אנשי העולם. לבל תשתדל
נפשי ולא תטרח בעמלם. אלא במה שאני בו מן
התענוג והשמחה. והשלוה והרוחה. קול ששון
וקול שמחה. ואמנם נהפכו עלי מחשביך. זמותי
מורשי לבבך. כי הבאת עלי היגון והצוחה. לי
הגדלת האנחה. צרה ותוכחה. בשומך אותי עצור
ואסור בנחשתים. וימס לבבי ויהי למים. עד אשר
אין לי יגון אלא בדבר אשר חשבת להיות בו
שמחתי. ולא אמצא שמחה בנפשי אלא בדבר
אשר תחשב שיהיה בו יגוני ודאגתי. ונפשי תלויה אל
מה שהבדלת ביני ובינו. עד אשר לא יבטח לבי
לראות תאותו ורצונו. לא אשמח ולא אגיל וכל טוב לא
אחזה. עד צאתי מקברי זה. וישא משלו:

בשאתו על נעוריו טוב לגבר

ויש תקוה לאחריתו ושבר

וכנשר יחדש עוד נעורים

ותמיד יעלה כנף ואבר

אבל נקבר במשבר ים ומדבר

הימצא עוד צרי אל ציר ושבר

ואיך ישמח לבב איש מת בחייו

ואיך יגיל לבב גבר בקבר:

על כן אדני אבי המלך לא תלחץ אותי
עוד ולא תדחק. ולהותי לא תלעג ולא תשחק. כפך
מעלי הרחק. והודיעני כל אשר תרחיקהו.
ותשנאהו ותמאסהו. למען אדע לשנאתו
ולהרחיקהו. ואת אשר תבחרהו ותאהבהו. למען
אדע לדבקה בו ולקרבהו:



ויאמר לו המלך בני הטה אזנך
לאמת הגיוני. ושמע תוכחות לשוני. ודע באמת כי
לא היתה כונתי במה שעשיתי לך. אלא להועילך.
ולהטיב אליך. ולהטות מעליך. כל דבר רע ונמאס
ללב ולנפש. ותמצא דרור וחפש. ומרגע ונפש.
עד אשר לא תראה ולא תשמע ולא תבין ולא תדע אלא
מה שישמחך בילדותך. וייטיב לבך באחריתך.
וישא משלו:

יעלז לבבך בילדותך מאד

בחור וגיל בימי בחורותיך

בטח שכב וצלח רכב ושמע לאב

יעצך לבו לאהבתך

מלא שחוק פיך כחק ילדי יקר

כבני אהוביך וחברתך

התעלסה תמיד והתענג ואז

ייטב לבבך באחריתך.

אמר הנער דע אדני כי שמעתי כי
איש אחד לשון מחליק. אמר ליוסף הצדיק. דע נביא
האל. כי אני אהבך מכל רע וגאל. אמר יוסף לא באתי
ליסורים קשים. אלא מאהבת האנשים. אהבני אבי
וקנאו בי אחי והיו מחשים. עד השליכוני לבור
עקרבים ונחשים. ואחרי כן מכרוני לעבד. והייתי
ככלי אבד. אהבתני אשת פוטיפר. והושבתי בעדה
במאסר. ונתאחרתי ימים רבים בין המצרים. אל
מקום אשר אסירי המלך אסורים. על כן לא ארצה
שיאהבני כי אם ברא רוח ויוצר הרים. ואמר
המשורר:



איש עת בני איש יאהבוהו

רעיו ומרעיו יקנאוהו

ברצות אלהים את דרכיו אז

כל אויביו יחד יראוהו:

וכן אני אמר דע אדני אבי לא אבחר
באהבה וידידות. שיסבבו המאסר והגלות. ואם טוב
בעיניך הוציאני מן המקום הזה חושית. ולא תהיה
זאת להם אהבה שלישית:

ויהי כשמע אביו אותו פחד וחרד לקולו.
ויירא מאד ויצר לו. כי הבין כי ידע הנער והכיר.
את אשר חשב ממנו להעלים ולהסתיר. והאלהים
עצתו הפיר. וישאל את פי יועציו ונבוניו
להודיעהו. מה יהיה משפט הנער ומעשהו. ויאמרו
לו אחרי אשר הגיע עד כה דברו. דע באמת כי לא
יוסיף לו מאסרו. כי אם פחד ורעדה. ויצר לבבו
ותרע נפשו ויעמד בחרדה. עד אשר יהיה סבת אבדו
ומתי תמצא כזאת האבדה. אתה המלך עם מה שיש
לך מאמץ הלב והעצמה. והיד הרמה. לו רצית לאסרו
ולהכביד עליו עלו. לא תוכל לו. כי כבר החלו
נצני בחורותיו לפרח. ופחדו ומוראו ללכת
ולברח. לא ישא פני איש ועל אדם לא יחמל. לא
ישוב מפני כל. וכבר אמרו החכמים בנך חמש שנים
אדניך. וחמש עבדך. וחמש משנך. ואחר כך
אהבך או שוטניך:

שמע עמל שמע נא מאמרים

יקרים מבדלחים ודרים

לכה הכן לבן חמש מזונו

ואם תחפר ותחרש בבקרים

ובן עשר בכל עת למדהו

ומגערתך יחת ויערים

ובן חמש ועשר כבדהו

יכבדך בהגיעו לעשרים:

ויאמן המלך בם. וישמע אל ניבם.
ויקרא אל בנו ויאמר לו בני כטוב בעיניך עשה.
השאר או צא. כי חפצי באשר תחפץ ורצוני באשר
תרצה:

אחרי כן אמר המלך לחבריו אשר חיו
בצלו. הילדים אשר כגילו. לצאת עמו. להביאו אל
מקומו. אל מולדתו ואל עמו. ולהרכיבו בכבוד לפני
כל חילו. על מרכבת המלכות אשר לו. ויצו לעבדיו
נאמניו. להשים אנשים רצים לפניו. למען הרחק כל
איש מר נפש ובעל נגעים. וכל מדוי מצרים הרעים.
ולמען החבא כל מכה קרוב לבוא אסונו. או גבן או דק
או תבלל בעינו. ולהזמין לו בדרכים. וברחובות
ושוקים. כל איש בריא וחזק. ומראהו כמראה הבזק.
וכל צורה נאה ותאות עין. עם תפשי כנור תף וחליל
ויין. ויתר מיני שמחות ושירי עגבים. ויעשו כן
ימים רבים:

ויהי היום והם הלכים. משחקים
בדרכים. זה עזב וזה לקח. זה רדף וזה ברח. אז
ידלג כאיל פסח. וירחקו ממנו חבריו ולבדו
הניחוהו. ומידעיו שכחוהו. וישא עיניו. וירא
והנה שני אנשים נחבאים מפניו. האחד פניו
צנמות. עיניו אדמות. שניו שחרות. קוצותיו צחרות.
בטנו כנאד מלא רוח. שקיו כסיר נפוח. הלך אורו.
ויאכל חצי בשרו. והשני יבש עורו על פניו.
ונפלו חצי שניו. נחלה גופו ונשתנו כל עניניו.
והוא אמר:

ראו גבי כקשת שח ורגלי

אסורות מבלי כבל ורשת

ראו אותי ומשענתי בידי

כאלו היתה יתר לקשת:

וכראתו אותם ברע מראיהם. נבהל
מפניהם. והגיע כאב האנחה בלבו. ונשמה לא
נותרה בו. עד אשר לא עצר כח לעמד. ויפל על פניו
ויבעת מאד. וישאל עליהם מה אלה. ויאמרו לו זה
עור וזה חולה. ויאמר זה אשר אני רואה באנשים
ההם. הנמצא רבים מבני אדם כהם. אמרו לו נמצא.
ולהמלט אין עצה. וישאל עוד ויאמר הנבטח אנחנו
שלא ימצאנו ככה לשנים הבאות. אמרו ומי יתן
ונבטח שלא ימצאנו יותר רע מזאת. וישא משלו
ויאמר:

יציר חמר אסיר יצר כמו נחש יסיתך

זכר מות וצלמות ביום שדם יחתך

התתפאר ואח ושאר בתוך קבר ישיתך

ותזניחם ותניחם ותפר את בריתך

ותלך בחצי ימים ותעזב מחציתך

ומה תגאה אנוש נכאה וכזאת אחריתך:
ויקם מר וילך יגע ויעף. וישב אל
ביתו סר וזעף. עצב ונאנח מבזה את עצמו. ומקלה
מלכותו ומלכות אביו ונעמו. ויעמד ברב אנחות
ויגונים. ימים ושנים. ויהי מקץ ימים. והוא הלך
ברחובות העיר בפחד ואימים. וימצא איש זקן נפלו
שניו. וכהו עיניו. ושנה צורתו. והלבין קוצתו.
והשחיר מראיתו. צפד עורו על עצמו. ולבו בל עמו.
והוא אמר:

חיל שחרי שיבה ברדפם אחרי

מחנות שחור ליל שערי רב סערי

מי זה ישיבני לקדמותי הכי

טוב מאפל ליל שחרי משחרי:

ויאמר עוד:

בשחר עלי לבן ידי כתבים כתבו

ושיבה לבנים על שחרים לאט תנחה

ולא ידעה לכתב עדי מחתה מכתב

ואין טוב בסופר לא יכתב עדי ימחה.

ויאמר עוד:

אתמה עלי שיבה בצור חרבה

תכה ולה לא ידאבו דאב

לא ראתה עוד עין אנוש בלתי

שיבה חלי כבד בלי מכאב:

ויבהל עוד בן המלך ויאמר. מה חרי
האף הנמהר והמר. אשר באיש הזה הנכאה. אמרו
לו הזקן הביאהו אל מה שתראה. אמר ובכמה שנים
יגיע אדם אל הצרה הזאת והמגנה. אמרו לו במאה
שנה. אמר עוד ומה יש אחרי כן. אמרו לו המות. אמר
עוד ומה יש אחרי כן. אמרו לו הגמול. ויפתח את
פיו ויאמר:

לבן אדם אמת עתות רשומות

לארבעת חלקים הם חתומות

בעת ילדות ושחרות לאשמות

ועת שיבה וזקנה למהומות

ועת מות לצער הנשמות

ועת תגמול פעלים אחרי מות:

ואמר עוד:

ביום טובה בני אל יפתך לב

ואל תתאו ליין משתיו ופתו

הלא אתה כמו זרע בלחה

לאיד נכון וכל פגע יחתו

ובמלאת עתך ימל קצירך

ותעל כעלת גדיש בעתו:

ויאמר בלבו האדם אין בינו ובין
הזמן. אשר יביאהו אל זה הענין. כי אם עתים
רחוקים וזמנים ידועים. וימים מעט ורעים. ואחרי כן
לא יקנה כי אם המות. ולשכן בארץ צלמות. באמת
ראוי לנו לעשות הפך מה שניגע בו נפשותינו.
ולבקש נתיב בלתי נתיבותינו. ואליו יום ולילה
לבבנו נעיר. כי לא זה הדרך ולא זה העיר. וישב אל
ביתו וממקומו לא ימיש. וכה דברו ישיבהו תמיד לא
יחריש. ויהי לו לב זך. ונקי וצח. לא יכעס ולא
יתרשל ולא ישכח. ועם כל זה גברו עליו היגונים
והדאגות. מאין הפוגות. ותשב נפשו מלכת אחרי
הזמן והבלי מנוחתו. ותענוגות העולם ותאותו.
והיה על זה מאס בדרכי אביו ונתיבו. ויבז לו
בלבו. ויהי מתגנב ממנו. ללכת אצל כל משכיל
צח הלשון אל אשר ידענו. אולי ישמע מפיו דבר
אמונה. יורהו הדרך הישרה ויישירהו אל
הנכונה:

ויהי אחרי כן נתיחד עמו השליש
נאמנו ואהבו. אשר גלה לו סוד לבבו. ויאמר לו
התדע אדם אמונתו מלבד אמונתנו. וענינו בלתי
עניננו:

אמר השליש ידעתי כי היו בימים
העברים. אנשים חסידים וקראו להם נזירים. ומרדו
בעולם ההפך והתמורה. ויקבלו עליהם מלכות גדול
ונורא. ויהי להם מליצה מעלה. ודעת נפלא. נפשם
תמימה. ואמונתם שלמה. רוחם טהורה. וידם יקרה.
ורגליהם רגל ישרה. לא אדע מה קרה אליהם. כי העם
שנאו מפעליהם. דרכיהם ומעלליהם. ויתעב המלך
בם. ויצו להשליכם מארצו והנשארים לשרפם
ולהחריבם. עד אשר מן הארץ שמם נכחד. ולא נודע
מהם עד אחד. ויאנח בן המלך בשמעו את שמעם.
ויעמד ברוח נבעת ונפעם. ולא ידע בקומו
ובשכבו. ויתעצב אל לבו:






השער השביעי: תחלת ענין הנזיר עם בן המלך. החפץ בדרכי ישר להתהלך


ושמע בן המלך הלך בארץ לארכה
ולרחבה. ימה וקדמה וצפונה ונגבה. ויודע
ביפיו ובשכלו. ובמאסו בעולם הזה וגריעותו
אצלו. כל כבוד לא יפתהו. וכל תענוג לא ישיאהו.
להמיר אמונתו. ולהחליף עבודתו. ויגיעו דבריו
וענינו אל אחד החברים. איש מבני הנזירים. אז המו
מעיו עליו ורחמיו. יחד נכמרו נחמיו. ויאמר אלכה
לי אל אחד המקומות ההם ואל הפחתים. ואראה האיש
החי בין פגרי המתים. ומתוך ההפכה ההיא אוציאהו.
ואציל את נפשו היקרה ומשם ידי תקחהו:

ויקם הנזיר וילך מעיר אל עיר לא
אכל בטובה. ושנתו עליו לא ערבה. עד באו אל מקום
בן המלך וארצו. ובהגיעו אל מקום חפצו. הסיר
מעליו את בגדי הנזירים. ולבש בגדים אחרים. ובכל
יום ויום אל שער בן המלך היה רצוא ושוב. ובכל
פנה יארב. למען ידע ויכיר עבדיו העמדים עליו.
והקרובים אליו. עד אשר לא נעלם ממנו מקום כל
איש ואיש ומדרגתו אצלו ועבודתו עליו. וירא כי
המשנה היה נכבד מכלם בעיניו. והוא היוצא
והבא לפניו. בלעדיו לא ירים איש את ידו בכל
עניניו. והאיש משתאה לו חפץ מאד לדבר בסתר
ולהמתיק עמו סוד כי ירא לדבר אליו בגלוי. עד
אשר אם ידע אם הוא אליו ראוי. וירדף אחריו עד אשר
פגשהו בדרך אחד בלכתו. יחיד ואין איש אתו.
ויאמר לו דע אדני. כי מארץ רחוקה אני. היה אצלי
סחורה. מעלה ויקרה. ולא מצאתי מלך מושיע וגאל.
קצין ושטר ומשל. שתאות לו לגבה דרכה. ורב
צרכה. וגדל ערכה. אלא בן המלך אדניך.
וסחורתי לא יערכנה כל רכוש. יגיע מצרים וסחר
כוש. תאיר העינים. ותפקח האזנים. תחזק החלשה.
ותדשן העצם היבשה. תציל מהעניות. ותרפא
משגעון ופתיות. וישא משלו ויאמר:

קנה חכמה לתפארת

וקח קנין למסחרת

ודע כי זאת לתוספת

ודע כי זה למגערת

וזה דרדר וקוץ מכאיב

וזאת כוס דר וסוחרת

בלכת זה לדרכו זאת

לבד עומדה ונשארת

יעור זה אשון עין

וזאת עין לעורת

וזה מצר וזאת בצר

לשון זהב ואדרת.

ועתה אם תזכרני אצל אדניך.
ותספר באזניו כל אשר שמעת באזניך. אז אדע
באמת כי אתה נאמן לאהבתו ועבודתו. וחפץ
בקרבתו וטובתו. ובעצתי על נפשו תחמל. ולא תמנע
ממנו הטוב הזה הגדול. ותשמר מעלילות המלכים.
אשר כרגע מתהפכים. כי אם יגיעו הדברים האלה
באזניו ויראה החפץ והיקר ביד זולתו. אולי תעלה
קנאתו. ובערה כאש אכלה ואין מכבה חמתו. כי
המלך חיים ברצונו. ומות בלשונו. יורה חצים
ולא יחוש. יצוה להרג ולא ימוש. יחרה אפו כנער.
ויטרף כאריה ביער. ואמרו החכמים לא תעמד לפני
המלך בעת חמתו. כי הים לא יאמן בו רוכבו בעת
ינוח וישקט ואף כי בהשתנות רוחותיו ושוא
גליו. ואמר המשורר:

ברח מאש בעת תבער

וזעף ים בעת יסער

ומאריה בעת ירעב

וממלך בעת יגער:

ואולם אחרי אשר תודיעהו הדבר אתה תהיה נצל. אם ישמע ואם יחדל:

ויאמר לו המשנה ראיתי דבריך
טובים. ונכחים וערבים. ובאמת נפלאים מאד מאמריך.
ואני מאמין בכל דבריך. אך איש אשר כמוני. לא
יאות להעלות על לשוני. מה שלא ידעתי ונסיתי.
ולהעיד על מה שלא ראיתי. כי אמרו החכמים
המשכיל יספר במה שראה והכסיל במה ששמע.
ואמר המשורר:

ישמע אויל דבר ומהר יאמין

אותו ויוכיח למשמע אזניו

אך מחריש חכם ולא יחוש ולא

יגזר וישפט רק למראה עיניו:

על כן הסוחר הנאמן שא נא סחורתך.
ואראה ואם אכיר בה דבר ראוי אודיעה אגידה
ואערכה:

ויאמר לו הנזיר. דע כי עם היותי
סופר מהיר. אני כמו כן רופא יודע ומכיר. כי כח
ראותך מאד חלוש. ואתה זקן דל וכחוש. וסחורתי
יש לה נגה גדל. ובהירות רב עד כי לספר חדל.
ועינה כעין נחשת קלל. לא יוכל איש להביט בה
ביום. ואפחד פן יכהו עיניך בהביטך בה פתאם.
אבל בן המלך הוא נער. עיניו לטושים כתער.
וכחותיו חזקות וערבות. בריאות וטובות. הוא יקחה.
ומצד אל צד ישליכה. ומעבר אל עבר יהפכה. ואם
תיטב בעיניו. הנני מתנדב לו בה בכל אות
רעיוניו. ואם יהיה זולת זה מעבר פניו יסירנה. ולא
יחסר דבר אם יראנה. וזה דבר גדול לא נכון לך
למנעו ממנו כל ימיו. ולא תחוס עינך על דמיו:

אמר השליש הנה אנכי חפץ
להשתדל למלאת שאלתך. לתועלתו ולתועלתך.
אם הדבר כאשר זכרת מהתפארת וההוד. שכרך
הרבה מאד:

ויבא השליש אל אדניו. ויספר כל
הדברים באזניו. וכל אשר קרהו עם הסוחר ממנו
לא הכחיד. לא נפל דבר אשר לא הגיד:

וישמח הנער מאד אל דברי המשנה.
ויאמר שנה וישנה. ויחשב בלבו כי כבר מצא
כל צרכו. והאלהים הצליח את דרכו. ויאמר לך
מהר. ויותר בני הזהר. לקרותו בסתר ולהביאו
בחדר. וילך השליש מאתו. ויצא החוצה לעשת
מלאכתו. וירא הנזיר ישב. ומיחל ומחשב. ויקרץ
לו בעיניו. ויורה באצבעותיו. ללכת אחרי
עקבותיו. ויקח הנזיר בידו ספריו. ויקם וילך
אחריו. ויאמר לו מה זה בידך רעי ועמיתי. ויען
הנה נא סחורתי:

ויהי כראות בן המלך אותו. שמח
מאד ויקם לקראתו. ויקרא לו לשלום ולאהבה.
בשפה ברורה וערבה. ויחבק לו. וינשק לו.
ויושיבהו אל צדו הימני לגדל ערכו. וילך
השליש לדרכו:






השער השמיני: כבוד האדם לחכמתו. ולא למלבושיו וצורתו


אמר הנזיר ראיתיך בן המלך הוספת
עלי שלום אהבה וחדוה. והסברת לי פני שמחה
ואחוה. יותר ממנהגך עם שריך ומשרתיך. וגדולי
מלכותך. ואני אין אצלי הקצת הקטן שלהם
מהקשוט והעדי. והכתם והחלי. באמת אין זה כי
אם קיום מאמר החכמים אשר אמרו הסברת פנים הוא
אות נאמן על הנדיבות כמו הנצנים שהם אות אמת על
הפרי. ואמר המשורר:

מראה פני אדם בכל רגע

אות על אמונתו ועל מריו

כעץ אשר ציציו ונצניו

אות נאמן תמיד עלי פריו:

אמר בן המלך אין זה כי אם לרב
תקותי בדבריך וטובם. ורב התיאשי מאנשי
מלכותי ומאסי בם:

אמר הנזיר התנהגת עמי בחיר
הנסיכים. כמנהג אחד מהמלכים. אשר היה בקצת
המקומות. איש נבון ובעל חכמות. והיה מכיר בין כל
ישר ונלוז דרכו. ומבדיל בין כל דבר והפכו.
ויהי מימים. והוא רכב עם שרי המדינות
והפרתמים. ויפגע בשני אנשים. בלויי סחבות
לבושים. יגעים ועיפים. ערמים ויחפים. דתיהם
שלמות ויקרות. וצורותם שונות מכל צורות. וכאשר
הביט אליהם. וראה את מראיהם. לא יכל למשל ברוחו.
ולהחזיק בכחו. עד אשר הפיל עצמו מסוסו לפניהם.
ויפל על צואריהם. וישקם ויקרא להם שלום. מאל
נורא ואיום:

וכראות שריו מעשהו גדל קצפם.
ויחר אפם. ויהי בבוא המלך אל ביתו. הלכו כלם
אל אחיו אשר היה קרוב אליו ושומע אל עצתו.
ויאמרו לו דע כי המלך אחיך הקלה היום עצמו.
ובזה מלכותו ועמו. כי ירד מבהמתו. ונפל ארצה
מלא קומתו. לשני אנשים לצים בנים שבבים. וחברי
גנבים. ועתה לך מהר ויסרהו. והשיבהו מדרכיו
ואל הנכחה תישירהו. ותודיעהו. כי מחק המלך
ודתו. להיות יקר רוח עם עבדיו ובני ביתו. ואף כי
עם האנשים האלה ודומיהם. הנכרים אשר לא מבני
עמו הם. ובשבתו על כסאו. על כל העם חתיתו
ומוראו. ובהגישם לפניו עצמותם. לא ידבר אתם
בלשנותם. כי המליץ בינתם. ואל יהיה קל בדרכיו.
ולא נמצא תמיד אצל סגניו ושריו. פן ימעט בעיניו
כבודו. ויסור מלבבו הודו. כי המלך כשמש אשר
לא נודע יקרו. ולא נכר הדרו. כי אם בהסתר מאורו.
ואמרו החכמים אל תהיו כגשמים אשר הם חיי
הנפשים. וברב התמדתם יקוצו מפניהם האנשים.
ואמר המשורר:

הסכת דברי צדק מורה

בם תמצא חן גם ימצאך

הקר רגלך מבית רעך

פן ישבעך גם ישנאך:

ויקם וילך. ויבא לפני המלך.
וידבר באזניו כל הדברים. אשר שמו בפיו
הסגנים והשרים. וירחב פיו והגיונו. ויאריך
להאשימו בלשנו:

ויאמר לו אדני המלך השם יאריך
ימיך ושנותיך. אל ירע בעיניך. אם הגדלתי
והוספתי ליסרך. ולדבר כדברים האלה באזניך.
אל תצטרך להודות אותי ולשבחני. כי אמרו
החכמים ירחם האל על מי שיביא לנו תשורת מומינו.
ואמרו עוד אתמה במי שישבח. במה שאין בו איך
ישמח. ובמי שיגנה במה שיש בו איך יאנף.
ואמר המשורר:

יהללך עלי רע פעלה

משנאך בעבור תשוב לכסלה

ואהב על מעט משגה יריבך

לבל יוסיף חזות עוד שוא ותפלה:

ויהי כאשר כלה לדבר. ותכחות
מוסריו לחבר. ענהו המלך ברעתו וכסלו. דברים
לדחותו וילך לו. ולא ידע האם מרצה ממנו אם
לא:

ויהי אחרי כן לקצת ירחים. אמר
המלך אל שליח המות רב טבחים. ללכת אל שער אחיו
ולהכות שם בתוף המות למות. והיה זה מנהגם על כל
מי שהיה חיב למלכות. ויבאו המקוננים
והמקוננות. לבכות בביתו לספד ולאנות. ויתן
בגדי מות לבושו. ויעל עפר על ראשו. וילך עד
שער המלך בוכה וצעק ממרירות נפשו. משליך
לארץ נזרו. מתגודד כמשפטו ומרט שערו. וכאשר
הגיע לאחיו דברו. צוה לשלח אחריו. לבא הוא
וחבריו. ויבא ויפל על פניו ויזעק במר קולו.
ויבך ויתחנן לו. ויאמר לו המלך גש הלאה
הזד הבוגד הרשע. קרב אתה ושמע. אתה פחדת
וגדלו ציריך וחבליך. ממכריז יכריז במצותי
עליך. ואני אחיך ואתה בר לבב ונקי כפים. ואיך
יכלת להאשימני ולהאריך עלי דבר שפתים.
בהפילי עצמי לארץ ובהשתחויתי אפים. בראתי
שלוחי אבי שבשמים. ואני יודע מה שאדע
מחובותי. ומכיר מה שאכיר מחטאי וזדונותי.
וישא משלו ויאמר:

שמע מני ואל תריב מריבי

ואל תשקל במאזני שוא נתיבי

זדונך רב ולא תדע ותבין

ואיככה לשנך תענה בי

לבבך לא ידעתהו ואיכה

אויל תחשב לדעה את לבבי:

אחרי כן צוה להביא לו ארבע תבות עצי
גפר. השתים מצפות זהב מלאות כל טנף ועפר ואפר.
והשתים מצפות בכפר. מלאות נפך וספיר וכל
מיני בשם ואשכל הכפר. ויקרא לאנשיו ועמו.
המפתים את אחיו להאשימו. ויאמר להם קרבו הזדים
הארורים. שמעו נא המרים. ערכו נא אלה ארבע
התבות. והבדילו בין הגרועות מהם והחשובות. ובין
הרעות והטובות. ענו ואמרו אולם שתי תבות הזהב
אין ערך ליפי מלאכתם. ואין דמיון להודם
ותפארתם. ותבות הגפר מראיהן קדר. וכל יקר מהם
נעדר. לא תאר להם ולא הדר. אמר המלך ידעתי כי
זאת עמכם. ועד כאן הגיעה חכמתכם ובינתכם. ואחר
כן תאשימו אדם על פעל ישר. ומעשה כשר. ויצו
לפתח תבות הגאוה והרהב. אשר שם הזהב. ויסר
את מכסיהם. ויחרדו כל העם ויברחו מפניהם. כי
עלו צחנתם ובאשם. ולא יכלו לעמד שם. ויאמר
המלך אלה משל האנשים. אשר יתקשטו מבחוץ
בעדיי מלבושים. משבצים כתם וחלי ואבני
תרשישים. ותוכם מלא סכלות שקר ומרמה ושנאה.
און וחמס ומרמה וקנאה. ויתר דברי תועה ומעשה
חנף. אשר הם יותר רעות ומגנות מכל נבלה וטנף.
כאשר אמרו החכמים כי איש נבל יפה הצורה. עבר על
חכם מראיתו כעורה. ואמר אולם הבית נחמד ונאה.
אבל השכן בתוכו מכער ומגנה. ואמר
המשורר:

יפה מראה בלי מפעל כתאר

דמות צלם אשר אמן רקמו

יפי אדם במפעליו אבל לא

במראהו ובדמותו וצלמו:

ואמר עוד:

יפה תאר יפה מראה וקומה

ורעיוניו מלאים תך ומרמה

כתפוח בפניו צח ואדם

ותולעה בתוכו יש ורמה:

ויסר את מכסה תבות הזפת. המצפות
רפש ורפת. וימלא הבית זהר ואורה. ממאור
המרגליות ונגה כל אבן יקרה. ונתבשמו כלם
בשובה ונחת. מן הריח הטוב ורקח המרקחת. ויאמר
אלה משל שני האנשים. אשר בזיתם והקלתם ברע
המלבושים. ומעוט קשוטם בעגיל וטבעת. והם
מלאים תבונה ודעת. וכל מלאכת שכל וטוב טעם. אשר
הם יקרות אלף פעם. מכל זהב אופיר. ונפך וספיר.
וזכרם טוב מכל ריח בשם ומכל מאכל אשר יאכל.
עם כל אבקת רכל. ואמר המשורר:

תבזה לבשי עדים ותעדה

עדייך חסר לבב ובער

ראה כי גור ארי שואף וטרף

והוא ערם ביום סופה וסער

ואם הוד איש במלבושיו ועדיו

לחרב אין יקר כי אם בתער:

ועתה הנני נשא הפעם את חטאתכם
ופשעכם. ומחל את רשעכם. ולא אנקם מכם. כי
אמרו החכמים ערבות המחילה חזקה ממתיקות הנקמה.
ואמרו עוד מה מגנה ההכנעה בעת הצרך והנקמה
בעת היכלת. ואמרו עוד מה יקר הצניעות והוא
בנשים יותר יקר. מה יקר הישר והוא בשפטים יותר
יקר. מה יקר הנדיבות והוא במלכים יותר יקר. מה
יקרה המחילה. והיא בעת היכלת יותר יקרה. ואמר
המשורר:

בעת ידך לאל הרבה סלח

ולא תקם ואתה עז ונעזר

הלא תבש בבקשך מחילת

אלהיך בלבב זר ואכזר:

ויענו כל העם ויאמרו הבינותנו
וישרתנו אדננו. יאריך השם חייך עלינו. וזה
כמוך אתה בן המלך אשר הביאתני עד הלם.
והסברת אלי פני אהבה ושלם:




השער התשיעי: אל תשלך נפשך וחיתך. במרך לבבך והתרשלותך


ויוסף עוד הנזיר שאת משלו מתנצל
על עצמו ויאמר לו אל תתמה עלי בן המלך. אם סכן
בנפשו איש כמוני דל וחלך. לעלות אל המעלה
הזאת ולהשיג מקומך. לבקר בהיכלך ולחזות
בנעמך. ואל תחשבהו לי לסכלות ולמעוט פחד
ומורא. ולחסרון דעת ושמירה. כי הבוטח מהראוי
לפחד ממנו ולירא. באמת אין מזור למזרו. ואין
כהה לשברו. ואולם עם כל זה לא יאות לכל בעל שכל
להניח מקום למרך הלבב ולפחד. כשיראה מקום
לתועלת ורוח והצלה יחד. ולא ישא עבודת זמנו.
ולא יסבל על יגונו. ואל יאבד טובו. ביראתו
וברפיון לבבו. כי כבר אמרו החכמים הסבל תחבלת
מי שאין לו תחבלה. ואמר המשורר:

עצל עדי מתי במרך לב

משאך תשא ואת ריבו

תמית ברב פחדתך נפשך

תשחית יקרך ומצבו

איעצך ושמע לקול יעץ

צדקו לך פיהו ומכתבו

מלא רצון לבך ביום תמצא

ידך ורוץ אליו ואל טובו

ומגורך מי זה אשר ידע

אם יהיה לעד ואם יבא:

על כן לא יאות למשכיל ואיש דעת
ומועצה. לגור מהנזק הנסתר אשר אין לו מוצא.
ולהניח בעבורו הטוב הנמצא. פן יביאהו פחדו
ואימת לבבו בענין רע וקשה ממה שהיה בו. כאשר
קרה לאחד העופות אשר היה פחדו. סבת אבדו. אמר
בן המלך ואיך היה:

אמר הנזיר אמרו כי בימים
הקדמונים. היה עוף אחד בחוף מהימים. ודגי הים
היה מזונו וצידתו. וציד אחד פרש מכמרתו.
והעלה דג אחד בחכתו. ובעוד שהיה משך אותו.
ראהו העוף מרחוק. וישמח לבלי חק. וימלא פיהו
שחק. וימהר לקראתו לבלעו ברב אונו. ותבא החכה
בגרונו. ויעמוד במבוכה גדולה. ולא ידע עצה
לנפשו האמלה. ויהי כי נטה הציד ידו ללקחו.
התנועע העוף תנועה חזקה בכל כחו. וימשכו בכח
זה מפה וזה מפה. עד אשר יצאה החכה מאפו.
וינצל מידו ויברח ויגל כבודו. ואחרי כן לא
מצא דג שלא חשב בלבו. כי חכה היתה טמונה
בקרבו. ויברח ממנו ומגבוליו. ולא יסף שוב
אליו. ויעמד בלי צידה ומזון. עד אשר מת בכחש
וברזון:




השער העשירי: זרע החכמה בין בעלי אמונה. כזרע חטה בארץ שמנה


אמר בן המלך אתה החכם הנה
פתחתי אזן לשמע דברי כשר. ופקחתי עין לראות
בישר. והברחתי עצמי מן השקר. ונשענתי בך
למצא בקשתי בחכמה ולהשיג האמת עד אין חקר.
יעזרני אלהים לפנות בקר. על כן אמר את אשר תראה
והגות לבך תבונה. והוסיפה לי חכמה ודעת אמרי
בינה. ולמדני במשפט מורה צדק וחקיו. צו לצו קו
לקו. למען אבין דבריך ומליצותיך. ואעצר כח
לקבל משליך וחידותיך. ויפתח הנזיר את פיו
ויאמר:

שמע מוסר בני וקנה מזמה

ואל תט מנתיב שכל וערמה

ואולי צור ימלא חפצך בם

ובם ירבה לך אונים ועצמה

ודלתי תאוה יסגר לעינך

ויפתח שערי לבך בחכמה:

תחלת דברי פי ולשוני. ומפתח
שפתי והגיוני. להשמיע אזניך. ולהודיע אל לבבך
ורעיוניך. שתאמין כי יש אחד קדמון יוצר כל
בששה. שמים חדשים וארץ חדשה. אשר עשה את
הים ואת היבשה. ושתבטח בו כי יש שכר
לפעלתך. ותקוה לאחריתך. שמע נא הבן המצליח.
צדקתך אלהים יצמיח. דע כי הזרע זרעו. ישאהו
על זרעו. וימלא ממנו כפו. ואחר יזרע ויפזר
מפה ומפה. ולפעמים יפל קצתו על גדרי הדרכים.
וירמסוהו ההולכים. ושאריתו יכלוהו סערות
וסופות. והנשאר יחטפוהו העופות. ופעמים יפל
קצתו על מקום סלעים. מצאוהו לחות וחמר מעט ורעים.
ויצמח ויגדל. עד אשר יגיע שרשו אל הסלע
וילך וידל. ולא ימצא מקום להתפשט ולשאת אשר
גמל. כציץ יצא וימל. ופעם יפל קצתו במקום קוצים
וצנים. עלה כלו קמשנים. ויצאו הפרחים. ויצאו
גם עמו החוחים. עד אשר יגיע תור הצמח. לעשת קמח.
ויחנקוהו הקוצים וימיתוהו. ומתבל ינידוהו. ויפל
החלק הקטן ממנו בארץ טובה. נקיה וערבה. וייטב
וינקה. ומח עצמותיו ישקה. לא ידאג כי יבא חם
ולא יערץ. כן ירבה וכן יפרץ. והמשל הזה
וענינו. זה פתרנו:

ועתה הט אזנך ושמע אתה האיש
המשתאה. פקח עיניך וראה. דע כי הזרע זרעו.
הוא החכם ושפת ישעו. והזרע הטוב. דבר החכמה
אשר הוא כגן רטב. ואשר יפל בגדרי הארחות.
ויחטפוהו העופות ויסערוהו הרוחות. הוא מה שיכנס
ממנו באזנים. ויעמד שמה יום או יומים. ואחרי
כן יקום ויתהלך. כל עמת שבא כן ילך. ועליו
אמר המשורר:

בתוך לבך זרע חכמה ושמרה

כבת עין וכה תעשה ותוכל

ואל תדמה אלי זרע בנפלו

באם דרך לעוף יהיה למאכל:

ואשר יפל בסלע כבד. ואחר כך
ייבש בהגיע שרשיו אליו ויאבד. הוא מה שימתק
ממנו לבעליו. בפתחו מעט אזנו אליו. ואחר כן
יסור ממנו בקשייו. ולא יוכל לשכן בו. כי לב
האבן בקרבו. ועליו אמר המשורר:

פתח אזן ואל תסגר לבבך

לקול מוסר אנוש בער וסכל

ואל תהיה כאיש יבא בשער

לפניו סגרו שער והיכל:

ואשר יוציא פרח ויצץ ציצים.
ובהגיעו לגמל שקדיו ימיתוהו הקוצים. הוא מה
שהבין ממנו בעליו ושמע והבין והשכיל וידע
דרכיו ושביליו. עד אשר כשרצה להוציא ממנו
דבר אל הפעל אשר הוא הפרי. המיתוהו התאות
הרעות והלכו עמו בקרי. ועליו אמר המשורר:

יגע קנות מוסר ובנה בית

שכל בתוכו באמת יצמח

קנה ולא בנה אדמה אל

צמח אשר לא יעשה קמח:

ואשר ינקה ממנו וייטב ובאחו
ישגה. יפרח וירבה ולרב ידגה. הוא מה שלקטו
ממנו ידי השכל הטובות והבריאות. ושמרו הלב
והעבירו ההשתדלות בכל פאות. בכבוש היצר
והתאוות והבלם. ובטהור הלב מחלאת תענוגי
העולם. ועליו אמר המשורר:

בבא שכל בחדרי לב נקי לבב וכפים

אדמהו אלי זרע בארץ נחלי מים:

אמר בן המלך אני מקוה בעזר
הבורא שיהיה מה שתזרע באדמתי לצדקה ותקצר
לפי חסד:




השער האחד עשר: בשלשת הרעים. אי זה מכלם יקר ונעים


ויאמר בן המלך בי אדני ספר נא לי
בלשונך הברוכה. אדות האדמה הזאת החשוכה.
והבחר ממנה מה שלא יועילנו יוסיף עליו מהומה
ומבוכה. אמר הנזיר דע כי גבר מהגברים. היו לו
שלשה חברים. ואולם החבר הראשון. היה שמר אותו
כבבת עין ואישון. היה חביב מאד בעיניו. דבק
ללבו ורעיוניו. ישים עליו נפשו בכפו. טרח ועמל
בעדו מפה ומפה. יעלהו על ראש שמחתו. ירכיבהו
על במתי חדותו. ישים בעבורו ימים ומדברות
רכובו. כי אהבת נפשו אהבו:

והחבר השני היתה מדרגתו אצלו
כיד וכלשון. מעוטה ממדרגת הראשון. ועם כל זה
היה אהב אותו וחמל עליו. ונטה בכל רגע אליו.
יעבדנו וישמרנו. וישתדל בו ולא יתרשל
ממנו:

והחבר השלישי היה שכח אותו.
ועצל בעבודתו. אין לו תועלת מאהבתו וחברתו. אלא
מעט מזער לא כביר:

ויתהפך הזמן על האיש ההוא. ויקר
מקרהו. כי ירד ממאדו. וידל כבודו. ויתחיב
למלך ומאומה אין בידו. להציל לו מרעתו ולהליץ
בעדו. ויצטרך ללכת אל רעיו וחבריו נאמני לבבו.
ולגלות באזניהם ריבו וכאבו. ולבקש מהם עצה
ועזר במרירות קולו. ובגדול החל ויאמר לו. חברי
הנאמן. ורעי הרחמן כבר ידעת העלותי אותך על
ראשי. ויתרון אהבתי אליך והתנדבי לך בנפשי.
ועתה בא היום הגיע הזמן אשר אצטרך אל גמולך.
ולהעזר בך ובאוצרות חילך. ואשרי שיגעתי
ברע כמוך מרחם וחמל. משלם שכר טוב וגמל.
ואמרו החכמים הטוב שבכלים מה שיצילך.
והטוב שבאחים מי שישמע לקולך. והטוב
שבחברים מי שיקדים להועילך. ואמרו עוד החכמה
מטמון לא תאכלהו אש. ואמר המשורר:

אל תבטחו אישים בבת מי זהב

בטחו עדי עד על ילידי אהב

הם יהיו מגן ביום תוגה גם

ישארו הם באבד הזהב:

ויען הראשון ויאמר דע כי אינני
עלז עתה באהבתך. ומשתעשע בחברתך. כי יש
לי אהבים וחברים זולתך. יטרידוני מחשב בך.
ולפנות לדמותך וצלמך. והם יותר ראוים לי ממך.
על כן לא אראה מעצתי. שאעזרך בקניני ונחלתי.
ואחר כן אצטרך לעזר זולתי. ואמרו החכמים כל
אדם חיב לכרע לאל. ויותר חיב למי שהצילו
מכרע לרע וגאל. ואמר המשורר:

שאל שאל שאל מאל ולמה

לפני תהיה צעק והומה

הטוב לפרוס לך לחמי ומימי

ואשאר אני רעב וצמא:

ודע באמת כי אין לי במה לעזר אותך.
כי אם שתי חליפות בגדים לכסות את ערותך. קחם נא
ולך לדרכך ולנתיבתך:

וילך אל החבר השני ויאמר לו אתה
החבר הטוב הנמצא לעתות בצרה. כבר ידעת מה
יש בינינו מן האהבה והחברה. והאמונה הטהורה.
ותדע כמו כן יתרון עבודתי לך כל ימי עולם. בנפש
חומלת ובלב נשלם. ועתה אני צריך שתגמלני קצת
חסדי. ותזכר את מתנות ידי. ותעזרני עזר אהב טוב.
מרחם ונאמן דובר שלום ודובר טוב. כי כזאת וכזאת
קרה לי עם המלך וכבר אמרו החכמים. האחים
הנאמנים. מבחר כל הקנינים. כי הם עדי בעת
רוחה. ומגן בעת מגנה. ואמרו עוד, החסידים מגדל
עז בתהפוכות הזמנים. ואמר המשורר:

כי תראה אח נלכד בפח

מהר המצא אליו פדיום

הצל נפשו מיד מוקשו

כי לא תדע מה ילד יום:

ויען השני ויאמר לו די לי בצרתי
ומכאובי. ומרת נפשי וצרת לבבי. עד תטרידני
ותרגיזני גם אתה בצרכך. קום לך לדרכך. כי
כבר שבה חברתי בלתי חברתך. ונתיבתי בלתי
נתיבתך. ולא טוב שאתנדב עמך בכל חמדתי.
ואצטרך שיתנדבו עמי ואתרושש ואשאר
באנחתי. ואמר החכם לא ידעתי אי זה רע ומר
בזמני. מות העשיר או חיי העני. ואמר
המשורר:

מי הוא בכל צבאות אישים אשר יאות

לשית בפניו אות דמעו ובלחייו

עשיר בבא קצו כי יעזב רבצו

או דל ללא חפצו כי יאריך חייו:

אולם אם תרצה אלך עמך. ואשלחך עד
שער מקומך. ואחרי כן אשוב למה שהוא צריך לי יותר
ממך.

וילך אל החבר השלישי ויאמר לו
דע אדני כי בושתי מפניך ונכלמתי. ולהרים ראש
אליך שמתי. פני ארצה ונאלמתי. אולם הצרך
והשעה עדיך הביאוני. אולי חסדיך יקדמוני
ויעזרוני. ואמרו החכמים אין הנדיב המשיב גמול
והמשלם חסדים. כי אם המקדים לעניים מרודים.
ואמרו עוד המתנות פקדונות. ואמרו עוד הנדיב
זוכה לשתי שלחנות. כי קרן שבחיו קים לו בעולם
הזה וגמול חסדיו שמור לעולם הבא. ואמר
המשורר:

עמל זכר היום היותך הלך

ישר ומחר מחזיק בפלך

הון לא יהי מועיל ביום עברה לא

ימתיק מרורתו דבש מהלך

על כן גמל חסד ועל דל תחמל

כי הנך היום בתבל הלך

מדי היותך בין בני איש תעשה

לך שם בפי גדול ודל וחלך

וגמול פעליך לך שמור בית

מועד וכל טוב רב כיד המלך:

ויען השלישי ויאמר דע אחי כי
יש לך עלי גמול וחסד בכל יכלתי. ושמירה בכל
כונתי. לעזרך בכחי ועצם ידי. ולדבקה בך בכל
נפשי ובכל מאדי. כי אמרו החכמים לכל מושב
דברים. ולכל זמן גברים. לכל דור גבולים. ולכל
מעשה גמולים. ואמר המשורר:

אם יתמהמה עת חכה לו

ובטח באלהים ממעל

כי יש מענה אל כל דבר

גם יש שכר אל כל מפעל;

אני אהבך שלא אבגד בך. ולא ירך
לבבך. על מעוט התנהגך עמדי. כי המעט ההוא
שמרתיו ונשאתיו על שכמי סחרתי בו ונתעסקתי
ממנו מרחוק ומקרוב. עד כי המעט אשר היה לפני
ויפרץ לרב. ואני מקוה בעזר השם יתברך
שיהיה לך רוח והצלה בכל עניניך. ובמה שאתה
בו מרב יגוניך. ותתרצה בו אל אדניך. וישמע
האיש וישמח בלבו. ורוח החדוה נשבה בו.
ויעמד עלז ושמח. שקט ובטח. ויאמר לא אדע על אי
זה משני הדברים אאנח. על התרשלותי מחבר נאמן
שמר ברית וחומל על פקדונות ידידים. או על
השתדלותי בשני החברים הכוזבים והבגדים.
וישא משלו ויאמר:

רב עברה נפשי אבל לא אדעה

אי זה ללבי בזמן רע ומר

עבדי פני בוגדים בדודים או היות

בגד בדוד אהבה וחסד שמר:

ועתה בן המלך דע כי החבר הראשון
הוא עשר האדם והונו. כספו וקנינו. אין תועלת מהם
בדבר. אלא בשתי בלויי הסחבות אשר בהם
נקבר:

והחבר השני הוא אשת האדם ובניו.
ילידי ביתו קרוביו ושכניו. אשר ילכו עמו ויאנחו
מעט לשברו. וישלחוהו עד קברו:

והחבר השלישי הוא מעשה הצדקה
אשר המתעסק בו יועילנו. ויושיענו ויצילנו.
ויעננו בצר. ויוציאנו למרחב מן המצר. ומיגון
לשמחה. ומיגיעה למנוחה. והיתה הרוחה:

אמר בן המלך אשרי עין ראתך.
ואשרי אזן שמעה מליצתך. ואשרי לב מבין סוד
חידתך. כי אתה אמת. ומשליך אמת. וישא משלו
ויאמר:

אראה ידי חכמתך בנין

שכל באדני פז ודר בונות

אשמע דבריך ואדע כי

דברי חכמים הם כדרבנות:




השער השנים עשר: במעלת המסתפק במזונו ויתרונו. ומגרעת בעל הנפש וחסרונו


ויאמר בן המלך. החכם המצליח
הודיעני נא עניני הנהגותיך ודרכיהם. למען ארגיל
נפשי ללכת בהם. ולעשות כמעשיהם. והגידה לי
איך היום שיבתך תכלכל. יגיע כפיך כי תאכל.
אמר הנזיר דע כי אסתפק מטובו. במה שאוכל
לזון נפשי בו. לפי צרך השעה. לא לענג ולא
לשבעה. כי אם להשאיר הרוח היגעה. עד בא הנושה
לקחת את נשיו. כי לא זאת המרגעה הוא אשר אבחר
בו ובחברתו. ולא תתאוה נפשי לזולתו. כאשר
קרה לאחד מהמלכים בסוף שניו. באכלו אחד מבניו.
אמר בן המלך ואיך היה:

אמר הנזיר. אמרו כי מלך ממלכי
העמים. היו לו איבים רבים ועצומים. ויאספו כלם
להלחם עמו. ויאסף המלך ההוא גבוריו ועמו.
ויצא לקראתם בגדודיו וחיליו. וילחמו אתו
ויגברו עליו. ויכו בו ובאנשיו מכת הרג וחרב.
מבקר ועד ערב. ובראותו כי כלתה אליו הרעה. וכי
נתן יי לאיביו תשועה. ברח וימלט על נפשו
ויקח עמו אשתו וצעירי בניהם. ויברחו
מפניהם. והשמש באה ועלטה היה ויביאהו פחדו
אל אגם אשר על שפת הנהר. ומצדו השנית עינות
ותהומות יוצאים בבקעה ובהר. ובאו אתו בניו
ואשתו. והבריחו הבהמות והורידו מעליהם עדים.
כי יראו פן יורו עליהם ויודע מקומם אים.
וישמעו פרסות הסוסים ורוכביהם. רודפים אחריהם.
הבקר אור. וחייהם צמתו בבור. כי המקום אשר היו
בו היה עמק משאול. אין דרך לנטות ימין ושמאל. כי
האגם מימינם. והנהר משמאלם. ולא יכלו לצאת אל
היבשה. מפני פחד האיבים וחרבם הקשה. ולא
היה בידם כל מזון כי אם טיט ורפש. ובאו מים עד
נפש. והילדים ברעב בוכים. ומררתם לארץ שפכים.
ויהי לסוף שני ימים מת האחד מהם ברעב. וישליכו
אותו בנהר כנצר נתעב. ויאמר המלך לאשתו הנה
נא אבדה תקותנו. כי לא נשאר בידנו כי אם
גויתנו. על כן טוב שימות קצתנו. וישאר
קצתנו. משנמות כלנו. ומעצתי נצטיד באחד
מבנינו. עד אשר יראה השם בענינו. ותאמר
האשה. אהה כי מכתנו אנושה. עזה ממות וקשה.
כי תחת אשר נסינו לאכל מעדנים. ולשבע
מטעמים שמנים. נבשל עתה בננו. הן נזבח את
תאות לבנו לעינינו. אנה נוליך יגוננו. ואנה
נשא עצבוננו. הלא טוב ללכת ולנסע. ולנפל ביד
איבינו ולמצא עמם מרגוע. ויתנו לנו בשר בערב
לאכל ולחם בבקר לשבע. ולמה זה נמות בכל
תאות עין. ואין בשר ואין יין. ולחם אין. וכבר
אמרו החכמים אל תבטח במי שחמל על לחמו. ולמות
חרף עצמו. כי מי שהוא אכזרי על חיתו. איך ירחם
על זולתו. ואמר המשורר:

אשר יאכל עדי ישבע ויותיר

אני אליו בחיר לבב ולי הוא

אכל משמן בטרם בא באשמן

ודע כי כל עמל אדם לפיהו:

אמר המלך הנה נא שמעתי כל אשר
תספרי. וכדבר אחת הנבלות תדברי. הלא ידעת.
אם לא שמעת. כי טוב לגבר לשאת חבלי המות.
ולמצא מר ממות. ואת נפשו לא ירחם ועל בשרו לא
יחמל. ויגזר על ימין ויאכל על שמאל. מסכלות נקמות
האיבים וקנאתם עליו. בראותם אותו מתהפך בציריו
וחבליו. ואני מפחד פן יפגעו בנו מקנאינו.
ויתעללו בנו שנאינו. ויקשה עלינו יותר שמחת
איבינו. מכל התלאות אשר עברו עלינו. כאשר
אמרו כי שאלו לאיוב ואמרו לו איזהו הכאב
הגדול אשר עבר עליך. מכל מכאוביך. אמר נקמת
האיבים. ואמר החכם הסבל על הדאגה דאגת המקנא.
ואמר המשורר:

שאלוני מתי שכל

בשכלם יכלו יכל

אמר מה הוא אשר שכל

בעודך נפשך שכל

עניתים מענה תלאה

ענות אותו לשון כלכל

ראות בוגדים ולא אוכל

שתות דמם כדם אשכל

ושאתי את פני אשה

ושמחת איבים על כל:

ועתה אתה בן המלך אמר מה היא
עצתך בזה ומה תעיר בו לשונך. ואיזו היא האכילה
הטובה בעיניך. אכילת המרבה המוסיף ללא צרך
הממלא עטיניו ללא תועלת. או אכילת הצריך הלקח
ממנה די ספקו. ולחם חקו. היא אשר תמתק ותערב
אל חכו. אמר הנזיר וכזה היא אכילתי הטובה ומשקי
בעולם הזה קצר הימים עד שירחיב לי השם ממנו.
וכבר הרבו החכמים לגנות האכילה הגסה במשליהם
ובחידותם באמרם. אכילת מעט ממה שיזיק. טובה
מאכילת הרבה ממה שיועיל. ואמר הרופא הקל
מאכלך. יקל מחלך. ואמר החכם אם תאכל ממה
שתתאוה הוא יאכלך. ואמרו החכמים כי איש אחד
עבר עם חכם במקום הטנפת ומרב הצחנה שם האיש
ידיו על אפיו. אמר לו החכם אתה האיש דע כי היה
ריחו נודף ומראהו נאה ומשושו ערב וערכו נכבד
קדם התחברו עמך. על כן הבט והאלם. זכר והכלם.
ואמרו עוד כי יוסף הצדיק לא היה אכל בשנות הרעב
אלא מעט והיה כל היום רעב. אמרו לו נביא האל איך
תרעב ובידך אוצרות בר ולחם ומזון. אמר אפחד פן
אשבע ואשכח הרעבים. ואמר המשורר:

דורשים קנות חכמה ובין לא ישבעו

משמן ומיין תענוג לא ירויו

לא יחפצו לחיות למען יאכלו

אך יאכלו כמעט למען יחיו:




השער השלשה עשר: הרואה תולדות הימים. לא יגור אימים


אמר בן המלך בי אדני הבה נא עצה.
לנפשי החפצה. להנצל ממכמרת הסכלות.
ולהעלותה מבור הפתיות. כי לא תנעם לי כל טובה
ויתרון מעלה. אפס ותהו נחשבו לי כל יקר וגדלה.
בעמדי בין אלה הרועים הרעים. וחיותי בתוך פגרי
האנשים הפשעים:

אמר הנזיר הזכרתני אתה בן
המלך דברים וענינים. שמעתים זה כמה זמנים.
אמר בן המלך ומה הם:

אמר הנזיר: שמעתי כי היתה מדינה.
אנשיה מרמים קטני אמנה. וכשיראו איש נכרי
פתי בנפש תמה. היו ממליכים אותו עליהם שנה
תמימה. והיה האיש ההוא בסכלותו כהם. ובסכלותו
וחסרון דעתו במנהגיהם. לא היה מספק כי מלכותו
קים עליהם. ושמחתו תגדל עליהם ותגבר. פתי
יאמין לכל דבר. עד אשר תשלם לו השנה.
וישליכוהו מבית המלכות ויוציאוהו מן המדינה.
ערם ויחף בכל חלי ומכה ובכל נגע. ולא ישאירו לו
מחית רגע. והיה משיג הסכל ההוא בסכלות לבבו. מן
היגון והעמל מה שלא היה חשב בו. ויבכה
ויתאבל במרירות רוחו. צעה ברב כחו. על הטוב
ההוא הגדול אשר כרגע לא עמד. שבן לילה היה ובן
לילה אבד. ושנה אחת בא בתוכם. איש משכיל וחכם.
אך מצוקות זמנו הציקוהו והבהילוהו. ואכלוהו
ויכלוהו. עד אשר כל היום נאנח ממוצאתיו אשר
מצאוהו. ומתחשב על רב המקרים אשר קראוהו.
ובראות אותו מנהיגי המדינה. הלך כאיש נבהל
בנפש נענה. חשבוהו הפך ממה שהיה בו מרוח
חכמה. וטוב השכל ורב התחבלה והערמה.
וימליכוהו עליהם למלך. ויקראו לפניו יחי
המלך. ויהי לקצת הימים. באו באיש ההוא פחד
ואימים. נתן אל לבו גרותו בתוך אלה העמים. ולא
בטח בם ובבריתם וישב משמים. ויבחר מהם איש
ויכבדהו כבוד. ויקחהו לו לרע וחבר ובעל סוד.
והיה נותן לו תמיד מגדנות. ומשלוח מנות.
וישיאהו בחלק שפתיו ובנעם קולו. ויפתהו
ויוכל לו. עד אשר ספר לו כל מנהגיהם ועניניהם.
וגלה לו סודם ומצפניהם. ויאמר לו המסכן דע
אחי שהחכמים יגנו מאד. כל מי שאין לו סוד.
וישבחו על כל אדם האנשים בעלי הסודות.
והאריכו להביא עליהם משלים וחידות. ומהם אמרו
איש בלי סוד כאוצר בלי מפתח. ואמרו עוד לבות
המשכילים מבצרי הסודות. ואמרו עוד התיחד
בסודך ולא תפקידהו ביד מהיר וישכח ולא ביד
סכל ויבגד. ואמרו עוד לא תזכר המת בזכרון רע
ותהיה הארץ שמרת סודה ממך. ואמר המשורר:

שמרה ברית רעים והשמר

ובאיש שלומך אל תהי ממר

שים לבך קבר לסודותיו

פן יאריך לשון ולך יאמר

טוב כי אדמה שמרה לעד

סודה וסודך לא תהי שמר:

ואמר חכם אחד כל דבר שיאצר
ויטמן ישמר ויעמד. מלבד הסוד כי כל שיטמן
ילך ויאבד. ואמר המשורר:

בהסתר המון הון יעמד לך

וימצא בעת כי תטמנהו

ויאבד סוד ולא נודע מקומו

עדי נצח בעת כי תצפנהו:

ועתה החבר הטוב אם תתן לי ברית
אמונה. ואהבה נכונה. שלא תגלה סודי. וכחסד אשר
אעשה עמך תעשה עמדי. אעשירך עשר גדול
בנכסים וכבוד. אמרתי כבד אכבדך מאד. ויואל
האיש וישבע לו בנפש נאמנה. ויכרת אתו ברית
אמת ואמונה. ויאמר לו הנה נא ידעתי ידידי. כי
אוצרות העיר הזאת ובתי נכותם הם בידי. ומה תועלת
יש ביקר אשר מהרה יפסק. ומה בצע במעלה אשר
כרגע תכלה ותנתק. ומה בצע בכבוד. אשר כרגע
לא יעמד. טוב לי שאקח עצה לנפשי. והיקר הזה
אשר אני בו היום לבבי לא ישיא. בטרם יתלוצצו בי
האנשים האלה אשר הרימו עליהם ראשי. וישליכוני
וישאירוני חדל אישים ונבזה. נעור ורק מכל הכבוד
הזה. הנה נא הגדתי לך את כל אשר שכלי הראני.
כה יעצתי אני. אך המשכיל לא יאות לו להאמין
בענין מעניניו. עד אשר ישאל פי אחד מנאמניו.
על כן אני שאל את פיך מעתה. מה תיעץ גם אתה.
ואמרו החכמים חצי עצתך בלב אחיך על כן שאלהו.
ואמרו עוד המרבה לשאל עצה לא יסור משני דברים.
משבח בעת ההצלחה. ומנצל בעת המקרה. ואמר
המשורר:

שאל עצה בכל רגע

ולא יקרב בך נגע

יהודוך ביום תצלח

ותנצל בבא פגע:

ויען ויאמר החבר. אדני המלך אמת
אתה דבר. והנה אנכי לכל אשר תצוני. הנני
שלחני. ויבאו שניהם אל האוצרות. אשר שם הכסף
והזהב והאבנים היקרות. ויוציאו מהם כל אשר
מצאה ידם. ואל הבזה שלחו את ידם. ויטמינו אותו
במקום נאמן. ובהגיע הזמן. אשר מבית המלכות
השליכוהו. ויוציאוהו ויניחוהו. הגיעו שניהם
לעשר גדול ומעלה. ורוח והצלה. וזה למה
שהקדימו להבריח ולהרויח. וישארו כל ימיהם
על שמריהם שקטים ונחים. טובי לב שבעים ושמחים.
ואתה בן המלך כמו האיש הנכרי אשר לא תראה
בכל המלכות אח ורע קרוב כי אם בית המרי נחשבת
לאיש זר ביניהם. גר ותושב אתה עמהם. ונפשך
היקרה מבקשת ושאלת. הולכת נבוכה ונבהלת.
לבקש עזרה איך תוכל לקחת לך עצה. לרוץ במרוצה.
להנצל מן הפח הזה ומן הפחת. ולהושע בשובה
ונחת. ואני בעזר העזר אהיה כמו האיש ההוא
לעזרך בכח וגבורה. להישירך אל העצה הישרה.
להרים את ראשך. ולמלט את נפשך. ותשקט ותנוח
ותשלה. ותצליח ותרויח ממון אשר לא יתם ולא
יכלה:




השער הארבעה עשר: מאס בעולם ההשמד. למצא דרך העולם העמד


ויאמר בן המלך צדקת החכם הטוב
החמל המרחם. תהי משכרתך שלמה מעם השם.
ועתה תיקר נא נפשי בעיניך לספר באזני עניני
העולם האחר. לא תאחר. כי העולם הזה כבר מאסתיו
וגעלתיו. והוא אצלי בתכלית הבזיון. ובאחרית
הכליון. ובקצה האחרון. מהקלון והחסרון:

אמר הנזיר באמת כי הרחקת העולם
הזה הוא מפתח בבקשת העולם הבא. ומי שיבקשהו
ימצא שעריו. ויבא בהיכליו. ובחדרי חדריו. ועל
כן אמר החכם העולם הזה עדן המין. ומאסר המאמין.
ואמר אחר נמשל העולם הזה והעולם הבא לשתי
צרות. כל שיאהב האדם האחת תכעס האחרת. ואמר
אחר גט העולם הזה קדושין לעולם הבא. ואמר
אחר העולם הזה כגשר עברו עליו ואל תשבו בו.
ואמר המשורר:

ימי עולם ומשנהו אדמה

לצרות אוחזות מגן וצנה

בעודך תאהב אחת תקנא

אחותה בה ובלבבה מגנה

ועל כן אקראה תמיד לאחת

בשם חנה והשנית פנינה:

ואיך לא ימאס איש כמוך העולם הזה
ויבחר בו לשכון. והנה אתך לב טהור ורוח נכון.
ותראה כי התענוג כלו יגיע אל הגוף הזה עפר מן
האדמה. ותבין ותשכיל כי הגוף אין לו מעמד
ותקומה. החם ימסהו. והקור יקפיאהו. היגונים
יסובבוהו. והחיות יטרפוהו. הנחש יסיתהו.
והברזל יכרתהו. וידבקו בו שבעת התחלואים אשר
לא ימלט מהם כל בעל גוף. והם החם והקר והרעב
והצמא והכאב והפחד והמות. וישא משלו:

ימס לבבך אנוש אנוש בעת

קיץ ותכסף נפשך יום קרה

יקפא ביום חרף ואז תשוב להת-

אוות לעתות חם וקיץ נורא

תשבע ואם יוחר כרגע פתך

נס לחך גם רוחך נשברה

תרוה ותתעלף בהתאחר מעט

יינך ומה מהר נחשתך חרה

תאכל ועליך בשרך יכאבה

אם לא במשקל יהיה ומשורה

ירבו פחדיך לצירך ומי

הוא זה אשר יבטיחך בצרה

כל זה מאד יקל בעיניך עדי

באו ימי מות ימי המרה:

ואשר בקשת מהעולם הבא אני בוטח
ביוצרי כי מה שתחשבהו מזה רחוק שיהיה קרוב.
ומה שתחשבהו כבד יהיה נקל. ומה שתחשבהו מעט
יהיה הרבה:

אמר בן המלך הבט נא לצרכי אתה
החכם כי תאות אנשי העולם הזה וחמדתם עליו
ירחיקני ממנו וישימני להתאוות בעולם
הבא:

אמר הנזיר דע כי הרפא הטוב
כשיראה הגוף אשר החלישוהו החליים הנולדים
מהלחות הנפסדות וירצה לרפאו. ולישר מזגו
ולתקן טבעו. לא יתחיל במאכל אשר יולד ממנו
הבשר והדם. בדעתו כי המאכל כשיכנס על
הלחות הנפסדות יהיה זה תוספת על מחלת הגוף.
ואולם יתחיל ברפואות. אשר יברחו מפניהם הלחות
הגוברות הרעות. ויתנקו בהם גידי הגוף ויתר
העורקים ושאר האברים. וכשישלם מן הנקיון הזה
אז יורהו תורות וחקים. ומשפטים צדיקים. ויצוהו
על מה שיהיה לו טוב מן המאכלים והמשקים. ואז
ימצא החולה טעם במאכל ויהיה לכחותיו יכלת לפעל
בו לא להפעל ממנו. ויזון בו ולכל אשר יחפץ
יטנו. כן נפש האדם החולה מחליי התאוות
והתענוגים לא יוכל רופאה להסיר מדויה ותחלואיה
אשר הרגילה בהם פתאם. וזה מבאר כי היציאה מן
ההפך אל ההפך דבר קשה מאד. על כן יצטרך
להתחיל לגרש ממנה מעט מעט התאוות ההן
ולנקותה מהן ואחר כך ילמדה וישכילה צו לצו
קו לקו עד אשר יהיה לה יכלת לקבל הענינים
הנכבדים הנוראים ולהאמין בהם ולהודות על האמת.
ואני בגזרת הצור כן תהיה הנהגתי עמך עד אשר
תגבר נפשך היקרה על מדויה ותחלואיה ותקבל
רפואתי ובשמי בעזרת העזר:




השער החמשה עשר: בעניני החכמה ומהותה. ומוצא תכונתה


אמר בן המלך אומן התחל בעזר
אלהיך ללמדני. ולהשכילני. דעת ומזמה.
והודיעני מה היא החכמה. אמר הנזיר מה זה הקשית
לשאל בני ומה יקרו דבריך ומה נפלאו. כי כמה
מהחכמים שוטטו למצא שאלתך ולא מצאו. אך מאשר
שמעתי אשמיע כמו כן אזניך. ואתה בין תבין את
אשר לפניך:

דע כי אמרו החכמים באמת ונכון. כי
הקול הוא לחכמה גוף ומכון. והחכמה לדבור נפש
ורוח. וכמו גוף האדם יתכבד ויתעלה בעוד רוח
חייו באפיו. ככה דבר החכמה הוא מעלה במקומו
נשא במדרגתו מכל אגפיו. ומנצח לשטן וכל
סיעתו. מביא ישר בעולם הזה והוא עד נאמן לעולם
הבא לנשמתו. ואין כח לעולם בו להתחזק לפני
דבר החכמה. כאשר לא יוכל הצל לעמד לפני זריחת
החמה. ואין כח באדם לרדת בעמק החכמה. כמו
שאין כח בעינים להביט בעין השמש. ואולם יקחו
ממנה מה שיחיה לבם ושכלם כמו שיקחו מאור
השמש מה שיחיה כח ראותם. ויורו על עניניהם
וצרכיהם. אם כן החכמה היא כמלך הנסתר
בארמנותיו. הנודע במצותיו. וכמעין אשר רבו
מימיו וצפון מקורם. וככוכבים אשר ישפט בם. מי
שלא ידע ארכם ורחבם. אבל היא עצומה ונכבדת
מכל זה אם כן היא באמת מפתח האוצרות היקרות.
המושיבה בעליה במעלות המעלות הטהורות. היא
כמים אשר שתיו לא יצמאו לדור אחרון. והיא האור
אשר יפזר החשך והעורון. וישא משלו:

דבר חכמה וסודותיו

וחקותיו ותורותיו

כמו מלך אשר נסתר

אבל נודע במצותיו

וכמעין אשר יפוץ

ויסתרו מקורותיו

וכשמש אשר יגבה

ויודעו הליכותיו

דעו כי הוא כמו מים

אשר לא יצמאו שתיו

והוא האור יפיצון כל

ענן חשך מארותיו

והוא דרך מאד ישר

ושלום כל נתיבותיו:

אמר בן המלך החכמה אשר ספרת
מכחה וגבורתה בלי כחד. מדוע לא תועיל לכל בני
האדם יחד:

אמר הנזיר יען כי החכמה היא כשמש
הנראית כשתזרח על העינים תחלק בין האנשים
לשלש מדרגות:

המדרגה הראשונה הם האנשים חדי
הראות והם אשר יבינו דבר החכמה ויוכלו לשאת
משאיה. וידעו מוצאיה ומובאיה. יעלו במרום
הרריה. ויחפשו כל חדריה. ויעברו בין בתריה.
ואחר כן ישימו ימיהם במעשיה. אשר ישיב גמולם
בראשם. ויי שם:

והמדרגה השנית הם האנשים חולי
העינים ואין כח בם. והם אשר תברח החכמה מלבם.
כמו שיברח אור השמש מחלושי העינים. ואשר יש
בהם גרב ובת המלך ודומיהם:

והמדרגה השלישית הם העורים והם
חולי הלבבות אשר תקצר דעתם ויחלש שכלם.
הטוב והרע והאמת והשקר יהיה שוה אצלם. כאשר
יהיה אור הלילה והיום שוה בעיני העורים. צלמות
ולא סדרים. אשר לא יראו אור מישור. ולא ידעו אי זה
הדרך ישכן אור:

אמר בן המלך ואיך ובמה ישיג האדם החכמה.

אמר הנזיר דע כי אמרו החכמים כי
מאמר החכמה תמיד. הוא זה מי שיבקשני תמיד. ולא
ימצאני על שכמו. יתנהג במדות הטובות ואז אהיה
עמו. ואמר המשורר:

מבקש היה למאד שפל לב שפל רוח

ואעלה בגורלך ואשקט ואנוח

אני אהבי אהב ואבחר נכה לבב

ואמאס בלב שובב ורשע וגס רוח:

אמר בן המלך מספר החכמה אשר
ספרת מה מאד יקר ונבר. התחשב ששמע אבי
ממנה דבר. אמר הנזיר לא אחשבהו ששמע ממנה
שמע יטבע בלבו. מפני כי רב האנשים

הקרובים היושבים במסבו. לא היה להם
אפלו חלק קטן מדבר החכמה. אך היו כלם דומים
לחיה ולבהמה. ברב הכעס והגאוה והמרמה.
וחלילה לי לדמותם אליהם. אבל יש לבהמות יתרון
גדול עליהם. מהם במלאכה ומהם
בגבורה. ומהם בערמה. אולם במלאכה ובתקון
הציור ועשית הצורה העגלה בכל ציוריה. ובמיני
מלאכותיה. כמו מיני העכביש אשר אין להם בעולם
שיעשה כמעשיהם ויארג אריגתם הסדורה. ברב
השווי והמדה הישרה. וכדבורים הבונים טירותם
והיכליהם. וחדרי חדריהם. אשר ילאה כל אדם מעשות
כהם. וזולתם רבים משאר מיני החיות. ואולם
בגבורה ובתחבולה כאריה וכנמר אשר יירא האדם
לגשת. הרחק כמטחוי קשת. וכן כל שאר בעלי
חיים היה להם יתרון רב עליהם בשאר הכחות
הגשמיות מכח הראות כמו הפרס אשר יראה מכמה
מרחקים. ומכח השמע כמו הסוס אשר מרחוק יריח
המלחמה ודומיהם. ואולם מדת הנדיבות נמצא רב
בשאר בעלי חיים עד אשר נשאו החכמים משליהם
עליהם ואמרו פלוני יותר גבור מהזבוב שישכן
וינוח על אף המלך ועל שפת האריה. או יותר כלי
מהנמלה, או יותר נדיב מהתרנגל אשר לא יאכל עד
אשר יקרא חבריו ונשיו. ואמר המשורר:

בוש מפעליך אנוש נבל ואל

תלך באכלך אחרי כל פנה

שור מאכל גבר ונדבותיו וב-

רך לאשר נתן לשכוי בינה:

ואולם בערמה ובעזות כבר אמרו
החכמים במשליהם פלוני יותר עז מארי או יותר ערום
משעל. ואמרו בני הזהר שלא תהיה הנמלה יותר
משכלת ממך שתכין בקיץ מזון החרף. בני הזהר
שלא יהיה התרנגל יותר זריז ממך שהוא מעוררך
בבקר ואתה ישן. וכאלה רבים. והלא תראה אתה
בן המלך כי רעי אביך וחבריו היו יותר פחותים
במעלה מהבהמות והחיות. ובאמת על דומיהם אמרו החכמים בזכרם כי שאלו לחכם
אחד ואמרו מה הטוב הגדול שיצטרך האדם לחמד
לו. אמר השכל יחיה בצלו. אמרו לו ואם נמנע
מלבו. אמר המוסר יכבד בו. אמרו לו ואם נמנע
מעמו. אמר הממון יכסה בו מומו. אמרו לו ואם נמנע
מאסמיו. אמר מדורה גדולה תשרף בשרו ועצמיו.
תרפא עצמו. וכל יודעיו עמו. ואמר המשורר:

דורש שכן תבל קנה שכל ובו

ידך בכל חמדה תהי מושלת

אם לא קנה מוסר ובו לעד בטוב

נחלת מתי אהבה תהי נחלת

אם לא קנה חיל ואולי בו תכס

מום נפשך הנוחלה אולת

אם לא חצב קבר ובימינך קחה

האש והעצים והמאכלת:

אף אני אומר כמוהו כי אלו נשרפו
אז הרחיב השם להם ולאביך ואם אולי היה בהם אחד
או שנים אודים מצלים מאשם הגדולה העלימו הדבר
ולא הגידו לו:




השער הששה עשר: האמונה אחר הנסיון. כפלגי מים בציון


ויאמר בן המלך ולמה התרשלו
ממנו השרידים ההם ולא הצילוהו מפח מוקשו
הגדולה והחזקה.

אמר הנזיר אחשב כי הניחוהו לאחד
משני דברים או לפחדם ממנו ויראתו. או לחמלתם
עליו ואהבתם אותו. בעת בחרותו. ורצו לענגו בעת
ההיא עד אשר נתקשה לבו לעשת חנף ולדבר תועה.
ולא היה להם עצה להשיבו מדרכו הרעה. ואילו היה
מהם אחד שיסכן בנפשו לאהבתו. אולי היה מציל
אותו ממבוכתו. כאשר קרה לאחד מהמלכים עם
משנהו. אמר בן המלך ואיך היה.

אמר הנזיר אמרו על מלך אחד שהיה
משכיל ובעל לב נבון והיה עובד גלולים והיה לו
משנה אשר שמע מדברי החכמה ומשליה. ומתאבק
בעפר רגלי בעליה. ואהבם ועבדם בכל לבבו והיה
מגלה למלך כל סודותיו ועניניו. כאשר ידבר
האיש אל אחיו הנאמן מלבד דבר חכמה ואמונה אשר
לא היה מזכירם לפניו. כי היה ירא מפניו. בדעתו
אותו נפתה אחרי הבלי האלילים ואמונתם. ונמשך
אחרי שקרותם ופחזותם. והיה המלך כמו כן מעלה
אותו על נסתריו ומצפוניו. לא היה מכחד ממנו דבר
מעניניו. ועמדו על זה כמה זמנים. והאריכו באלה
הענינים ימים ושנים. ובכל עת שהיה רואה המשנה
את המלך כרע ומשתחוה לאלילים נתמלא חמה
ויגון ואנחה. ובכל יום ויום המשנה היה מתיעץ עם
כל אוהביו. נאמניו וקרוביו. אם ידבר באזני
המלך דברי מוסריו ותוכחותיו. כי היה דברו
בכליותיו. כאש עצור בעצמותיו. ויאמרו לו כל
ידידיו ובעלי בריתו. ומכיריו ואנשי עצתו. השמר
לך מחוץ ומחדר. פן תפרץ הגדר. לדבר למלך מה
שיעציבהו. אלא מה שיניח דעתו וישמחהו. כי
המלך לא ינחם מעשות דבר לאיש. ואם גדלה
מדרגתו אליו לא יחוש ולא ירגיש. ועליו לא יהמה
ולא ישאג. לא יכאב ולא ידאג. אם המית ואם הרג. וזה
לרב מה שיש אצלו ממיני השמחות. ועניני
ההנחות. ואמר החכם שלשה אין להם אמונה. והם המלך
והים והזמן. ואמר אחר קרבת המלך
כלבוש. אם הוא קצר יגלה הערוה. ואם הוא ארך
יכשל בו. ואמר המשורר:

מלך כמו מלבוש אם קצרו שוליו

גלה כנף לבש אותו במקהלו

או ארכו רגליו נלכד בתוכם עד

יפל ומי יעזר לו אחרי נפלו:

על כן כשיוסיף לך קרבה. הוסף לו
כבוד ויראה רבה. והיה המלך ההוא עם מה שהיה
מהשחתת אמונתו איש מישב בדעתו טוב במדותיו.
ישר במנהגותיו. אהב ומקרב את הבריות חמל על
עמו בגלוי ובנעלם. משתדל לישרם
ולהועילם:

בלילה ההוא נדדה שנת המלך
ויאמר למשנה כפעם בפעם. הבה נא ונלך שנינו
עד העיר בטח ונשמע מה בפי העם. ונראה מנהגיהם.
ומה מעשיהם. בחדרי משכביהם. וילכו
וישטטו בכל המדינה לארכה
ולרחבה עד אשר באו אל רחוב אחד אשר נקרא שער
האשפת כי שם היו כל אנשי המדינה משליכים
ומקבצים הדמן והאשפה אשר בתוכם עד אשר
נעשה מהם מקום גבוה מאד. ויהי הם הולכים ומביטים
אל המקום ההוא ויראו בתוכו כדמות להב אש מאיר
ומתנוצץ. ויאמר המלך נסורה נא ונראה מדוע
הדמן בער באש כי איננו לבטלה. ובלי ספק יש
בו סבה ועלה. וילכו הלך וקרב עד אשר הגיעו אל
מקום האור. וימצאו שם חור. ובפנים בית כדמות
מערה נקבו איש עני ואביון לקחו מכון לשבתו. לו
ולאשתו. וישמעו משם קול שירה. וקול רעש
זמירה. קול רנה וצהלה. קול חתן וקול כלה. ויביטו
מן החור ויראו איש כעור בצורתו. משנה במראהו
ובדמותו. לבושיו בלויי סחבות אשר מצא בתוך הדמן
ההוא מוסב בהסבתו. אשר הכינה לו אשתו. ממבחר
האשפה ויערכו כמו כן ממנה שלחן תמיד. ועליו
פתותי לחם ונזיד. ולפניהם כד חמר. מלא יין חמר.
ובין ידיהם תף וחליל וכל מיני זמר. ואשתו היתה
כמוהו ברע צורתה. ובשנוי מראה ותמונתה. והיו
אכלים ושתים שמחים ומרבים לעלז. מפזזים
ומכרכרים בכל עז. ישמחו איש בשמחת רעהו
ובאהבתו ותקרא את שמו אדון המלכים וגבור
המערכות. ויקרא את שמה גברת הממלכות. וישא
האיש את הכוס וישורר:

שלום לשכנת בהרי שפר

חקוק בלוח לב ולא על ספר

ידמה מאור שמש לפניה בת

אשר בעמדה בין בנות בן חפר:

ותאמר האשה ברוך אתה אחי וברוך
טעמך. כי מה יפה ומה נעים נעמך. ותשא גם היא
את הכוס ותשורר:

אמשיל צבי חשקי לחן בן עפר

ריח שפתיו מר ואשכל כפר

רוחי פדותו אתנה מצר כי

ימעט יקר תבל היות לו כפר:

והיה מספר כל איש מהם בכבוד חברו.
ויכנה כל אחד מהם לרעהו כיפיו והדרו. ונדיבותו
ונעם מוסרו. כדרך שני חשקים נאמנים והיה אצלם
מרב השחוק והשמחה. והגיל והחדוה. מה שלא
ימד ולא יספר מרב והאריכו המלך והמשנה
לעמד. מבהלים ותמהים מאד. כל אשר יביטו אליהם
יוסיפו לתמוה מאשר היה אצלם ממעוט ההתרשלות
מהשחוק והשמחה והשתיה כדת. אחר כן אמר
המלך לא אחשב שאראנו מעולם גדל שמחה
ומתיקות חברה לכל בעלי חיים. כאשר ראינו לשני
אלה העניים:

ויהי כראות המשנה גדל תמיהת
המלך ופליאתו. ורב מחשבתו. אז התגבר. וימצא
פתח לדבר. ויאמר בלבו אכן באה העת אשר אוכל
לדבר דבר עם המלך פעם רכים ופעם עזים. פעם
בבאור ופעם ברמזים. ויקרב אל המלך לדבר
באזניו. וישא את קולו וישורר:

מאד יתמה לבבנו בשורו

חדשים נבראו בינות יצורים

ויפלא בעינינו ששון ה-

עניים הנמבזים הצעירים

ויואל אל ויתן עז למלכו

לבל עוד יתמהו מנו אחרים:

ויחרד המלך לקולו. ויאמר לו. חודה
חידתך ואשמענה. אשאלך והודיענה. אמר המשנה
דע אדני המלך כי אני מפחד באמת שיגיע לנו
מן התענוג והחדוה. עם מה שאנחנו בו היום
מיתרון המעלה והשלוה. כמו שהגיע לאלה
הנענים. העניים והאביונים. ושנהיה בעיני מי
שיכיר וידע המלכות הקים כמו אלה האנשים
בעינינו:

אמר המלך ואיך זה. אמר המשנה כי
ירא אנכי פן תהיה מדרגת מלכותך אשר אתה חמד.
בעין מי שיכיר המלכות העמד. כמו מדרגת אלה
האנשים בעינינו. ותהיה פליאתם מגאותך במה
שאתה בו. כפליאתך מגאות אלה האנשים במה
שהם בו. וכבר אמרו החכמים כי איש אחד היה לפני
המלך ודנהו דין שקר משפט מות. ויקם האיש על
רגליו ויקרא בקול גדול ויאמר אשביעך המלך
באשר אתה בין ידיו מחר יותר שפל ממני בין ידיך
היום. והוא על גמולך יכול יותר ממך על גמולי.
שתשפט אותי משפט צדק. ויחרד המלך לקולו
וישלחהו:

ואמרו כי המלך דוד מצא כתוב
בצקלג על קבר אחד המלכים. אנכי המלך פלוני
מלכתי אלף שנים והחרבתי אלף מדינות. והחרמתי
אלף מחנות. ובאתי על אלף בנות מלכים עדינות. ואחרי
כן באתי. למה שתראו עפר ואפר מטתי. עץ ואבן
מראשתי. כל מי שיראני. אל יפתהו הזמן כאשר
פתני:

אמר המלך למשנה ומי אלה בעלי
המדרגה הזאת אשר תדבר. ומה יאמרו מהמלכות
הקים אשר תספר.

אמר המשנה דע כי בעלי המדרגה
הזאת הם אנשי האמונה בעלי הדת והנזירות. ובעל
הדת אין כל מחשבתו אלא במעשה הצדק. ואז
תתישב דעתו ויסתפק. וירצה ולא ימאס העולם
וינצל מן הרעות. וישליך התאוות. ימכר יצרו.
ויתמכר ליוצרו. יעבדהו באהבה וישוב בן חורין
יפשיט בגדי הקנאה ותראה בו האהבה. ישלם שכלו
ויראה את הנולד. יבטח מן הנחמה ולא יזיק לבני
אדם ולא יירא מפניהם. כאשר זכרו הקדמונים כי
מלך אחד יצא לצוד ציד בימי החם הגדול והנער
נשא כליו עמו. והיה בקרב עת האכל אמר המלך
לנער קום קרא מי שיאכל עמי. ויקם הנער ויפן
כה וכה וירא והנה רועה אחד מרחוק ויביאהו אל
המלך ויאמר לו המלך רחץ ידיך ושים לפניך
אכל:

אמר הרועה לא אכל כי קראני מי שהוא
יותר טוב ממך והודיתי לו. אמר המלך ומי הוא זה.
אמר הרועה השם יתעלה קראני לצום וצמתי
לפניו:

אמר המלך ואיך תצום בחם הגדול
הזה. אמר הרועה אצום ליום יותר חם ממנו. אמר
המלך אכל היום לאהבתי ותצום למחר. אמר הרועה
אם תהיה לי אתה ערב שאראה מחר אעשה:

אמר המלך לא אוכל. אמר הרועה אם כן
השתדל במה שתוכל. והנח מה שלא תוכל עליו.
ויבוש המלך וילך הרועה לדרכו:

ואולם אדני המלך דע כי המלכות
הקים יספרו ממנו כי הוא השמחה אשר אין עמה
אבל. והמרגעה אשר אין עמה יגיעה. והבטח אשר
אין עמו פחד. והרצון אשר אין עמו חרון. והבריאות
אשר אין עמו חלי. והאור אשר אין עמו אפל. הוא
העולם הנצחי אשר אין לו הפסק ולא שנוי:

אמר המלך ומה מנעך לספר באזני הדברים האלה קדם זה:
אמר המשנה לא מנעני מזה שלא
תהיה אתה ראוי לו בטוב שכלך ותבונתך. ואמונת
עתך ואהבתך. אבל כי אינך ראוי לו למה שיש על
צוארך מגאות המלכות. כי המלך יאלם מאלה
הדברים היקרים בעצם ערכם. ויעצם עיניו מראותם
לרב תענוגותיו והנאותיו. ועוד כי עם האלמות
והעורון. יתחברו לו לגאותו וגאונו. מדות
הקצף והחרון. המבדילים בינו. ובין ישר ההנהגה
ולכלכל דבריו במשפט עד אשר מיום דעתי
אותך. ועמדי בעבודתך. כבשתי את יצרי וגברתי
על תאותי מחריש לך ומניח. כי לא ראיתי עת וזמן
עד עתה המלך המצליח:

אמר המלך ההכירו אם יש לעולם אשר
תזכר דרך ונתיב יוכל האדם ללכת בו ולהגיע
אליו:

אמר המשנה כן בלא ספק כל הדורש
אותו ומבקשהו. ישיגהו וימצאהו. ומטובו ימלא
ידיו. ויבא לגנו ויאכל פרי מגדיו. ואמר החכם
העולם הזה לא ימצאהו מבקשהו אלא במותרות
מהממון והאחים. ורב המסעות לארץ מרחקים.
והעולם הבא ימצאהו בפיו ובלבבו. ואמר
המשורר:

זמן קצר מאד ארך יגיעו

ולא ישקט מבקשו עד כלותו

ולא יבא ויגיע לחפצו

ולעד לא ימלא תאותו

עדי ירחיק קצות ארץ נדודים

ואין נפש בנסעו וחנותו

וימצא און ויאסף הון וימשך

עדת אחים ורעים בעבותו

ועולם רב מאד יקרב לאיש כי

בפיהו הוא ולבו לעשתו:



אמר המלך אם אמת הדבר כאשר
אמרת. וכמשפט אשר גזרת. למה לא נשים כל
יגיענו ועמלנו. יומנו ולילנו. וכל תענוגותינו
וכל הרגשותינו. אלא בו עד אשר יגיע לנו ממנו
האמת מן השוא.

אמר המשנה התצוה עלי אדני
המלך שאשנה ואשלש פעמים רבות עליך בזה
ואעיר בני מחשביך. ומורשי לבבך. תמיד עליו.
ואולי יהיה זה הדרך המגיע אליו:

אמר המלך אבל אני מצוך שלא
תניחני לילה ויום עד אשר תשים בידי מפתחות
אוצרותיו. ואראה בית נכותיו. ואבוא עד תכונותיו. כי
אין בעיני אוצר אלא הוא ואין לנפשי חמדה בדבר
מכל אשר לי. והוא חלקי מכל עמלי:

ויפתח המשנה את פיו ויאמר דע
אדני המלך כי אמרו החכמים כי מרחב יד העולם
הבא ומנדיבותיו. כי הוא נמצא לכל מבקשיו.
ונדרש לכל שאליו. קל הדרכים, פתוח השערים.
למי שירצה למצא שביליו. וימאס בעולם אשר הוא
הפכו. וקצר יד העולם הזה ונבלותו כי הוא נמנע
מדורשיו. איב את כל אהביו. דרכיו נחתים וכל
מבקשיו הם בעמל ויגיעה יותר ממאסיו. כי הוא
יתחיל להפשיט קדם שיכסה. ולגזל קדם שיתן.
ולא יכסה דבר עד שיגלה אחר. ולא יתן לאחד אלא
מה שיכאיב בו זולתו. לא תתם לו מתנה ולא ישלם
לו חסד כי יחטף מהר מתנותיו. ויפריד פתאם
מחברותיו. יכלה חדשיו. ישפיל מעלותיו. יחליא
בריאיו. וימית ברואיו. ואמר המשורר:

זכר נא זאת עצל ואולי תנצל

היותך כצל ואולם צל עובר

ומה יתן עשר ויוסיף לך כאשר2

תרומם כנשר ותעלה לך אבר

היש עם הון יתרון לבד לוחות ארון

אשר אין בו זכרון לרע או חבר

התבנה לך משכן ותתיצב על כן

ואתה היום כאן ומחר בקבר:

לכן דמוהו החכמים לארץ מלחה סביבה
חומת עקרב וצמאון והיא מלאה שרף ונחש וכל חיה
רעה ולסטים. ארבים ושטנים מטים. רוחה מלהבת
ומימיה סם מאבדת צמחיה עץ מות בתוך הגן סביביו
קיר שעריו סגורים. ובתוכו עץ פרי ומים טהורים.
ורוח צח וצל עבות מחוץ לקיר בצד אחד מקום טוב שמן
ודשן ארץ נחלי מים כר נרחב מקום זרע וכל מיני
תענוג אשר לא יכרת. ומהצד השני מקום בתוכו ים
הלענה גליו מרורות פתנים. ורוח זלעפות מרחפת
על כל פנים. כל באיו לא ישובון יחתרו לצאת ולא
יכלו:

ועתה הנני מבאר לך דברי משליהם.
דע כי הארץ המלחה הוא העולם הזה והחיות הרעות
המאבדות ויתר כלי ההשחתה הם הרשעים ושאר
היגונות אשר ימצאו בו. והגן הוא מעט ממה
שימצא בו האדם מהרוח וההנחה. וצד הקיר הטוב
הוא גמול הטובים לעולם הבא. והצד השני הוא גמול
הרשעים. כל איש מהם לפי זרעו יהיה קצירו ולפי מה
שילקט יאכל. ואמרו המשוררים:

ראו עולם כמו ארץ שממה

סביבה מיגונות חל וחומה

ומימיה פתנים הם ורוחה

יקודי אש ואשה אף וחמה

בתוכה עץ פרי יערב וימתק

לאכליו מפרי כל האדמה

ויש מחוץ מקום עיפה וחרב

משכלת ברב פחד ואימה

ושמה אחזו שער לבבות

ושמה הנשמה הנשמה

ובו מקום סביביו יזלו נ-

הרי נחלי דבש וצוף וחמאה

ושמה יספו חכמה ענוים

ושמה ירביון אונים ועצמה

וכל גבר לפי זרעו קצירו

בשבלת מלאה או צנמה

ויש רואים ושומעים קול פחדים

וסוס דוהר ומלחמה עצמה

ויש רואים יקר עין ושומעים

ששון לבב אבל לא ידעו מה:

ויהי אחרי כן לא סר המשנה תמיד
מללמדו ומעוררו על כל דבר חפץ. לרגעים השקהו.
לילה ויום פקדהו. עד אשר מסר בידו כל סודותיו
ועניניו. והיה זה הצלתו מבור שחת ושב מדרכו
הרעה וידבק בנזירים וחסידי הדת כל ימיו
וילך בדרך טובים:




השער השבעה עשר: אל תהי אץ במלאכתך. למה תמות בלא עתך


אמר בן המלך דע אדני כי קדם ראותי
אותך. הייתי הומה למצא איש כמוך. ללקט פניניו.
ולשאב מים חיים ממקור רעיוניו. ועתה נכפלה
המיתי. ונוסף יגון על דאגתי. כי אהמה ללמד
ואהמה לפרידתך. עד שאיני מטריד נפשי בדבר
בעולם אלא לפתותה ללכת אחריך ולצאת עמך בליל
זה אל אשר יהיה רוחך ללכת:

אמר הנזיר דע בני כי אין עצתי
שתצא אתה בעת הזאת ואל יפתך חפץ ואל ישיאך
רצון להניח מקומך. וגור מפני חרב היונה היא חרב
אביך הקשה והחזקה. כי אתה ידעת את האיש ואת
שיחו. אמץ לבו וקשי רוחו. והזמן אשר אתה
מתאוה אליו קל מהרה יגיעך טובו. אם יתמהמה חכה
לו כי בא יבא. ולא תחוש לדחוק את השעה. ואמר
החכם כי רב הבקשה במה שלא תעזר
ההצלחה לא יועיל אבל יזיק כי ימהר העת אשר אין
חפץ לבעליו. כתולעת המשי אשר מהירות מותו. יהיה
לפי מהירות מלאכתו. ואמר המשורר:

בעת לא יעזר האל לגבר

בחמת שוא וריק ירחץ הליכיו

חריצותו יחישהו לחרץ

ופח יקוש יהי על כל דרכיו:

ואמר אחר:

מה תעמל לבנות בית

הדר ולראות טובו

אם לא יהי בונה אל

שוא עמלו בוניו בו:

על כן לא יאות למשכיל לחשב
ולהאמין כי הזריזות וההשתדלות ישמרו האדם
ויצילוהו ויועילוהו לאסף לקנות ולכנס. ואמרו
החכמים כי השם הרחיב מחית השוטים והשלים
צרכם. והטריפם לחם חקם. אל חכם. למען יבינו
המשכילים. וידעו המבינים. כי לא לחכמים עשר.
ולא לנבנים אילות. ולא לכסילים עני. ולא לעצלים
דלות. אבל הכל תלוי ביד האל יתברך ורצונו ועל
פי גזרתו יחנו ועל פיו יסעו. ואמר המשורר:

ראו נא כי כסיל יעשר ויקום

ברב חילו ויצליח נתיבו

ומשכיל דל לבל יאמר בחכמת

לבבו מלאו אוצרות זהבו:

על כן יאות למבקש שתהיה בקשתו
כפי מה שיאות. ובעת אשר יאות. כי תוספת
ההשתדלות לא ירבה כמו שזכרנו אבל ימעיט
ויחסר כמה חמודות. כאשר קרה לכלבה בשתי
סעודות. אמר בן המלך ואיך היה:

אמר הנזיר אמרו כי היתה בקריה אחת כלבה. והיתה קריה אחרת
אליה קרובה. ויקר מקרה כי עשו שתי חפות
בשתי הקריות ביום אחד. ותחשב הכלבה. ותאמר
בלבה. אלו השתדלתי לזכות. לשתי שלחנות.
השקיתי מח עצמי. ויועילני כל ימי. ואולם באמת
אצטרך לזה אל זריזות גדול להעלות כנשרים אבר.
ולקום קדם קריאת הגבר. וארוץ אל החפה אשר
בקריה השניה. ואכל שם לשבעה ואשתה לרויה.
ואמהר לשוב לפני אכלה בחפה הזאת ולפני שתה
והמועד הזה לא אעביר. ואקח חלקי ואשבע ואכל
ואותיר. ויהי בבקר ותקם הכלבה ותלך אל
הקריה. ולא מצאה שם המון עם והמיה. ולא שמעה קול
המלה. קול חתן וקול כלה. כי כבר השלימו לאכל
בחפה ולא נשאר אדם שם. ותאמר בלבה עם כל זה
לא אחשב שיזיק זריזותי. כי קדם שיחישו לאכל
אגיע בקריתי. ואבא אל ביתי. ותשם לדרך
פעמיה ותרץ דחופה ומבהלה. כי נפשה מרה לה.
מקצר רוח ומפרך. מרעב ומיגיע הדרך. ובהגיעה
לקריתה מצאה בית החפה סגור. ריק ונעור. כי כבר
נשלמה הסעדה והלכו איש לדרכו ולא נשארו שם
כי אם אנשי הבית ובראותם אותה הדיחוה
והשליכוה. הכוה ופצעוה. ותשאר העניה נכאה.
יגעה ונלאה. רעבה גם צמאה. אין לחם ואין מים אין
אהל ואין משכן. קרחת מכאן ומכאן:

אמר בן המלך לא כי אלא אצא עמך ולא אניחך. חי יי וחי נפשך אם אעזבך:
אמר הנזיר בני ואיך תוכל אתה
ללכת לרגלי. או איך תסבל על גלותי וטלטולי. כי
אין לי בעולם בית ולא מכון יכלכלני. ולא בהמה
תשאני. ואין בידי לא כסף ולא זהב. ולא שוה כסף
וזהב. ולא אחמד מיני מאכלים לחים ויבשים. ולא
אתקשט בבגדים ומלבושים. ולא אעמד בעיר. כי אם
מעט מזער. עד אשר אתגולל ממנו לזולתו:

אמר בן המלך אני מיחל ומקוה
שיחזקני המחזיק את ידך. ויסעדני המסעדך.
כי הוא היודע. כי לעבודתו וליראתו אני יגע.
ועוד כי שמעתי מפי נאמנים. כי אמרו החכמים
הראשונים. כי השם יתברך לא קבץ כל תועלות
העולם בארץ אחת אבל שמם בארצות מפזרות והצריך
קצתם אל קצתם. על כן אמרו במשליהם הברכות
בהליכות. והישועות במסעות. ואמרו מיקר התועלת
והמסע וההליכה כי יראה האדם מפליאות המדינות
ומנעימות המקומות. ושנוי עניני האדמות. ותמורת
מנהגיהם ומעשיהם מה שיוסיף לו בחינה ושכל עד
שיחיבוהו להודות ולשבח חסדי האל יתעלה
וגמוליו הטובים. ואמר המשורר:

אם יד לך תקצר ולב יצר נדד

הרחק ובו צורך ימלא חפצך

לו בנדד רע לא יצו האל ולא

יאמר לאברם לך לך מארצך:

אמר הנזיר עתה ידעתי כי לא טעמת
טעם נדוד וגרות לא סבלת על שכמך. ואלו נסית בם
לא שכחת אותם כל ימיך. אך דע בני יצליחך
אלהיך. כי אמר החכם טלטול חלק אחד מהיסורין.
ואמר אחר אבל היסורין חלק קטן מהטלטול. ואמרו
החכמים שלשה דברים לא ידעם. אלא מי שנגע בהם.
והם הבנין הרחב. והאשה הרעה. והדרך הרב.
ואמרו הדרך והחלי והריב שלשה אלה קרובים זה
לזה. כי הדרך היא צפינת ההזק. והחלי הוא כליון
הגוף. והריב הוא מצמיח המות. ואמרו עוד שלשה
דנים אותם לכף זכות בשעת כעסם. והם החולה
והמתענה והנוסע. ואמר המשורר:

עת הזמן עם כל שלו לב יאנף

יפרץ בעברתו בעברה פרץ

לו בנדד טוב לא יצו האל לק-

ין קום ונע ונד תהי בארץ:

על כן בני לא תניח אתה מקומך. כי
נער אתה ועול ימים ורך. ועוד חזון למועד למלאת
שאלתך. בעזר אלהיך:

אמר בן המלך. לא אעשה כי עמך
אלך. לא אשאל ולא אנסה. ועל עצמי לא אחמל ולא
אכסה:






השער השמונה עשר: יתרון הנעם והכשר על הקנין והעשר


ויאמר הנזיר משלך עמי אתה בן
המלך. כמשל בן העשיר אשר התחתן עם איש
ההלך. אמר בן המלך ואיך היה:

אמר הנזיר אמרו כי נער אחד מבני
עשירים רצה אביו להשיאו בת אחיו. והאיש גדול
מאד. בעל עשר ונכסים וכבוד. ומכל בנים גדל לא
נשאר לו כי אם הבת ההיא השרידה. ורק היא יחידה.
וימאן הנער אותה ולא ישרה בעיניו. ויחר אף אביו
עליו ויגער בו ויברח מפניו. וילך עד קצוי תבל.
אל ארץ רחוקה אל בבל. ויצא הנער לשוט בעיר
ולראות הארץ וירא נערה אחת ישבת בפתח אחד
מבתי העניים יפת תאר ויפת מראה ותיטב הנערה
בעיניו. ותשא חסד לפניו. ותדבק נפשו בה.
גדולה האהבה אשר אהבה. ויאמר לה אחותי רעיתי
הגידי נא לי בת מי את ותסגר הדלת לפניו.
ותעמד מאחריו. ותאמר לו אדני. בת איש זקן
ומסכן אני.



וידלג הנער ברוח נבהלת. ויגש אל הדלת. וישא את קולו בבכי וישורר:



מה תסגרי יעלה דלת לפני הלא

די שמרים לך בצפעני לחייך

או תחפצי לי בתוך שער לדבר דבר

יואב לאבנר וצור חרבו בעיניך:



ותשמע הנערה אל קול הנער. ותען מאחרי השער. מרב חשק ומצער:

תגזל לבבי בעין גוזל ואיך תאמר

עפרה בשרי לאהבתך מאד סמר

תתאו צבי חן למטעמות ידידות כמו

אמנון באות לביבות מידי תמר:

ויהי כשמע הנער נעם שיריה. וחלק
אמריה. קרא בקול גדול בשם הזקן ויצא אליו
ויאמר לו הזקן הטוב תן לי בתך לאשה כי היא
ישרה בעיני ואני כל עוד חיתך אפרנסך בכבוד
אתה וביתך. ואכלכל את שיבתך. ויאמר לו הזקן
בני מה לך לקחת בנות העניים והדלים. ואתה
מבני העשירים והגדולים. אמר הנער אדני דע
באמת כי עתה ידעתי כי מאת השם היא סבה.
ואהבתיה אהבה רבה. כי אני יצאתי ממחוז חפצי.
מעירי ומארצי. על אודות האשה אשר רצו קרובי לתת
לי. בת נכבדים ממשפחתי ומבית אבי. ולא רציתי
בה ולא חמדתיה. רק שנאתיה ולא אהבתיה. אבל
בתך ירדה במעמקי לבבי וחשקתיה. ועליה
אמרתי:

צביה מאסה אותי וחשקי

עדי תברח לבלתי אחזה

ולא די לה עדי תגזל שנתי

לבלתי בחלומי אחזה:



ואל תחשבה לי הזקן הטוב לקלות.
ולחסרון דעת וסכלות. כי כבר אמרו החכמים וזכרו
מהחשק דברים נוראים. ומעשים מאד נפלאים. אמר
אחד מהם כי החשק הוא מדה יקרה יוליד עניני
התחבלות הנכבדות. יגבר הלב האטום יפתח יד
הכלי. יזכך המח העב ימהר לשון עלגים לדבר
צחות. יזרז העצל יכרעו לפניו מעלות המלכים.
ישתחוו לו כחות הגבורים יקרא למוסר ויעננו.
יפתח שעריו וכל יקר יבואנו. ישמחו חבריו.
ויתענגו אהביו ורעיו. עמו שמחות ישוטטו
בנפשות. וגילים משכנותם הלבבות. בו יתחברו
בני האמונה. ויתקבצו אנשי החברה הנאמנה.
ובראש הומיות תמיד יקרא. את דברי השירה:



וצבאות גיל וחדוה מחנותי

אני שלום ושלוה כי אדבר

אני חשק ידידת משכנותי

וינוחו עלי כל משכבותי

ולא אשכב לבד חדרי שמחות

ואדדה בתוכם כל שנותי

ולא יכנעו נפשות מלכים

וכלם ישכבו אל מרגלותי

וגבורים אקשר על אבוסי

ואמשך את לבבם בעבותי

תמהר כל לשון עלג לדבר

דבר צחות כדברי אהבותי

וחלש יענה גבור אני יום

אשר יאסר לרכבו מרכבותו

אני חשק עלי אבני שמחות

ואבני גיל אפתח את שמותי:

ויהי כשמע הזקן מתק דבריו. וישוב דעתו

ותקון מאמריו. שמח מאד ויאמר לו
הנער המצליח ראיתי דבריך נכחים וטובים. מתוקים
וערבים. אבל דע באמת כי החשק יביא את האדם
לבטול גמור מכל דבריו ועסקיו עד אשר לא יחוש
לענין מהענינים. כי אם לאכל ולשתות שמנים. וכל
מני מעדנים. וללכת אחרי שרים ואחרי נוגנים.
וכבר אמרו החכמים המחכמים כי החשק חלי מדמה.
כי האדם יחשק וישמע קול השירים. ישמע קול
השירים וישמח. ישמח ויסביר פנים. יסביר פנים
ויתן. יתן ויתנדב. יתנדב ויפזר. יפזר
ויתרושש. יתרושש ויאנח. יאנח וידאג. ידאג
ויחלה. יחלה וימות. ואמר המשורר:

נשק אחי בפי חרב ונשק

ואל תהיה שפת חשק כנשק

בחר לנפל ביד גזל ועשק

ואל תבחר להתחבר בחשק:

אמר הנער אמת ויציב כל דבריך. ונכונים



ונאמנים כל מאמריך. כי החשק לא יסור
בעליו שמח לעולם. ואולם הוא מרחיק המדות כלם.
לא יבחר בלתי נעם הדברים. ולא יאחז כי אם
הענינים הנחמדים היקרים. כדי שישמע חשוקו
ואהובו. ויוסיף גם הוא לאהבה ולדבקה בו. כאשר
קרה לבן המלך. אמר הזקן ואיך היה:

אמר הנער אמרו כי מלך אחד חכם
ומשכיל לא היו לו בנים. ולעת זקנתו נולד לו בן
זקנים. ויגדל הילד חדל הנפש. קטן המוסר. חסר
הלב. רע הטבע. מבלבל המח. אטום המחשבות. עד
אשר הגיע למלך ממנו יגון גדול ויקבץ מכל עם
ועם מדינה ומדינה. חכמים ובעלי מוסר ללמדו בינה.
וייגעו כלם ללא תועלת עד אשר בא אחד ממלמדיו
הקרוב אליו אל המלך יום אחד בוכה ונאנח ויאמר לו
אדני המלך עד כה היינו מפחדים רע מוסר בנך
והיינו מיחלים תקונו ומספקים בו אולי יש תקוה
ועתה דע כי כבר נתיאשנו ממנו כי נתחדשו בו
ענינים רעים ומגנים. ויחרד המלך ויאמר ומה הם
אלו הענינים. אמר המלמד דע כי יום אחד בעברנו
על בית פלוני ראה בתו ומהיום ההוא חשק אותה חשק
גדול עד אשר לא תערב לו אכילה ושתיה. ולא ידבר
אלא בה. ואין לו שמחה אלא בזכרו אותה. ויהי
כשמע המלך הדבר. נשא את קולו ויאמר:

לתת בלבי מחלה חשבת

אך באמת חדוה בקרבי שמת

הנה חליפתי תשורה אתנה

עתה לך כי איש בשרה אתה:

ויפשט את אדרתו היקרה. ויתנה לו
תשורה. ויאמר לו יבשרך האל כי בשרתני.
וינחמך כי נחמתני. כי עתה אקוה תקון עניניו.
מכל אשר היו לפניו. ויצו המלך לקרא לאבי
הנערה. ויבאוהו קל מהרה. ויאמר לו הנני מגלה
סודי באזנך. אך השמר לך לבל תהגה בו לשונך.
ועתה לך למען תעשר ויקום חילך. ועשה ככל אשר
אמר אליך. אמר האיש הנני אדני המלך בין ידיך.
דבר כי שמע עבדך. אמר המלך דע כי בני חשקה
נפשו בבתך מאד. ובלעדיה לא יתאו ולא יחמד.
ועתה לך אמר אליה. להשים תמרוקיה. ולעדות
כליה. ובעברו על פתח ביתה בעד החלון תשקיף
ותיבב. ובעיניה יונים אותו תלבב. כי יקרא אליה
לשלום לא תברכנו. וכי יברכנה לא תעננו. ובבא
שלוחיו לפניה. תענם בנעם מעניה. כי לא תאות
אלא למלכים או למי שלבו לב נסיכים. לא לנער. חסר
לב ובער. ואשר יסודו מעקל. וערכו נקל. ויקם
האיש וילך. ויעש ככל אשר צוהו המלך.

ותעש הנערה כמו כן בחכמתה. ככל
אשר צוה אביה אותה. וכשמע הנער הסבה אשר
מאסה בו. נפלו עיניו. וכסתה כלמה פניו. ויתן אל
לבו. לבקש מוסר וחכמות. ולקרא לילה ויום לא
ישבת. עד אשר נפתחו שערי לבבו. ויקבצו בו עם
למוד המוסר והחכמה היתרה. מיני הנדיבות
והגבורה. ויבז בעיניו ענינו ומעמדו. ושבתו
יחיד ואין איש אתו. ויבקש מאת אביו כסף וזהב
לתת ולהתנדב. וסוסים ופרשים לרכב ולהלחם עם
כל צר ואיב. וישמח המלך מאד ויתן לו ככל
אשר התאוו רעיוניו. וכל אשר שאלו עיניו. ואחרי
כן לקח הנערה ההיא לאשה וישמחו איש באחיו
ואיש ברעהו. והלא תראה אתה הזקן הטוב כי
חשקו היה סבת תקון מדותיו. וקנות מעלותיו. ועל
כן אל תמנע ממני אהבתך ותננה לי לאשה כי
בעזר העזר תתקן עצתי. ותשבח חברתי. אמר הזקן
ואיך אתננה לך ואלו תתן לנו אלפי זהב וכסף לא
נניחנה להפרד ממנו גם לא אחשב שירצו
קרוביך ובני משפחתך. שתשא בת פחותים כמונו
אל ארץ מולדתך. אמר הנער אחרי אשר לא תרצה
שתחליף בתך העני והדלות בעשר וכבוד. ורעב
וצמא בשבעה ורויה. אני אניח כל בית אבי
ומשפחתי. ואטש עשרי ונחלתי. ואשב עמכם כל
ימי חיי. אמר הזקן התוריד מעליך עדיך. ותפשט
בגדי חמודותיך. ותלבש כמונו בגדי מסכנת
ותאכל ולא לשבעה. ותשתה ולא לרויה. אמר הנער
ויהי מה כל אשר תאמר אלי אעשה.

אמר הזקן אם כן בא אתי הביתה והסר
מעליך. מעילך חתמך ופתילך. ויעש הנער כן.
וישב עם הזקן. ויקח מבלויי הבגדים אשר מצא
שם. ולבשם. וישורר:

התרד מעלת לבב

בעת ימים ינסוהו

ואם ידל כבוד שמש

בעת עבים יכסוהו:

ובכל יום ויום הזקן מספר לו משל
ומליצה ודברי נכבדות. ויבא לנסותו בחידות.
ולבחן את שכלו. לראות הייטב בעיניו אם לא.
וימצאהו שלם במדותיו. מלא על כל גדותיו. וידע
כי לא מלאו לבו לעשות מעשהו תאוה וקלות. ודעת
הוללות וסכלות. ויאמר לו אולם אחרי אשר אתה
בחרתנו. ורצית בנו ורוממתנו. קום קח המפתח
הזה. ופתח החדר ההוא וחזה. ויפתח הנער וימצא
בתים והיכלות. וטירות רחבות וגדולות. לא נראו
כמוהם ביפי בניניהם. ותקון עניניהם. ויראהו
הזקן בתים וחצרות. ומטמונים ואוצרות. כלם
מלאים כסף וזהב ואבנים יקרות. ויאמרו לו כל אשר
אתה רואה קנינך ורכושך. תבא ותירש ותנחל בכל
אשר תאוה נפשך:

אמר בן המלך תקותי ותוחלתי מאלהי.
להיותי בעל המשל ההוא כידו הטובה עלי. ואני
שמעתיך זוכר כי הזקן בחן שכל הנער ולבו. עד
אשר בטח בו. ואין ספק כי אתה כמו כן תרצה
לבחון דעתי. על כן בחסדך כאשר מיום ראותך
אותי. בשרתני ואתבשר. יסרתני ואוסר. כן
יגדל נא כחך להודיעני בלב ישר ונבר. מה שתכיר
משכלי וחפצי אל תכחד ממני דבר. כי אם
תאשימני עליהם יהיה סבה להוסיף השתדלות
ולבלתי תהיה לבטלה יגיעתי. ואם תשבחני בהם
יהיה כמו כן סבה להוסיף השתדלות על
השתדלותי.

בכל הענינים וזריזות על זריזותי.
לשתי פנים. האחת לתועלתי ולטובתי כל ימי.
כאשר לא יכחד מעין כל חי. והשנית לבלתי המר
שפתך הברורה ובל אהיה סבה לדברך. הפך האמת
וחלילה לך. אמר הנזיר אלו היה הדבר בעדי היה
די לי.

במעט בחינה אבל כל עמלי. לדעת סוף
דעתך. אננו כי אם לתועלתך. למען הביא עליך את
כל הטובה. ולהוציאך מהמבוכה הגדולה אשר אתה
בה. וזהו אשר משכני אליך ממרחקי ארץ. ועתה
הנני הולך הלילה לדרכי ואתה הועץ עם נפשך
ועם רעיונך ובשובי אליך ליל מחר תודיעני
ותשמיעני כל אשר יעירוך עליו משאלות החכמה
להשיג דברי חפץ ורצון. בעזרת האדון. ויפן
הנזיר כה וכה. וירא כי אין איש וילך
לדרכו:

ויהי ממחרת שם נפשו בין כידון וחנית
וחרב. וישב אליו לעת ערב. ויצא בן המלך לקראתו
ויקרא לו שלום תשוקה. ואהבה חזקה. ועבודה
מתוקה. וישק ידיו וילחך נעליו. וישב אל רגליו.
ויאמר אליו. דע אדני כי כאשר לא יודע מאור
השמש ויקרו. הודו והדרו. עד אשר יכסוהו
העננים. כן חברתך היקרה לא ידע אנוש ערכה עד
בא ימי הנדודים. וישורר:

כלה נתנני גביר חרץ בכל

פרוד וגם פרץ בעזי פרץ

נסתר יקר חברתך השר עדי

באו ימי נדך ובא הקרץ

כן הוא כמו שמש יקרו לא יהי

נכר עדי חשך יכסה ארץ:

אנא אדני איש האלהים כמה חסדים
שלמתני. וכמה טובות גמלתני. אל יחר בעיניך
ואתה תענני. אשאלך והודיעני:






השער התשעה עשר: שליחות הנביאים. על פי הנהגת הנבראים


ויאמר בן המלך יעצוני לבי
ומחשבותי. יסרוני כליותי. לשאל את פיך מדוע
יבאו השלוחים והנביאים בזמן מהזמנים ואחר
כן תפסק נבואתם וסודם. מאצל בני האדם. עד אשר
ימחק אות הדת וממקומו יתר. ואבדה חכמת חכמיו
ובינת נבוניו תסתתר. אמר הנזיר הלא תראה כי
בעל הגן ישתדל בגן ויתקנהו. יחרשהו
ויחפרהו. יפתח וישדד אדמתו ואחרי כן יזרע בו
מיני זרעים. ויטעהו כל מיני שתילים ונטיעים.
ואחרי כן יעמד ימי החרף כלו לא יבא לגנו עד בא
זמן הקיץ והוא תקופת ניסן אשר יעלו בה הנצנים.
ונתנו ריח הגפנים. הנצו הרמונים. ואז יבא לגנו.
וילך אל הצד אשר ימצא בו חפצו ורצונו. ככה
הנביאים ושלוחי השם יתברך. אולם יבא לאמה.
ולכל אמה ואמה. זמן כזמן הקיץ והחרף לציצים
ולנצנים ולפרי האדמה. כי פעם יעמדו בישר
גדול ובגמילות חסדים ואז הם ראויים שינוח על
חכמיהם וחסידיהם רוח אלהים ללמד ולהוכיח להבין
ולהורות לצוות ולמנע. ופעם יעמדו במרי קשה
ועול וחמס דור סורר ומורה ואז הם ראויים להעלות
מעליהם ענן כבוד ולהפסיק מהם כל טובה וימסך
בקרבם רוח עועים. מעשה תעתועים:

אמר בן המלך והנביאים ושלוחי השם
יתעלה כשיבואו לענות או יכללו בדבריהם
ובתוכחותם מי שיענם ומי שלא יענה אותם:

אמר הנזיר דע כי בשפת ארם נהרים עוף
אחד שמו קר"ס יוליד ביצים רבות ורב הפעמים יפחד
על מימי הנהר פן יגברו וישטפו אותם ויקח
ביציו וישאם ויחלקם בקני העופות ביצה בכל קן
ויקננו העופות ההם הביצים ההם עם אשר להם.
ובהגיע הזמן אשר ידע כי כבר יצאו אפרוחיו ילך
אל כל אחד מהם בלילה ויצעק וישמעו אפרוחיו
קולו ויכירוהו בטבעו ויתקבצו אליו אחד אל אחד.
אבל שאר האפרוחים אשר אינם ממנו. אין מהם מי
שיכירהו וידע לשונו. ולא יבואו לו. ולא ישמעו
לקולו. ככה הנביאים עליהם השלום יקראו לבני
אדם ויוכיחום ויענם כל מי שהוא מהם ויבין לשונם.
ויהפך ערף מי שאינו מהם ולא בהמונם. אמר בן
המלך ואשר יאמרו הנביאים ויביאו מהמצוות
והחקים. ומשפטים צדיקים. הוא דבר השם או דבר
מלאכיו:

אמר הנזיר חלילה לאל מרשע ושדי
מעול כי לא דרכיו דרכינו. ולא מחשבותיו
מחשבותינו.

כאשר יתבאר זה במופת מן החכמות
האמתיות. והנני נשא אליך משל להקל מעליך הבנת
הדבר העמק הזה:

הלא תראה כי בני האדם כשירצו לבונן
הבהמות מה שירצו לעשות ממהירותם ואחורם
ולכתם ועמדם. יראו כי לא ידעו סודם. ולא יוכלו
להבין דברי בני האדם. ולא יבינו אותו והגיונו.
ולא ישמעו לשונו. ועל כן שמו להם סמנים ואותות
ערוכות ושמורות. כמו השריקה והצפצוף ותנועות
אחרות. אשר יעשו ברצותם למהרם או לעכבם. לחככם
ולהשתינם. עד אשר יגיעו מהם אל חפצם ויעשו
רצונם. ככה בן האדם אין כח בו. לשאת ולסבל אימת
יוצר רוח אדם בקרבו. ולא להבין דבריו
כמתכנתם. ושלמותם ודקותם. ונתן השם יתברך
החכמה בלבות בני האדם ורעיונם. להיות אות וסמן
בינו ובינם. ובה ישיגו אל קצת חפצו לעשות רצונו
ותאותו. איש כפי השגתו. ומדרגת הבנתו. כי
כאשר יש מהבהמות אחת יותר מבינה ומשכלת.
סמני האדם מאחרת. כמו הגמל כשירצו להבריכו.
והכלבים והעופות בעלי הציד כשירצו לצוד בהם
כה וכה. מבינים מה שלא יבינו זולתם ככה בני
הנביאים ובני האדם כלם. יש מהם משיגים מאותות
החכמה היקרים. ומבינים מסמניה דברים מתוך
דברים. ובאים בתוכה בחדרי חדרים. עד בואם אל
החצר הפנימית. ואז ישכילו ויבינו לרצון הבורא
יתברך וחפצו לשמור ולעשות מה שלא יוכלו
להבין ולהשכיל זולתם. מי שלא הגיע אל מעלתם.
וישא משלו ויאמר:



חפץ לדעה סודות אמת עם

חסדי אלהי עד ואמתו

או מעלת איש על איש לבבו

יבין וידע נפש בהמתו:




השער העשרים: מספר ימי האדם וחיותו. וזמן השתדלותו בעבודת האל ויראתו


ויהי כשמע בן המלך את מאמר הנזיר
כי נורא הוא תמה מאד על שלמות מדותיו. ורב
חכמותיו. ואמר לו הנני משביעך. באשר שם
המשרה על שכמך. שתודיעני כמה ימי שני
חייך. ומספר ימיך. אמר הנזיר הנני מודיעך
נאמנה. כי מספר ימי שני חיי שתים עשרה שנה.
ויתמה מאד לקולו. ולא האמין לו. ויאמר בן המלך
איך יתכן להיות שתהיה בן שתים עשרה שנה.
ואני רואה בך אותות השיבה והזקנה:

אמר הנזיר אולם מן המולד דע כי עברו
כמה שנים. אך אתה שאלתני על החיים. ואין חיים
אלא בידיעת הבורא יתעלה ובאמונה. ולא השגתי
דרך האמונה. אלא משתים עשרה שנה. והנה קדם זה
הייתי נחשב כמת. ואיני מונה אותם הימים מימי
חיי כי החיים ההם מות. יגאלום חשך וצלמות. אמר
בן המלך תן לי אות אמת. איך יקרא האכל והשותה
והמתנועע מת:

אמר הנזיר דע כי החיים אשר זכרתי
היו דומים למתים בעורון ובחרשות ובאלמות
ובמעוט תחבלה להנצל מהעולם הזה האפל והשפל.
ואחרי אשר נשתתפו בתארם. גם כן דין הוא
שישתתפו בשם:

אמר בן המלך אחרי אשר לא חשבת
חיים שמחה לא יתכן לך שתחשוב מה שתקוה מן
המות מות ולא תחרד ותדאג עליו. וישא הנזיר
משלו ויאמר:

אשר יעמד בלי דעת אמונה

לאחד נחשבו מותו וחייו

ועת יבין וידע סוד נתיבה

במות יהיו כל מאוייו:

ויאמר לו הנזיר דע בן המלך כי
סכנתי בבאי אליך. עם מה שאני יודע מאימת המלך
אביך. יורה עלי שאין חיי אלה בעיני חיים ולא מה
שאקוה מן המות מות. ואיך יבחר בחיים מי שעזב
חלקו מהם או איך יחרד מן המות מי שהמית עצמו
כבר. הלא תראה כי בעל האמונה ימאס קרוביו
ושכניו. ויזנח עשרו וקניניו. אשר אין בחיים
דבר כך נבחר מהם ויסבל משא העבודה הקשה.
והעמל והיגיעה האנושה. אשר לא ינוח האדם מהם
אלא במותו:

אמר בן המלך אם כן התשמח אלו יבא
עליך המות פתאם. אמר הנזיר אבל אשמח אלו יבא
אלי היום. כי אמרו החכמים המות שער העולם הבא.
ואמרו עוד כמה מיתות טובות מחיים. ואמר בעל
המשלים אלף חסדים במות אלו נודעו היה דרכו
שיאהב. אמר אחר הישר כשימות ינוח וידאגו
עליו. והעול כשימות ידאג וינוחו ממנו. ואמר
המשורר:

ישר לבב במותו נח לבבו

ועליו ידאגו דודיו ורעיו

ונבל רב כאב לבו במותו

וינוחו מידעיו ויודעיו:

על כן מי שיודע הטוב והרע ואמתת
גמולם וענשם כמו שנדע אנחנו מישר האל
יתעלה חיב הוא על כל פנים שימאס בחיים ויבחר
במות. ואמרו החכמים כי תחלת דברי אלכסנדר
בעלותו לדוכן לדבר אל ראשי קהלו. ואריסטוטלס
מלמדו עומד על ימינו. פתח את פיו ויאמר עבדי
אלהים היו בזמן כאלו אתם גרים. או כעברים
בדרכים. וחשבו נפשכם מהמתים. איה אדם אבי
הראשונים והאחרונים. איה נח ראשון השלוחים.
איה חנוך המתהלך את האלהים. איה אברהם משבר
את האלילים. איה משה אדון הנביאים. איה העמים
העברים. איה המלכים החולפים. איה השמים רבידי
הזהב על צואריהם. איה המעלים עטרות פז על
ראשיהם. איה הערכים מערכות גדודים וגם ערב רב.
איה המאספים בין מזרח למערב. חלפו הלכו להם
ולא הועילום כל מה שכבשו וגברו. ולא הצילם מה
שכנסו ואצרו.

ואמרו עוד החכמים כי איש אחד מצא רופא
ואמר לו הרופא הטוב אמר לי מה הוא הזמן בעיניך.
ענה ואמר הזמן הוא מכלה הגופות ומחדש התקוה.
מקרב המות ומרחיק הבטחה. אמר האיש ואיך הוא
ענין אנשיו. אמר הרופא מי שיגבר מהם ייגע. ומי
שיחלש ייעף. אמר האיש ומה הספוק ממנו. אמר
הרופא יאוש התוחלת מטובתו. אמר האיש ומי מכלם
הם החברים הנכבדים. אמר הרופא מעשה הישר
ויראת האל. אמר האיש ומי הם החברים הרעים. אמר
הרופא התענוג והתאוה. אמר האיש ומאין היציאה.
אמר הרופא בדרך הסלולה. אמר האיש ואיזו היא.
אמר הרופא ההתרשלות מאשר בו ההשתדלות.
ולעזב מרגוע החיים. ולהרבות המחשבות במות.
וישא משלו ויאמר:

עולם כמו מכלא והימים כמו

רועה ואדם צאן ובהמות יער

מות ככר נרחב ושם ירעה ושם

ירבץ אנוש ישיש ושב ונער

קבר כמו שער ובא בו כל אנוש

מי ידעה מה אחרי השער:

אמר האיש אתה החכם הוכיחני. אמר הרופא
דע האיש כי אם חטאת לאל וחשבת שיראך. הנה
מלאך זדונך. לחרף את אדניך. ואם חשבת שלא
יראך. כבר כפרת בקונך. אמר האיש צדקת הרופא
הטוב וילך לדרכו:




השער העשרים ואחד: המאמין לכל דבר. כל אשר צבר נגז ועבר


אמר בן המלך דע אתה החכם כי גברה
עלי תוכחת דבריך הנעימים. כמו שגברה על
אמתנו עבודת הצלמים. על כן הבה נא עצה הלום. איך
תוציאני מפה לשלום. אמר הנזיר משל אמתכם
בעבודת הצלמים כמשל בעל הגן והצפור. אמר בן
המלך ואיך היה:

אמר הנזיר אמרו כי איש אחד היה לו גן
בביתו. ויהי היום והוא עובד עבודתו. וירא והנה
צפור אחד משחית כל פרי הגן. וירע בעיניו
וילכדהו בפח אשר טמן. ויחר אפו עליו ובערה
כאש חמתו. וישלח ידו אל המאכלת לשחט אותו.
ויפתח הצפור את פיו ויאמר:

אוי כי בני איש לא יבינון קול

צפור ועל כן האמת פקו

לו את דברי שמעה אזנם

לא אבדו לעד ונמחקו

מלי אהה עלי והה לכם

כי תאבדו דרך ותרחקו

מי יתנה מותי ומי יתן

מלי עלי ספר ויחקו:



וישמע בעל הגן ויאמר לו מי למד
אותך דברינו והגיוננו. ואיך תדבר בלשוננו.
אמר הצפור דע כי אני לא ידעתי שתבין אתה
דברי. ותשמע מאמרי. ואחרי אשר הוא כן ידעתי כי
האל. לא השבית לכל חכמה גואל. ועתה אני מכיר בך
כי אתה רוצה להרגני. ואני קטן מאד וגופי הדל
נאלח ונתעב אין בו מה שיחזקך מחלש ולא מה
שישביעך מרעב אלו היית גובר על תאותך.
יעצתיך באמונה עצה טובה מעצתך:

אמר בעל הגן ומה היא. אמר הצפור
השבעה לי באלהים בלב שלם ובנפש חפצה.
שתצילני מן המות ותשלחני ואגיד לך העצה.
וישמע בעל הגן לקולו וישבע לו:

אמר הצפור קבל ממני הדברים אשר
אמר אליך. וטמנם בחבך. קשרם על לוח לבך. כי
לא יערכם זהב לתועלתם וטובם. וכל חפצים לא ישוו
בם. אם תאהבם ינצרוך. אם תשמרם יועילוך. והם
דברים נכבדים ויקרים קבלנו אותם מזקננו הנודע
איש אמונה. מהיום אלף שנה. והיו ערוכים ושמורים
בלבנו. מקבלים איש מפי איש אצל יחידים
מנאמניו ואני האחרון שבהם ויש עלי להנחילם
ולהורישם לזקן וחכם והנאמן
שבמשפחתנו:

אמר בעל הגן אם אמת הדבר כאשר תאמר
למה זה עתה לא הצילוך. ומהפח אשר נלכדת בו
לא שמרוך ולא הועילוך. אמר הצפור דע כי אמרו
החכמים כי הגזרה אחרי אשר נגזרה. אין עצה
לבטלה ולהסירה. ובאמת נגזר עלי שאלכד ולולא
הדברים ההם היקרים בערכם. הנכבדים במעלתם.
אשר בעבורם תחיני. היית ממית אותי ומאבדני.
אבל חמדתך בהם. וחמלתך עליהם. שלא יאבדו
ויתבטלו לנצח כדין כל חכם ומשכיל היא תמנעך
מהשחית אותי. להציל ממות נפשי ולהחיותי. והלא
תראה אתה האדון. כי הם סבת הצלתי מהמות
והאבדון:

וייטב הדבר בעיני בעל הגן ויאמן
בו. ויתאו מאד לשמעו. ויאמר לו אם כן פתח פיך
ויאירו דבריך. ויפתח הצפור את פיו ויאמר
הסכת ושמע אתה האיש הטוב דבר זקננו ושמר
משמרתו. בצותו בניו ובני ביתו. ובני בניו ובני
משפחתו. ויאמר:

לכו הקבצו אחים ובנים

ושמעו נא דברי הנכונים

בידי אין זהב אופיר וספיר

וארגמן ותולעת ושנים

אבל חכמה להנחיל אוהבי יש

הכי חכמה יקרה מפנינים:

דעו בני כי המלכים והפרתמים.
הגדולים והעצומים. ינחילו את בניהם נחלות.
ויורישו אותם ערים בצורות וגדולות. ואוצרות כסף
וזהב ומטמונים. וכלים מכלים שונים. וזולתם מבני
אדם כלם ילכו ויסעו. ייעפו וייגעו. להניח
ברכה אל ביתם איש איש בכל נפשו ובכל מאדו. כפי
יכלתו והשגת ידו. ואני לא הנחתי לכם כי אם
שלשה דברים אין בעולם מלך ושר. ולא מטמון
ואוצר. שיוכל לקנתם. ולשקל די ערכם. כי הם
יותר יקרים ונכבדים מכלם. אם תאמינו בם. תאכלו
טובם. ואם תשלימו אתם. תמצאו תועלתם וטובתם.
כי הרפואות המצילות מהמות והצרעת ויתר
התחלואים הקשים והמשנים לא יועילו אלא אחר
זמן ארך ושקידה רבה. ועתה הנה נא הטו אזנכם.
שמעו שמע אלי ואכלו טוב ותתענג בדשן נפשכם.
שמעתי זקני אמר בנעם לשונו. כי שמע מזקנו.
כי שלשה אלה הדברים נמצאו כתיבת שת הנביא
בתוך נכבדי ספרים חקוקה. על לוח מרגלית ירקה.
ועל הסדר הזה סדורים. בני אל תאנח על מה שאבד
לך. בני לא תבקש מה שלא תוכל להשיג. בני לא
תאמין במה שלא יתכן להיות. שלשה אלה אין להם
תמורה וערך. להשיג יקרם אין נתיב ודרך. ואולי
לא תכיר עתה פתאם תועלתם. אבל קדם זמן ארך
תגלה לך תפארתם:

ויהי כשמע בעל הגן את הצפור. שמח
מאד עד כי חדל לספר. וחשב כי מצא מציאה גדולה.
וחמל עליו חמלה. וישמר את השבועה לבלתי
יהרגהו. ויעמד בבריתו וישלחהו. ויעף הצפור
בקול זמיר. ויעל לו בראש אמיר. וישורר:

השמרו נא אהבי מאיש

לב כי בשכלו מה מאד גבר

אך דברו על לב חסר לבב

כי יאמין פתי לכל דבר:

ויקרא בקול גדול ויאמר. הפתי
הנמהר. אלו ידעתי מה שהנחת. בכית עליו כל
ימיך ונאנחת. אמר בעל הגן ומה הנחתי. אמר
הצפור אלו שחטתני כאשר חשבת לעשות היית
מוצא בכרסי מרגלית גדולה ונעימה. שעורה כביצת
הנעמה. והיית מתעשר בה כל ימיך. מכל אשר היו
לפניך. וכשמע בעל הגן את דברי הצפור נפל
ארצה משתומם ונעצב. מרב תוגתו על מה שעזב.
ויתחזק מעט ויאמר לו שובה אלי הצפור הטוב
ואשמרך כאשר ישמר איש עינו. ואחמל עליך
כאשר יחמל איש על בנו. והוא היה חשב לפתותו.
ולרמותו. בשקרי מאמרים. ובאלה הדברים.
ויקרא לו הצפור וישורר:

הוי בעלי עין ולא יראו והוי

אנשי לבבות מאנו לדעת

אוי למדבר בם אבל אשרי אנוש

דובר עלי אזן והיא שמעת:

אתה הסכל אינני רואה אותך שמר עצתי
שיעצתיך. ולא הועילוך דברי אשר שמתי בפיך.
הלא אמרתי לך שלא תבקש מה שלא תוכל להשיג.
ושלא תאנח על מה שאבד לך. ושלא תאמין על מה
שאין ראוי להאמין. הנך מבקשני. ולא תוכל
להשיגני. הנך נאנח.

על מה שאבד לך וברח. הנך מאמין במה
שאין ראוי להאמין. כי תאמין שיהיה בכרסי אבן
גדולה כשעור ביצת הנעמה. והיא גדולה מכל גופי
כמה וכמה. ובאמת אתה בן המלך אמתך זאת יעשו
הצלמים בידיהם ויחשבו כי הצלמים בראום.
וישמרום שלא יגנבו ויחשבו כי הצלמים
ישמרום. ויוציאו עליהם ממונם ויחשבו כי הם
יעשירום. הלא תראה כי הם יאמינו במה שאין ראוי
להאמין ויקרה להם מה שקרה לבעל הגן:




השער העשרים ושנים: זה השער ליי צדיקים יבאו בו


ויאמר בן המלך דע כי הצלמים
מעודי ועד היום הזה געלה נפשי בם. ומאסתי אותם
ונתיאשתי מטובם. אם כן הגידה נא לי מה שיספר
מן האמונה וסודותיה. למען ארגיל
נפשי ללכת בנתיבותיה. אמר הנזיר זה הכלל ידוע
באמת כי האמונה תלויה בשני דברים. האחד מהם
ידיעת האל יתברך ויתעלה בורא כל הנבראות
בגאונו. והשני לעשות רצונו. אמר בן המלך
ואיך היא ידיעת האל יתברך ויתעלה. אמר הנזיר
הלא יודע באחדות וברחמים והיכלת על הכל.
והעלוי למעלה מן הכל. אמר בן המלך ומה הוא
המופת בזה. אמר הנזיר הלא תדע כי אתה עשית
מלאכה שנסתר ממנה פועלה באמת תעיד ותגזר
הדין כי יש לה פעל ותשפט ותדין אותו כפי מה
שתכיר ותראה מחכמת מלאכתו. לתקון מה שהנהיג
בכחו ויכלתו. אם כן התבונן מלכות האל יתברך
ויתעלה וממשלתו. וקח מהם מופת עליו במה
שתראה מיכלתו. ורחמיו ודקות חכמתו. והשב אל
לבך כי כל נברא מודה ומעיד ומחוה. כי לא יתכן
בשום פנים שתהיה ההנהגה ההיא בלא מנהיג
ומצוה. התבונן מלכות האל יתעלה והנהגתו. וכחו
וגבורתו. במה שתראהו ממלאכותיו. מעשה
אצבעותיו. ופליאות בריותיו. אשר כל נברא מודה
כי אין מהם מי שידע ויבין למה. ואיך ובמה. כל
שכן שיעשו כאחד מני אלף מעשה תקפו
וגבורותיו ולהבדיל בין האור ובין החשך וכי כחם
וגבורתם חלושות ויעפות. כלות וספות. ונלאות מעשת
כהם מגלגלים סובבים וכוכבים מאירים. ורוחות
נשבות ועבים נעכרים. מגשימים וממטירים. ועצים
וצמחים וצורות ותנועות קיץ וחרף וקר וחם. שמש
וירח לילה ויום. כלם הם בהנהגת אדון אחד חי
וקים מנהיג חכם קדמון. ואמרו החכמים כי שאלו
לפילוסוף ואמרו לו איה האל. ענה בלב כל שאל.
אמרו לו ומתי היה. ענה ומתי לא היה. ואמר
המשורר:

הס כל סכלים אמרים מתי

היוצרם היה והוא איה

נמצא בלב דורשיו וישובו

כלם אלי שרשם והוא יהיה

היה ולעד יהיה על כן

נקרא בשם אהיה אשר אהיה:

כל אלה הנמצאות יעידו על נפשם.
שהם צריכים אל זולתם. ויש להם מחזיק חוץ מנפשם.
ויעבירם על תכלית שלמות הפעלה ברצונו ויריצם
על קו דרכיהם. לא יסבו בלכתם.
כמו שנעיד על מהלך הגלגלים עם גדל המרחק
אשר בינינו ובינם. ואשר נדע באמת מהנהגת
הנבראים השפלים מהתחלף צורתם ותמונתם.
והצרך לכל אחד מהם אל המזון ולכל אחד מהם יגיע
די מחסורו כפי מה שנגזר מאת הבורא הגוזר
והמקים על פי תנועת גלגליו ומדרגותם. כאשר
יעידו הברי שמים החזים בכוכבים. ואמר
המשורר:

ראו הבערים בעם בני איש

עלי תבל סבבוה זבלים

כבור עליו חמור סובב ואישים

כבדים יורדים פעם ועולים:

וכל אלו ידעו ידיעה ברורה שאין אחד
מהם שברא עצמו ולא ינהג דבר מכל דבריו אבל
הנהגתו הוא מזולתו. אשר הולידו והצמיחו. והוא
היכל להשיבו לאין כאשר גזר להוציאו ליש
ולהשיבו ליש כאשר גזר לעשתו אין ככל אשר
יחפץ לא ימנעהו מונע. כי אין לו שני ואין עמו
חבר ורע. כי לו לבדו מלכות הכל והכל אליו מודה
ומשתחוה וכורע. ואין לכל דבר מהם לא הזק ולא
תועלת אלא כפי רצונו יתברך. על כן כשיספר
הבורא יתברך ויתעלה יספר בנמנעות לא
במחיבות בלתי האחדות לבדו כי המחיבות
תקצר בם כל לשון ויאבד כל רעיון ויסכלו הדעות
ויתבלבלו המחשבות לעלות במדרגה ההיא
הנמנעת מלב כל משכיל. וכל הפרץ הגדר הזה
יצר רע השיאהו. לב הותל הטהו. אבל הנמנעות יוכל
לספר בהם כל משכיל יודע מה ידבר ולא יטעה
בלשונו כי אין בזה גריעות בחקו יתברך
ויתעלה על כל הגדה וספור:

אמר בן המלך אחרי אשר הודעתני
איך דרך ידיעתו יתעלה הודיעני נא דרכי רצונו
וחפצו מברואיו. אמר הנזיר כלל רצון האל יתברך
שתאהב לזולתך מה שתאהב לנפשך. ותרחיק
ממנו מה שתאהב להרחיק מנפשך. כי זה ישר האל
ורצון האל בישר:




השער העשרים ושלשה: שאלת בן המלך על הנזירים והנהגתם. וענין אמונתם


ויאמר בן המלך כל עוד שאוסיף
לשמע פניניך אוסיף לתמה. וראוי אני שאתמה אם
היו מאמונתך ודעתך וחכמתך האנשים אשר
שמעתי עליהם כי אבי שנאם ושרפם בלי חטאים
ואשמות. ואם היו הנהגותיהם דומות. אמר הנזיר דע
כי כן היו שלמים יותר ממני באמונתם. וחכמתם
וישר הנהגתם. אמר בן המלך אם
כן איך הסכימה דעת כל עם ועם מדינה ומדינה
לשפך עליהם חמה וחרון. בשנאה וקללה ורע
זכרון:

אמר הנזיר אמת הסכימו כלם לשנא
ולקלל אך רע זכר אשר תמלל. מה יוכלו לומר במי
שיצדק ולא יכזב. וידע ולא יסכל. ויועיל ולא
יזיק. ויתפלל ולא ינום. ויצום ולא יטעם. וישמח
ביסורין ולא יפחדו ממנו בני אדם על ממונם
ובתיהם. ועליהם ועל דומיהם אמרו החכמים עת החרף
עדן המאמין. כי יקצרו ימיו ויצום. ויארכו
לילותיו ויקום. ואמר המשורר:

בעת קיץ יקוצון מאמינים

ועת חרף לישרי לב ידידות

יצומון כל ימותיו הקצרים

ויקומו חצות ליל להודות:

ובאמת כי היו מכירים הזמן וערך
מעלתו. והיו רואים סופו מתחלתו. ולא נפתו
מהבליו. ולא נשאו בתעתוע אליליו. כי נוכחו
מזולתם אשר היו לפניהם. ונוסרו מבלעדיהם.
כאשר אמרו החכמים אם תבא לראות העולם אחריך.
הבט אותו אחר זולתך. ואמר המשורר:

אם אחריך תחמד לראות פני

תבל ואיכה האנוש בו יחיה

הבט אדמה אחרי זולתך

כי את אשר היה כבר הוא יהיה:

אמר בן המלך ואיך הסכימה דעת
כלם וסודם. להשמידם ולאבדם. ויתר העם הם
ביניהם. משתנים במעשיהם ובעניניהם. אמר
הנזיר אמרו כי הכלבים רבים
במניניהם. משתנים בצבעם ובמיניהם. נקבצו על
נבלה אחת והיה כל אחד נשך בה חקו. ולקח ממנה
חלקו. עד אשר רבו איש את אחיו בעבורה. וינצו על
בשרה. ויראו מרחוק איש אחד אין איש אתו. בא
לקראתם הלך למלאכתו. ויאמרו איש אל רעהו באמת
לא יבא האיש ההוא לקראתנו. כי אם לקחת לו אשר
בידנו. ויעזבו הנבלה. וילכו כלם על האיש
בחמה גדולה. וידלגו עליו פתע פתאם ויהרגוהו.
ויקרעו כל בגדיו ויסחבוהו. והאיש העני לא היה
דרש חברתם. ולא חפץ בם ובנבלתם. ואולם הם ראו
גרותו עמם. וכי לא היה ממינם. לא מהם ולא מהמונם.
ותכבד עליהם חברתו ולא מצאו רוחה מעמו. כי אם
בהפקד מקומו. ואתה בן המלך דע כי הנבלה. היא
האדמה הנבלה. ומיני הכלבים. הם עבדי הצלמים.
אכלי לחם העצבים. והאיש אשר אין לו חפץ בנבלתם.
וגעל בם ובאהבתם. הוא בעל הדת אשר השליך
העולם ומאס בו ונתקבצו עליו הסכלים ההם לנתש
ולנתץ. להאביד ולהרס. וברך חכם אחד בעת מותו. את
בניו ובני ביתו. ואמר להם יברככם האל וישמרכם
מקנאה ושנאה דומות לשנאת כופר לבעל דת. ואמר
המשורר:

מה לידיד כל אשר סכת ידידות ידי

חשקי יקימון אזי הרס בעברתו

ואני בעיניו כגר תושב ומשלך כמו

ספר אלהים בבית כופר בתורתו:




השער העשרים וארבעה: במעלות השכל על הכסילות. ויתרון הדעת על ההוללות


אמר בן המלך באמת שנית
ושלשת ללמדני. ולהועילני ולהודיעני. מום
עבודת אמתנו ואמונתם עד אשר הרחקתני לבל אקח
אמונה שתהיה ידועת חסרים. אמר הנזיר דע בן
המלך כי לא ירחב לך מקום מעמדך בלתי אמונה
ולא תרחב לך האמונה בלתי השכל. אמר בן המלך
ומה הוא הדבר שיצר עלי וירחיב הפכו. אמר הנזיר
החכמה עשר. והעשר מרחב. והכסילות עניות.
והעניות מצר. אמר בן המלך ומה הוא המצר
הזה:

אמר הנזיר הלא תראה כי הצר לך
לבך עליך במה שתסכל על מה שתשאל ולא תקוה
מרחב אלא בהשגת ההבנה בדבר ההוא. ואמר החכם
אם יש דבר טוב מהחיים הוא השכל. ואם יש דבר
כמוהו הוא העשר. ואם יש דבר קשה מהמות הוא
הכסילות. ואם יש דבר כמוהו הוא הדלות. ואמר אחר
כל דבר שירבה יזול. אלא השכל כשירבה
ייקר. ואמר אחר נעם הצורה היפי החיצון. ונעם השכל היפי הקיצון. ואמר
המשורר:

מתי שכל מתי דעה ישרה

שאלוני בניב שפה ברורה

המחיים בתבל טוב. עניתים

תבונה מיקר תבל יקרה.

הכמוהו בתבל יש. עניתים

רכוש והון לאיש חיים ואורה.

היש מר מכאב מות. עניתים

אשר נפשו ביין סכלות שכורה.

הכמוהו בתבל יש. עניתים

אשר מטוב זמן ידו קצרה:

וכל אשר שבחו חכמים השכל יגנו
הכסילות. עד אשר אמרו כי מעשה הזדון בחכמה
ובדעת הוא יותר טוב מהשגגה בכסילות. עד אשר יציל
בעליו מפחד ופחת. ויעלהו מבאר שחת. כאשר קרה
למשרת המלך. אמר בן המלך ואיך היה:

אמר הנזיר אמרו כי מלך עז היה בעיר
אחת. וכל איש מהמונו יחת. אין כפר לחמתו. ואין
משיב גזרתו. ואחד ממשרתיו. הקרובים אליו. שם
לאכל לפניו. ומרב פחדתו נבעת מפניו. והטה
הקערה. ושפך ממנה מעט וחמת המלך בערה.
וידע העבד כי כלתה אליו הרעה. ולא ינצל מאף
המלך וחרונו. ויקח הקערה ויהפכה לפניו ברב
זדונו. ויוסף אף המלך לחרות. ויצו את ראשו
לכרות. ויאמר לו אוי לך הפתי הסכל מה זה אשר
עשית הלא ידעת כי טובה השגגה הגדולה מהזדון
הקטן ואף כי שגגתך היתה נקלה מאד. והיית קרוב
להנצל ולפני לשרת ולעמד:

ויאמר העבד ידעתי אדני המלך כי
אחת דתך. ואיש לא ינצל מעברתך. ועל עון לא
תחמל. כקטן כגדל. על כן חמלתי על הודך.
וחששתי לכבודך. פן יראה העם הזה מעוט עוני
ורב אכזריותך. ויבזוך בלבם ויחשבוך מקטני
אמנה ולא יבטחו עוד בך ובאהבתך. ולא תכון אתה
ומלכותך. וייטב מאד בעיני
המלך וישך חרנו. ויתן לו מתן רב ויעבר על
עונו. אמר בן המלך וגם אני ראיתי מי שיקוה
המרחב מן המצר וימצאהו ואני בטוח שאהיה בעזר
העזר אחד מהם. אמר הנזיר ובלבד שלא יגבר
התרנגל עליך בחכמה ובינה כאשר קרה לאחד מבני
הנדיבים. אמר בן המלך ואיך היה:

אמר הנזיר אמרו כי היה בארץ
מרחקים חבר אחד למלך שלמה. והיה מבקר אותו
בכל שנה ושנה ממקומו. והיה המלך נותן אליו
מתנות לשאת עמו. אל מולדתו ואל עמו. ושנה אחת
נשא אליו החבר ההוא מנחה יקרה. והוביל שי למורא.
וכאשר רצה להפרד ממנו אמר המלך לתת לו מתנה
גדולה בשובה ונחת. וימאן לקחת. ויאמר לו
אדני המלך אינני רוצה במתנת ידיך.
כי תהלה לאל ולחסדיך. כל טוב בידי גבר. יש לי
רב אין לי מחסר כל דבר. ואולם אם יש בנפש אדני
לגמל לעבדו טובות שלמות. ילמדני נא צפצוף העופות
ושיחת הבהמות. אמר המלך דע אחי כי לא אמנע
ממך בקשתך. ולא אקפץ יד מעשות שאלתך. אבל
הדבר אשר שאלת הוא סכנה גדולה ויש בו סוד
צפון. וענין טמון. אם תספר דבר אחד ממה שתשמע
מיד המות יבא אליך. ולא יושת כפר עליך. אמר
החבר ויהי מה הודיעני מעט מחכמתך. ואני אהיה
נזהר בגזר הצור במצותך. וכראות המלך רב חפצו
ותשוקתו. מלא בדבר ההוא תאותו. וילך וישב אל
ביתו:

ויהי יום אחד והוא ישב עם אשתו.
והנה השור אשר לו בא מן השדה ממלאכתו.
ויקשרו אותו לצד החמור אשר
בבית וישימו לפניו מספוא ולפני החמור לא נתן
כי היה חולה:

ויאמר החמור אל השור אחי איך
שלומך וענינך עם אלה האנשים. אמר השור אחי חי
אדני אינני אלא בעמל כבד ויגיעה גדולה. כל היום
וכל הלילה. אמר החמור אחי הלא אבקש לך מנוח
ואתן לך עצה אשר תיטב לך. ותנוח מיגיעתך
ועמלך:

אמר השור אחי מי יתן והיה לבבך זה
שלם עמי לרחם עלי ולחמל. ואני לא אטה מעצתך
ימין ושמאל:

אמר החמור השם יודע כי בתם לבבי.
ונקיון מחשבי. אני מדבר אליך ועצתי שלא תאכל
הלילה פה. גם תבן גם מספוא. וכראות בעלינו כי
לא תאכל. יאמר כי חולה אתה ויכל לא תוכל. ולא
יוגיעך ואז תנוח ותשקט. וכסלך עוד לא יקוט.
כמוני היום שקט ונח וממלאכתי נרפיתי. בראותם
כי נחליתי. ותיטב עצתו בעיני השור. ויעש ככל
אשר צוה אליו החמור. ויקם האיש בעוד לילה וירא
כי בעוד השור ישן הלך החמור אצל אבוסו. ואכל שם
עד אשר מלא כרסו. וכשמע האיש לשונם. דבריהם
והגיונם. ובראותו מעשה החמור
וערמתו. תמה מאד ויפתח את גרונו. וימלא שחוק
פיו ולשונו. ותאמר לו אשתו למה זה שחקת הלץ
האכזר. הלא אין בינינו זר. ויאמר לה האיש זכר
זכרתי. לדבר מעסקי ועניני ושחקתי:

ויהי בבקר וילך אל אבוס השור. וימצא שם המספוא אשר הניח
החמור. ויאמר לנערו. הנה השור גדל חליו וצירו.
לא יעשה היום מלאכה קח החמור במקומו. ויעבד
בעדו ובעד עצמו. ויהי לעת הערבים. וישב החמור
יגע ורפה ידים. ויאמר לו השור אחי השמעת
ממני דבר מהדברים. לאלה האנשים האכזרים. אמר
החמור שמעתי אומרים אם לא יאכל השור המספוא
הלילה. נשחטהו ויהיה לנו לאכלה. וישמע השור
ויחרד מאד לדבריו וישם פיו על האבוס כאריה על
טרפו. ולא הגביה ראשו עד אכלו כל המספוא.
וישמע האיש את דברי החמור ותחבלותיו וישחק
שחוק גדול. ותאמר לו אשתו כבר שחקת תמול.
ואמרתי אולי מקרה הוא ועתה שבת לשחק ואין
אתנו זר. באמת מתלוצץ אתה ממני או תראה בי
ערות דבר. והנני נשבעתי באל כי לא תקרב לי
ולא תדבק בי עוד כאשר דבקת. עד שתגיד לי
האמת מדוע שחקת. ויאמר לה מחלה פניה באהבה
וכבוד. החרישי אחותי כי לא יתכן לי להגיד הסוד.
אמרה האשה הנה אנכי נשבעתי באמת. שלא תראה
פני עוד עד שתאמר לי האמת:

אמר האיש ידע ידעתי. כי אם אמר לך
הדבר הן גועתי אבדתי. אמרה בי נשבעתי. כי
לא אשתה ואכל. עד אשר אותך אפתה וגם אוכל:

אמר האיש הנה נפשי שמתי פדותך
כי בחרתי למות ואל יפל ארצה אחד משעריך. כי
מה חפצי בביתי אחריך. ועתה הניחי לי מעט
ולשלום קוי. אצוה אל ביתי אחרי כן אגיד ככל
אשר תצוי. ויקרא כל אהביהם וקרוביהם. לצות
לפניהם. ויהי לו בביתו כלב. ובצדו ככר לחם
משלך ובשר שמן וחלב. ולא רצה לאכל ולא גלה
עליהם שניו. מדאגתו על מות אדניו. ויבא התרנגל
אשר בבית ויקח הלחם עם הבשר. ויאכל עם נשיו
כל טוב לא חסר. ויקם הכלב לקראתו כארי. ויאמר
לו אהה הנבל האכזרי. מה גדלה פריצותך. ומה
מעטה ענותנותך. אדניך כפשע בינו ובין המות
ואתה אכל ושמח בקרב אהליו. ולא תדאג עליו:

אמר התרנגל אם אדניך הוא פתי
וסכל. מה יש בידי לעשות ומה זה אוכל. הלא אנכי
יש לי עשר נשים אמשל בהם כחפצי ותאותי. אין
אחת מהם שתמרה את פי מצותי. ואדניך אין לו אלא
אחת. ולא יוכל למשל בה ולכבש אותה וליסרה
כמשפט. ויפתח התרנגל את פיו ויקרא:

נלכד בתוך רשת ביד אשת היש

רעה כאשה משלה על גבר

הט אזנך ושמע לקול מוסר ודע

ולמד תבונות מקריאת גבר:

אמר הכלב ואיך יעשה. אמר התרנגל
אלו היה לקח עץ עבה. ויכה אותה מכה רבה. אני
אהיה לו ערב נאמן. שהיא תחלה פניו שלא יגיד לה
כל דבר בכל עת וזמן. וישמע האיש ויעש כן
וינצל.

אמר בן המלך מאת הנותן לשכוי
בינה אני מיחל ומקוה שלא תהיה מדרגתי פחותה
ממדרגת התרנגל. על כן החכם הישר הוסיפה לי
תועלת דעת ותועלת חכמה כי זאת מנוחתי עדי עד
אותה אבקש:




השער החמשה ועשרים: במדרגת העולם הזה. הנקלה והנבזה


ויאמר הנזיר דע אתה בן המלך כי
לא יסור האדם אל הטוב ולא יסור מן הרע אלא בחכמה.
אמר בן המלך את אשר תאמר הוא אמת וצדק ואלו
האמנתי כי תועלת החכמה והזק הכסילות היה גורם
זה לבד לא הוספתי בחכמה שמחה. ולא בסכלות אנחה.
אמר הנזיר דע אחי כי אחרית הדבר שתראה גמול
ולא ישיגהו האדם כי אם בחכמה ומעשה הטוב
וענש לא יחיב כי אם בסכלות ורע המעשה:

אמר בן המלך אם כן הוסיפה לי
שאמאס. בעולם הזה הנמאס. והגידה לי מה
מדרגתו אצלך:

אמר הנזיר דע כי אני כשראיתי
העולם מתהפך ומשתנה וראיתי האדם בו ברע
הענין ומצאתי המנוחה מעוטה והיגיעה מרבה.
וראיתי כי האדם אלו ינתן לו העולם כלו
ונעימותו וכל מה שתתאוה הנפש בו ממיני
הגאוה והכבוד ונגזר עליו היות מזלו טוב ומצליח
ושיהיה נכבד בין אנשי דורו ושלם באבריו.
ונשמר מאיביו וממקנאיו. ומשיג חפצו ומאוייו.
כל ימי חייו. לא יאריך ימים על ממלכתו יותר
ממאה שנה. ובהגיעו לשמונים שנה. ילבין שערו.
וילך אורו. ינוס לחו. וימר ריחו. ישתנו כל
כחותיו ולא תערב לו שמחה וחברת רעים וחברים. ולא
ישמע עוד בקול שרות ושרים. כאשר אמרו החכמים
מי שהגיע לשמונים שנה נכאב בלי חלי. ואמרו עוד
החלי זקנה מקרית. והזקנה חלי טבעי. ואמרו עוד
המות חוף החיים. והזקנה ספינה תקרב אל החוף.
ואמרו בעלי המשלים שלשה אין להם רפואה. דלות
שיתחבר עמו העצלות. ושנאה שתביאה הקנאה.
וחלי שתתערב בו הזקנה. ואמר המשורר:

שלשה אין צרי אל מחלתם

עני בנו ידי עצלה זבולו

ושנאה מפני קנאה ומכאב

אשר תציב ימין זקנה גבולו:

ואחר שילך האדם אל מקום אשר אין
מנוס ממנו אז ישיב מה שאצר וכנס מפזר ומפרד.
ומה שסתם וחתם גלוי ונודע. ומה שבנה וגדר
פרוץ ונחרב. ויאבד שמו וישכח זכרו. גבהו
ישפל. ונגהו יאפל:

וכאשר ראיתי כל מקבץ מפרד. וכל
מקנה משלל. ולא ישאר כי אם יראת האל ומעשה
הישר. ופעל הכשר. אשר לא ישדהו שדד ולא
ישחיתהו משחית. אז ראיתי לשום מגמתי. עצתי
ותאותי. בעולם הבא ושאשים יתרון בכבוד אשר
יקנה טובו והמעשה אשר ישארו אותותיו לנצח
ולא סרתי מהם תמיד מהיות משתדל עליהם מיום
דעתי אותם ונשקפו לי בעד חלון ההבנה. ושבתי
לעבד באמונה. עבודת אבי שבשמים ולהנצל אליו.
ולהמלט עדיו. ומאסתי והשלכתי אחרי גוי כל
דבר זולתי. כפי כחי ויכלתי. וכל מי שהרגיל
נפשו בעבודת האל ועמד על מעשה הצדק יהיה חלקו
עדף וטובו נשאר וקים ותקותו עומדת לעד לפי דעת
החכמים בעלי הלבבות הזכות אשר השיגו בטוב
שכלם והבנתם. אמתת הדברים היקרים ובאו עד
תכונתם:




השער הששה ועשרים: מוסר הנזיר ותוכחתיו. ויתרון אדם על אדם במדותיו


אמר הנזיר על כן בני אל ימנעך
מהבט בדברים אשר יקוה האדם גמולם ומהתעסק
בהם מעוט החכמים והמלמדים אותך להועיל. ולא
תבוש ללמד מכל אדם ואז השג תשיג והצל תציל.
כי אמר החכם קח הפנינים מן הים. והזהב מן העפר.
והחכמה ממי שלמדה. ואמר אחר שאל מי שנסה
הדברים. ויתן לך בחנם מה שקנה בדמים יקרים.
ואמר המשורר:

דרש חכמה ואל תביט למראה

בעליה וקומתו וצלמו

בדלחים בחול ימים טמונים

והזהב בתוך עפר מקומו:

ואולם בני שמר נפשך מאד לבל
תפרץ הגדר במה שלא תדע. כי כבר אמרו החכמים
כי הסכל מי שסכל ערכו. והמשכיל מי שעצר
לשונו. ואמרו עוד כשירבה השכל ימעט הדבור.
אמרו כי ארבעה דברים יצאו מפי ארבעה מלכים
כאלו הם חצים מורים מקשה אחת:

אמר האחד מעולם לא נחמתי על מה
שלא דברתי. ונחמתי על מה שדברתי פעמים
רבות:

אמר השני יותר אני יכל להשיב אשר לא דברתי. מאשר כבר דברתי:
אמר השלישי כשדברתי בדבר ימשל בי. וכשלא אדבר בו אמשל עליו:
אמר הרביעי אתמה על מי שידבר
דבר אם ישמע יזיק לו ואם לא ישמע לא
יועילנו:

והוכיח אדם את בנו ואמר לו בני אל
תרבה לדבר וימעטו חטאיך. ודע כי על כן נטעו
בך שתי אזנים ולשון אחת שתשמע יותר
משתדבר. ואמר המשורר

בשבתך בין בני מוסר לשמעם

היה בחר וזה אבחר בני בך

הכי אתה באזנים שתים

ופה אחד לזאת המעט בניבך:

ואתה בן המלך. דע כי אתה בתוך
עולם ההפך. אשר יגבר השטן על אנשיו
בתחבלותיו. ונכלי מרמותיו. וסבות תהפכותיו. עד
אשר יש מהם מי שיתחיל לשמע ולהבין ויפתהו
השטן לסור מדרכו הטובה ויתעצל ויתרשל ממה
שהתחיל בו עד שתתבלבל דעתו ולא ישמע ולא
יאזין. וישאר כבהמה כסוס כפרד אין הבין. ויוציא
מלבו אמונה חדשה נפסדת ונשחתת תוריד בעליה
לבאר שחת ואש עד אבדון תאכל. ועל זה רמז החכם
לתלמידיו במאמריו בני אל תהיו כנפה שמוציאה
הסלת. וקולטת הפסלת:

אמר בן המלך ישלם לך השם
יתעלה כפעלך החכם המצליח ספרה נא לי אך
הפעם איזהו הישר שבאדם. ואיזהו העול.
ואיזהו הדעתן. ואיזהו השוטה. ואיזהו
המצליח:

אמר הנזיר דע כי הישר שבאדם מי
שפרע לנפשו חקה. והעול מי שראה עולו ישר
וישרו עול. והדעתן מי שהכין צידתו לדרכו קדם
נסעו. והשוטה מי ששם הזמן כל מאוייו.
והאשמים מעשיו. והמצליח מי שכתבו האל וחתמו
לחיי העולם הקים:

אמר בן המלך ואיזהו האדם אשר
תאות לו ההצלחה. אמר הנזיר עבד האל אשר לא
יחטא:

אמר ומי הוא זה אשר ימעטו חטאיו. ענה הרדפים אחרי מצות האל:
אמר איזה דבר יותר שלם בעת
בריאותו. ענה היגון. כי כל דבר נולד קטן וילך
הלך וגדל. זולתי היגון שנולד גדול וילך הלך
וחדל. ואלו עמד על מה שהיה. היה הרג מהרה:

אמר איזה דבר הוא יותר דומה לזמן.
ענה הנחש. כי הוא חלק במשושו וממית בסמו.
והחרב כי תיטיב מראיתה. ותרע מכתה:

אמר ואיזה דבר יותר דומה לחיי
האדם. ענה חלומות הישן. כאשר אמר החכם בני אדם
בחייהם הם ישנים. וכשימותו יקיצו. ואמר
המשורר:

בני אדם כצל עבר ימותם

אבל כי כחלום ליל שנותם

והנה הם בחייהם ישנים

ויעורו במותם משנתם:

ואמר אחר תאות העולם הזה ומתק
תאותיו הוא כמים המלוחים אשר כל מי שיוסיף
לשתות מהם יוסיף צמא. וכדבש
אשר בסופו סם המות כל האכל ממנו ימתק לחכו
ואחריתו עדי אבד. וכברק אשר יאיר מעט וישאר
ההלך לאורו בחשך ואפלה. וכחלום הישן אשר
ישמחהו בנומו ובהקיצו יפסק הששון. ואמר
המשורר:

ראה ימים כמו ימים בהוסיף

שתות מהם אנוש ימות בצמא

וכדבש יש בתוכו ראש פתנים

בראש ימתק ואחריתו מהומה

וכברק מעט יאיר והלך

לאורו יהלך קודר בחמה

וכחלום ישמחו עליו בעליו

ויקיצו והנה אין מאומה:

אמר בן המלך איזהו האדם השלם
בתקון המדות. ענה השלם במעשה והיודע
באחרית. אמר הודיעני האחרית ההוא ומי אלה
היודעים אותו. ענה האחרית הוא העולם הבא
והיודעים אותו הם החכמים אשר חננם האל לב
מבין:

אמר ומה המשחיתים. ענה התאוה
והטבע הנפקדים על האדם הם מביאים אותו למחלה
וכליון הגוף והנפש:

אמר ומי הם חסידים יותר בעיניך מכל
אשר אמרת. ענה המפחדים מהאל לבדו ומתבישים
ממנו כאלו הוא עליהם תמיד. ואמרו החכמים ירא
האל לעזוזו עליך והתביש ממנו לקרבו ממך.
ואמרו עוד התביש מהאל בסתר כמו שתתביש
מברואיו בגלוי. וברך חסיד אחד בניו בשעת מותו
ואמר יהי רצון שיהיה מורא שמים עליכם כמורא
בשר ודם. ואמר המשורר:

היה תמים ואל תחקר ותדרש

למטה מה ומה יש על מרומך

ירא האל לעזו ועזוזו

והכלם לקרבו ממקומך:

אמר בן המלך אם כן הגידה לי מה הוא
הכח אשר חזק בו האל עבדיו לעשות עבודתו. ענה
השכל והחכמה. והסבל והתקוה. ורב הספור
בגמול הטוב. וכליון העולם הזה. וקיום עולם
הבא:

אמר איזהו הטוב שבטבעים. ענה
מדות החסידים. אמר איזה דבר גובר באדם הטבע או
השכל או המוסר. ענה המוסר יתרון בשכל והטבע
מקורם ונושאם:

אמר הודיעני והורני הדרך להנצל
מן המדות הרעות. ענה בני לא תקח השכל
להתגדר. ולא החכמה להתכבד. ולא האמונה
לרמות. ולא האמת לכזב. ולא הקשוט לנבל. ולא
החדוד לקנא. ולא הדעת להשתגע לא השיבה
להתפאר. ואמרו החכמים אין רעה כשלשה. חבר
בוגד. ודין שקר. וזקן זונה. ואמר המשורר:

אחי שכל היש רעה בתבל

כרע קם ובגד באהובו

וכשופט אשר יטה שפטיו

וכזקן זנות יקח לבבו:

ואמרו כי זקן אחד היה שפט. ורצו
לתת לו ממון רב להטות הדין. אמר להם השיבה אורי.
ואני אבקש שאשרף אורי באורי:

ואמר הנזיר ויאות שלא יגנה
המעשה הטוב ואם היה מאת הנבלים. ולא ישבח
מעשה הנבלה ואם היה מאת הנכבדים ואנשי
השם:

אמר בן המלך ומי הוא הראוי לשמח.
אמר המוכיח הטוב. אמר ואי זו היא הגדולה
שבתוכחות. אמר בקור קברי המתים. אמרו החכמים
די בנסיונות מוסר. ובתהפוכות הימים תוכחה.
ואמר המשורר:

הטה אחי לבב לדברי פי

את אזנך ושמע ואל תשכח

נסה והוסר ופגעי יום

אתמול זכור היום והוכח:

אמר ומי הוא יותר ראוי לבזות. ענה
החכם העול. אמר מי הם יותר בעלי אמונה. ענה
התמימים. אמר ומי הם התמימים. ענה הבישנים. אמר
ומי הם הבישנים. אמר מי שיבוש מהאל כאלו
רואהו. אמר אי זה דבר יותר קרוב מהשמים. ענה
תפלת העשוק. אמר איזהו יותר רחוק מכל דבר. ענה
עין החמד:

ואמרו החכמים שלש מדות בחמד. קוצף
על מי שלא יחטא. כלי ממה שאין לו. דורש מה
שלא יגיע אליו. ואמר המשורר:

מתי לבב בחמד נתנו אות

בלי חטא על אנוש יכעס ויקצף

וכלי מאשר אין לו ויתאו

אשר ירחק להשיגו ויכסף:

אמר איזהו הגמול היותר רע. ענה חמת
האל על הפשעים. אמר מי הוא יותר פשע. אמר
הבגד:






השער השבעה ועשרים: הבגד ברעו הנאמן. ילכד ברשתו אשר טמן


ויאמר בן המלך אנא החכם הישר אי זו
היא הדרך הטובה. ואי זו היא הדרך הרעה אשר אין
חפץ בה. ענה דע כי מאוס בעולם הזה ובחור באחר
היא הטובה. ובגידת האדם בבטח בו היא הרעה. ומי
שלא ישמר ממנה יקרהו כמו שקרה לשני
הרמאים עם הסוחר. אמר בן המלך ואיך היה:

אמר הנזיר אמרו כי היה סוחר בעל
ממון רב ועשר גדול אשר לא יספר. וילך בסחורתו
מגוי אל גוי ומממלכה אל עם אחר עד שבא בעיר אחת
בתוך הבאים. וישמעו אליו שני אנשים
חברים3 רמאים. ויאמרו איש אל
אחיו ואיש אל רעהו לכה נא ונתחברה עמו באהלו.
הבה נתחכמה לו. אולי נוכל לרמותו ולגנב את לבבו.
ונקח כספו וזהבו. ויקחו בידם כלי כסף וכלי
זהב נפך ספיר ויהלום. וילכו עד אהל הסוחר
ויקראו לו לשלום. ויתחברו עמו וישימו הכסף
בידו ובחיקו. ויאכלו יחד וישתו ויצאו איש
לדרכו ולעסקו. ויאמר הרמאי האחד בלבבו. למה
אניח אני לחברי חלק בבית הזה ובכל אשר לי בו.
טוב לי לטמן לשניהם פחד ופחת ופח. גם את הכל
אקח. וימהר לעשות מטעמים כאשר אהב חברו מלא
אותם מר דרור ובשמים. וישם בהם דמים. וישא את
האכל בשמחה ובששון. כי אמר יבא חברי ויאכל
ויקראהו אסון. וכאשר חשב הוא ברע מעלליו. כן
חשב חברו עליו. ויעש ככל אשר עשה. כי ללכת
בדרכי מרמותיו נסה. לא נפל דבר אחד מכל דברו.
והכין כמטעמים אשר הכין חברו. ויבא אל האהל
וימצא זבח חברו ותבשילו. על המקום אשר הכין לו.
ויטעם ממנו מעט וילך לדרכו בנפש אמלה.
וימת בכח האכילה. וישב החבר הראשון. וימצא
תבשיל חברו מזמן ונכון. וישם לפניו לאכל הרחיב
פיהו. ולא ידע כי בנפשו הוא. אחרי כן יצא לבקש
חברו והסוחר. להאכילם ולהמיתם מהר. ובהגיעו אל
המקום אשר מת חברו וימת גם הוא שם חדל ונבזה.
וכמות זה כן מת זה. והסוחר מרב מוסרו ואמונתו.
באהבתו ובחמלתו. המתין אותם לאכל. עד אשר
להתאפק עוד לא יכל. ויצא לבקשם וימצאם מתים.
באחת המקומות או באחת הפחתים. ובראותו ענינם
הכה אותו לבבו. ויבקש הדבר וימצא כי בקשו
לשלח יד בו. וישב חמסם על ראשם. וינצל הסוחר
וישאר לו כל קנינם ורכושם. זאת נחלת בעלי
החמס והעולה עד עולם. וזה חלקם מכל עמלם. וישא
הסוחר משלו ויאמר:

בהשלים הזמן יד מאויי

מתי דמים מתי קנאה ושטנה

ברשעם חשבו כי צור עזבם

ולא ראה עמלם אל אמונה

ועברתם עליהם היא שמורה

ומרה תהיה באחרונה:

אמר בן המלך אתה החכם התמים
אחרי אשר החלות להראות את עבדך. את גדל
חכמתך ואת ידך. הוציאני מהמאסר הזה בגדל
חסדך. ויען הנזיר לדחותו. ויאמר דע האל
יצליחך ויורך. והיה שדי בצריך. כי כאשר יישר
אותך בזה. כן יישיר אותך ברחמיו לצאתך מהמקום
הזה. כי על כן נשאני ממקומי אל מקום שכנך.
והביאני אליך והציגני לפניך. והתבשר וייטב
לבך. כי האל יתברך ויתעלה שבח השכל
ובעליו. וגנה מי שהשכל לא השכין באהליו. כי
בשכל תשג כל טובה. ולא תשג הטובה אלא
בעבודת האל יתברך ויתעלה. ולא תשלם העבודה
אלא באמונה. ואין אמונה אלא בחכמה. ואין חכמה
אלא בהשתדלות. ואין השתדלות אלא בחפץ. ואין
חפץ אלא ביראה. ואין יראה אלא בהאמנת נביא. ואין
נביא אלא באותות. ואין אותות אלא במצות האל
יתעלה. ואין מצות האל אלא לבעלי העבודה:

ודע כי בכסילות תבא כל רעה. ואין
רעה אלא בשקר. ואין שקר אלא בכפירה. ואין
כפירה אלא במעוט שכל. ואין מעוט שכל אלא
בשכחה. ואין שכחה אלא במות. ואין מות אלא
בנפשות. והאמת הנכון אצל בעלי השכל ואנשי
הלבבות. כי לא ישגו אלה המדות הטובות. כי אם
בנטיה מהתאוות המזיקות ורע המחשבות. על כן
השמר מאד והזהר שלא תגבר עליך התאוה
שתדמה בנפשך להבין דבר בראשית מחשבות
ותחלת מאמרות. כי אם אחרי כמה דקדוקים וכמה
חקירות. כי אמרו החכמים כל עוד שהאדם מבקש
חכמה הוא משכיל. וכשחשב כי השכיל. כבר סכל.
ואמר המשורר:

דע כי בעוד ידרש אנוש שכל

על כל אנוש שכל השירהו

אכן בחשבו כי מעיל בינות

לבש דעו כי אז הסירהו:

על כן אל יפתוך בני רעיוניך
מהשתדל תמיד והרבה לעין והוסף לחשב בכל
למודך מחשבות. כי אריכות המחשבה יותר טובה
ממהירות הפה. ואמרו חכמים אריכות העצה מבצר
ההבטחה. והמהירות מפתח הנחמה. ואמרו עוד רב
המחשבה בטוב גורם להעשות. ורב המחשבה ברע
גורם להבטל. ואמר המשורר:

בני הוסף בכל עת מחשבות

ותישר נגדך אז כל מסלה

ואם תהיה לטובה מחשבתך

אזי תוסיף להוסיף על תהלה

ואם רעה אזי תשוב להיטיב

ברב מחשבתך רע פעלה:




השער השמונה ועשרים: בענין השטן וחרבותיו. וכלי מלחמותיו


אמר בן המלך ולמה זה יסור האדם
מנתיב הישר. ומי הוא זה ואי זה הוא אשר יקשר רב
קשר. להטותו מארח ונתיבה. ולהדריכו בדרך לא
טובה:

אמר הנזיר דע יצליחך האל כי
השטן הוא אשר מלאו לבו להשטות. ומדרך הטובה
אל הרעה להטות. אין מכרותיו ומולדותיו כי אם
בלבבות. ובידו שלופות שתי חרבות. האחת ישים
בלב האדם להאמין כי אין תועלת בחכמה. ויטהו
מדרך הישר ומעבר במקומה. והשנית יטרידהו
בהבלי העולם ותהפכותיו. לעסק בהנאותיו
ותאותיו. אם יוכל להלחם בחרב הראשונה אז יגבר
על כל בני עמו. וינצח כל הנלחמים עמו. ואם לא
אז ישלף החרב השנית ויחריד ויפריד וירגיז
ויפתה וגם יוכל:

וההצלה משתי אלה החרבות. שתי
תחבלות. האחת שתדע כי כל מה שתאסף ותכנס
בעולם הזה לא יועילך ביום מהומה. עם חסרון החכמה.
והשנית שתשים כל שמחתך ומאוייך. במעט מה
שתקנה ממנה כל ימי חייך. ואמרו החכמים אין
בעולם מועיל כחכמה. אם ירצה בעליה העולם הזה
ישיגנו עמה. ואם ירצה העולם הבא על אחת כמה
וכמה. ואמרו עוד המלך ימשל על העם. והחכם
ימשל על המלך. ואמר המשורר:

חטאתם כי יקר מלך תדמו

להוד חכם ומעלתו וטובו

ראו עמים מלכים משלו בם

ומלך עז חכמים משלו בו:

ואמרו עוד החכמים מי שתנתן לו
החכמה לא ידאג לאבדת כסף וזהב. ומי שתנתן לו
השלוה וההשקט. לא ידאג לאבדת הכאב והיגיעה.
כי תכלית החכמה השלוה וההשקט. ותכלית הכסף
והזהב הכאב והיגיעה. והבן זה ושמר אותו כי
אתה בבית אשר בעליו השטן ברב תחבלותיו.
ועניני מרמותיו:

ומהאל נשאל להישירנו לעבודתו. כי אין הצלה ואין כח אלא בעזרתו:




השער התשעה ועשרים: בכבוד אב ואם ויראתם. וחיוב חמלתם ועבודתם


ויאמר בן המלך דע אתה החכם כי
מיום אשר נבקעו שערי ידידותך. ונמשכו עבותות
אהבתך. עלי נעמו לנפשי מוסריך. ומתקו לחכי
משליך. כושל יקימון מליך. ולא שמעתי מפיך
דבר שלא אמצא בו מן הגיל והחדוה. והתענוג
והשלוה. מה שלא חשבתי למצא בכל ימי עם אדם
מלבד דבר אחד אשר בכל עת שתזכירהו תרגיז
נפשי ותחריד לבי ותבהיל מאויי. ואמאס
חיי:

אמר הנזיר ומה הדבר הזה:
אמר בן המלך הדבר ההוא מנעך אותי
לצאת עמך וללכת אחריך. כי טוב לי לעזב בעבורך.
כל כבודי וגאוני. וחילי והוני. אהבתי את
אדני.

אמר הנזיר מן הנראה בעיני כי לא
אצטרך להצעות גדולות להודיעך חשק לבבי
ואמונתי אליך. כי בשומי מגמתי לבא מכנפות ארץ
עדיך. ונכנסתי בין שני אריות בבאי למקום
מעמדך. יוכיחו ויעידו על ישר אהבתי. יבאו
ויגידו צדקתי. וזה בעצמו שמני למנע אותך לצאת
עמי בחמלתי עליך לא עלה בדעתי רעת אביך ולבבו.
לא ינקה כל הנוגע בו. אמר בן המלך אמת כי אבי
הוא אבי שבשמים. אליו אני מודה ומשתחוה
אפים. וישא משלו ויאמר:



האל אשר מדד בשעל מים

תכן בזרת מרחבי שמים

עשה משרתיו אש מלהטת וגם

צרר כנף רוח בתוך חפנים

תלה אדמה על בלימה לעמד

לעד אבל לא יום ולא יומים

ובמאמרו השחקים סובבים

רצים וגם שבים בלי רגלים

ברא אנוש להיות בעולמו לראש

למשל בעוף כנף ובדגי מים

לראות בעיניו מעשה ידיו ולו

לשאת לבד לבב עלי כפים

לו אקראה אבי ומול כסאו אני

אודה ולו אשתחוה אפים:



אך מי אשר קראתו אבי איננו אצלי
כאשר חשבתו כי לא דרכי דרכיו. ולא מחשבותי
מחשבתו. ומה אספר לך מאיש אשר תדענו כאלו
ילדתו. על כן כל עוד בי רוח אמאסנו. ובמעשי
ידי אכעיסנו. ולא אשאר בעבורו לנוס ולצאת
החוצה. ויהי מה ארוצה.

אמר הנזיר אנא בני אל תגמל תחת
טובה רעה. אל נא בני כי לא טובה השמועה. ואולם
הטה אלי אזנך ושמע הדבר היקר הזה כי לך נאה.
פקח עיניך וראה. דע בני כי כבוד אב ואם הוא יקר
ומעלה מאד מחמלת היולדים על בנם מפני כי חמלת
היולדים על בנם הוא ממעשה הטבע כדי להשלים
הגמול אשר אין בעולם בהמה ולא בעל חיים שלא
ישתתף במעשה הזה אלא החכם שבאדם. אכן
כבוד הבן ליולדיו הוא ממעשה השכל לגמל להם
מעט מטובתם ולשלם להם קצת קטן מחסדיהם מיגיעם
ועמלם עליו. בשומם דמם וחלבם משתיו ומאכליו.
אם כן באמת תנועת השכל היא יקרה ונכבדת
מתנועת הטבע וכל מי שיש בו רוח חיים באפיו
ויי אהבו. יעלה הימים ההם על לבבו. וישים בין
עיניו הענינים הנוראים אשר עברו עליו ויקבל על
עצמו החוב הגמור ההוא וישתדל בכל כחו ובכל
כונתו. לפרע ממנו רבו או קצתו. ויעבד ביראה
ופחד ויעמד במורא גדול ורעדה לפני יולדיו.
כאלו הוא עמד לפני אלהיו. תמיד לא יעבר ממצותם.
יחפץ בכל אשר יכיר חפצם ותאותם. ישמח ויגיל
ישיש ויחדה כל אשר יוסיף לכבדם. ולהחזיק
בידם. באהבתם ובחמלתם הוא גאלם. וינטלם
וינשאם כל ימי עולם. וישא משלו ויאמר:

בקדם אותך פעם אנוש עם

מעט לחם ומים ממסבו

עלי ראש אהבתך תעלהו

ואותו תעבד תמיד בלבו

ומה תגמל לאיש האכילך

דמי לבו בעודך וחלבו:

וכל מי שהוא הפך זה באמת הוא נחשב
כבהמה. אשר בהשלים גדוליה לא תדע אביה
ואמה. לא תכירם כדין וכמשפט. ותשמן ותבעט.
עד אשר לא תבוש ולא תשמר מהם מהמגנה שבתאות
אף כי מזולתם. על כן בני חלילה לך מהדמות
אליהם. ולעשות כמעשיהם. רק כבד את אביך ואת
אמך. למען יאריכון ימיך. ובראות אביך מנהגיך.
ותקון מצותיך. ובשמעו מוסריך ותוכחותיך. אולי
יהיה סבה למשכו אחריך. ויראה בעיניו ובלבו
יבין למשך גם הוא אחריו עדתו ומקהלו. ושב ורפא
לו. כי ברב העבודה יתקן האדם הארץ הנשמה
והמלחה. והולידה והצמיחה:

ויהי ככלות הנזיר דבריו ומשליו.
נפל בן המלך מלא קומתו לרגליו. ויאמר לו חטאתי
ליי אלהיך ולך הנני עשה ככל אשר תצוני:

אחרי כן לא שב הנזיר מהיות משיב על
בן המלך מוסריו ותוכחותיו. עד אשר הבין והשכיל
כל מה שהעירו עליו. מעט מעט ועמד על כל גבוליו.
ויסודות סודותיו. מצותיו חקותיו ותורותיו:

ויהי אחרי הדברים האלה הלך
הנזיר אל מלונו והניח בן המלך במקומו. למען
ילמד וירגיל נפשו לבדו בינו לבין עצמו.
וכאשר חשב כי כבר נפתחו לו שערי החכמה. וזרע
בלבו ממיטב זרע שכל וערמה. שב אליו לבקרו
ולנסותו. אם הספיק לו מדת חברתו. או יצטרך עוד
לשבת עמו. להוסיף ללמדו ולהשכילו ולהחכימו.
וימצאהו מלא חכמה. כליל דעת ומזמה. כי הוסיף
עוד לקח על מה שלמדו. ומלא את ידו. ויתמה מאד
על חפצו והשתדלותו. וזכות לבבו ובהירותו. אז
התאוה הנזיר תאוה להפרד מעמו. ללכת לדרכו
לשוב למקומו. לחפש ולדרש על כל האנשים מרי
נפשות נבכי לבבות. תועי נתיבות. חפצים לאור באור
החיים. ולראות יה בארץ החיים. לו ימצאו מפזר
ענני הסכלות מעל עיניהם. ופתח אזניהם. כאשר
עשה עם בן המלך. למה שהיה מקוה בזה מהקרבה
לאל יתעלה ומיחל הגמול ממנו:






השער השלשים: צואת הנזיר לבן המלך ותוכחתו. וכה אמר בלכתו


אמר הנזיר שמע אתה בן המלך. דע
כי אני עבד נרצע למלך. גומל עלי ותקותי בו
גדולה ואיומה. ותוחלתי ממנו עצמה. ואני טרוד
תמיד בעבודתו. ומתעסק במלאכתו. כשאשלים
מלאכה אתחיל באחרת. כחמר היוצר אשר בהפשיטו
צורה ילבש אחרת. לא אעמד בטל לעולם למה שיש
בבטול מהפסד הלבבות הישרות. וחשכת ההבנות
המאירות. וכבר השלמתי תהלה לאל מה שהיה לך
עלי מהחוב הגמור ופרעתי לך חק האמונה. והצלתי
את נפשי וחיבתי את נפשך לך ואני אלך לדרכי
אולי השם יתברך ברחמיו יאמר עוד לחברנו.
וירום לרחמנו. ואתה בני ירא את יי אלהיך
ועבדהו בכל לבבך ושמר מה שהפקדתי בידך
מאמונתו ויראתו. ואל תכבד בעיניך העבודה. ואל
תקל לפניך הבטלה. ואל תראהו לפנים. ומשל על
תאותך. וכבש את יצרך. והתמד השפלות והענוה
בכל דרכיך:

אמר בן המלך איזו היא דרך השפלות
והענוה. אמר הנזיר דע בני כי דרך השפלות הוא
שיכבד האדם הגדול ממנו. ושיאהב מי שהוא
כמוהו. ושירחם על מי שהוא למטה ממנו. ואמרו
החכמים קח לך בני אדם כמו אב ואח ובן. כבד האב
ואהב האח. ורחם על הבן. ואמר המשורר:



חשב אחי בני אדם כאבות

כמו אחים כמו בנים יחידים

פני אבות בכל כחך תכבד

אהב אחים ורחם על ילדים:



ואמרו מי שילבש הבלאות.
וברגליו נעלות מטלאות. וירכב חמורו ויחלב צאנו
ויאכל עם בני ביתו ויתחבר עם מי שהוא תחתיו
ויודה אלהיו על המעט כמו על הרב הולך בדרך
השפלות והענוה. והשליך מעליו הגאוה. ואמרו
בעלי הנסיונות כי שלשה דברים מביאים האדם לחרץ
וכלה. ושלשה לרוח והצלה. ואולם המצילות הם
הישר בחרון וברצון. ויראת האל בסתר ובגלוי.
והספוק בעני ובעשר. ואולם המכלות. הם הכילות
המביא לנבלות. ורדף התאוות. וגאות האדם
בנפשו. ואמר המשורר:



מאד תהיה שפל רוח ואל נא

תהי הולך בסוד גאים ועזים

ראה אזוב אשר בקיר לרוח

סערה נח והוא שבר ארזים:



אך דע בני כי הגאות במעשה הטוב
יפל על שני פנים. האחת תביא לכל טוב והשנית
תביא לכל רע. ואשר תביא לטוב הוא גאות האדם ברב
עשותו מה שייטיב ללבו וינעם לנפשו עד אשר
ישיאהו למעט בעיניו את כל אשר עשה ויוסיף
לעשות כהנה וכהנה. ואשר תביא לרע היא גאות
האדם במה שיעשה עד שיגיע בעבורו אל
התפארת והגאוה ובקשת השררה עד אשר
ישיאהו זה להרבות בעיניו מה שעשה וימנע
מעשות עוד. על כן אל תיגע ואל תיעף לתת עצה
לנפשך ונקה שכלך והפשיטהו מן המחשבות
המחשיכות אותו ותדיחהו מחלאת התאות למען ייקר
בעיניו לנוס מהפכת המות אל רחוב ההצלה הגמורה
אשר תביא בעליה אל ההבטחה ממהומת העולם הזה
ותשועת העולם הבא. וזכר בני ואל תשכח כי
בהסב המלוכה אליך שתהיה חמל על עמך ומקרבם
אליך וגמל חסדים אליהם ואז יאהבוך ותגבר ותעז
באהבתם כי אין המלך רק מי שימלך בלבבות.
ואמר החכם אתמה במי שיקנה העבדים בממונו.
ולא יקנה בני חורין בלשונו. ועם כל זה ראוי הוא
למלך שלא יהיה נח מאד פן יחשב לו להתרשלות
ורפיון ומעוט השגחה. ושלא יהיה בעל כעס וחמה
עזה פן יחשב לו לאכזריות. ומעוט חמלה
ורחמנות:

ואמרו החכמים כי מלך אחד היה עמד
לפני רבו בשעת מותו ויאמר לו אתה החכם הורני
וצוני:

אמר לו המלך המצליח השמר שלא
תהיה לח ותתעצר. ולא יבש ותשבר. ולא מתוק
ותמצץ. ולא מר ותמאס. וימת:

ושאלו לאחד המלכים אשר היה נכבד
ואהוב מאד בעיני עמו מכל מלכי דורו ואמרו לו
במה זכית לאהבת עמך מכל מלך. אמר בשנאתי את
האכזרים. ואהבתי את הישרים. ומחילתי בכל
יכלתי. ורצוני בעת חמתי. ועשותי משפט ואפלו
מבני ביתי. ואמר המשורר:

בעת תמשל בעמך תחפץ כל

מתי חמס כטיט תרקע ותדיק

והשמר לך ושמר לבבך

לבל ייראך נקי וצדיק:

בני כשיהיו לך איבים אשר לא
ימלט מהם כל מלך ושליט אל תוסיף לדבר
בעניניהם. ואל תרב כעסך עמהם. פן תעוררם
במאמריך. ותורם בדבריך. להשמר מהצד אשר
היתה כונתך להרע להם. ולהנקם מהם. ואמר החכם
אף הכסיל במליו. ואף המשכיל במפעליו. ואמר
חכם אחר ראשית האף שגעון. וסופו נחמה. ואמר
המשורר:

בא וחזה יום נפגשו יחד

ישר ואיש עקש דרכים

ירים חסר לבב זרועותיו

איש לב מעט יקרץ בעינים

משכיל במפעליו חרון אפו

וחרון כסיל בדבר שפתים:

ואמר חכם אחר יאות למלך שיתנהג
עם איביו על ארבע פנים. והם הנחת. או הנדבה. או
התחבלה. או גלוי האיבה. כמו הצמח אשר תחלת
רפואתו להניחו באבו. ואם לא יועיל יבשלהו. ואם
לא יועיל ימעכהו. ואם לא יועיל יכתשהו. והוא
אחרית הרפואה. בני כי תצא למלחמה על איביך זכר
לארב אותם ולהתנהג עמם בתחבלה וערמה. כי
בתחבלות תעשה לך מלחמה. ואם תוכל שים ביניהם
איבה ושטנה אז ישלמו לך מהם חפציך. ותראה מהם
מאוייך. כאשר קרה לאיש עם הדב והחזיר. אמר בן
המלך ואיך היה:

אמר הנזיר אמרו כי איש אחד היה
הולך בדרך ונכנס ביער אחד. וישא עיניו וירא
והנה דב אחד וחזיר מיער נצבים ביער והם לא
ראוהו. ויחרד האיש מאד ויפחד מהם ויאמר בלבו
באמת אם לא תועילני התחבלה בעת הזאת אין דרך
להצלתי. וילך אצל אילן אחד ויעמד אחריו
וימשך בקשת ויך את החזיר. ויפן החזיר כה
וכה ולא ראה כי אם הדב וחשב כי הוא הכהו. וירץ
לקראתו בחמה שפוכה. ויקם הדב כמו כן עליו
ויכהו. ויכו האחד את האחד עד שפך דם עליהם
וילך האיש לדרכו וינצל:

בני כשתקרא אנשים נכרים אל
שלחנך. ללחום בלחם מעדניך. שכן דרך בני
מלכים התנהג עמם במדת המוסר ומתק חברה
וערבות. וכבדם מאד כי זה ממדת הנדיבות. וספר
להם ושאל מהם והם יענוך. אך לא מעניני אכילה פן
יבישוך. כאשר קרה למלך אחד. אמר בן המלך
ואיך היה:

אמר הנזיר אמרו כי באו אנשים
נכרים ונכבדים מארץ רחוקה אל עיר אחת ויראם
המלך ויקראם ללחם. ובעוד שהיו אוכלים
מטעמיהם ראה המלך שערה תלויה בלחם אחד מהם.
ויאמר לו אהה האיש הנכרי השלך מפיך לחמך כי
שער אחד צמח בו. ויחר אף האכסנאי וישורר:

הוי כל רעבים ממרר אכלו וכוס

לענה שתו תחת גביעי יין

או נפשכם ענו בצום לעד ואל

נא תלחמו לחם אנוש רע עין:

ויאמר לו כל זה תעמיק להביט
באכילה וירע עינך עליה עד אשר תראה מהמרחק
הרב הזה בהכנס שערה אחת בפי. אל ירחם האל כל
העמדים לפניך. והיו באכלי שלחנך. וילך
לדרכו בחמה. וישאר המלך בבשת וכלמה:

בני אל תהיה מאמין בכל אדם עד
שתנסהו ותבחנהו נסיון אחר נסיון ובחינה אחר
בחינה. ואל יפתך לשון חלקות בנעם הגיוניו.
ושים תמיד בין עיניך צואת החכם לבניו. באמרו
בני אל תשיאכם ההכנעה כי כל אשר יוסיף הקשת
להכנע. נשבע להרע. ואמר המשורר:

אחי בהכנע אנוש נגדך נפשך

מנו שמר פן ישליכך בתוך אשפה

קשת כהוסיף לכף ראשו כאגמון אזי

יוסיף להביא בכליות בני אשפה:

וצוה חכם אחד לבניו ואמר בני אל
ישיאו אתכם התחנונים והבכי כי כבר באו אחי
יוסף אל אביהם בכים וצעקים אחר אשר מכרוהו. ואמר
המשורר:

אל תאמינו בדבר כל מחנן קול

ובמחליק שפה אל תבטחו בנים

זכרו אחי יוסף אחר מכרוהו

באו לאביהו בבכי ותחנונים:

בני השמר ממרמת הנשים ובגידתם.
ועניני תחבלותם. כי רבו משובותם. ודי בגנותם.
מה שכבר האריך כל חכם ומשכיל לחוד בהם.
ולמשול עליהם. אמר אחד מהם לך אחרי אריות
ונחשים. ולא אחר הנשים. ואמר אחר יפי האדם
בדעתו ודעת האשה ביפיה. ואמר אחר הנשים
חבלי השטן. ואמר אחר הכילות ומרך הלב
והפתיות הם המדות הרעות שבאדם והם הטובות
שבאשה. ואמר אחר הנשים כלם רע ורע במה
שבהם. מעוט הספוק מהם. ואמר אחר האשה שמחת
חדש ואבל עולם. וראה חכם אחד אשה יפה יצאה ביום
מועד ואמר לא יצאה זאת שתראה אלא שתראה. וראה
ציד אחד מדבר עם אשה אחת ואמר לו אתה הציד
השמר פן תהיה נצוד:

וזכרו כי סוחר אחד נכבד היתה לו
אשה יפה והיה אוהב אותה מאד ותשא את עיניה. אל
עבד אדניה. וחשק גדול חשקתהו. ואהבת נפשה
אהבתהו. ויהי כי ארכו להם הימים. במנעמי
אהבים ערבים ונעימים. אמרה לו ידידי אני מפחדת פן
יבא אדניך פתאם עלינו. ויראה אותנו. ויפסיק לעד
חברתנו. על כן שמע נא לעצתי. קח עץ אחד ועשה
ממנו צורה בקומתי. עדי זהב תעדה עליה. וכמוני
בגדי ישע תלבישה. ותשים אותה בביתך. בחדר
משכבך על מטתך. והיה כבוא אדניך ידעתי כי
יבקשני. ולא ימצאני. ויצעק אליך וכי תשמענו.
לא תעננו. ויעש העבד ככל אשר צותה גברתו.
ותלך היא בבית אביה ותשב אתו. ויהי בחצות
הלילה ויבוא האיש ממסעיו ויכנס בביתו.
ויבקש את אשתו ולא מצאה. ויעבר עליו רוח
קנאה. ויחשבה עם העבד וילך נבהל עד החדר אשר
שם העבד עצור. וימצא הפתח סגור. ויבט בעד חור
אחד וירא הצלם עם העבד ישנים כשני חשקים.
הוזים שוכבים ומתחבקים ונשקים. ויגש אל הדלת
בקצף גדול וישברהו. וידלג על העבד ויכהו.
ויאמר לו אוי לך הבוגד המורד הגם לכבש הגבירה
עמי בבית. אמר העבד חלילה לנו אדני חלילה לנו
כי הנה גברתי בית אביה הלילה. ואני עשיתי
הצורה הזאת להיות לי לחברה. תחת אשר חליתי
פניך להשיאני ולא רצית. ויגש אדניו אליה.
וירא הצורה והנה היא ככלה תעדה כליה. ויאמר
לו אהה העבד הנאמן מחל חטאתי וזדוני. ועבר על
עווני. בחשבי עליך ועל רעיתי תמתי הרעה
הגדולה הזאת. ואני מבקש ממך שלא תגלה אלה
דברי באזניה. פן יחר בעיניה. בשמעה כי אני
חשבתי כל רע על כשר מפעליה. ונעם עניניה.
ובראותו גדל אמונתם. בטח לבו בחברתם. ולא נשמר
עוד מהם. עד כשהיו ביחד שניהם. היה חשב כי הצלם
הוא ולא יחוש אליהם. ויעמדו כן ימים רבים. ואמר
המשורר:

יפי אשה לבבך אל יפתה

ורוח תאוה אל יהדפך

ראה לחיה כנר יאיר ואם לו

בני תקרב יקודו ישרפך:

ועתה בני לולי כי זכר הנשים לבד
יבהיל לבבי ושרעפי. והנו שולח את הזמורה
לאפי. הייתי מספר לך מהם. מה שיוסיף להבטיחני
שנאתך בהם. והצלתך מהם. בגזר הצור:

ויהי כשמע בן המלך את מאמר
הנזיר וכי קרבו ימי רעתו. הם המה ימי פרידתו.
זעק זעקה גדולה ויבך בכי גדול ויאמר לו אנא
אדני איש האלהים תיקר נפשך היקרה ונפש עבדך
זה בעיניך ולא תסור מזה כי די לך בכל אשר יגעת
ועמלת לעשות לך שם כיום הזה להחיות עם רב
ועתה זקנת ושבת ולא תוכל עוד לצאת ולבוא.
ולטרח ולשאת המשא הכבד אשר נשאת עד כה. לכן
עמד על עמדך ותתענג על רב שלום ותשקט ותנוח
ואני כל ימי אעבדך. בלב שלם ונאמן ואכלכל את
שיבתך. ואעשה לך עליה ודירה. מטה ושלחן
וכסא ומנורה. לא תעשה כל מלאכה. כי אם לעבד את
יי אלהיך:




השער האחד ושלשים: המכניס נפשו במה שלא ידע. בקוץ מכאיב נפשו יודע


ויאמר הנזיר ידעתי בן המלך כי
לאהבתי ולטובתי תדבר דבריך. ואין לי עליך. כי
אם תשואות חן חן על מאמריך. ויודע תעלומות
לבבות. וחפש כל מצפני חדרי מחשבות. הוא יודע
כי פרידתך קשה עלי מאד ולולי יראת אבי
שבשמים ועבדי אליו לא המירותי חברתך בכל
חברה ערבה. ולא החלפתי אהבתך בכל אהבה. ואולם
בעבודת אלהי עלי. ובשליחותו אני הלך ומכתת את
רגלי. עד אשר לא תערב לנפשי כל מנוחה. ולא תיטב
לי זולתה כל הנחה. זאת מנוחתי עדי עד כי אהבתיה.
פה אשב כי אויתיה. וכבר אמרו החכמים כי
המלאכה אשר גדל בה האדם היא הראויה עליו
להחזיק בה. לא אשר לא נסה ללכת בנתיבה. פן
יקרהו כאשר קרה לקוף. אמר בן המלך ואיך
היה:

אמר הנזיר אמרו כי קוף אחד ראה ספר
מהיר במלאכתו. מספר לעצמו יחיד ואין איש אתו.
ובלכת הספר לדרכו. בא הקוף בתוך סכו. ויקח
התער בימינו. ויעבירהו בגרונו. וימת. ואמר
המשורר:

אמר לכסיל בהחיש את פעליו

בלי השכל וירבו את נגעיו

לבל ימיר בסכלו את מלאכתו

ואם יעש ישו סכין בלעיו:

ואיש אשר יעשה היום מלאכה אחת
ומחר מלאכה אחרת בידו נפשו הוא הרג. ויקרהו
כאשר קרה לארג. אמר בן המלך ואיך היה:

אמר הנזיר אמרו כי ארג אחד היה עני
מאד ולילה ויום היה עסק במלאכתו. ומתפרנס
ממנה הוא וביתו. ויום אחד עשו בעירו חפה אחת
מבני העשירים. ויבאו לקול החפה ההיא משחקים
מכל עברים. וירא העני ההוא אותם לבושים עדי
עדיים. רוכבים על סוסים ופרדים. ולפניהם שפחות
ועבדים. וכאשר היו מדברים ומספרים בלשונותם.
במשליהם ובחידותם. היו כל העם שמחים בחברתם.
ובבואם לאכל ישימו לפניהם ממיטב המאכלים
ומחלבתם. לא נגרע לעד חקם. ובהמה שמן חלקם.
ויאשר בלבו משפטיהם ומנהגיהם. ויקנא למעוט
עמלם ורב תענוגיהם. ויתאו מאד להיות מהם. ובכלל
שחקם וקלותם ראה אחד מהם אשר עלה במגדל רם
הקומה. גבוה חמשים אמה. והפיל עצמו ממנו
לארץ ויעמד על רגליו וילך לדרכו. ויתמהו כל
רואיו כי ראו בו את אשר לא ראו עד כה. וייטב מאד
בעיניהם ויתנו לו מתנות. ויוסף האורג לחשק בם
ולאהבם כי אמר באמת השחק הוא טוב ונפלא ולא
יצטרך האדם בו להקדמות אחרות ולא לשום אדם
בעולם אעשה כן גם אני ואפל על רגלי ויתנו לי
מתנות כמוהו. ויעל הפתי במגדל והפיל עצמו
ממנו ויפל על ראשו ותשבר מפרקתו וימת.
ואולם נשאתי לך המשל הזה להודיעך ולהשכילך
כי לא יאות לכל אדם להניח מלאכתו אשר עסק כל
ימיו בה וידעה. להמיר אותה באשר לא ידעה. ולא
נסה ללכת בה. ואני באחת החזקתי מימי ילדותי. לא
ארפנה עד בא חליפתי:




השער השלשים ושנים: שאלת בן המלך בחלוף העצמים. ופלאי תולדותם העצומים


כראות בן המלך כי לא יכל לו.
ויחזק בכנף מעילו. ויאמר לו בי אדני איש
האלהים אחרי אשר תקרע לבבי להיות במכאובות
פרידתך. ולא אדע מתי ירחם השם יתעלה בתועלת
חברתך. רחם נא על נפשי הנכאה. אשר לחכמתך
צמאה. והאר עיני במאור תורתך. צרופה אמרתך.
והודיעני סבת התחלף העצמים קצתם מקצתם בעצם
ומעלה למען יהיה זה סלם אעלה בו ואניח אולתי
ואנצל מתוך מוקשי:

אמר הנזיר אלו רציתי לענות לכל
דבריך. ידעתי כי לא אמצא לעד פדיום ממאסריך.
כי מעינך מתגבר ומלאכתך מרבה ופועליך
זריזים עד אשר לא יספיקו להם כל כלי. כי כבר
הובשת מקורי. החרבת יאורי. ואולם מהנשאר
אתי אתן הפעם שאלתך. ואמלא בקשתך. ואחרי
כן אלך אל מהלכי. והאלהים יצליח דרכי:

ויאמר דע אתה ההומה לדעת דברי
חפץ כי לפי קרוב כל עצם מהשרש ולפי רחקו
ממנו יהיה זכותו ועביו. מפני שכל מה שיהיה
מהעצמים יותר קרוב מהשרש והמקור והיכלת
והרצון יהיה יותר בהיר וזך ויותר אמתי ברוח
הקדש מאשר יהיה הרחוק ממנו מן המקום ההוא.
וכל מה שיוסיף מרחק הוא יותר חלוש וחשוך ויותר
רחוק מרוח השכל וקרוב אל הגשמות הגמור. והנני
מביא ראיה על אמתת דברי ומהנראה תקח מופת על
מה שאינו נראה. דע כי האש בעבור שהוא יותר קרוב
מהגלגל הוא יותר זך ונקי ובהיר מהרוח. והרוח
כמו כן בהיותו קרוב אליו יוסיף זכות וטהר על עצם
המים. והמים כמו כן מן העפר. ועל זה הדרך יש
לנו לדון עצם השכלים הנפרדים. כי יש שם מלאכים
יוסיפו זכות ובהירות וזהר ונקיון ושכל שלם על
מלאכים אחרים ומעלה על מעלתם יותר מהאש על הארץ
עד אשר יכלה אל האור השלם אשר אין אור עליו
יתעלה ויתרמם:




השער השלשה ושלשים: ענין הנפשות ומהותם. וסבת מעלת קצתם על קצתם


ויוסף עוד בן המלך ויאמר אדני
ואור רוחי אחרי אשר פתחת עיני מעורונם הוסיפה
לי דברי חכמה ודעת. הודיעני אמתת הנפשות
ומהותם ובאיזה דבר אכיר את מותר האדם מן
הבהמה:

אמר הנזיר דע כי אמרו החכמים כי
ראשית הבריאות היו שני עצמים פשוטים. האחד הוא
החמר הראשון הנושא לכל אחד הוא החמר ההיולי
הראשון הנושא לכל הצורות הנקרא אצל החכמים
והנבונים סוג הסוגים. והשני הצורה המקדמת למה
שהוא עמה רוצה לומר החכמה השלמה אשר
בהתחברה עם ההיולי נתקים טבע השכל ונעשה
השכל מין לה כי הוא מרכב ממנה ומן ההיולי
וכאשר נשלם טבע השכל יצא ממנו להבת אש ואור
כלהבת השמש כשיכה על זכוכית בבית אפל.
ומהלהבת ההיא נעשתה הנפש המדברת. ותהיה
אורה ובהירותה פחות מאור השכל בעבור כי אור
השכל יותר קרוב אל הגבורה והיכלת והרצון
מבלתי שיקרה צל חשך ענן וערפל שיעבהו
ויחשיכהו. ואור הנפש כבד צלו אשר עבהו
והחשיכהו ועל כן נתחיבה הנפש השכלית והיתה
צריכה אל הלמוד והזכרון. ואולם השכל לא
ישיגהו סכלות כלל כי אין בינו ובין הגבורה דבר
מפסיק. וכאשר נשלם טבע נפש המדברת. יצא ממנה
שלהבת אחרת. ואור נעשה מהם טבע הנפש החיונית.
והיה אורה ובהירותה פחותה כי היא מקבלת אורה
מהנפש המדברת לא מהשכל וגדל אפלה ועביה.
ועל זה נמנעה הלמוד וההבנה והיתה מתנועעת
ממשמשת וחושבת וזה לגדל המרחק אשר בינה
ובין השכל. וכאשר נשלם טבע הנפש החיה יצא
ממנו שלהבת כמו כן ונעשה ממנה טבע הנפש
הצומחת והיה אורה יותר אפל וחשוך מהנפש
החיונית. וזה ליתרון המרחק אשר בינה ובין האור
הגמור רוצה לומר השכל ולזה נתעבתה ונמנעה
התנועה והמשוש ונפרדה בצמח והתולדת לבד.
וכאשר נשלם טבע הנפש הצומחת יצאו ממנו
טבעים אחרים למטה ממנו כמו המחצבים וזולתם.
נמצא שהשכל מקור כל הטבעים וממנו יפרדו
והיו לכמה ראשים. לכן בני השמר מאד להשתדל
להדבק בו. כי הוא העקר הגדול שהכל תלוי בו.
על כן נאמר כי כל אור משלח ממאור כי ראשיתו יותר
חזק מסופו. והחלק השני הבינוני לקח משני
הצדדים. אם כן האור המשלח מהשכל יש בו שלש
מדרגות. מדרגה עליונה קרובה מגבול השכל דבוקה
באור הזך האמתי. ומדרגה תחתונה רחוקה מגבול
השכל ומהאור האמתי. ומדרגה אמצעית בין שני
הצדדים הנזכרים. ומה שהיה מהנפש המדברת
אורה במדרגה העליונה קרוב מגבול השכל תהיה
רוחנית קרובה מהשלמות דומה לרוחות המלאכים
בהשגת האמת ובהכרת מעלת הבורא יתברך
ויתעלה והודאת יחודו לעשות מה שיחיבהו
השכל מן הטהרה והשבח וההודאה והקדושה
לבורא ברוך הוא וללכת בדרכי האמת והישר.
ומעשה הצדקה תמיד בנפשות החסידים והנביאים
עליהם השלום. ומה שהיה מהנפש המדברת אורה
במדרגה התחתונה רחוקה מהאור האמתי תתחיב
הסכלות למאס בטוב ולנטות מהאמת ולבחר בשקר.
ולהחזיק בתאות הגשמיות הרעות הפחותות. ומה
שיהיה ממנה במדרגה האמצעית תהיה לוקחת
משני הצדדים כאשר זכרנו במדה ובמשקל
ותוסיף פעמים ותחסר לפי רב נטות אורה מהדרך
השוה אל אחד מהצדדים ולפי מעוט נטותו. ואולם
הנפש החיה מה שיהיה ממנה במדרגה העליונה
קרובה מגבול הנפש המדברת יהיה שלם בחושיו עם
קצת הבנה עד אשר ידמה לאדם בקצת מה שיראה
וישמע כמו העוף הנקרא פפגי וזולתו אשר
יעשה מה שיראה וישמע. ומה שיהיה ממנה
במדרגה התחתונה מגבול הנפש הצומחת יהיה
פחות בשלמותו וגשמו עבה וקרוב מטבע הצמחים
ולזה נמנעו ממנו החושים כלם אלא חוש המשוש
הקרוב מהחוש הטבעי הנמצא בצמחים כי הצמחים
יש להם חוש טבעי והאות כי יקבלו המים המתוקים
והארץ הטובה המעבדת ויקוצו מפני המים
המלוחים והארץ הגפריתית והנטרונית. ומה
שיהיה ממנה במדרגה האמצעית יהיה לוקח
משני הצדדים ויוסיף ויחסר לפי נטותו מדרך
השוה. ואם יהיה הדרך השוה במדה יהיה לה מן
החושים עם חוש המשוש אשר למיני התולעים
שזכרנו חוש הטעם והריח והשמע ויחסר חוש
הראות כי הוא יותר זך ונקי משאר החושים. ואם
יהיה נוטה מהמדרגה הבינונית אל העליונה יהיה
יותר שלם ויהיה לו מן החושים תוספת על מה שקדם
זכרם חוש הראות כמו הדג כי יש לו החוש הזה אבל
הוא בו חלוש מאד בלתי שלם עד שלא ישיג
מהצבעים אלא הלבן והשחרות. והסבה על זה כי
אין לו עפעפים יכסה בהם עיניו ויקבצו האור
עליהם להתחזק ולהשיג הצבעים על אמתתם.
והמופת על זה כי אנחנו נמצא האדם כשיתמיד
לפתח עיניו ולא יסגר עפעפיו יתפרדו חלקי האור
הרואה בכח האור אשר בחוץ ויתבלבל ראותו
ויביט כל הצבעים כצבע אחד. ואם יוסיף לנטות
ולהתקרב אל המדרגה העליונה יהיה עוד יותר שלם
וחזק בחושיו ויהיה לו משלמות החושים כח
ההליכה והעופפות כמו הסוס והגוזל ודומיהם. ואם
יוסיף לנטות עוד מזה נגד המדרגה העליונה ויהיה
לו קצת הבנה יעשה בה רב ממעשי האדם מההליכה
והלקיחה כמו הקוף ויותר מה שיתדמה אל האדם
באכילתו ושבתו וברב מעשיו. ואולם הנפש
הצומחת מה שיהיה ממנה ממדרגה העליונה
מגבול הנפש החיה יהיה יותר בהיר וטוב וזך
הצבע מרקח הריח. וזה מבאר כי מה שיהיה
מהצמחים בצבע אשר זכרנו יהיה אות על רב פעלות
הנפש ההיא בו. ומה שיהיה מן הצמחים הפך זה
יהיה לאות על חלשת הנפש ההיא בו. ויתכן עם זה
שיתחלף זה בצמחים עד שיהיה לו ריח מרקח
וצבע משנה. או צבע נאה וריח מגנה. ויורה על
אמצעות כח הנפש בחזק ובחלשה ויתחלף זה
ויצא מן המדרגה האמצעית אל אחד הצדדים על פי
האמצעים אשר בין המדרגה הבינונית
והצדדים:




השער הארבעה ושלשים: מבאר שמחת הנפש. בצאתה מטיט ורפש


הנה נא אחרי אשר החלותי והגעתי
עד כה. אין לי כח ורשות לעזב הדבר ולהניחו. פן
אהיה הורס הבנינים. ומשחית הענינים. האלה
היקרים מפנינים. ומכלה אותם כי כל התחלה צריך
אל התכלית ולולא התכלית לא היתה התחלה כאשר
יתבאר זה במופת. על כן כנוס רעיוניך. וקבץ את
נפשך. ושמע והבן באמת וראה מדברי כי הנפש
לא תפסד. כי ההפסד יקרה לנפסד על שלשה דרכים.
האחד על דרך הכליון כצמחים אשר ייבשו
מאליהם. וכמים אשר הם הולכים ומתמעטים וכלים
כמו כן מאליהם. והשני על דרך פזור הנקבץ
כבית אשר יהרס וככלי אשר ישבר. והשלישי
על דרך העתקת דבר אל דבר אחר כהעתק המרבע אל
העגול כשיעשה מנושאה הצורה העגלה. וכל
אחד מאלה השלשה לא יפל אלא בגוף או במה
שקיומו כגוף. והנפש איננה גוף שתכלה ותמס.
או יתפזרו נקבציה. ואיננה מקרה שתבטל
בהתחדש דבר זולתה מנושאה. אם כן הנפש
איננה גוף ולא קיומה בגוף. ואחר שבארנו
שהנפש איננה גוף ראוי הוא שנבאר שאין לה יגון
ואנחה כי אם בהיותה בגוף וכשתפרד ממנו
תהיה אז חזקה ויכולה במעשיה. והאות והמופת בזה
כי אנחנו כשנרצה להבין דבר קשה ועמק תתקבץ
הנפש אל עצמה ותשליך ממנה החושים הגופיים
כלם עד אשר תשוב כאלו נפרדה מהם. ואז תבין
ותשכיל ותוציא מהדברים העמקים הקשים כל מה
שתרצה כמו הנביאים עליהם השלום כשתנוח
עליהם הרוח היתה נפשם מתקבצת לעצמה והיתה
משלכת ממנה כל החושים הגופיים ובורחת מהם עד
שלא ישאר בהם כח לעמד והיו נופלים
ומזדעזעים. ואז היתה מכרת ויודעת ומשגת
מהענינים הנוראים והנפלאים בפעם אחת מה שלא
היתה יכולה קדם זה באלף שנים. אם כן כבר נתבאר
לנו כי הנפש כשתפרד מהגוף אז היא שלמה חכמה
בהירה מאירה. יודעת ומכירה:

אמר בן המלך בי אדני איש האלהים
אחרי אשר הועלתני. ויישרתני ועוררתני.
לידיעת הנפשות אמצא חן בעיניך והודיעני נא אך
הפעם נפש האדם מה יהיה תגמולה על טוב מפעליה.
וענשה על רע מעלליה. למען יהיה לי זה דרך לבחר
בחיים:

אמר הנזיר הנני נשבע בגומל עלי
טובות. ובורא נפשות רבות. שלא נשאר דבר אצלי
שלא גליתיו לך בהערה או בספור. ברמיזה או
בדבור. מלבד הדבר הנכבד הזה אשר אתה שואל
שהוא סוד הסודות. ויסוד היסודות. לא אגלהו לך עד
שתבטיחני. שלא תאחרני. אחרי העמידי אותך
עליו:

וירא בן המלך כי אין עצה עוד
לאחרו. ואחרי אשר נדר נדרו. לא יחל דברו. ויאמר
לו אדוני באמת אני יודע ומכיר כי יש לי חוב גדול
וגמור עד אשר חיבתני בכבודך והדורך יותר מאד
מאבי כי הוא סבת חיי הכלים. ואתה סבת חיי
הקימים העומדים. וישבע לו בוכה ונאנח סר וזעף
עצב ומתאבל ככל אשר צוהו:




השער החמשה ושלשים: גמול הנפש וענשה. אחרי הפרדה מגופה ושובה אל שרשה


אמר הנזיר דע בני יצליחך אלהים
כי אמרו החכמים הקדמונים. כי הנפש המדברת
כשתתישר ותעמד על אמתת הענינים. ותטהר
מחלאת העולם הזה ולא תתגאל בתאותיו הרעות
המגנות ותעשה מה שיחיבהו האמת תהיה אז
ראויה לקבל שכרה. ותלך נכח עולם השכל
והחזיקה והגיעה אל האור הנברא מהגבורה.
ונגהו הזך וזיוו הטהור וחכמתו השלמה אשר
ממנה לקחה ותתענג מאשר תבין ותשכיל. והענג
ההוא לא ענג מאכל ומשתה ושאר תענוגות הגוף
אלא שמחת הנפש במה שתשיג ותראה ותשמע. זה
הכלל ענג אין בינו ובין ענג אחר שום שתוף כלל
אלא בשם בלבד. והנפש החוטאת כשלא תתישר
ותתנקה מטנף העולם הזה ותאותיו המאבדות כל
טובה ותענוגיו הממציאים כל רעה ולא תעשה במה
שיחיבהו האמת ולא תעמד עליו תהיה אז ראויה
להיות גולה וסורה מעולם השכל רחוקה מאור בוראה
וזיוו ומרב טובתו הצפונה ליראיו ותעמד אבלה
ושוממה מתחברת עם האש הנולד מכח תנועת
הגלגל לא יניחה לעבר אל הטוב הגדול תסוב עמו
בסבובו הולכת נבוכה משתוקקת ומתאוה רעבה גם
צמאה למצא דרך פרוצה. לעבר אל ארצה. ולשוב אל
מקומה. ואל מולדתה ועמה. כאיש אשר נסע
מביתו. מאחיו מבניו ומאשתו. מקרוביו
וממשפחתו. ועמד זמן ארך בנדוד ההוא וכאשר
שב ממסעיו וקרב לארצו. ולמחוז חפצו. אחרי אשר
עבר ימים ונהרות. וכמה יערים וכמה מדברות.
והיה בתכלית התשוקה. והתאוה הגדולה והחזקה.
לבא אל מקומו ואל ארצו. ולנוח בתוך מעונו ורבצו.
בנו לפניו גדרים. וסגרו לפניו השערים. ולא
יניחוהו לעבר ויקרא ולא יענה. ויעמד מחוץ
למחנה. ברעב ובצמא ובחסר כל לחרב ביום
ולקרח בלילה. מפחד בכל רגע ובכל שעה מזאבים
ואריות וכל חיה רעה וילך נבוך ומבהל במבוכה
ומהומה. אולי ימצא מקום להחבא לנוס שמה. ויבכה
ויסתער וימרר ויתאבל וישתומם על הטובה
היתרה אשר אבד והרעה השלמה אשר מצא.
וכשתלך הנפש אל כמו זה הענין די לה ענש
וגמול רע וחלק לא טוב ואש תוקד בה תמיד לא תכבה
יצילך האל מכמו זאת הנפש ויחלק לך עם הנפש
העומדת בסודו. המחזקת בידו. כי היא בתכלית
הכבוד:

ויהי ככלות הנזיר את דבריו.
והפסיק משליו ומוסריו. נבקעו מעינות בן המלך
ולא שקטו ולא נחו. וארבות דמעותיו נפתחו.
ויפל על רגליו. וישם פיו תחת כפות רגליו.
ויאמר אבי אבי ואור נפשי. רכבי ופרשי. אוי לי
כי הנפרד ממך נפרד מכל מאוייו. והפורש ממך
כפורש מחייו. ויאמר לו שמעתיך אדוני פעמים
רבות קראתני בן המלך. ואינני בעיני לא מלך ולא
בן מלך. כי אני עבד בן עבד. נרצע בן נרצע. עד
אשר הגדיל השם יתברך עלי חסדו וישלחך אלי
לתת לי את על מלכותו. ולהורישני עבודתו ויראתו.
ואתה ברחמיך נשאתני בישר מכל דרכי הישר
והכשרון. והסירות מעלי לבוש העורון. מה גדל
חסדך לי. ומה עצום טובך אצלי. עד אשר נבהל
רעיוני. ותקצר לשוני. ויחסר הגיוני. להגיד אחד
מני אלף חסדיך. ומתנות ידיך. ישלם לך השם
יתברך כפעליך. וישיב אל חיקך כמעלליך. אם
תעמד עמדך לי ששון ושמחה מכל עבריך. ואם
תרחיק נדוד אל ירחיק האל זכרך:

אחרי כן נפלו איש על צוארי אחיו
ויחבקו וינשקו איש את רעהו. ויבכו בכי גדול
עד אשר כרת הבכי קשר דבורם ושיחם. ולא יתנם
השב רוחם. ויפרדו על זה הענין איש מעל
אחיו:

וילך הנזיר לדרכו. לעשות
מלאכתו וצרכו. וישאר בן המלך אחריו בוכה
ודואג. נוהם ושואג. הומה ושאף. סר וזעף. ימים
רבים:



המקום ברחמיו הרבים. יקבץ וישיב אל שער בת רבים. יהודה וישראל חברים:



אתנחמה כי אחריו אלך אבל

מהר פעמיו ואני אחרתי

לא נחקר סוד חי מדבר מת ולא

נודע צפונו את אשר דברתי:





תם ונשלם











במקור כך: “צמח”. כנראה צריך להיות “צמח” –  הערת פב"י.  ↩



כך במקור, הערת פב"י.  ↩



שמא יש לקרוא: חברים  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37335