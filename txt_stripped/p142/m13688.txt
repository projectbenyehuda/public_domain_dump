


	
	ראשית
	








“אי־מזה באתי ואיפה לקטת אותי?” שאל העולל את־פי
אמו.

ואמו חציה בוכה וחציה צהלת, ואת־העולל חבקה
אל־לבה, ותען ותאמר:

"טמון היית בלבי, מחמדי, להיות שם כל־שאלתו.

בתוך צלמי המשחק היית אשר לשעשעי ילדותי,
ויום יום בבקר בעשותי מן־החמר את־צלם אלהי,
פעלתיך גם־אתה והרסתיך גם־אתה.

סגור היית ומסגר בקרב אל ביתנו, ובעבדי אותו
עבדתיך גם־אתה.

בכל־תקותי ובכל־אהבתי, בחיי ובחיי אמי היית
עמי גם־אתה.

בחיק הרוח אשר מותה אין עמו ואשר בכל־ביתנו
ישלוט כלכלת אתה דורות על־דורות.

למועד בתולי, כאשר פתח לבי את־פרחי עליו,
רחפת אתה ממעל־לו כמו ריח ניחוח.

עדנתך הענגה הנצה ביצרי בשרי מלאי נער כמו
להט עבים לפני צאת השמש.

אתה ראש בחיר־השמים, אתה אח מתאים לאור השחר,
הנה זרמת עם־זרם חיי העולם במורד ובאחריתך
הציפך אל־חוף לבי.

אביט אל־פניך וחידת פלאים תחלפני: אתה הבן
לכל – ולי אתה נתון.

מיראתי פן־תאבד ממני אלחצך אל־לבי הכן. מה
הקסם אשר רקם את־אוצר העולם הלזה בתוך ידי
הענגות האלה?"













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13688