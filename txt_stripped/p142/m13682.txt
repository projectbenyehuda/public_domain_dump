


	
	הבית
	








לבדי עברתי בדרך בשדה לעת בא השמש, למועד
החביאו כמו־כילי את־זהבו האחרון.

ואור היום הלך הלוך ושקע בתוך החשכה, והאדמה
השכולה אסף ממנה קצירה והיא רבצת לפני דומם.

פתאם והנה קול נער עז ושרק עלה עד לשמים,
ויחלוף בחשך באין־ראה ויעזוב אחריו את־עקבי
שירו בדממת הערב.

וזה־ביתו במקום הזה בכפר בקצה החלקה הנשמה
אשר מעבר לשדה קני הסכר, טמון בצל הבננה
ובצל התמרים אשר לארק הענג בינות לאגוז הקוק
ועצי פרי הלחם הירקים כהים.

ואני עמדתי רגע תחתי אל־מול אור הכוכבים
על־דרכי השומם וארא את־האדמה פרושה לפני
במו־אפל והיא חבקת בזרועותיה בתים לאין־מספר,
ובהם ערשות ילדים ומטות, לבות אמות ומנורות ערב
עם חיי־נער, והם כלם שמחים את־שמחתם בבלי־דעת
את־רב ערכם לכל־הארץ מסביב.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13682