


	
	הנערה הקטנה הנוסעת באניה הגדולה
	



ויהי היום ואנית קיטור יצאה מהמבורג לאמריקה הדרומית, והאניה אניה גדולה מאד, ותהי כרחוב אשר ששים בתים לה, ובאניה נסעו אנשים למאות: מלחים ומשיקים, יוצאים עניים וגבירים וגבירות עשירים, וביניהם גם נערה קטנה כבת חמש שנים אשר לה פנים עגלים ונחמדים מאד עם שתי צמות שער. ושם הנערה ריקה, והיא בת לאנשים צעירים אשר לא ראו ברכה בעבודתם בארץ מגוריהם במקלנבורג ויחרצו לצאת לארגנטינה, ויהי האב יושב על חבל מגולל בפנת האניה לבלתי היות למפגע למלחים הנחפזים אנה ואנה, והוא לומד מעל ספר את הלשון ההישפנית והאם יושבת וטרדת באחות ריקה הקטנה אשר היא מיניקה. וריקה לא סרה מעל אמה בשנים או בשלשת הימים הראשונים מאז יצאה האניה את חוף האלבה, כי לא ידעה עוד הנערה את האניה ואת מוצאיה ומבואיה ותגר מפני המכונות הרבות ומפני כל החפצים החדשים אשר לא ראתה מעודה כמוהם ומפני כל האנשים הרבים והזרים, וגם חלתה הנערה מעט את חלי הים ויהי עליה לשבת תחתיה במנוחה לבלתי האנש. ואולם כאשר רוח לה וכאשר הוסר כל העזבון אשר באניה לירכתיה וכאשר היו הסדרים נכונים והאניה באה עד תוך הים הפתוח, אז ערבה הנערה את לבה לסור מעל אמה למען התבונן אל סביבותיה ולכל הנעשה באניה.

אז עלתה לאטה את סלם הברזל ותבא עד מכסה האניה, ותגש עד הקצה אשר מלפנים ותעמוד שם ואת עיניה הבהירות והכחולות נשאה בתאות נפש מן המים אל השמים ומן התרנים אל ארבות העשן ואל אופן-המשוט. ומלחי האניה לא שמו אליה לב, כי המלאכה אשר לפניהם היתה רבה, ורק אחד המלחים הזקנים ראה אותה פתאם ויבט אליה בעז ויקרא: “אי לך קטנה, מה את עושה פה?”

“נוסעת אנכי – וזאת אניתי”, ענתה באמץ לב.

והאיש הזקן נתן קולו בשחוק גדול ויספוק בכפיו על פני שוקיו אשר צללו לקול המכה ויקרא אחת ושתים: “הביטו וראו-נא את הגמד הזה! ילדה קטנה אשר כזאת ולה דרוש ככל האניה הגדולה הזאת לבעבור תסע בה!”

אחרי כן תפש בה בידה ויביאנה עד התרן הקדמוני ויציגנה אל העץ, למען מדד אותה. והנערה לא הגיעה גם עד טבעת הברזל אשר תקיף את התרן ממעל לרגלו, כי לא היתה גבוהה מן הכרע אשר לנעל רוכב.

“האם לא הצחוק הוא עד להתנודד!” קרא המלח הזקן. והתרן אשר ראה את כל זאת, החל להתנודד באמת וינוע כה וכה וינאק ויהמה, והמפרש הקשור אליו בראשו נפנף ויתנודד גם הוא מרב עליצות, ושניהם ספרו באזני אופן-המשוט בקול המון ובקול רעש גדול את דבר הנערה הקטנה הנוסעת באניה הגדולה. אז התגלגל אופן-המשוט ויתהפך בחפזון מרב שחוק, עד כי כמעט לא יכלו לו שני השטים המנצחים עליו לבעבור הרגיעו, ואופן-המשוט העביר את השמועה לווי הברזל אשר סירות ההצלה תלויות בהם מעל שפת האניה, והווים העבירוה לסירות, והסירות ספרוה באזני חזירי-הים העבים והעליזים אשר שטו על יד האניה, למען חטף להם טרף וחדשות, וחזירי-הים פטפטו הרבה ויפשקו שפתיהם, ויודע הדבר בכל גבולות הים לארכו ולרחבו, וישמע גם בעל הים ובנותיו, ויתאוו כלם תאוה לראות את הילדה הקטנה והנפלאה הנוסעת באניה הגדולה. ואולם שומה היתה עליהם לחכות עד הלילה, כי טרם תשקע השמש אין הם עולים מן הים, יען כי אינם חפצים להראות אל בני האדם, ורק מפני הילדים לא יזהרו.

בין כה וכה וריקה הקטנה לא ידעה כי היתה לשיחה במים וברוח וכי רבים יהגו רק בה, ותקם ותעזוב את המלח הזקן המביט אחריה בשחוק פיו ותלך משם והלאה למסעיה בכל פנות האניה. אז ראתה את ארבות העשן הרחבות והגבוהות כמגדלים ותשתומם, ואל עמק המכונות הביטה אשר שם עמודי ברזל כענקים עולים ויורדים, עולים ויורדים, בקול רעש גדול ותחרד, ואל גשר המפקד נשאה את עיניה אשר שם במרומי מרומים עומד איש לבוש מעיל שחור עם כפתורי זהב ומביט בשפופרת ארכה למרחקים, ועד המקום באה אשר שם הסירות המכסות יריעות גפר ואחרי כן הגיעה עד לסלם באניה בתוך ושלביו מכסים יריעה יקרה ויציע לו משני עבריו מזהבה כלה.

רגע אחד עמדה הנערה ולא הרהיבה לגשת ואחרי כן נלבבה ותרד במעלות הסלם ותבא עד אולם גדול ונהדר אשר לא ראתה עוד כמוהו ליפי. וקירות האולם מראות להם מסביב ותמונות תלויות עליהם ועל הקרקע שטוחה יריעה עבה ורכה, אשר לא ישמע עליה קול ההולך והיה כהולך על מצע דשא, ובכסאות אשר ינועו ועל רפידות אשר משענותיהן מצפות זהב יושבים גבירים וגבירות ומדברים איש אל אחיו או קוראים בספרים ובכתבי-עתים. וריקה עמדה תחתיה על-יד הדלת ותשתאה אל כל התפארת הגדולה והרבה אשר לא ידעה עד היום ההוא, ופתאם והנה איש נגש אליה לבוש בגדי שרת ומראהו כמראה אחד המשרתים אשר באניה וישאל אותה קשות: “את מי תבקשי?”

“לא אבקש איש”, ענתה ריקה נכלמה.

כי עתה פני ולכי לך. רק האנשים הנוסעים במחלקת הראשונה יש להם המשפט לבוא הנה". כי אמנם ראה המשרת ויבן אשר לא תסע הנערה במחלקת הראשונה, כי היו שמלותיה בכל-טהרן שמלות ישנות ובלות.

וריקה לא הבינה ברגע הראשון את אשר חפץ ממנה המשרת הרע והצורר ולא שתה אליו לב ותוסף ותעמוד, אז אחז בה האיש הקשה בחזקה ויאמר להוציאה החוצה. והנערה לא הסכינה כי יתהלך איש עמה בקרי, כי בהיותה יפה ונעימה וטובת טעם, לכן האיר אליה כל איש את פניו. ועל כן נתנה בבכי קולה ותקרא: “הרף ממני, הלא תכאיב לי!”

וגבירה באה בשנים היושבת על הרפידה ראתה את כל המעשה אשר נעשה ותקרא אל הילדה ותאמר: “גשי אלי, קטנה!”

אז לא יכול עוד המשרת להקשות את ערפו וירף ממנה, וריקה נגשה אל הגבירה, ותחלק הגבירה בידה על קדקד ראש הנערה הצהב ובמטפחתה היקרה העשויה רקמה מחתה לה את עיניה ואת לחייה ותשאל למולדתה ולבית אביה. וריקה לא נבוכה ברב או במעט ותען מפרש ובשכל על ראשון ראשון ועל אחרון אחרון, ונוסעים עוד אחרים נגשו גם הם וישמחו על הילדה היפה ועל רוחה הער ויחפצו כלם לשוחח אתה ולהשתעשע בה, וביניהם איש יליד ארגנטינה אדוני אחזה השב עם אשתו למולדתו, כי היתה להם גם הם בת קטנה ויחידה אשר מתה עליהם והם נסעו לארצות אירפה למען הבליג על יגונם.

“אכן נפלא הדבר”, אמר הארגנטיני לאשתו הלבושה שחורים, “כי יש לאנשים העניים ילדים יפים ובריאים ככה ואנחנו העשירים ילדינו רפים וחולים וגם אותם לא נגדל”.

והאשה הלבושה שחורים לא ענתה דבר, ואולם לבה הגה בבתה המתה ועיניה מלאו דמעות, אז משכה את הילדה הקטנה אליה ותאמצנה אל לבה ותשק לה פעמים הרבה.

בין כה וכה חלפה כמו שעה, והורי ריקה בראותם כי בתם לא שבה התחלחלו, ואביה קם לבקשה. אז שאל ימין ושמאל אם לא ראה אותה איש, ויגד לו באחרונה כי היא באולם אשר במחלקת הראשונה. והאיש ידע כי בהיותו עני הנוסע על פני המכסה לא יתן לו מדרך כף רגל באולם ואף לא בחלקה התיכונה, ויגש אל אחד המלחים וישאל מעמו להביא אליו את בתו, והמלח הגיד את הדברים למשרת הנרגן והמשרת הנרגן בא אל האולם ויקרא לריקה ויאמר: " לכי אל אביך, כי מחכה הוא לך על יד הפתח".

“מה צר לי הדבר”, ענתה האשה הבאה בשנים אשר קנאה לה בראשונה.

“אכן הלא תמהרי ותבאי אלינו שנית כאשר רק תכלי את ארחת הצהרים”, הוסיפה האשה הלבושה שחורים.

“אין לקטנה המשפט לבוא הלום; הפקודה הזאת קשה מאד”, ענה המשרת התקיף.

כמעט אשר דבר את הדברים האלה ותקם סערה גדולה בקרב הנוסעים, ומכלם בקרב הנשים. “היה לא תהיה כזאת”, קראה האחת. “חפצנו בנערה הזאת אשר עמנו תהיה”, חרצה השנית. “שלשה שבועות תמימים באין ילד – גדול הדבר הזה מנשא”, ענתה השלישית.

“כי עתה עליכן ללכת אל הילדה אל מכסה האניה או עליכן לדבר על לב רב החבל”, ענה המשרת ויפן אל הנערה להוציא אותה אל אביה.

“הרף ממנה אתה” פקד אדוני האחזה הארגנטיני ויקח את ריקה בידו ויעל עמה אל המקום אשר אביה מחכה לה, כי אמר לראות את משפט האיש, אז ראה והנה לפניו איש צעיר לבוש נקיים, וימצא חן בעיניו למרגע הראשון, וידבר עמו ויכר וימצא והנה האיש צנוע נבון ומשכיל בכל דבר.

“מה מלאכתך”? שאל אותו.

“עובד אדמה אנכי”

“ומה אתה אומר לעשות בארגנטיניה?”

“אבקש לי פקודה באחת האחוזות להיות לסוכן עליה, והיה אם אצליח ואם אחשוך לי מעט כסף, אז אמרתי לקנות לי אחזה קטנה או לשכור אותה לי”.

“אכן מקרה טוב הוא”, ענה אדוני האחזה הארגנטיני. “סוכן חרוץ דרוש לי עתה ואיש גרמני אבכר על פני כל. כי תהיה לרצון לי, אז תלך על-ידי מחיל אל חיל”.

ואבי הנערה הקטנה קבל את המשמרת אשר אמר האיש בלב מלא שמחה גדולה. עתה יבוא הקץ לכל דאגותיו, ואף גם כי אמר לו האיש הארגנטיני לתת לו משכרת גדולה הרבה מאשר קוה וגם בקש מעמו לכתוב אמנה ולחתום עליה כרגע. אז חפץ למהר אל אשתו ולבשר לה את כל הבשורה הטובה הזאת, ואולם אדוני האחזה עצר אותו מלכת.

“עוד דבר אחד. אשתי אשר עמדי חשקה נפשה בבתך הקטנה והיא חפצה גם זה עתה בעוד אנחנו באניה אשר תהיה הקטנה לפניה כל היום תמיד, ואולם לא חפצנו להפריד בינה ובין הוריה, לכן שומה עליכם כלכם לבוא לגור בתוכנו. ואתה הן לא תמנע ממני את ענוגי ותתני לקנות את כרטיסי הנסיעה במחלקת הראשונה לתתם מתנה לריקה הקטנה”.

ודבר צאתם ועברם מן המקום האחד אל המקום השני נעשה מהר עם רב החבל כמשפט, ואבות הנערה הקטנה באו לשבת בתא גדול ורחב ידים אשר צהר עגול לו הפונה אל הים, ולעת האכל בצהרים ישבו כמו שרים אל השלחן אשר במחלקת הראשונה, וריקה יושבת על יד האשה הלבושה שחורים, והאשה נותנת לה על הקערה את מבחר המעדנים והמטעמים, ותהי מרבה מאד לתת-לה, עד כי ראתה אמה לטוב לה להשגיח אליה היטב פן יבלע לה ברב-האכל.

ואחרי הצהרים השתעשעו כל הנוסעים על הילדה, והילדה תתודע אל כל איש ותלך מאיש לאיש ותדבר אל כל נוסע אשר את לשונו תשמע. ובין הנוסעים איש והוא ראש למוזיאום לחקר העמים, אשר נסע לאירפה לבעבור קנה נפלאות וחדשות לאסף החפצים אשר לו. והאיש קרא לכל הקהל לבוא אליו אל התא להראותם את כל אוצרו הטוב, ויבאר לפניהם את משפט כל חפץ, את דבר הנשק והכלים והעדיים אשר לפעמים שונים מן העמים אשר ספו ומן העמים החיים, ומהיותו ענו הגיד ולא כחד כי יש עמו גם חפצים אשר לא ידע את תכונתם ועל-מה נעשו. ובדברו ויקח בידו חפץ זר עשוי שן אשר צורתו נפלאה וחרותים עליו ציורים שונים ויאמר: “הנה פה לפניכם דבר, אדוני וגבירותי, אשר לא אדע מה הוא. אין זה כי-אם כף הוא או שרגוש לשגש בו את המאכל ואולי אות-כבוד הוא למשרה אשר לא נדע”.

וריקה נתנה קולה בשחוק גדול ותקרא: “הלא זה קרן נעל!”

“קרן נעל”, ענה ראש המוזיאום וישתאה. “דבר כזה לא יתכן. האנשים אשר עשו את החפץ הזה לא יאמן כי שמו נעלים ברגליהם”.

“ובכל אלה אין חפץ זה בלתי אם קרן נעל!” קראה ריקה והנשים אשר מסביב אמרו גם הן כמוה. אז הניד ראש המוזיאום בראשו ויתבונן שנית היטב היטב אל החפץ ויבקש וימצא והנה שם ציור אשר לא שם אליו לב עד היום, והציור ציור פרא אדם אשר נוצה בראשו ונעלים ברגליו מן הנעלים אשר לא ינעיל אותן איש בלתי אם בעזרת קרן נעל.

“צדקת בתי”, אמר. “ועתה אם ככה חכמת, אולי לא יבצר ממך להגיד לי גם את משפט הדבר הזה אשר בידי”, ובדברו הראה בידו כלי עץ אשר תבנית לו כתבנית צלב וחריצים חרותים על פני אגפיו.

“צלב הוא”, אמר אחד הנוסעים אשר לא יכול למשול ברוחו ולחכות רגע.

“דבר זה לא יתכן”, ענה ראש המוזיאום, “כי כביר הוא שנות אלף מן הנצריות”.

וריקה לקחה את החפץ בידה ותתבונן אליו רגע אחד ותקרא: “הלא זה צלב של סורגים”.

“מה זה צלב של סורגים?” שאל ראש המוזיאום.

“ואת הדבר הזה לא ידעת? הלא זה הצלב אשר יחתלו עליו את חבל הצמר למען עשות ממנו פקעת כי איך זה תאמר לסרוג בלעדיו?”

“שמרי את פיך והיי ענוה”, הוכיחה אותה אמה על פניה, ואולם האיש המלמד שמח שמחה גדולה ויקרא: “תני נא לה, הלא צדקה הנערה בלעגה לי מעט, יען כי נבערתי ככה ולא אדע”. ובפנותו אל ריקה אמר, “היי לי ברוכה, קטנה, על כל הלמודים אשר למדתני”.

אחרי ארחת הערב באו אל התא אשר להם, ויראו והנה יפה שם שבעתים מאשר היה על פני מכסה-האניה. והים שקט והרוח צח, ולכן לא מנעה האשה מריקה את שאלתה, לשום את ראשה אל תוך הצהר הקטן והעגל ולהביט החוצה. ויהי כמעט אשר נראו פני הנערה בצהר, והנה קול קורא בחוץ: “הלא זאת הנערה הקטנה הנוסעת באניה הגדולה!”

והנערה הביטה כה וכה בתשוקה ותרא את שר הים ואת זקנו הארך, והוא קורא לבנותיו, אשר תעלינה מן המים ותראינה גם הן את הנערה הקטנה. אז נראו שלשה וארבעה וחמשה ראשי נערות עולות מן הים, והנערות מניעות את שערותיהן הירקות וארכות ולחות וכפות ידיהן גם הן נראו על פני המים, ותכינה כף-אל-כף ותקראנה: “הנה זאת הנערה הקטנה והנאוה הנוסעת באניה הגדולה!”

“הבה ונתן לה מתנות!” ענה אדוני הים.

“כן, כן, כן”, קראו נערות הים ותחפזנה ותרדנה המימה, עד כי רעשו המים להן, ועד מהרה שבו ותעלינה ותתנה על-יד אביהן חפצים שונים, ואביהן שם את כל אלה על ראש דרבן הפנינים אשר בידו העשוי מעשה מזלג, ויושט אל הנערה אל תוך הצהר.

“אל-נא תיראי”, אמר, “קחי-נא את אלה לזכרון מיד בנותי. גם הן היו נערות קטנות כמוך”.

ותהי המתנה אשר שלחה לה הנערה הראשונה קלפת-צדף, והשנית שלחה לה מטה-פנינים אדם, והשלישית– מרגלית, והרביעית – שן-לויתן מקרין כפופה וארכה, והחמישית שלחה לה חפץ אשר לא ידעה מה הוא, אין לו תאר ואין לו תבנית והוא נוזל מים כלו, ותזהם נפשה לגעת אליו בראשונה. ואולם שר-הים בדרבן אשר בידו העתיק את החפץ אל תוך האשנב, ואחרי כן נשמע בחוץ קול שחוק אדיר מפיות רבים ואחרי כן שבה הדממה להיות כבראשונה ואדוני-הים ובנותיו לא נראו עוד.

ואבי ריקה משך את החפץ הנוזל בעד החלון ויתבונן אליו ויחקרהו, וירא והנה הוא עיר מגולל אשר לחיה לא-נודעה. אז גלל את העור לפני וישתאה אל ארכו ואל רחבו. והעור לו קשקשים והוא נקוד ירק ושחור יחדו עד להפליא וקוצים ארכים לו על גבו וכרבלת אדמה בערפו ובקצה ראשו כעין החרטם אשר לצב. וישב ויגלום את העור ויחרץ בלבו להראותו את הנוסעים.

ויהי ממחרת והנוסעים שמעו כי היה שיח ושיג לשר-הים עם הנערה הקטנה וכי נתן לה מתנות יפות ושונות, ויחפצו כלם לראותן. ותהיינה הנשים משתוממות אל המרגלית היפה, ואולם כאשר גללו את העור, ויהי שם איש צעיר ויראהו ויפזז כלו יקפץ קפיצה אחת על רגלו מרב השתוממו ויקרא: “הנה נחש-הים! נחש-הים המהלל אשר לא האמין איש להיותו! ועתה הנה הוא בידינו! הידד! הנה נחש-הים בידינו!” והאיש הצעיר זה מלאכתו להיות חוקר הטבע והוא נוסע לאמריקה הדרומית לבקש שם חדשות ונפלאות ביערות האיתנים, כי חשקה נפשו להיות לפרופיסור, למען אשר יוכל לקחת לו לאשה את הנערה הצעירה אשר חפץ, ואולם אביה לא אבה לתתה לו עד-אם יצא שמו לתהלה והיתה לו משמרת גדולה ושם-כבוד. ואת כל הדברים האלה ספר לאבי ריקה וישאל מעמו, אשר ימכור לו את עור נחש-הים, כי כאשר יכתוב אותו ויצירהו בציורים ויוציא ספר על-אדותיו, והיה שמו מהלל פתאם בכל הארץ והיה לפרופיסור ולא יבצר מעמו לקחת לו את הנערה לאשה.

“קח לך את עור הנחש”, ענה אבי ריקה, "הנה אנכי נותן אותו לך למען תאשר.

והאיש הצעיר התאמץ לתת שלומים ממחיר העיר, ואולם אבי ריקה כמעט אשר התקצף בשמעו את הדברים. “בכסף אין אנכי מוכר את העור, ואולם חובת-אדם היא לעזור לרעהו בכל אשר יוכל”.

והאיש הצעיר ראה בחזון כי כבר היתה לו אהובתו לאשה ולא יכול להצפין את אשרו בלבו ויספר לכל אנשי האניה את דבר גורלו אשר הוטל פתאם ואת כל אשר עליו להודות את הנערה הקטנה הנוסעת עמהם. ושם איש אשר לא דבר עד עתה דבר ולא התרועע אל יתר האנשים, וימשוך גם הוא את ריקה אליו ויחלק בידו את שערותיה הצהבות ויאמר" “הלא תגידי לי, מה עלי לעשות כי תהיה גם לי נערה קטנה כמוך?”

האם אין לך כזאת שאלה ריקה.

“צר לי כי אין”, ענה האיש.

“מדוע?” שאלה ריקה.

“הלא אין לי אשה”.

"כי עתה קח לך אשה! קראה ריקה בקול גדול, עד כי שמעו כל האנשים מסביב ויצחקו כלם.

“אבל את מי אקח לי לאשה?”

וריקה הביטה כה וכה ותור באצבעה על עלמה היושבת בפנה בענוה ותאמר: “את זאת קח לך לאשה. הן יפה היא וטובה”.

ופני העלמה האדימו והאנשים מסביב שחקו, והאיש נגש אל העלמה ויתודע אליה וישאל מעמה, כי תסלח לו על המהומה אשר המיט עליה והוא לא חשב כזאת. ויהי כדברם וכהתרועעם איש אל אחיו, ויוכח הדבר, כי האיש עשיר, כבד מאד בכסף וזר בדרכיו, אשר לא היתה לפני כל מלאכה ולא ידע את אשר לו לעשות בכספו הרב, ויהי נוסע מארץ לארץ בלי תכלית ואשה לא חפץ לקחת; והעלמה יתומה והיא נוסעת לברזיליה לאחת מדודותיה לבלתי היותה גלמודה בחיים. והיה כאשר הרבו לדבר וכאשר התודעו איש אל אחיו היטב, וימצאו חן איש בעיני רעהו, ומקץ שלשת ימים קרא האיש את הנערה הקטנה אליו ויאמר: “הנה שמעתי לעצתך, ריקה, ואת העלמה היפה והטובה הנה אנכי לוקח לי לאשה”. אז רצה הנערה אל אבותיה ותספר להם את החדשה, וישמעו כל אנשי האניה את דבר הארושים אשר בין האיש ובין העלמה, והאיש עשה משתה לכל המלחים ויהי שיר ומחולות ויתן להם מתנות, ותהי השמחה גדולה מאד בכל האניה וכלם ענו ואמרו: “עתה ידענו כי נערה קטנה נוסעת הפעם באניה הגדולה”.

והאשה הבאה בשנים, אשר חמלה בראשונה על ריקה הקטנה באמר המשרת הרע לגרש אותה מן האולם, היתה גם מאז והלאה לרעותה הטובה אשר לא נתנה אותה כמעט לסור רגע מעליה, והאשה הלבושה שחורים ראתה ותצת בה כמו קנאה ותדבר אליה בתמים ותאמר: “הלא טוב תעשי כי תתני גם לי מעט את הקטנה. בחברתה אמצא לי מעט נחמה תחת בתי היחידה אשר אבדה ממני”.

“גם ממני אבדה בתי היחידה” ענתה האשה הבאה בשנים בעצב.

ואשת בעל האחזה הארגנטיני שאלה מעמה לדעת את הדברים כלם, ואולם האשה השנית לא חפצה בראשונה להגיד את כל לבה, ורק באחרונה פתחה את פיה ותספר לה את כל קורותיה. והנה אמת הדבר, היתה גם לה בת יחידה, והיא נערה גדולה, וגם אבד אבדה ממנה, ורק לא המות האביד אותה. כי היתה הנערה לאיש למרות מצות אמה אשר לא חפצה באיש ההוא להיות לה לחתן, ותתאנף בה האשה ולא חפצה עוד לדעתה ותאמר בלבה וגם באזני כל איש, כי אין לה בת עוד, ואולם בלבה ידעה, כי לא טוב הדבר אשר היא עושה וכי נפשה עורגת במסתרים אל בתה יחידתה אשר ענשה אותה כפלים ככל חטאתה. אמנם בבוא מכתב מעם בתה לא קבלה אותו ולא חפצה לדעת דבר אל אדותיה למטוב ועד רע, ובכל אלה שמעה כי ילדה לה נערה קטנה וכי היא יפה וצהבה ועינים תכלת לה, ויש אשר חשבה, כי שנותיה עתה כשנות ריקה ואף אין זאת כי גם היא נאוה ונחמדה ולוקחת לב כמוה. והאשה הבאה בשנים הגתה בנכדתה הקטנה כפעם בפעם בראותה את ריקה לפניה ובדברה עמה ובהביטה אל שעשועיה, וכאשר אמצה אותה אל לבה ותשקנה, חשבה כי את נכדתה היא מאמצת אל לבה ולה היא נושקת.

וכשמוע האשה הלבושה שחורים את כל הדברים האלה, ותדבר על לבה להשלים עם בתה במהרה, וריקה, אשר שמעה את הדברים ואת רבם הבינה, קראה גם היא: “כן, כן, סלחי לבתך כרגע והביאי את נכדתך הקטנה הנה, כי חפצתי לראותה ולהשתעשע עמה. הנני ואתן לה מתנה, את קלפת הצדף אשר לי או את מרגליתי או את פנינתי או כל אשר תשאל, ורק את שן-הלויתן המקרין אשר לי לא אתן לה, כי אין זאת אשר גדולה היא ממנה”.

והאשה הבאה בשנים באו לה דמעותיה מדי שמעה, ותאמץ את ריקה אל לבה ותאמר: צדקת מאד, ריקה הקטנה, הנני ואעשה את כל אשר שאלת".

“אבל כרגע?” קראה ריקה.

“הדבר הזה נבצר ממני לעשותו”, ענתה האשה ותשחק מתוך דמעותיה. “ואולם כמעט אשר נעלה אל היבשה אעשנו”.

וריקה הניחה את רוחה בזה והאשה הלבושה שחורים ברכה את האשה הבאה בשנים על בתה האובדת אשר היא הולכת למצוא ולעל נכדתה הנחמדה אשר נוספה עליה, ואנשי האניה מסביב שמעו את דבר השלום אשר הוקם בין אם ובין בתה הנדחה והיחידה, והאיש השמח על כלתו היתומה אשר יקח לו לאשה דבר אל ריקה ואמר: “הלא מלאך השלום היית בתוכנו! האם לא תחפצי לנסות עוד הפעם ולעשות שלום עוד אחד?”

“מה הוא?” שאלה הילדה בתשוקה.

“הראה את את האנשים השנים אשר שם, האחד בפנה אשר מימין והשני בפנה אשר משמאל?”

וריקה הביטה אל המקום אשר אמר ותען: “כן”, והיא ידעה את האנשים זה ימים אחדים וגם התבוננה ותדע כי לא דברו האנשים האלה איש עם אחיו כל הימים וכי ידעו תמיד לעשות את כל האולם לארכו או לרחבו לרוח ביניהם.

“ובכן דעי לך: האנשים השנים האלה שני פרזידנטים הם לשתי רפבליקות באמריקה הדרומית”

“מה זאת?” שאלה ריקה.

“אכן יארכו הדברים עד מאד להבינם לך”, ענה האיש. “ואולם רב לך אם תדעי כי הארצות השתים אשר לשני האנשים האלה שונאות אשה לאחותה זה שנים רבות ועתה עוברת השמועה בארץ כי עוד מעט ותצאנה למלחמה אשה על אחותה. אז יפצעו ויומתו אנשים רבים”.

“וגם נערות קטנות?” שאלה ריקה בחרדה.

“גם נערות קטנות”" ענה האיש. “ובכן מהרי ולכי אל האנשים והתחנני אליהם כי ייטיבו פנים ולא יעשו מלחמה וישלימו איש עם אחיו”.

וריקה לא חכתה רגע עוד ותמהר ותלך אל האחד מן השנים, אל האיש אשר נחשב לה צעיר מרעהו ועיניו מאירות מעט מרעהו וגם אשר האיר כבר אליה את פניו אחת ושתים, ותגד לו את הדברים ומה נורא המעשה לפצוע אנשים ולהמית, ואף כי נערות קטנות, וכי עליו לחדול מעשות מלחמה. וריקה דברה את דבריה גרמנית והאיש לא ידע בלתי אם הישפנית, וישמע וישחק מעט וישאל את שכניו להגיד לו מה זה הקטנה היפה שאלת מעמו. וכרגע קם איש ויהי למליץ ביניהם ויתרגם באמונה את כל הדברים אשר דברה הנערה. אז החליק האיש השומע את לחיי ריקה ויאמר: “הגידי את כל הדברים האלה לחברי אשר שם”.

וריקה החזיקה ביד האיש ותמשכהו אחריה, והוא התחזק בראשונה ולא אבה ללכת, ותביאהו בחזקה עד הפנה אשר האיש השני יושב, ותדבר גם באזני השני את כל הדברים אשר דברה באזני הראשון. והאיש השני הזה איש זקן וזועף, ובשמעו את הדברים ובתרגם אותם המליץ באזניו, ויקדר את פניו. ואולם האיש הראשון בגשתו ברך אותו לשלום בענוה, ותהי עליו להשיב את ברכתו גם הוא אם יאבה ואם ימאן, וריקה לא חפצה לסור מעליו עד אם תשמע מפיו דברים ברורים. ועיני כל אנשי האניה גם הם היו נשואות אליו, והיה אם לא יחפוץ להיות בעיני כל לעריץ או לאוכל בשר אדם, והיתה שומה עליו לדבר דבר-מה גם הוא, ויעבר גם הוא את ידו על ראש הנערה ובשחוק נעוה אמר":

“אין נערות קטנות מבינות דברים כאלה”.

“אבל לא כן, לא כן”, התעקשה ריקה ותאחז ביד האיש הזועף ותשם אך כפו בכף האיש השני. אז החלו השנים לדבר איש באזני רעהו, בראשונה מן השפה ולחוץ ואחרי כן בלב שלם מרגע לרגע, ובאחרונה באו אל תוך התא אשר לאיש הזקן משניהם. מאז והלאה התרועעו הרבה יחד ולעת האכל ישבו איש על יד אחיו, ומקץ ימים אחדים נפוצה השמועה כי השלימו השנים ולא תצאנה עוד שתי הארצות למלחמה אשה על אחותה. ורב-החבל בשמעו את הדבר נתן פקודה, ויורו מן הקנונות הקטנות אשר עמו באניה יריות לאות שמחה ולאנשי האניה נעשה משתה שני ויתן להם מתנות חדשות, וכל האנשים אשר באניה, הנוסעים והמלחים, ידעו כי הנערה הקטנה היא הנפש החשובה אשר בכל האניה הגדולה.

והחרשים חרשו ויחטבו למען הנערה הקטנה אשר באניה תבנית אניה קטנה עם נערה גדולה בה, ומקץ ימים אחדים בבואם לאמריקה הדרומית אתה לה למתנה להיות לה לזכרון למסעה הראשון, אשר שם שמחה את לב שר-הים ובנותיו והביאה את אביה למשמרת פקודה נאמנה ולמדה את נשיא בית המוזיאום לדעת את פשר שרידיו הקדמונים ונתנה לאיש מלמד כבוד וכלה ומשמרת פרופיסור וכרתה ברית דודים בין רוק זקן ויתומה יפה והשיבה לב אם על בת ועשתה שלום בין שתי ארצות צוררות אשה לאחותה. האם לא מסע נפלא היה המסע הזה?






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2307