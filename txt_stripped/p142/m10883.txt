


	
	בלילה
	




עם חלומי ועם סודי נשארתי

ערירי.

אלי! ההפרזתי להאמין

בי ובשירי?





ידעתי: מות אמות, ואיש

מותי לא יבכה.

מני-ערפל על-גלי לא יראה

כוכב מפכה.





שני סוסים קודרים ועיפים

ימשכו ארוני

וצהלו נכאים, וגשם טורד

ירד ביום אוני.





היה אחד אשר הפריז

על חלומות נדחים.

אך הנה מחר וחייו וצליליו –

חסל! וכבר נשכחים.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10883