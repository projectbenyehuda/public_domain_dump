


	
	מנפרד
	




משא ראשון

  


מערכה ראשונה

מנפרד לבדו. – המקום: יציע גוטית, – המועד: חצות לילה

מנפרד


אמלא המנורה שנית, אף-כי לא תאריך להאיר



ככל-אשר שומה עלי להיות עוד יושב וער:



תנומתי, אם אנום מעט, לא שנה היא, זולתי



הגות תמיד נמשכת – ולעצור אותה לא אוכל;



בלבי לי ליל שמרים, ועיני אסגור לבעבור



העמק להביט אל-קרבי. ובכל-זאת אנכי חי



וצלם ודמות לי כאחד האדם שנשמה באפו! –



ואלו ידעתי כי נותנים הפגעים לנבון תורה!



אבל כל-דעת הוא מכאוב: כרב לחכמה באדם



כן ירבה לקוט בנפשו בבאו עד חקר האמת



המרה כי עץ הדעת איננו גם עץ החיים.



נסיתי כבר בכל-חכמה, בחקר וברזי כל-פלא



ובדעת העולם וצבאיו; נתן לרוחי הכח



לכבוש כל-אלה לנפשי – ומועיל לא היה בהמה;



עשיתי עם-אדם טוב וטוב מצאתי גם אני



בקרב רבים מאדם – ומועיל באלה לא היה;



ואויבים קמו עלי ויתנכלו אלי ולא יכלו,



ורבים כרעו לפני – ומועיל לא היה באלה;



וטוב ורע וחיים וכח ותשוקות בנפש –



כל-אשר אמצא באדם – בהגיעם אלי והיו



כגשם בתוך החול למרגע הארור האחד. –



אין פחד לפני, ואחוש בלבי את-סבל הקללה



הרבץ על-איש אשר זרה מעודו היראה לנפשו



או הלמות לב מתקוה או רוח מתפעם מתאוה



או אהבה בלב הארבת לענין או חפץ בחיים. –



ובכן למלאכתי עתה! –



הוי אתם, מלאכים נעלמים!



הרוחות אתם כלכם מעולם ועד-עולם מסביב,



אשר בקשתי מעודי אתכם באור ובחשך –



הוי אתם שם המתשוטטים סביב על-פני האדמה,



ומשכן לכם בשמים בעצם הדק מן-הדק –



אתם שם אשר מרבץ לכם במרומי כל-הרים



במקום אין-נתיב ומסלה, ואשר מחלות עפר



ונבכי ימים גם-יחד נאמנים אתכם בבריתכם –

"יש דברים, הורציו, בשמים ובארץ



עצמים מאשר יראו כל חוקריכם בחלומותם"

בקסם השם הלזה המשליט אותי בכם



השבעתי אתכם הפעם: עלו, עלו, הגלו!


(דממה)


האמנם לא תשמעו אלי? – ובכן בשם אדניכם



הראש לכם והראשון, באות הנורא הזה



אשר מפניו תחרדו, בעזוז העזוז הנעלם



אשר אין-מות עמו: עלו נא, הגלו, הגלו!


(דממה)


עודם מסתוללים בי. – רוחות שמים וארץ



מידי לא תמלטו! בכח העצום מכח



כל-נברא שהיה בארץ מאז ומעולם ועד-עתה.



בקסם אכזרי הלז, פליט כוכב מכה רסיסים



בשרידי עיי האש של-עולם נתץ ונהרס,



בשאול הלזו השטה בגלגל עולם הנצח,



בקללת עולם הזאת הרבצה מאז על-נשמתי



ברוח הזה הרדה בי ובקרבי ועל סביבי –



באלה השבעתי אתכם להכנע אלי: הגלו!



(בירכתי היציע מתוך החשכה יגלה כוכב.

הכוכב עומד תחתיו, קול זמרה ישמע)

קול הרוח הראשון


בן-האדם! ראה, נגליתי



מני עבים לך, מביתי



אשר רקם צאלי אמש,



אשר כסה זהב השמש,



ערב תכלת עם-ארגמן,



והוא את-זבולי קרבו טמן.



חטא הוא דברך שהקשבתי –



אך על-קרן אור רכבתי



חיש אליך, כי אוית!



הגד אדם, מה-צוית?



קול הרוח השני


מונבלן הוא מלך ההרים,



המעטר מקדמי הימים;



כס מלכות לו סלעים, לבוש מלכות לו עבים,



וכתר לו שלג עולמים.



איתני היערות לחלציו מחגרות



וצנפות הקרח בכפו.



וחכו בנפלן, לא ירדו לשפלן,



עד אמר – והשליכן באפו.



וגלילי השלג, הגולשים וקפאים



לאטם ממקומם יעתקו



ואני הוא המפקד להם והתגלגלו,



ואני כי אצו והתחזקו –



כי רוח ההר ואדוניו אנכי,



אביט ואדמתו חתה,



ורגזו מוסדותיו, ועד תחתיותיו –:



מה-תשאל מעמי אתה?



קול הרוח השלישי


בתכלת מעמקי המים



שגלים לא ישטפו שם,



וזרה שם רוח נושבת,



ורבץ שם תנין הים;



ובתולת המים ענדת



לשערה הירק זר צב –



עד-שמה זה לחשך בא לי



כרעם בגלגל רב;



עד-דממת היכל הפנינים



חדר הד קולך אלי –:



אני זה אדון האוקינוס;



הגד: מה-תפקוד עלי?



קול הרוח הרביעי


שם במקום הזועות נמות



על-פני רפידות אש,



ונחלי גפרית שרפה מצוים



כל-גל: עלה ורש;



שם במקום יסוד האנדים



תקוע בתוך התהום,



כמדה אשר אל-מול השמים



יגביהו שיא אל-רום –



שם מולדתי אשר נטשתי



ברגע נתת הצו: –



עבד אני ללחש קסמיך



ורצונך לי יהיה לקו.



הרוח החמישי


רוכב אנכי על-מרכבות רוח,



הסערות – ביתי שם,



הענן אשר עזבתי עתה



מברקים עודו חם:



כחץ מקשת, על-ים ויבשת



נחפזתי אליך בשערה;



אניתי עפה, כברק חלפה



ואחרי בתהום ליל נקברה.



הרוח הששי


זבול לי בצללי תהומות הלילה –



על-מה הרגזתני בעזך למעלה?



הרוח השביעי


הכוכב המולך מאז על-גורלך,



זאת ידי מקדמי הימים בו מלכה



מה רענן אז היה העולם ואין-אמש –



לא עף עוד כמוהו בסביבי השמש:



זה ארחו במדח, זה עופו בזרת –



אז היה הנחמד בכוכבי תפארת



אך בא יום – ונהפך לגוש של-להבים,



לגלגל באין תאר הנחפז בין-עבים,



ללפיד מעופף, לחתית ומארה



לצבא כל-השחקים ובכל אשר ירא:



בכח אשר נטע בקרבו מלדה



יתגלגל חדל נתיב ודרך לא ידע –



מפלצת בערה במרומי השחקים,



ושקוץ משומם המשלח רק ברקים.



אך אתה, הנהוג פה מטה על-ידו,



הרמש, שלבי יבזהו ועבדו,



הן אתה בכח – והוא לא כחך,



כי שאול לך הוא עד-אם אכניעך –



אנסתני לרדת לרגעים מעטים



למקום רוחות דלים מקולך פה חתים,



לבעבור אתוכח עם-נפש כמוך –



במה, הגד אפוא, גורלך אתמכה?



שבעת הרוחות


אדמה, ים, רוח וליל, הר וסער וכוכבך,



את-כלם, בן-אדם תולעה, פקודתך אליך הועידה;



נקבצו, באו הרוחות כלם למשאלות לבבך –



מה אפוא תשאל ממנו, בן אדם רמה? הגידה!



מנפרד


שכח – –



הרוח הראשון


את-מה– את-מי – ומה הוא אפוא?


מנפרד


את-זאת אשר בי בלבי! הביטו נא בי וקראו –



הלא ידעתה גם אתם, ואנכי לא אוכל הגידה.



הרוח


אנחנו יכלים לתת רק זאת אשר-יש בידנו:



שאל-נא עבדים לך או ממשל או שלטון בארץ,



את-כלו או חלק ממנו; שאל לך אות או מופת



לכבוש לך היסודות שאנו אדונים להמה,



את-אחד או כלם יחדו – והיו כל-אלה לך.



מנפרד


שכח – שכח את-נפשי – האמנם לא תוכלו למצות



מני עולמות נעלמים, שאתם רדים בהמה,



את-זה אשר נפשי שאלת?



הרוח


ל­­א לנו השלטון בזה.



גם לא בידנו הדבר; ואולם – למות תוכל.



מנפרד


היתן לי מותי שכח?



הרוח


יצירי אלמות אנחנו



ואין אנו שכחים נצח. חיינו חיי עולמים,



וזה אשר עבר, או עתיד – לנו רק הוה הנהו



התמצא בזה לך מענה?



מנפרד


רק התל בי תהתלו –



ואולם הכח אשר העלה אתכם אלי הפעם,



הוא סגר אתכם בידי. עבדים, אל תמרו רצוני!



הרוח, הנשמה, הניצוץ, זה ניצוץ פרומתוס בקרבי,



הברק בנפשי פנימה – כל-זה בי נוצץ ומזהיר



וחדר עד למרחקים, כמשפט הרוח בלבכם,



לא נופל ממנו כל-מאומה, אף-אם רק עפר לבושו.



ענו-לי פן אראה את-ידי אתכם וידעתם מה אני!



הרוח


את אשר ענינו, נענה. וזה אשר אותך ענינו



הלא הוא גם בדבריך.



מנפרד


מה-זה עניתם אפוא?



הרוח


אם אמת הוא אשר אמרת, כי כרוחנו רוחך,



אז הנה ענינו אותך, כי זה אשר פי האדם



יקרא לו מות בשפתו – אין לו עמנו דבר.



מנפרד


כי-עתה רק לשוא קראתיכם מזבולכם אלי;



לא תוכלו, או לא תחפצו, לעזר-לי.



הרוח


רק צוה;



כל-מה שישנו לנו לפניך נשימו ולך הוא:



שים לבך לזה בטרם תשלחנו מעמך ושאל –



שאל מלוכה או שלטון או גבורה, שאל לך ארך ימים – –



מנפרד


הוי קללה! מה-לי ולימים? ארכים מדי לי גם ימי,



ימי שני חיי אנכי – סורו, גשו הלאה, העלו!



הרוח


רק רגע עוד: הן באנו, ולכן תן ונעבדך;



שים אפוא אל-לב והגד, האין לך זולת זה דבר,



שיש בידנו לעשותו וערכו לא נקלה בעיניך?



מנפרד


אין לי כל-דבר! – אך עמדו – עמדו עוד רגע רק אחד –



חפץ אנכי לראותכם פנים אל-פנים. את-קולכם



שמעתי בדברו אלי; מתוק ונוגה צלצולו



כשירה על-מים רבים; ואנכי ראה לפני



רק מראה מוצק אחד של-כוכב נגה גדול,



ודבר לא אראה זולתו. גשו נא אלי בתבניתכם,



האחד או כלכם יחד, בצלמכם אתם ודמותכם.



הרוח


אין צלם לנו ודמות, זולתי דמות היסודות,



שאנו המקור להיותם ואנו הרוח שבקרבם;



בחר אתה לנו הדמות – ונגלה אליך בתוכה.



מנפרד


לא לי הבחירה הזאת; אין תבנית על-פני האדמה



נמאסה או טובה בעיני; כי על-כן יקום האחד,



העצום מכלכם יחד, ולבש כרצונו המראה



הנבחר מכל-זולתו בעיניו. – קום וחושה!

###הרוח השביעי


(יגלה בתבנית אשה יפה)


הבט!



מנפרד


הוי אל אלהים! אם-ככה הוא ואם אתה



לא מקסם כזב פה ולא חזון מהתלות כלך,



כי-עתה אאשר עוד. תנני ואחזיק בך,



תנני ונשוב עוד – –


(התמונה נעלמת)


הוי, לבי בי נשבר!


(מנפרד נופל ארצה מתעלף)

קול לחש ישמע:


כי תטבול בגלים קרן הלבנה,



כי-תגה בדשא תולעת הקוץ,



ותפול על-קבר אש מעננה



יתעה אור מתעה על-משטח הבץ;



כי-יפלו כוכבים ברעש ממרומים,



וענו להם הינשופים ההומים,



ועמדו מסביב העלים דם



בצל הגבעה היורד מרם –



אז רוחי אנכי תנח עליך



בעז ובקסם, והיא תנהלך.

ויהי כי-תפול עליך תרדמה –



אך הנה לא יישן בך גם הרוח:



יש צל, והוא לעד לא יפוח,



יש שעפים, והם אין מנוס מהמה:



קסם לא-תדע, ואיתן ותקיף



תמיד תמיד עליך יקיף:



יכסך תמיד כבגד המת,



וכמו בעננה יסבך כל-עת –



או-אז ונאחזת עד-קץ כל-הימים



ברתקות רוחי זה עם-הקסמים.

ויהי כי בבאי לא ראה תראני –



אך עינך גם-אז הלא תחושני



כחוש את -החזון, והוא עוד לא נראה,



אך קרוב לך הוא והיה והנו:



או-אז ותקפוך תעלמות כל-יראה,



ותביט לאחור לבעבור הכינו –



וראית והיית כלך משומם,



והנה אנכי רק צלך הדומם:



רק כחך זה שלבך הכירו



ושומה עליך בכל-זה להסתירו.

זה נחש קסם, זה לחש אלה



מרחם אמך קדמך בקללה:



ירד הרוח מארבע הרוחות



וישם בכבלים אותך בכח,



ומני הסערה קול קרא בטחות:



הנזר, הנזר מעלז ומשמח!



ויהי לך לילה כבד אפל ואמש,



שימנע מעמך תנחמות כוכביו,



ויהי לך יומם יום נגה ושמש,



המצוך רק לקרוא: לו שקע בעביו!



מתרמית דמעתך, הזבה עולמית,



שחטתי מיץ לי, שכחו להמית:



מלבך מציתי, מתחת לעורו,



את-דמו השחור משחור כל-מקורו.



משחוק שפתיך גזלתי הנחש,



זה שהתפתל בלט שם ורחש:



מפיך רדיתי את-זוב כל-הנעימות,



שהן הן הסתירו בחבן כליל כלמות –



ויהי כי בחנתי כל-רוש ורוש,



וארא כי רושך לכל לראש.



בקפאון לבבך ושחוקך, שחוק שקר,



בתהום כל תככיך באין קץ ובאין חקר,



בעינך הנראה ככליל תמת צדקות,



ברוחך הסגורה בתוך אלפי חלקות,



ביתרון כשרונך לבשר בסביבות



כי לבך לב-אדם ומלא נדיבות.



בזאת אשר אח היית לקין



ובצר לאחיך צהלת כיין –



בכל-אל אקללך ואקרא בקול:



היה-נא לנפשך אתה לשאול!

ועל-ראשך אצק את-פך התרעלה,



והיתה למסה לנפשך ההוללה:



אל-שנה לך ואל-לך מות,



והיה גורלך רק בלהות צלמות:



ומותך תבקש, וראיתו רק סביב,



ומלאך חתית – וכבה כשביב.



ראה הנה החל הקסם את-פעליו,



כבר השליך עליו דומם את-כבליו:



מצאך דברי, ובאין-קץ ובאין-סוף



ימחץ לבך. – העלה וחלוף!

##מערכה שניה


הר היונגפרו. – עת-בקר. – מנפרד לבדו על-כף סלע

מנפרד


הרוחות אשר קראתי, המה עזבוני –



הכשפים אשר דרשתי, המה רק רמוני –



התשועות אשר בקשתי, הנה רק הלאוני:



לא אבטח עוד עד עולם בדבר חוץ לאדם,



כי עז ושלטון אין לו על-ימי הזמן שעבר,



ועתידות, בטרם ירדו ימי הזמן שעבר



לתהומות המחשכים, לא אדרוש. – אמי-ארצי!



ואתה יום, המחדש מוצאו פה לפני,



ואתם הרים סביב, למה כה יפיתם,



ואני אני לאהבה אתכם הן לא אוכל?



ואת גם את העין הגדולה המזהירה



על-פני היקום מסביב, על-הארץ ועל-כל צבאה,



ופקוחה היא על-כל, ומקור תענגות היא



לנשמת אף כל חי – אל-לבי לא תאירי.



ואתם סלעים רמים, אשר על-שפתכם אעמוד



ואביט על-גדות הנחל השוטף אט למטה



ואראה הברושים הגבהים, והמה קמטו תחתם



והיו כשיחים קטנים מעצם מרחקים נוראים, –



ענו לי: אם קפיצה אחת, ניד יד או מדרך רגל



או רוח נושבת רגע, כי-תתקוף אותי פתאם,



יכלים לקלע אותי עד-ערש לב-הצורים,



לנוח שם עד-עולם – על-מה זה אתמהמה?



אחוש בלבי החפץ – ודלג לא אדלג:



אראה הרעה בעיני – ולא אט מפניה אחור;



ראשי הולך סבב – ורגלי תעמוד הכן:



בקרבי כח פלאי והוא העוצר אותי



וחתך גורל לי לחיות ולהוסיף לחיות, –



אם נקרא חיים לזאת אשר נשא אשא עמי



את-סבל שממות רוחי ואהי לנשמתי קבר:



כי-הנה חדלתי בקש חשבון לפעלי אני –



זאת עצלות האחרונה אשר הבשילה הרע –


(נשר יתעופף)


הוי אתה צפור כנף, ציר בוקע עבים



ורוכב בערבות עד-גבהי שיא שמים!



הן יכל תוכל בעופך לטוש עלי לבעבור



שימני לך לשלל ולטרף לגוזליך;



אך הנה תחלוף הלאה למקום לא תוכל עין



להביט עוד אחריך, ועינך רק לבדה



תחדר פה למטה, למעלה או לפנים,



חדר ונקב היטב. – הוי, מה-יפיפית!



מה-יפה כל-העולם עד-כמה שיראה!



מה-נחמד הוא בפעליו ונחמד באשר הוא!



ואנחנו אשר אדוניו יקרא פינו לנו,



חצינו אנחנו עפר וחצינו השני אלים,



וכה או כה לא נסכון לרדת או להתרומם;



רק ערב רע אנחנו, וערב הבא נביא



אל-בין היסודות סביב; לבנו ישאף בנו



עבדת וגאון יחד, ואנחנו פה נלחמים



עם-פגעי ארץ שפלים ועם-מחשבות שחקים רמות



עד בא המות לנו להכניענו ולשימנו



לזאת, שפינו ירא מהזכירה אל-נפשנו



או דבר בה לאחר. – צליל קול אני שומע!


(קול חליל רועים נשמע מרחוק)


קול תרועת חליל הוא מחלילי ההרים פה!



כי עתות ימי קדמונינו לא היה פה עדנה



רק משל בפי הרעים; עוד נשמע פה בשדות



קול תרועת חליל עלה עם-צליל העדר יחד;



מה-צמאה נפשי לשתות הקולות המתוקים האלה!



מי-יתן והייתי עתה לרוח לא-נראה לעין,



לרוח הצליל המתוק, לנשמת חיי הקולות,



לנפש הנגינה החיה, לחדוה באפס חמר –



לחיות ולמות יחדו עם-צלילי הקולות הברוכים,



שהם הולידו אותי! –


(ציד עולה)

הציד


גם פה על-פני המסלה



חמקה האילה ממני; כף רגלה זאת המהירה



רמתני הפעם הזאת; צידי היום לא ישוה



בעמלי הרב הזה אשר אימות מות עמו. –



אך מי-זה האיש הלז? איננו לפי מראהו



גם הוא כמני ציד, ובכל זה עלה עלה



עד שיא המרומים האלה, אשר לא יעלו אותם



אף שוכני ההרים בזה, זולתי ציד בחור,



שמלה נבחרה לבשרו ופניו כגבור חיל



ומראה לו כמראה אחד מרבי הארץ



מקרב בני החרים – ככה אראנו מרחוק.



הבה ואקרב אליו –



מנפרד

(לא יראה את הקרב)


כי ככה הייתי עתה –



קדקד כסתו שיבה מתגרת פחדים פתאם,



דמה לברושים אלה מנפצי סערת רוח,



הריסת חרף אחד בלא ענף ובלא קלפה,



גזע אשר רקב עם-שרש אשר קלל



ובקרבו חש רק אחת, כי הולך הוא ומת –



ולהיות כמוהו עתה, ולהיות לנצח ככה,



בעוד נוצרתי אחר! – ועתה פני קמטו,



קפדו ברגע אחד – לא בשנים ולא בימים –



ענו בכור הזקנה – וימים אאריך ככה! –



הוי גושי קרח נפל, סלעי גלי שלג,



ונשבה בהם הרוח והתגלגלו פתאם ארצה



וקברו ההרים תחתם – הוי באו, פצפצו אותי!



הנה את-קולכם אשמע מלמעלה ומלמטה,



כל-רגע תפרץ הסערה, ועלי עלי תפסחו,



ונפלתם רק על ראשי יצורים חפצי חיים,



על-יערות רעננים ורכים, על-סכות ועל בתי החוחים



של שוכני כפרים שאננים החולמים שלוה נצחת.



הציד


הנה-זה החל האד לעלות בלט מן-הבקעה –



ועלי פה להזהירו מרדת, פן יחטיא בחשך את-דרכו,



והחטיא גם-יחד עמה את-חייו, והוא טרם ידע.



מנפרד


עשן מסביב האד ורבץ על -צנפות הקרח,



עבים מתפתלים לרגלי, לבנים ושקויי גפרית,



כקצף הים הנגרש בעמקי שאול תחתיה,



אשר כל-גל וגל ישבר אל-שפתו החיה



המלאה לה חטאים כחול – ראשי סבב הולך!



הציד


אגש-נא אליו בלט; כי צעד נחפז מקרוב



יפיל עליו אימתה, ורגליו, לפי אשר אראה,



הנה החלו כושלות.



מנפרד


הרים מסביב נפלו



ועזבו אחריהם בקיעים נפרצים בתוך העבים,



ועמם הרגיזו יחד את-מוסדות האלפים אחיהם



מלאו ירק הגאיות את-מפל עפר הריסתם,



עצרו את-שטף-הנחלים בעזוז התפרצותם פתאם;



עמדו המים כנד בתוך הערפל ויבקשו



נתיב חדש לזרמם. ככה בימים מקדם



היה גורל מונטרוזה – על-מה זה, על-מה לא נצבתי



אנכי אז מתחתיו?



הציד


הזהר לנפשך, רע!



רק פסיעה עוד אחת לך והרעה הנה באה –



אם-תאהב יוצרך אל-תעמד על-שפת השן הקיצונה!



מנפרד

(לא ישמע בדברו)


רק קבר כזה לו אמצא והיה לי הוא הנבחר,



ששם תשכבנה עצמותי במנוחה בתהומות מעמקים,



ולא תפזרנה בזה על-מרומי הסלעים האלה,



משחק לרוחות סערה – כמו עתה – כמו-זה עתה –



אחרי הגיחי מזה. – היו שלום, שמים פתוחים!



אל-ככה תביטו אלי כמוכיחים אותי על-דבר –



לא לי הייתם מועדים – אדמה, קחי-לך את-חלקך!



(מנפרד עושה כה וכה להתנפל מעל הסלע, והציד

אוחז בו פתאם ומושך אותו בחזקה לאחור)

הציד


עמוד, עמוד, חדל בינה! אם-אמנם מאסת חייך,



ואולם אל-נא בדמך הכבד מעון תשחת



יפי בקעותינו הטהורות – קומה ולכה נא עמדי –



את אשר החזקתי בו פעם לא אשוב וארפה ממנו.



מנפרד


מה חלה בי לבי! הוי אחלי, אל-ככה תחזק בי הכן –



חלש אנכי – ההרים מחוללים סביב ומרקדים –



עיני הולכות וכהות – ואתה, האיש, מי אתה?



הציד


עוד מעט ואענך על-זאת. – רק קומה ולכה נא עמדי!



העבים הולכים וכבדים. הבה – עלי פה השען –



הציגה כף רגלך פה – ופה החזיקה במקל –



הסמך רגע בסבך – ועתה תן-לי את-ידך



ואחוז באזורי הכן – לאט-נא לך – הנה ככה –



רק דרך כברת ארץ ונבוא עד-אהלי הרעים.



אך בא-נא, עוד מעט ונמצא מוצק לכפות רגלינו,



מסלול במורד ששטפו הפלג בעתות החרף. –



בא-נא – בן-חיל אתה – רק אמנם נוצרת מרחם



להיות לגבור ציד. – סב-נא וצא-לך אחרי.


(מדי רדתם בכבדות מעל הסלעים יורד המסך)


משא שני

  


מערכה ראשונה

סוכה בהרי האלפים בסביבות ברן. – מנפרד והציד

הציד


לא, לא – רק שבה והנפש – אל-לך הלוך עדנה;



גם-בשרך גם-רוחך יחדו לא יסכנו עוד גם-שניהם



לתמוך איש את-רעהו. – עד-יעבור עוד מועד מצער;



כאשר רק ייטב לך, אז נלכה ואהי מנהיגך –



ואתה רק תגד לאן.



מנפרד


הרף. למה-זה תשאל?



ידעתי השביל בלעדיך ואין חפץ לי יותר במנהיג.



הציד


בגדיך ותאר פניך מעידים על גבה מצבך:



על-אחד מבני החרים, אשר טירותם בסלעים



נשקפות על-פני הבקעה בשפלה. אל-מי מן-הטירות



היית אתה לאדון? אני רק שעריהן ידעתי.



ארחי ורבעי בחיים רק מצער ומעט יובילני



עד-האולמים הישנים האלה, להתחמם באשם



ולשתות שם עם-המשרתים. אפס הנתיבות היוצאות



מקרב הרינו ועוברות ועולות עד דלתותיהם,



אותן ידעתי מנערי – אי זאת מהנה טירתך?



מנפרד


מה אפוא לך ולזאת?



הציד


סלח-נא לי, אדון, על-שאלי



ושוב והצהלת פניך. קום וטעמת את-ייני;



בצירו עוד בציר ישן; ואמנם זה-פעמים אין מספר



המס את-קרחי בגידי בהיותי על-הרי השלג,



וככה יעשה גם עמך – רק שב ושתה-נא עמדי.



מנפרד


העלה, העלה מזה! רק דם הוא הדבק לשפתו! –



הלעולם, אויה, הלעולם לא ירד לתוך האדמה?



הציד


מה-פשר הדברים האלה? רק אין זה כי לבך התבלע.



מנפרד


דם הוא, אמרתי – דמי! הזרם החם והטהור,



שנזל בגידי אבותי ונזל גם בגידינו,



בעודינו בימי נערינו ובעוד לנו שנינו לב אחד,



ואיש את-רעהו אהבנו אהבה חטאה וזרה –



אז נשפך הדם הלזה – ותמיד הוא עלה מארץ



ונותן הצבע לעבים, הסגרים מפני שמים,



ששם אין מקום לך – ושם לא אהיה גם אני.



הציד


הוי איש אשר זרים דבריו ומחשבתו פרועה למחצה,



המרביץ בישימון את-לבו – ויהי-נא מכאובך מה-יהי



ותהי-נא יראתך מה-תהי – הנה עוד רפאות להמה:



תשועת הקדושים בארץ ואל-אלהים התוחלת –



מנפרד


תוחלת! תוחלת! – הוי הרף ממני וגש לך הלאה



רק נוצרה המלה הזאת לבהמה הנשאת משא



ולא לצפרים הטרפות; קום והטיפה אותה



לזחלי עפר כמוך – אינני מבני בריתך.



הציד


רק אודה את-אלי כי אינך! אין חפץ לי להיות כמוך



ולו גם יגדל שמי על-ככה כוילהלם טל.



תהי-נא צרתך מה-תהי, עליך לשאת את-נטלה,



וכל-התרגזך לשוא הוא.



מנפרד


האין אני נשא אותה?



ראה-נא והביטה עלי – הן חי אנכי עודני.



הציד


רק חבלי שבץ המה – לא חיי אדם שלמים.



מנפרד


הלא זה דברי אליך, האיש! חייתי שנים,



שנים ארכות ורבות, ואולם כל-אלה כאין



לעמת השנים הבאות אשר לי לספר מעתה:



דורות – דורות עולם – מלא עולם עם-הנצח –



וזאת כי אצמא תמיד באין קצה אל-המות,



וצמאי זה לא יסוף מקרבי עד-העולם!



הציד


האמנם כן? גם מחצית חיי איש לא שמה



עליך עוד חותמה – הן זקן אני ממך:



מנפרד


התחשוב כי-תספר לפי ימים מנת החיים?



הלא רק כפי פעלינו כן נמנה עתותינו!



אני – פעלותי הפכו את-ימי ואת-לילותי



לחיי עד, שקץ ותכלה אין להמה:



כחול על-שפת הים הם דמים איש אל אחיו –



אטומים עד אין-מספר – מדבר קר ושומם –



ומשברי ים שובבים יהמו בו בזעפם,



ואין דבר שם זולתי שבבים, שברים, סלעים,



ושיחי עשב רבים מרים ואכולי מלח.

###הציד



אוי לי כי השתגע – עתה לא ארפנו.



מנפרד


מי-יתן והיה ככה – כי עתה ידעתי אשר



הדברים מסביב אינם זולתי חלום תעתעים.



הציד


מה אתה ראה מסביב או חושב אתה לראות?



מנפרד


אותי אראה ואותך – האכר מהרי האלפים –



את -לבך הטוב ואת -ביתך הנכון לקראת ארחים



ורוח בך וכלו טהור וענו וחפשי



איש המכבד נפשו והגיגו זך ותמים



כי היו ימיך שלום ושנה – לילותיך



ועמלך צרפתהו הצרה, ואתה מפשע נקית,



ככה תיחל לזקנה ותבוא בשלום לקבר



והיו פרחים נחלתך וצלב על -נירך הרענן



וכתב המצבה עליו – אהבה מעם נכדיך



את -זאת ראיתי בך – ואחר אביט אל -לבי



אך רב לי! – לבי בתוכי שרוף זה -ימים ושנים



הציד


החפץ חפצת להחליף גורלך חלף גורלי?



מנפרד


לא, רעי! לא אחפוץ השחיתך, לא אחפוץ להחליף גורלי



עם -איש ויהי מי יהי – לבדי אוכל שאתו



ויהי כי מר הוא ונורא, אך נשא אשא לבדי



את אשר לא ישאו אחרים בחיים אף -גם בחלומם



אם לא כי תחתיו יכריעם לעת אשר יישנו את -שנתם



הציד


ואתה פה בחמלתך – החמלה על -פגעי אחרים



תאמר כי שחורה נשמתך ? – אל-נא תדבר ככה



היש כי איש טהר -רוח יוכל להנקם מאויביו?



מנפרד


חלילה, חלילה ממני – ידי היתה באלה



אשר אהבוני מאד – ואהבתי מכל גם אני



לא קמתי על -אויב מעודי כי -אם בהלחמי על -נפשי



אכן הפעם הרגתי בחבקי ובנשקי באהבה



הציד


יתן אלהים לך שלום! שוב לאלהים בכל -לבך



ושבת בזאת גם אליך; ואני פה אתפלל בעדך



מנפרד


אין חפץ לנפשי בזאת; אך נעימה עלי חמלתך.



הולך אנכי – בא מועד – שלום לך – הא זהב



עם -תודה – אל תשב את -פני – רק שכרך הוא ובצדקה –



רק אל -נא תלך עמדי – ידעתי את -ארחי לבדי



גם חדלה השאה בהרים – ושנית בך העידותי,



ראה בקשתיך הפעם: שב -פה ואל -תלך אחרי



מערכה שניה

גיא עמוק באלפים – פרץ מים נופך

מנפרד (בא)


לא עת צהרים עוד – עוד קרני קשת השמש



נטויות על שפך הזרם עם -צבעי שמים מאליפים.



גלי עמוד הכסף מתגלגלים חיש ומשתפכים



כנד המצב זקוף על -קדקד ראש הסלע



ומזים קצף זהרם עם -רצי אור מסביב



גם -פה גם שם, והיה כזנב הסוס הלבן



סוס ענקים זה, שעליו רכב המות



ככתוב על -ספר החזון. אין עין פה בלעדי



השתה ברגע הזה את -כל המראה הנהדר!



בדד עלי להתהלך בעזובת העדן הזאת



ורק לרוח ההרים לבדה אוכל לקרא



ובאה ונתנה עמי יקר למים האלה



הבה ואקרא לה עתה!



(מנפרד אוסף מן המים בחפניו ומזה אותם על סביביו ומדבר בדממה את לחשיו. לאחר רגע והנה רוח ההרים הממנה על האלפים עולה אל מתחת למעגל הקשת של השמש על פני הזרם ).


הוי , מה-יפית, הרוח!



שערותיך חוטי אור וזיו עיניך נוצץ



אשר ליפי מראיך גם בנות האדמה הדלות



תיפינה וקרנו גם הן והיו כבנות השמים



ורק כי אין להנה החמר, שמנו קרצת



אכן זאת יפעת נעריך עינה כלחי ילד ישן



ואמו יתפעם בה לבה ותניעו ותטלטלו דומם



כצבעי השושן הזרועים בידי דמדומי הקיץ



על -שלגי ההרים הזכים במרומי צוקי הקרח,



לעת כי אדם הארץ יחבק את -פאת השמים



כן יהיה נגה פניך, והלך וגדל וגבר



מיפעת קשת השמש הנטויה עליך ממעל



הוי, מה-יפית, הרוח! על -מצחך הצח והבהיר



ששם נשקפת אלי חדות נשמתך השלוה



והיתה גם -זאת לעדות כי חיי אלמות חייה



על -מצחך אראה האות, כי תשאי לחטאת בן -עפר



שרוחות מושלות בסתר לא מנעו ממנו את -חפצו



להיות מתחבר אליהן לעתים בעשותו בלהטיו



וסלחת כי קראתיך וכי אביט עליך מעט מצער



רוח ההרים


בן-עפר! ידעתי אותך וידעתי גם את הרוחות



הנותנות הרוח בך. ידעתי כי אתה בן -אדם



שרבות מחשבות בלבו ורבים ושונים מפעליו



טובים עם-רעים יחדו, ומדה לא ידע בשניהם



משחית ומשחת כאחד מתגרת מדויו הרבים



ראיתי כל -אלה מראש – מה אתה שאל מעמי



מנפרד


רק הבט אל -יפעת תמונתך – וזולת זאת אין-דבר



מראה פני האדמה מסך בקרבי שגעון



ואחיש לי מפלט ממנה אל -חיק תעלמותיה



ואחדר למעונות הרוחות המושלים בידם החזקה



והמה גם -המה לא יכלו להושיע ברב או במעט



שאלתי את אשר גם המה קצרה ידם מתתו



עתה לא אוסיף עוד לשאל



רוח ההרים



מה אפוא היה הדבר



אשר שאלתו מעמם ולתתו לא עמד כח



בבעלי הכח העצום המושלים בעולם לא -נראה



מנפרד


מתת שאלתי – אך למה אשנה הדבר חנם



רוח ההרים


אני לא ידעתי מה הוא; פתח שפתיך והגד



מנפרד


יהי כן – ולו גם יכאיב – אחת היא לי אם ככה



ואם ככה. – ובכן, הותי, מצאי אפוא המלים



מקדמת נערי לא הלך רוחי עם -רוח בני אדם



ולא הביט על -ארץ כהבט עליה עיני אדם



צמאם לכבוד ותהלה לא היה צמאי גם אני



ותכלית חייהם ופעלם לא היתה תכליתי גם אני



שמחותי, מאויי וכאבי וכחי שמוני כזר



ואף כי את -חקם שמרתי, לא חשתי עם בשר-חציר



אכן בא יום ובינות לזחלי העפר העטרים



אלי מסביב מצאתי נפש יחידה, והיא



אחשה ואחר אדבר. אמר אמרתי: מאסתי



מהיות לי מגע עם -אדם ועם -מחשבות אדם, ותחתם



אהבתי לשבת במדבר, לשאוף את -רוח הקדים



על -פסגות הרי הקרח, ששם לא יהינו צפרים



לבנות את -קנן ורמש לא ירמוש על -פני החלמיש



הערם מחציר. אהבתי התנפל אל -זרם המים



ועם -השבלת התגלגל על -כתף המשבר הנחפז



הנפץ ושב ומתחדש בים או בנחל השוטף



ככה המה בי ראשית הכח בשחר נערי!



או הלך לבי בלילות אחרי ירח המשוטט



ואחרי שיא הכוכבים ואחרי צאתם ובאם



לתפוש את -נגה הברק, עד-חשכו עיני מראות



או הבט והאזן מסביב לרעש העלים הנושרים



לעת כי -רוחות הסתו רנו את -רנת הערב



אלה שעשעו את -נפשי – וגם זה -שבתי לבדד



כי -הנה בבא לי בני אדם, שאח הייתי להמה



ואוי לי כי אח הייתי! – והמה גבלו את -דרכי



או -אז ואחוש כי -עמם יחדו צללתי לתהום



להיות עפר כמוהם. – בדרכי הרחוקות ירדתי



למערות המות ואחקור הסבות לפי מעלליהן



מני עצמות בלות וגלגלות שהיו לאבק



העליתי תורות חדשות, נוראות בעיני הקהל.



ככה עברו לי לילות ושנים בחכמות נשכחות



שרק קדמונינו ידעון; עברו לי ימים בעמל,



במסות נוראות וקשות, בצומות, לענות את -נפשי



שהמה גם -המה נותנים שלטון ועז על -הרוח



ועל -רוחות ושדים בארץ ובקרב הרוח מסביב



ובמרחב השחקים ממעל וממלאים את -כל היקום



כל -אלה עשו מבטי לנאמן במעונות הנצח,



ככל -אשר היו לפני המגים וזה אשר העלה


את -אירוס ואנטרוס בגדרה מתהומות מעין משכנם 1


כמו שאני העליתיך. אכן כרב לחכמתי



כן גדל צמאוני לחכמה וגבורה וככה חזקה



תאותי לתבונה הצרופה עד-אם -


רוח ההרים


הוסיפה לדבר!



מנפרד


הלא רק לזאת הארכתי ככה לדבר עד -עתה



ובמתנות ריק התהללתי, לבעבור אוכל לקרבה



לפנת הראשה בדברי, למקור הותי הגדולה –



הבי ואדבר הפעם. ראי, לא הזכרתי אליך



אב ואם ורעיה או רע או אחת הנפשות



שנקשרה נפשי אליהן בעבותות חיי אדם



כי אלה, כמעט שהיו, ויהיו בעיני כאינן



אך אחת היתה ביניהן



רוח ההרים


אל -תחמל על -נפשך – דבר!



מנפרד


דמתה אלי במראיה – עיניה ושערה ותארה



כל -אלה, ואף גם צליל קולה, כל -אלה דמו אלי



ורק כי היתה נחמדה וענגה ממני פי -שבעה



היתה נחלתה גם היא מחשבות ונתיבות לבדד



תאוה לחכמות תעלמות ותשוקה לחבק מלוא עולם



ועוד גם מתנות נפלאות זולתן, שנפלאו ממני



חמלה ושחוק ודמעות – שהמה לא נפלו בחלקי



ואהבה – אך אותה חשתי בנפשי אליה גם -אני



וענוה – אך אותה מנע גורלי ממני מעודי



כל-מום-בה היה גם מומי, אך תמה – זה חלקה לבדה



ואני אהבתיה וגם – הרגתיה



רוח ההרים



הבעצם ידך


מנפרד


לא ידי הרגה, כי לבי –: לבי שבר את -לבה



כי הביט לבה אל -קרבי – וימת. דם שפכתי



ואולם לא דמה – ובכל -זאת דמה הוא הנשפך –



ראיתיו בשטפו – ועצור לא יכלתי



רוח ההרים


ובגללה



הנפש מן -הנפשות, שבלבך בזית אותן,



הגזע, אשר גזעך, בהתערבך בנו הפעם



חשב להתנשא עליו – הבגללה תזנח אפוא



כל מתנות הדעת הגדולות הנתונות לך מידינו



ותשוב להיות לעפר נאלח? – העלה ממני!



מנפרד


בת -רוח! שמעיני הפעם: למן הרגע ההוא



ואולם מלים מאפע – הביטי אל -קרבי בשנתי



או עורי אלי בעורי – באי ושבי לימיני!



הן חדל זה שבתי לבדד מהיות עוד שבת לבדד



משלחת מלאכים רעים מתגוררים עמי גם -יחד



חרקתי שן בחשך עד -שוב הבקר להיות



ואחר קללתי נפשי עד -מועד בא הערב



לשגעון התפללתי כהתפלל איש לאשר



והוא לא בא; קראתי למות אולי יגאל



אך רגזו מוסדות תבל, והמים נטו אחור



וכל -פגע רע ונגע ממני נשלו כלם



שפתתני יד השטן הקרה עד לעפר



ותהי עוד רק כשערה – והשערה לא נתקה.



טבלתי בים דמיוני, בשפעת עשר נפשי, –



שלפנים שם הייתי כקריזוס ברב הגיגי



אך היא, כמצולה חרבה, הטילה אותי אחור



לתהומות ים מחשבתי העמקה עד -בלי חקר



טבלתי בים בני -אדם – בקשתי בכל רק שכחה



מלבד במקום ששם היא – וזאת עלי עוד ללמוד.



חכמתי אשר אותה דרשתי ימים רבים



חכמתי בת שמים, פה היתה לי בת מות



עם -אידי אגור – ואחיה – ואחיה עד -העולם



רוח ההרים


אולי לא יכבד ממני להושיע לך הפעם



מנפרד


אך רק בזאת תושיעי, אם תעמוד ידך לך



לעורר מקברם מתים או להשכיב אותי אליהם



עשי נא זאת למעני - אם-ככה תעשי ואם - ככה



אם -עתה זה כרגע – ולו במכאוב קשה



ורק כי אחרון יהיה



רוח ההרים


אין שלטון לי על אלה



ואולם אם תשבע לסור אל -משמעתי



ולשמור את -מצותי, ועשיתי את -חפצך



מנפרד


אנכי לא אשבע! – שמע– אל-מי זה אפוא?



הלרוחות אשר את -בואן ואת -צאתן פה אפקד



העבד אהיה לאלה שהמה לי עבדים?



לא תהיה כזאת עד-עולם!


רוח ההרים


הזה כל -דברך אפוא?



ואם מענה רך מזה לא יצא עוד מפיך?



בין -נא עוד בדבר בטרם תשיב פני



מנפרד


את -דברי הנה דברתי



רוח ההרים


ובכן האוכל אפוא?



לשוב כאשר באתי? – ענני הפעם!



מנפרד


לכי!


(רוח ההרים נעלמת )

מנפרד (לבדו )


פתאים אנחנו, פתאים לעת וגם לפחד



הימים באים דומם אלינו ודומם ילכו



ואנחנו חיים ככה, ורק כי כל -החיים



יהיו לגעל לנו – ומפני מות נירא



בכל -ימי נשאנו עלינו העל הנתעב



את -סבל חיים זה על -פני הלב הכאב



הנדהם מפני עניו או שב ומתפעם פתאם



ממצוק או מגיל, עד -יעמוד דם במותו



בכל -ימי חיינו שעברו, או יבאו



כי הוה אין בחיים – נספור לנו ימים



רק מעטים, מעטים מאד, שבם נפשנו תחדל



מירוא את-פני המות; ובכל -זה הן תתחמק



מפניו כמפני נהר בחרף, אם גם נחוש



רק רגע הצמרמרת – עוד רק תחבלה אחת



לי יש באוצר קסמי; אשאל פי המתים



מה -משפט דבר זה, שאותו ככה נירא



רק אין-זה כי המענה הרע מכל הוא קבר



וזה לא יחרידני – ואולם אם לא יענו



אך גם נביא עין דור הן ענה לבעלת אוב



ונשיא השפרטים הציל גם הוא מפי הרוח



של בתולת בת ביצנציה מענה על -גורלו



כי הרג את -הנפש שאהב, והוא לא ידע



ולא נסלח לו, ויקרא אל -ציאוס בפיקסיה



ואת -המלחשים בפיגליה בארקדיה הקהיל כלם,



וישביעו את -המתה כי תשים קץ לזעמה



וגבול לדבר נקמתה – ותען דברים סתומים,



ואולם אשר בטאה בשפתה הן עשתה



הוי לולא חייתי אני, כי -עתה עוד היתה בחיים



הנפש שנפשי אהבה; הוי לולא אהבתי אני,



כי עתה עוד פרחה ביפיה הנפש שנפשי אהבה



ותהי עוד שלוה כיום ונותנת שלוה – ועתה?



ועתה מה היא? – את-פשעי, את-פשעי היא סבלתם



היתה – לא אעז להזכיר – היתה לאפס ואין



עוד מעט, עוד מועד מצער, ואנכי לא אקרא לריק



ואולם ברגע הזה יאחזני רעד כי אקרא



אכן עד -כה לא יראתי מעודי מהביט אל-רוחות



אל -טובות ורעות יחדו, ועתה תאחזני פלצות



ואחוש בקרב לבי כמו טל קפאון זר לי



ואולם לבי לא יפול גם מפני הנתעב מנתעב



ועל -בלהות אדם אעז. – הלילה הולך וקרב


(הולך )

מערכה שלישית

ראש הר היונגפרו

הפרצה הראשונה באה


הפרצה הראשונה



עלה ירח, ועגל ורחב ובהיר הוא כלו



ופה בהרי השלג, שרגל אדם בן -עפר



לא דרכה עוד בם עד -עתה, נתהלך אנחנו בלילה



וחותם עקבנו לא יכר; על פני הים השומם,



זה ים הזכוכית החלק עם -קרח ההרים הרמים



נרחף עם -משברי גליו, שמראה להם כמראה



הקצף המרדף מסער הקוצף וזעף ורעש



וקפא פתאם בן -רגע – והיה שבלת שמתה.



הנה הפסגה התלולה, מעשה תעתעי יד דמיון



מלאכת מחשבה יקרה, שריד מארץ שרגזה,



ששם ינוחו העבים להנפש רגע בעברם,



והיא הקדושה לנו למועדינו ולראשי חגינו



פה מקום לי לחכות לאחיותי בעלותן להשתחות



להיכל אחרימן אדונן, כי הנה בלילה הזה



גדול החג לכלנו – למה -זה אחרו פעמיהן?


(קול מחוץ, משורר )


העריץ השבוי – השודד



על -כסא המלכות – הוסר;



וישכב שכוח ובדד



בכלאו לאות ולמוסר



ואני זאת בשנתו שברתי



את -כבליו; ועל -סביבו כל -פריץ



כל -ריק וכל-פחז צברתי



ויהי כמלפנים לעריץ!



בשפך דם רבוא רבבות של -אדם לי שלם את שכרי,



ואת -שביו וכלאו וענותו – ברצח המונים אכזרי



(קול שני מחוץ )


חתרה, עפה האניה, חתרה, חפזה האניה



ואכת שאיה המשוטים, ואת -התרנים כתתי שאיה



ולא נותרה יתד בקיר ולא יותר קרש בחבר



ולא נותר אדם בחיים לבכות את -עצם השבר;



רק אחד, והוא מדי שוטו החזקתיו בציצת שערו –



כי היה מכלם הנבחר לשפוך את -רחמי על -בשרו:



כי גנב הוא ביבשה, ושודד על -ארחות הימים



ואצילו, והוסיף עשות לי עד -עולם כאלה מטעמים!



(הפרצה הראשונה עונה )


העיר עודה נמה;



השמש כעיפה



תזרח על -השממה



מסביב רק נוגים –



באה המגפה:



ואלפים הרוגים



וחללים לרבבות –



החיים מתמלטים,



הגופות נעזבות



באין משען וסעד;



איך תומכים ומפלטים



רק יראה ורעד,



רק תעים ונבוכים



מלאה העדה



המתים מה -ברוכים!



לא ראו גם יחד



את -עירם ואידה



זה פרי לילה אחד



זה הרס עיר שלמה, זה פאר מעשה ידי



כן תמיד עשיתי וכן יהיה מעבדי!


(הפרצה השנית והשלישית באות )

שלשתן


את -לב בני האדם נחזיק ביד



ואת -קברם נחפר בצעדים;



ורוח נתן להם – ובלבד



שנשימם לנו לעבדים



הפרצה הראשונה


שלום! ואיה נמיזיס



הפרצה השניה


מלאכתה היום גדולה



ומה היא לא ידעתי; גם ידי מלאו עבודה



הפרצה השלישית


ראינה, הנה היא באה



(נמיזיס באה )


הגידי , אי איפה היית?



אחיותי ואת מה -פגרתן מלבוא בלילה הזה?



נמיזיס


היה עלי לרפא כסאות מלכים מתמוטטים



לתת לפתאים נשים, לתמוך בגזע שליטים,



לעורר את -לב בני אדם להנקם היום מאויביהם,



לבעבור הנחם מחר על -תתם בהם את -נקמתם;



להביא חכמים עד -סכלות, ולמלט מפיות אוילים



דברי נבואות חדשות על -אדות ממשלות חדשות,



כי -הנה המושלים הישנים עוד אינם לרוח עתנו



ואנשים מצאו את -לבם לחשוב מחשבות לבדם



ולהביא מלכים במשפט ולדבר על -חפש וגאלה



פרי זה האסור עלינו – אך רב לי! אחרנו למאד



הבה ונמהר -נא עתה. נעלה בעבי עננים!


(הולכות )

מערכה רביעית

היכל אחרימן. אחרימן על כסא מלכותו

העשוי כדור אש, רוחות מסביב לו

מזמור שיר הרוחות


ברוך אתה אדוננו, מושל ארץ ורקיע!



המהלך על -עבים וימים – ועז ושלטון בידו



על -כל היקום מסביב. אם רגע בשרביט יניע



ושב העולם לתהו, כי ככה צוה ופקדו



כי ינשוף ברוחו כמעט – וסערו אחריו הימים;



ידבר – וענו לקולו עבי השחקים ברעם;



יביט – וקוי השמש מזהרו סביב נדמים;



ירעים – ומוסדות ארץ יתפלצו פתאם בזעם;



בצעדו יקיאו הרים אש להמון קול פעמיו;



מצלו יצא הנגף, ולהיות אור לנתיבו



יקרא ועלו ככביו ושטו המונים בשמיו



עולמות יהיו לאפר כי -יריב אליהם ריבו;



לפניו את -מנחת קרבנה תקריב יום יום המלחמה



והמות ישלם לו מסו; ואלה החיים עדנה



עם -כל פגעיהם הרבים, כל -נפש וכל -נשמה



בידו הן כלן יחדו – תהיינה באשר תהיינה


(הפרצות ונמיזיס באות )

הפרצה הראשונה


כבוד ועז לאחרימן! כחך הולך וגדול



על -פני האדמה – אחיותי השתים עשו כדברך



ואני גם אני לא אחרתי מעשות את -אשר צויתי



הפרצה השניה


כבוד ועז לאחרימן! אנחנו פה אשר נכף



את -שכם כל -האדם לארץ – פה נכף אל -כסאך



הפרצה השלישית


כבוד ועז לאחרימן! פה עומדות אנחנו ומחכות



לאשר תרמוזנה עיניך



נמיזיס


אתה אדון האדונים!



אנחנו בידך, ומרבית נשמת כל -חי בידנו



ורב כל -הדברים כלם. הנה זה ראש עמלנו



להגדיל תמיד כחנו, כי ככה יגדל כחך –



ועל -אלה נשקוד ונשמור. את-פקודיך כלם



עשיתי כיום הזה, לא נעדר דבר


(מנפרד בא )

רוח


מי פה?



האמנם אדם תולעה? – הוי נמהר, הוי עפר ואפר!



כרע על -ברכיך כרגע, השתחוה להדום אלהינו!



רוח שני


אנכי ידעתי האיש – רב-מג הוא ונורא עלילות



וכחו גדול ועצום.



רוח שלישי


כרע על -ברכיך, העבד



כרע והשתחוה כרגע! מה -זאת? האם לא ידעת



אדונך פה ואדוננו? התפלץ אפוא ושמע!



הרוחות כלם


התנפל לארץ וכרע, אתה ועפרך המקלל,



אתה יליד האדמה, פן תבוא עליך הרעה



מנפרד


ידעתי כל -זאת– ואתם הן תראו: אינני כורע


רוח רביעי


אנחנו פה נלמדך לעשותה!



מנפרד


עוד לפנים



למדוני כל -זאת. לילות רבים על -פני האדמה



על -תלי קרקעה הערם, השחתי פני לארץ



ואזרה על -ראשי אפר; ידעתי עד -קץ כל -תכלית



ענוה ושפלות רוח; כי מפני עניי כרעתי



ומפני אידי בקרבי נדכאתי עד לעפר



רוח חמישי


ואתה תערוב את -לבך למנוע מאחרימן על -כסאו



את אשר מלוא כל -הארץ לו תתן, והיא טרם תביט



את -מורא תפארתו כמוך? – הכף – ראה הזהרתיך!



מנפרד


צו אותו וכרע הוא לזה אשר גבה ממנו



לעליון כל -העליונים – ליוצר שיצר אותו,



ולא לבעבור יכרע – יכרע -נא ארצה הוא



ונכרע שנינו יחדו



הרוחות


רמסו את -התולעת!



גזרו אותו לגזרים!



הפרצה הראשונה


גשו הלאה! סורו! לי-הוא



אדון כל -הכח הנעלם! האיש הזה איננו



מבני היצורים השפלים, כי ככה יתנו אותותם



זה -בואו ועמדו בינינו. מכאוביו מכאובי אל -מות



כמו מכאובינו גם אנו; חכמתו וכחו ורצונו –



ככל -אשר אלה מתחברים עם -בשר בן -עפר ואפר



מבלתי יכלת הבשר לשאת את -עצם הרוח



כל -אלה עצמים וגדולים, כאשר לא נתנו כמוהם



זולתי למעטים מאד בין -ילדי בני האדמה;



כי על -כן גדלה תשוקתו מתשוקת יתר האדם,



והיא למדתהו רק אחת – את אשר יודעים גם אנו



כי דעת איננו אשר ומדע יקרא רק המיר



את -חסרון הדעת האחד בחסרון דעת חדש



ואף גם זאת: תאותיו – זה חלק אשר ממנו



לא יצל כל -כח ויצור וכל -מי שנשמה באפו



למן התולעת ולמעלה, בארץ או בשמים



הן מחצו את -לבו ויעשוהו לנפש, אשר אנכי



חסרת החמלה, אסלח למי אשר יחמול עליו



לי הוא ואולי לך הוא – אם כן או כן – ואולם



אין בין -הרוחות אף אחד, שיש לו נשמה כמוהו



ועליה אין לו כל -שלטון



נמיזיס


מה אפוא יבקש בזה?



הפרצה הראשונה


יענה -נא הוא על-שאלתך


מנפרד


את -אשר ידעתי – ידעתם



ולולא זה כחי בקרבי היכלתי עמוד פה ביניכם



אכן עוד יש מעבר לגבולכם כח גם אחר



וגדול מזה, ואנכי הנה -זה באתי לשאול



את -זה לבעבור יענני על -דבר אשר אבקש



נמיזיס


מה אתה שואל לך?



מנפרד


לא יבוא המענה ממך



קראי למתים אלי – כי למו אערוך שאלתי



נמיזיס


אחרימן הגדול! הישך חפץ לעשות חסד



עם -אדם רמה זה למלא את -שאלת לבבו?



אחרימן


כן



נמיזיס


את -מי אפוא תחפוץ להעלות מקברו?



מנפרד


את -זאת אשר קבר אין לה – קראי נא לי את -עשתרת



נמיזיס


רוח או נשמה



היי אשר תהיי



מרום או אדמה



את -צלמך הביאי



את -רוחך, את בשרך



כהיותך בחיים



או כשובך לעפרך



הגלי לעינים!



עם -הלב, עם-הפנים



אם בעצם ואם בלימה



אם כעתה ואם כלפנים



כל -המצל מרמה



באי בוא! באי בוא! באי בוא!



מי ששמה אז הדיחך , זה יבקשך עתה פה


(צלם עשתורת עולה ומתיצב בתוך )

מנפרד


האמנם זה הוא המות? הן פרחות עוד לחייה!



אך לא כן; הצבע הזה איננו עוד צבע החיים



רק אדם זר וקודח, כאדם הזר הלזה



שיד הסתו תזרעהו על -טרפי העלים הנובלים.



ככה היא! – הוי אלי! מי פלל מאז לי כי אירא



להביט בה – בעשתרת! – לא כן הוא – לא– רק נבצרה



ממני לדבר אליה – צוי -נא את ודברה



תסלח -נא לי או תרשיע



נמיזיס


בשם הכח הלז אשר שבר



את -בריחי הקבר, ששמה החבאת:



דברי - נא פה אל-זה אשר דבר



או אלי -זאת שעל פיה נקראת.



מנפרד


מחרישה היא מדבר



אך הנה זאת דממתה תהי לי למענה פי -שנים



נמיזיס


פה הנה הגבול ליכלתי, אדוני, אדון כל - הרוחות!



רק בידך לבדך הדבר – צוה -נא אתה לקולה



אחרימן


הרוח! שמעי לשרביט



נמיזיס


מחרישה היא גם -עתה!



איננה מבנות עדתנו – זה-כחה ממקור אחר



בן -אדם, אל-תשאל לשוא! כי נכזבה גם תוחלתנו


מנפרד


שמעיני, שמעיני עשתרת! אהובתי, דברי אלי!



מה רבות סבלתי עד -עתה – מה רבות עוד אסבול מעתה



ראי -נא והביטי אלי: לא שנה אותך הקבר



ככל ששניתי בגללך. הן את אהבתני למאד,



ואני אהבתיך; לא לנו לענות ככה איש אחיו



ולו גם מות חטאנו באהבנו כאשר אהבנו



אמרי כי לא תבזיני – כי ענש שנינו אשא –



כי לגור חשקת בין -קדושים – וכי אבחר -לי מות מחיים!



כל -נתעב ונאלח התקשרו עד -עתה עלי לאסרני



בעבותות למו היותי – אל-חיים אשר לזכרם



אתפלץ, כי המה לנצח – עתיד דמה אל -עבר



לא אוכל לנוח. לא אדע מה אשאל ומה -זה אבקש:



רק אחוש בלבי מה את – ואחוש בלבי מה אני.



עוד רק הפעם חפצתי לשמוע בטרם אגוע



את -קולך שהיה לי זמרה – אנא, דברי אלי!



ראי -נא, קראתי אליך בלילה מקרב הדממה;



צפרים ישנות הרגזתי מקנן מבינות עפאים



עוררתי זאבים בהרים, למדתי לחגוי הסלעים



לקרוא את -שמך וענה אחרי הד קולם לשוא



ורבים ענו אותי – גם רוחות וגם בני אדם



ורק את לבדך החרשת. הוי, דברי -נא עתה אלי!



ארבתי אל -צאת הכוכבים, הבטתי לשוא השמימה



ואבקש שם אותך, רק אותך. הוי, דברי -נא עתה אלי!



עברתי על -כל האדמה, וכמוך לא מצאתי בכלה



הוי דברי עתה אלי! – ראי, ילדי התפת מסביב:



הם דבקו כלם אחרי – ואני לא יראתי מפניהם



ואדבק אחריך לבדך – הוי, דברי -נא עתה אלי



ויהי -נא בזעם – רק דברי – ויהי - נא את-אשר תדברי



רק קולך השמיעי אותי – רק זאת הפעם – רק פעם!



צלם עשתרת


מנפרד!



מנפרד


עוד מלה – עוד אחת– רק בקולך אחיה – זה קולך


צלם עשתרת


מנפרד! מחר יתמו ימיך ופגעיך. – שלום!


מנפרד


רק מלה עוד אחת. הסלחת?



צלם עשתרת


שלום!



מנפרד


אנא, הגידי



הנשוב לראות עוד פעם איש את -אחיהו



צלם עשתרת


שלום!



מנפרד


עוד מלת רחמים! הגידי כי תאהביני


צלם עשתרת


מנפרד!


(צלם עשתרת נעלם )

נמיזיס


הלכה ואין עם -לבבה לשוב עוד שנית בקראה



אך דברה יבוא. ואתה שוב -לך אל -האדמה



רוח


הוא נבעת כלו – זה חלק אדם יליד האדמה



ההולך לבקש לו דברים עד -אפסי גבולות אל -מות



רוח שני


אך ראה נא: הן ימשול בנפשו ובעזו עליה יתגבר



להדביר תחת רצונו את -עניו וכל מצקותיו.



לו היה מקהל עדתנו כי -עתה נחשב בינינו



לרוח נורא על-סביביו


נמיזיס


היש לך דבר עוד לשאול



את -פי אדוננו הגדול או אחד מעשי רצונו?



מנפרד


אין-דבר



נמיזיס


כי -עתה לך ושלום לך עד -מועד


מנפרד


עוד נראה איש את -אחיהו! איה? על -פני האדמה?



יהיה באשר יהיה: וחלף חסדך עמדי



אנכי לך עבד לוה. היו -נא כלכם שלום!


(מנפרד הולך ).

משא שלישי

  

מערכה ראשונה

אולם בהיכל מנפרד. – מנפרד והרמן

מנפרד


מה עתה העת



הרמן


עוד מעט ושקעה השמש



והיא המבשרת לנו צללי ערב נעימים



מנפרד


הגד. האם כל -הדברים אשר פקדתי לעשות



נעשו בחדרי המגדל?



הרמן


הכל, אדוני, נכון;



ופה המפתח והנרתיק


מנפרד


טוב. ואתה לך!


(הרמן הולך )

מנפרד (לבדו )


הנה מנוחה בלבי – דממה לא -תגד בדברים



אשר עד -כה לא -מצאתי כמוה בכל -ימי חיי



לולא ידעתי היטב כי תורת הפילוסופיה



היא הנלעגה וריקה מכל -הבלינו הרבים



הלהג הנבער מאז, שרמה את -אזן האדם



מכל אשר למדו אותנו מלמדינו המהגים מעולם



כי -עתה האמנתי: רק אין זאת מצאתי את -סוד הזהב



את -משפט "הקאלון " הנבחר, והוא המתלונן בקרבי



ידעתי כי תחלוף המנוחה מהר, אך טובה גם -זאת



כי ידעתיה בנפשי, ולו רק לרגעים מעטים;



הרחיבה את -גבולות הגיוני ותתן לו רחש חדש



ואני הנה אכתוב הדבר בספר זכרון לפני:



היה בי רחש כזה. – מי -זה האיש הבא


(הרמן שב )

הרמן


אדוני! זה כהן -אב למוריס הקדוש שאל



לברך פניך לשלום


(כהן -אב בהיכל מוריס הקדוש בא.)

כהן -אב


אלוף מנפרד, שלום עליך!



מנפרד


היה ברוך, אבי הקדוש! שלום לך בגבולנו;



ויהי -נא באך לכבוד ולברכה לבית הזה



ולאדם היושב בקרבו



כהן -אב


מי -יתן והיה ככה!



אך דבר לי אליך, לך רק לך לבדך



מנפרד (להרמן )


סב ולך מזה


(הרמן הולך )


מה חפץ אורחי הנכבד



כהן-אב


ובכן בלא מבוא אדבר. – זקנה וקנאה וכהנה



ומחשבה טובה גם היא, תהיינה למליצי הפעם



וגם שכנתנו הקרובה, אם-גם לא הקריבה לבנו



תהיה לי עתה לפה. – ראה, הנה שמעות זרות



עברות עליך בחוץ, ותוכן רצוף כל -טמאה



ודבקו אחריך בשמך – זה שמך המהלל מדורות



מי -יתן וזה אשר עתה יקרא בשם זה ינחילו



בטהרו לבאים גם אחריו!


מנפרד


דבר – שומע אנכי



כהן-אב


אומרים כי ידך נתת לדרוש ולחקור בדברים



שצוה האדם עליהם לבלתי הגה בהמה;



וברית כרת לך עם -שכני משכנות חשך,



עם -רוחות רעים וזרים מקללי אל בשמים



התעים ונדדים חרש בצללי גיא צלמות



עם -אדם, ידעתי, עם-רעים בדמותך כצלמך אתה



תחשה מדבר אף -דבר על -סתרי מחשבות לבך



כי בדד כנזיר אתה – ולו רק יקדש נזרך.



מנפרד


מי אפוא אלה המדברים בי את -הדברים האלה



כהן-אב


אחי התמימים עם -אלם – עמי הארץ החרדים



נתיניך גם הם ועבדיך – כלם אחריך יביטו



בעינים מלאות כל -פחד. הן רעה נגד חייך



מנפרד


קח חיי



כהן-אב


הנה באתי לתת ולא לקחת



חלילה לי מהבקיע אל -מסתרי סוד נשמתך;



ואולם אם אמת הדבר, כי -עתה עוד מועד לך



לשוב אל -אלך ולרחמיו; התרצה אל -כנסת קדשנו



והרצתה אותך הכנסת גם לאלהי השמים



מנפרד


שמעתי, וזה אשר אענה: את-אשר הייתי או הנני –



הדבר הזה הוא דברי ביני ובין -השמים



לא אבחר באדם מעפר להיות למליץ לנפשי



אם אל -חקיך חטאתי – ערכה לפני וענשני



כהן-אב


בני! לא אמרתי ענש, רק שוב אמרתי ותרחם,



ועליך לבחור לבדך. והיה אם לשוב תאמר –



דע -נא כי חקות התורה ומשפט דתנו הצרופה



הם נתנו הכח בידי לסקל מעון הנתיבה



ולעזור לחוטא כי -ישוב ויטהר מעון את -לבו



מעם אלהים התקוה – כי -הנה "לי נקם ושלם "



אמר אדני צבאות. ואנכי זה עבדו הענו



אין לי בלתי -אם לשנות הדברים האלה הנעלים


מנפרד


הוי זקן! לא כח הקדושים – לא קסם רבי התפלות –



לא לב איש כי -יטהר בשובו – לא ענות נדכא למראה



לא צום– לא הבלי מות – לא– ומכלם גדול



לא כבד כל בלהות עולם בעמקי הנפש בקרב



זה מוסר הלב האכזרי, ששאול איננו ירא,



יען כי עז לו בלבדו להפוך לשאול השמים



כל -אלה לא ימחו מקרב הנשמה הרחבה כים



את מרורות רחשי העון, העול, הכאב והנקם



אשר ירחש אדם בקרבו; כל -פגע מאחרי הקבר



לא יוכל ליסר אדם, כאשר ייסר את -נפשו



האיש המרשיע את -לבו



כהן-אב


כל -אלה טובים ונכחים



ואולם הן יש כי תחלוף כל -זאת ואחריה עוד תבוא



תקוה חדשה לטוב, והיא במנוחת בטחון



נשואות למרום עיניה למקור הטוב והישע



וכל -איש המבקש אותה, אל-נכון ימצאנה



ויהי -נא כי כבד עונו בארץ ככל -אשר יכבד



הן יש לעון כפרים; וראשית כפרים יהיה



ברחוש האדם בלבו כי דרושים המה לנפשו



ויהי כן! כל -אשר תוכל דתנו להורותך תורה



וכל אשר נוכל לגאול נגאלך ונסלח לך



מנפרד


כי קרבו ימי הששי ממלכי רומה למות



כי קרבן היה לפצעו אשר פצע בבשרו בידו



למנוע נפשו מלמות מות אכזרי בקהל



בחרב הזקנים משפטיו, שהיו עבדיו לפנים –



אז נגש איש צבא אליו, ופניו פני חומל נאמן,



ויאמר לסתם באדרתו את -זרם הפצע הזב



והמלך במותו הדפו מעליו ויקרא ויאמר



והוא עוד במותו מלך אדיר לצוות ולפקד



"אחרת המועד – הזה הוא אמון לבבך למלך



כהן-אב


למה תדבר כזאת?



מנפרד


גם אני כרומי אענך



"אחרת המועד!



כהן-אב


לנצח לא יאחר ממועד האדם



האומר להתרצות אל -נפשו, ונפשו תתרצה אל -אלה



האין לך תקוה עוד? רק נפלא הדבר הזה



ורב בני אדם המיאשים את לבם מאל הן ייצרו



חלום דמיון להם על -הארץ וכטבעים בים יחזיקו



בקנה הרצוץ הזה



מנפרד


הוי אבי! ראה גם אנכי



היו לי חלומות בחיים והגות טהורה בנערי



לשפוך את-רוחי על-רוח בני אדם והיו לאחדים



להאיר את -עיני הלאמים ולעלות למעלה למעלה



לא אדע הגבול עד -אנה – ואולי גם לנפול נפל;



ואולם אם -אפול אז אפול כפרץ המים בהרים



אשר ישתער ממרומים מפילי חתית בגבהם



ורעש למעינות תהומות מפיצי קצף בשערה



(המקלעים קלעי ערפל שמימה, והיו לעבים



נותני מטר במרום אחרי העפילם לעלות



והפרץ יפול לשפל ובשפלו עוד עז הוא ונורא



אכן כל -זה הנה חלף. בגד רוחי בנפשי



כהן-אב


מדוע



מנפרד


כי נבצרה מני להשכין לעפר רוחי;



משל חפץ רוחי, ותהי עליו שומה לעבוד



להחניף – לבקש – לארוב תמיד בכל -עת ובכל -יום



להבקיע אל -מקום ומקום – להיות לכזב חי



אם חפץ יחפץ להיות לשר וגדול ונכבד



בין ריקים ופחזים ונבלים – שהמה המה ההמון



תעבתי התערב בעדר, ולו אף להיות למנהיג,



ולו אף לזאבים. האריה בדד – וכמהו גם -אני



כהן-אב


ולמה לא חיה עם -אדם ולמה לא עבד גם-יחד?


מנפרד


כי מוזר היה רוחי מעודי להמון החיים;



ואולם לא אכזר הייתי; כי-הנה לא לברוא חפצתי



ורק למצוא שממה לפני: – להיות כרוח הסער



כסמום החם והאדם המהלך לבדד במדבר



ומטאמא החול הצנום, שאין לו שיח לשדפה,



וסער על -גליו הפרועים, החרדים ונקשים גם -יחד



ודבר ואיש לא יבקש, והוא גם הוא לא יבקש –



ורק אשר ימצא על -דרכו, והיה זה לבן -מות



כן היה ארח חיי, ועל -ארחי זה לי נקרו



אנשים ודברים –והמה חלפו כבר ונגזו



כהן-אב


אללי לי! יראתי כי אפס ממך כל -ישע



וידי ויד כהנתי קצרה מהושיע לך



ואולם מה -צעיר אתה – ואנכי חפצתי עוד



מנפרד


ראה -נא והביטה אלי – יש בני -אדם בארץ



שיזקנו בעודם צעירים וימותו בטרם יחצו



ימיהם, ולא בידים, וגם לא כמות במלחמה



ורבים מתים מטובה – ורבים מהרבות הגה –



ורבים יכלו בעבודה – ורבים משבע החיים –



ויש -כי במחלות ימותו – ויש ממכת שגעון



ויש -כי יבול ויכל הלב ויש -כי ישבר



וזאת גם -זאת היא מחלה המרבה למאד חלליה



מכל שיכתב בספרי הלוחות לעלילות המות



כי -יש לה פנים שונים ושמות יש לה רבים



ועתה הביטה וראני! בהמון כל -הרעות ההנה



היה לי חלק גם אני; ומני הרעות ההנה



גם אחת הן תשפוק לאדם; ולכן השתאה-נא אפוא



לא כי הנני את שהנני, ורק כי אנכי הייתי,



כי הייתי – ואף גם עודני בכל -זאת על-פני האדמה


כהן-אב


ואולם שמעני -נא עתה



מנפרד


זקן! כהנתך הדרתי



ולשיבתך אשים כבוד, וגם מחשבתך אל -נכון טהורה



אפס עמלך לשוא; אל תחשבני לאיש קשה ערף



חומל אנכי עליך שבעתים מחמלי על -נפשי



ולכן אמנע מעתה דברי מעמך. – שלום!


(הולך )

כהן-אב (לבדו )


אך נכון היה זה להיות ליציר תפארה:



יש עמו כל -הגבורה אשר יבנה ממנה



צלם תבנית איש לכל -יסודותיו הנעלים



ולו רק בללה אותם יד אמן עשה בחכמה



ועתה רק תהו בו אראה – ערב אור וחשך



רוח עם -עפר יחד – תאות עם -הגות זכה



וכל -אלה נלחמים בקרבו באין תכלית ובאפס סדרים



ויש -כי ירדמו מעט, ויש -כי יקומו להרוס



למות בקש, ואולם חלילה ממנו, אל ימות



עוד פעם אנסה; טובה הגאלה לאדם כמוהו



ועלי היא שומה להועיל ולעשות את -מעשה הצדקה



אלך -נא אחריו – בסתר – ואולם ברגל נכונה.


(הולך )

מערכה שניה

חדר אחר. – מנפרד והרמן

הרמן


פקדתני, אדוני, לחכות אליך עם -רדת השמש



הנה השמש יורדת עתה אל -אחר ההרים



מנפרד


האמנם כן? הוי תן -נא ואביט ואראה במראה


(מנפרד נגש אל חלון האולם )


הוי גלגל נחמד! בתחלה אליל ליקום בנעריו



למשפחת אדם עצמה, אנשים חדלי תחלאים,



הגבורים אנשי השם, שנולדו על -ברכי מלאכים



מבנות האדם היפות פי -שבעה מרוחות אלה



שתעו וירדו לארץ ולא יכלו לשוב שמימה



הוי גלגל נחמד מכל! שעבדו לך והשתחוו



בטרם סתרי בריאתך יגלו לעין האדם



אתה הציר הראשון הנשלח מאדון האדונים



המצהיל על -ראשי ההרים את -לבות הרעים הכשדים



עד -נפלם לארץ וישפכו את -לבם בשירים ותפלות



אתה האל הנראה הממלא מקום לא -נראה



שבחר בך לצל לו – אתה הכוכב הראשון!



אתה הציר אשר עליו יסבו המאורות הרבים!



שעמך תהיה האדמה למשא לא -יכבד מלשאת



ואתה כוננת צבעים ולבבות לכל -היצורים



המהלכים לקרני אורך – אתה אבי כל -התקופות



מלך לסביבי כל -רוח ולעמים היושבים בהמה



הקרובים והרחוקים כלם! הנפש בקרבנו פנימה



לא תנכר את -אותותיך, וכן גם תארנו חוצה



עלה וזרח ושוקע אתה בזיוך הנהדר!



שלום לך! – ואנכי לא אוסיף לראותך עוד נצח



ככל -אשר רחש מבטי הראשון אהבה אליך



כן יהיה מבטי האחרון. לא תוסיף עוד להאיר



לאיש אשר מתנות החיים והחם לו היו לשואה



ראו - נא, הנה -זה ירד: ואני עוד מעט ­ אחריך


(מנפרד הולך )

מערכה שלישית

ההרים, היכל מנפרד במרחק מה. תל -עפר לפני המגדל. בין ערבים. – הרמן, מנואל ועוד מעבדי מנפרד

הרמן


רק זר הדבר למדי! – לילה לילה זה שנים



האריך לשבת ער במגדל הזה ולבדד



הייתי שם – וכלנו הן שם היינו לפעמים



ואולם לפיו ולפי -תכנו לא נוכל לחרוץ אל-נכון



את -משפט מעשהו שמה ומה הוא הדבר שחקר.



הן לשמור היטב על -סודו בחר לו חדר לשבתו



ששם לא דרכה מעולם כף רגל זר זולתו



את -שכרי לשלש השנים הבאות הייתי נותן,



אלו יכלתי לבוא עד -תכלית דבר התעלמה.



מנואל


כי -אז הרעות לעשות. שמח במעט הדברים



אשר מצאה ידך עד -הנה לדעת



הרמן


הוי מנואל



זקנת, חכמת ממני ורבות ידעת לספר



ואתה במגדל מושבך; – כמה שני שבתך שמה



מנואל


עד -ילד אלוף מנפרד עבדתי עוד את אביהו,



והוא אל -אביהו לא ישוה



הרמן


עוד רבים בארץ בנים



ושונים הם מאבותיהם. במה אפוא נבדלו שניהם



מנואל


לא על -תארם אדבר ולא גם על -משפט מראיהם



כי -אם על-רוחם ודרכם. גא היה סיגמונד האלוף



אף עלז היה וחפשי – איש קרבות ואהב תענגות



לא גר עם -הספרים לבדד, לא הפך את -רגעי לילותיו



ללילות שמרים קודרים, כי -אם לשמחות ולמשתים



והם שבעתים יפו מכל -תענגותיו יומם



לא הלך על -סלעים לבדד ובקרב היערות כזאב



ומפני אדם לא ברח ומפני צהלת החיים



הרמן


אחרים הימים עתה – אך טובים היו ההלכו! –



מי -יתן ושבו כאלה אל -בינות החומות הישנות



הן היה מראיהן כאלו נשכח כל -זה מקרבן



מנואל


כי -עתה תחלפנה ראשונה את -בעלן ואת -אדוניהן



מה ראו עיני בזה?



הרמן


ייטב -נא לבך עליך!



בא -נא וספר באזני מעט מן -הדברים הרבים



לבעבור בלות למצער את -עת השמרים הלזו.



זה -כמה שמעתיך מדבר סתומות על אדות מקרה



שקרה במקום הזה בסביבי המצודה במגדל



מנואל


אכן זה היה לילה! ואנכי עוד אזכרה אותו;



גם -זה בין ערבים היה וערב היה כעתה



העב האדמה הלזו, השטה על -ראש האגר



שטה עליו גם אז – עד -אחשוב כי זאת היא גם-עתה



צח היה וסער הרוח, והשלג על -ראשי ההרים



החל להזהיר פתאם לאור הירח העלה



האלוף מנפרד כעתה ישב גם אז במגדלו



וזה אשר עשה מי ידע? – אך עמו היתה אז שמה



חברת מסעיו ולילות שמריו היחידה בחייו



זאת אשר מכל הנפשות החיות על -פני האדמה



הנפש האחת ויחידה אשר אל -נכון אהבה



כי שארו היתה ובשרו ושומה עליו לאהבנה



הגברת עשתרת היא – בת אב… אך הס! מי בא שם?


(כהן-אב להיכל מוריס הקדוש בא)


כהן-אב



איה אדונכם בזה?



הרמן


הנה הוא שם במגדל



כהן-אב


דברי אליו נחוץ.



מנואל


אך נבצרה מאיש מבא שם



הוא יושב בסתרו לבדו וקצרה יד איש מהפריעו



כהן-אב


לבדי אשא הגמול על -פשעי אם פשע יהיה –



ואולם יהי מה ואראנו



הרמן


הן ראיתו בלילה הזה!



כהן-אב


הרמן, ראה צויתיך! התדפק על -דלת האלוף



והגדת לו כי באתי



הרמן


צוה צוינו מעשות כן



כהן-אב


כי -עתה אלך ואבשר בפי את -באי בנפשי



מנואל


כהני ואדוני, העצר – ראה, בקשתיך, חכה



כהן- אב


למה



מנואל


לך עמי בדרך הזה ואני זה אגדך


(הולכים )

מערכה רביעית

בתוך המגדל

מנפרד (לבדו )


הנה כוכבים יוצאים, הירח מתנהל לאטו



על -ראשי ההרים הנוצצים בשלגם. – מה-נחמד המראה!



עם -צבא השמים אשכון, כי מראה פני הלילה



יקר ללבי פי -שבעה ממראה פני האדם



בקסמי סתרי הצללים של -כוכבי אור ענגים



למדתי הבין השפה אשר לעולמות אחרים



ואני זכרתי עתה: בעודני בימי עלומי



בהיותי הלך נדד נצבתי בלילה כזה



במעגל הקולוסיאום לבינות העיים הרבים



של -רומא זאת התקיפה; לארך הכפות השבורות



נעו העצים הקודרים בתכלת מחצית הלילה



והכוכבים נוצצו דומם מבעד לבקיעי החרבות



מרחוק כלב -שומר נבח על -גדות הטבר



וקרוב מזבול הקיסרים צרח והאריך הינשוף



ובחדלו והחל ממרחק קול זמרת המשמר חליפות



וגוע חרש ולאטו על -כנפי הרוח הרך



קפריסים מעבר לפרצות, מאכל לשנים ודורות,



נראו מרחוק כזר על -פאתי שפת השמים –



והם הן קרובים מהמה, ורק עוד כמטחוי הקשת



באשר קיסרים שכנו – ואשר תקנן שם עתה



צפור הלילה באין זמירות בקרב החרשה הקטנה



העלה מבינות לחומות של -מבצר עתיק והרוס



ושולחה שריגי צמחיה עד -משכן היכל המלכים, –



שם גזל האזוב את -ניר השדה לערגות הדפני



אך קרקוס, מקום שם נאבקו עד -שפך דם הגלדיטרים



עוד עומד ושרידי עייו מלאים גאות תפארת



ואולם כל -תאי קיסר ואולמי אוגוסטוס יחד



כלם שחו לעפר, נתצו, ושלם ההרס



ואתה, ירח משוטט, הופעת על -כל אלה



ואורך הרך שפכת, לרכך השיבה הזעומה



השפוכה שם וחפפת על -פני העזובה העזה,



ונקיקי הדורות מלאת בו והיו כחדשים



חלפת על -כל אשר יפה ונטשת אותו ביפיו



ואת אשר איננו יפה יפית שבעים ושבע



עד -נהפך כל -הככר למקדש יפעת דת



ולבי בי שטף ועבר את -גדותיו עד להשתחות



ליקהת הנשגב הזה: – כי הנה המלכים המתים



והמה עדנה במותם מחזיקים השרביט בידם



ומשלו עדן ברוחנו מארונות קברותיהם



ככה היה הלילה! – ואמנם נפלא הדבר



כי אזכרה אלה עתה בעצם הלילה הזה



אך ראה הנה זאת מצאתי: מחשבותינו עפות תמיד



את -מעופן הזר ופרוע בעת אשר שומה עלינו



לקבצן היטב ולשים סדרים נכונים להנה


(כהן -אב בא )

כהן -אב


אדוני הטוב! חנני וסלחת לעוני שנית



כי -אקרב אליך עתה, אל-תהיה ענות קנאתי



לרגז לך על -בואי בפתאם ואני לא נקראתי



כל -רע, אם ארע לעשות, עלי לבדי יפול



והטוב על ראשך ירד – לו אוכל ואמר: על-לבך



מי -יתן ואגע עד -לבך בדברים או בתפלות



כי -עתה הפעם הצלתי מדחיה רוח נדיבה;



לא עבר עוד המועד



מנפרד


רק אמנם לא ידעתני



ימי הנה ספורים ומעשי כלם ערוכים



לך מזה! פן תדבק הרעה גם בך – קום לך!


כהן -אב


הן לא ליראני תאמר?



מנפרד


לא אנכי הוא המירא



ואולם בתמים אמרתי כי פה רק שואה קרובה



ואני זה חפצתי הצילך



כהן-אב


מה -פשר דברך זה



מנפרד


הביטה על -סביבך רגע – מה אתה ראה בזה?



כהן -אב


לא אראה דבר



מנפרד


על -סביבך הביטה, אמר



ומוצק היה –; הגד: מה אתה ראה עתה?



כהן-אב


את -זה אשר יפיל בלהות – ואולם אנכי לא אירא



ראה אנכי צלם שחור ונורא ואיום



עלה מארץ ודמות לו כדמות אלהי השאול



פניו לוטים בשמלה ויצריו בענני קצף



ועתה הוא עומד בינינו – ואנכי לא אירא מפניו.



מנפרד


רק טוב כי לא תירא מפניו – לא יעשה עמך כל -רע



אך יש כי מראה נורא כמוהו יכה בשבץ



עצמות יבשות כמוך, ולכן אמרתי: לך!



כהן-אב


ואנכי אענך: היה לא תהיה כזאת; לא אלך



עד-אם אל-השטן נלחמתי. מה-לו ומי-לו פה?


מנפרד


מה – מה ומי לו פה? – אנכי לא קראתיו



בא כארח לא קרוא



כהן-אב


אויה, בן -אדם אבד!



מה ארחים כאלה בביתך? – מה אדאג לך לאחריתך



למה הוא מביט אליך ככה ואתה אליו



אוי לי

##, את-פניו גלה: על -מצחו חרש הרעם



פתחי שריטות אותותיו – ומני עפעפי עיניו



יביט נצח השאול – הוי, מהר קום וברח!


מנפרד


כלה שאלתך וצא!



הרוח


בא



כהן-אב


מי אתה זה



אתה יצור לא -יעדתי? ענני! דבר אלי!



הרוח


שטן האיש הלזה, – בא! כי בא המועד



מנפרד


נכון אני לכל -דבר, ורק כחש אכחש כי תוכל



לקרוא -למשפט אותי, מי-זה שלחך הנה?


הרוח


עוד מעט ותדענה – בא! בא!



מנפרד


אני פקדתי



על יצורים גדולים ממך ועם אדוניך שריתי



גש הלאה!



הרוח


בן -אדם! עתך באה – בא! – אמרתי



מנפרד


ידעתי וגם זה יודע אנכי כי עתי באה



אך לא לרוח כמוך אסגיר את נשמתי:



לך! כאשר חייתי כן -אמות– אני לבדי


###@ הרוח


כי עתה -זה אקרא את אחי אלי. – הגלו!


(רוחות באים )

כהן אב


גשו הלאה, המשחיתים! – גשו הלאה! צויתיכם



אין שלטון לכם באשר ליראת אלהים השלטון



הנה אני משביע אתכם בשם



הרוח


הוי זקן!



ידענו את -עצמנו ואת -כהנתך ומשלחתנו;



אל -תשחת את -דבריך הקדושים ללא- הועיל



לשוא יהי עמלך: האיש הזה הוא לנו



ואני זה אקרא אליו עוד הפעם: בא!



מנפרד


בקרי עמכם אלך! – אם אמנם תחוש נפשי



כי נשמתי בי דעכת – אך עמכם אלך קרי!



לא אלך מזה כל -עוד בי נשמת חיים זאת



להשיב בפניכם בוזי, וכח בי להאבק



עם -רוחות, ולו כמוכם, אפס אם בחזקה



תאמרו לקחתני – קחו עצם עצם לבדה



הרוח


הוי בן -אדם ממרה! הזה הוא רב המגים



אשר אמר בלבו לחדור לעולמות לא -יראו



ולדמות כמעט אלינו? – היש כי באמת ככה



אהבת את -החיים? את -החיים אשר ככה



הציקו לך מעודך?



מנפרד


שטן שקר, בזאת תכזב!



רגעי חיי, ידעתי, כי המה לי אחרונים



ולמלט לי לא אחפוץ מהם אף רגע אחד;



לא עם -המות אאבק, ורק עמך ועם -משלחת



מלאכיך אלה פה העטרים אליך מסביב;



זה כחי החולף עתה לא בברית קניתיו לי



אשר כרתי עם -עדתך, כי -אם ברב -למודים



ביאש לבי – בחרף נפשי – ובמנותי לי מעודי



לילי שמרים רבים – בגבר רוחי חילים



ובחקר חכמת קדמונים – בעוד התהלכו בארץ



בני אדם יחד עם -רוחות כהתהלך איש עם אחיו



ולא נתנו להם יתרון שלטון. – ואני על -כחי אסמוך



אלך בקרי – אמאן – ברגל אבעט ואבזך.



הרוח


ואולם פשעיך הרבים הלא המה עשו אותך



מנפרד


מה לפשעים וליצורים כמוך עתה פה?



הבפשעים חדשים אפוא, הגדולים מן -הראשונים



נענש על -הראשונים? – לך -לך לשאולך!



אין שלטון לך עלי – את-זאת אחוש בנפשי



לא אהיה לך לנצח – את-זאת אדע בנפשי;



את עשיתי – עשיתי; בלבי אשא מצוקות



אשר עד -עולם תקצר ידך להוסיף עליהן עד -מה



הרוח, רוח הנצח, הוא הוא הגומל לנפשו



תחת כל -מחשבותיו הטובות והרעות יחד



והוא לנפשו מקור הרעה והוא לנפשו גם אחריתה



והוא לנפשו גם הזמן והוא לנפשו גם המקום



ובפשוט הנפש פנימה מעליה הלבוש החולף



לא תעטוף צבע מראות מן -החולפים שמחוץ



רק שקועה היא כתמה ביגונה או בששונה



שהם, לפי תכונתה, נולדים עמה יחד



לא אתה הדחתני ולא יכלת להדיחני



לא הייתי לך למדח ושללך גם אינני



למהרסי הייתי אנכי, וככה אהי מעתה



סורו, נוסו מזה, בני תפת מהלכי שולל!



הויה בי יד המות – ואולם לא ידכם אתם!


(הרוחות נעלמים )

כהן-אב


אויה, מה חורו פניך – שפתיך הלבינו ככה



לבך מתאמץ לנשום – מגרונך הנחר מתמלטים



שברי קולות יגעים; – התפלל אל -אלהיך



התפלל – ולו רק בקרב – רק ככה אל -נא תמות


מנפרד


בא קצי – עיני הכהות לא תוכלנה עוד לראותך



מסביב סבב סבב כל -דבר – גם האדמה



תנוד תחתיה – שלום – תן -לי את-ידך


כהן-אב


קרה היא – קר הוא – עד-הלב – רק תפלה אחת אוי לי! מה-לך?


מנפרד


זקן! לא יקשה ככה למות


(מנפרד מת )

כהן-אב


גוע – התנשאה נשמתו ותעף מעל פני הארץ



לאן? יראתי לחשוב על זאת– אך הנה גוע







הפילוסוף ימבליקוס.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1295