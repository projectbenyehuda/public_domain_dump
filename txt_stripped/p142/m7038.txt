


	
	מרכבת החיים
	



מרכבת החיים / דוד פרישמן

אלכסנדר סרגיביץ' פושקין

  


אם יש אשר-יכבד הסבל לפעמים,



אך קלה כמץ המרכבה נוסעת;



הרכב הנחפז – הזמן רב-הימים –



הוא נוהג ויושב על-כר המרדעת.


  


בבקר חיש נשב אל-תוך המרכבה;



ושחוק לנו אסון או פחד או פגע,



כל-עצלות לא נדע, כל-רפיון ודאבה,



אף-נקרא: רק הלאה, רק הלאה כרגע!


  


בבא הצהרים, אז נירא לרגעים –



אין בנו עוד אמץ, הגבורה נדעכה



בראות רק חתחתים עם-כפים וסלעים…



אז נקרא: הוי, פחז, אל-תחפוז עוד ככה!


  


רק יעוף הרכב, לא ידע כשלון…



בערב הרגלנו כבר למועקת,



ואנחנו נרדמים נגיע למלון –



ועוד יד הזמן את-הסוסים דופקת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7038