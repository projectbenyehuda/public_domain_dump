


	
	שני גיבורים
	



שני גבורים / דוד פרישמן


פרבולה


I גבור היה בארץ, אשר גרמיו היו כמטילי ברזל ואגרופיו כענקים ועורקיו כחבלים והגבור הזה מלאה את כל חדרי לבו רק מחשבה אחת: לכבוש את הארץ ואת כל אשר עליה ולהדביר את כל האדם תחת רגליו, כגחלים בקלחת הגיהנם, כן בערה בקרב נשמתו האהבה אל הכבוד.

ואל ההרים יצא הגבור, אל מקום המחפרת, אשר שם אבני מחצב ומטלון, ויחפור באבני –המתכת ויחצוב ויבקש; ואל השוחה נכנס אשר בתוך המערה, ויבדוק את גידי אבני –התכת המשרגים בשכבת האדמה, ויחצוב באבני החמר, ויחפור ויבקש. אז מצא את אדמת –הברזל.

ואת אדמת –הברזל הבדיל מקרב האבן ומקרב הגיר ומקרב הבצה, ויבא אותה אל תוך הכבשן ויבער בה אש, ויצא הברזל הנתך. את הברזל הנתך הבעיר וישמד ממנו את הגחלת, ויצא הברזל הטהור. ואת הברזל הטהור הבעיר ויצרפהו, ויצא ברזל –העשת הקשה.

אז לקח הגבור את ברזל –העשת הקשה, ויפעלהו וייצרהו ותצא –החרב.

ועם החרב יצא, חגורה במתניו, ויקם לכבוש בה את הארץ ואת כל אשר עליה ולהדביר את כל האדם תחת רגליו.

ואולם לשוא: לא נצחה החרב ולא כבשה את כל הארץ!

II גבור היה בארץ, אשר עיניו היו מאירות ופניו היו מבהיקים ולבו היה חם תמיד, ואת כל חדרי לבו החם הזה מלאה רק מחשבה אחת: לכבוש את הארץ ואת כל הנשמה אשר עליה. כנר התמיד אשר במקדש, כן בערה התאוה בקרב נשמתו.

ואל ההרים יצא הגבור, אשר בשדה המחפרת, לחפור באבני מחצב ומטלון אשר בשוחה בתוך המערה, ויחפור ויעמל ויבקש. אז מצא את הברזל.

ויצרף את הברזל אשר מצא, ויצא ברזל –העשת.

אז הביא את ברזל –העשת אל בית –המלאכה, ויעבוד ויעמול בו ויעש לו ממנו –עט –ברזל.

ועם עט הברזל יצא הגבור, לבעבור כבש את הארץ ואת כל הנשמה אשר עליה ולהדביר את כל תחת רגליו.


ואת אשר חשב, מצא. נצח העט ויכבוש את כל הארץ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7367