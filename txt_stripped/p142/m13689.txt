


	
	עולם העולל
	








מי־יתן והיתה לי פנה חרישית בלב־עולם זה
המבדל רק לעוללי.

ידעתי כי־יש כוכבים לו המדברים אליו ושמים לו
אשר ירדו עד אל־מול פניו לנטות אליו ולשעשע אותו
עם־ענניהם המפליאים ועם־הקשתות אשר בענניהם.

אשר יתחפשו כמו אלמים ומביטים כמו לא־יוכלו
לנוע נצח, והמה זחלים לאטם עד־חלונו עם־ספרי
נפלאותיהם ועם־ארגזיהם המלאים צלמי שעשעים
נחמדים.

מי־יתן ויכלתי גם־אני להתהלך על־פני המסלה
העברת בין־מחשבות עוללי, ומשם והלאה עד
לאין־גבול –

אשר שם צירים יחפזו באין־שולח אותם, לתעות
בממלכות מלכים אשר דברי הימים לא ידעום –

אשר שם תהפוך התבונה את־חקיה לעשותם לנחשי
עקלתון ולעופפם תחת־השמים, והאמת תקח את־כל
ענין ושלחה אותו לחפשי מכבליו.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13689