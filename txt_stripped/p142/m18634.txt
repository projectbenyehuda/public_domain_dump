


	
	תאיס
	



הלוט

בזמן ההוא היה המדבר מלא נזירים מתבודדים. על שתי שפות הנילוס
עמדו סכות באין-מספר, שבנו אותן הנזירים בענפים ובחמר של
טיט, ורוח היה בין אחת לחברתה, עד שהיושבים בהן היו יכולים להיות
תמיד בודדים לעצמם ועם כל זה היו יכולים לצאת לעזרה זה אל זה בשעת הצרך.
בתי-כנסיה, שאות הצלב היה מתנוסס עליהם למעלה, התנשאו מבין הסכות
פה ושם, והמתבודדים היו באים בהם בימי חגים ומועדים לראות במסתורים
ולהשתתף בעבודת הקדשים. גם היו בתים על קצה שפת היאור הקיצון, שבהם
ישבו הנזירים המתאחדים, כל אחד ואחד מסגר בתא צר, ואלו היו
מתאחדים זה עם זה רק כדי לטעום אחר-כך על-ידי זה את הבדידות ביתר עז.

והנזירים המתבודדים והנזירים המתאחדים נהגו בפרישות יתרה. לא אכלו אלא
אחרי שקיעת החמה וארוחתם היתה ארוחת פת חרבה עם מעט מלח ואזוב. והיו
בהם שבאו במחלות עפר, לגור במערות או בבורות, וחייהם היו משנים עוד
יותר.

וכלם היו זהירים בנזירות, היו לובשים כתנת של שער וכפה, היו
ישנים על העפר, אחרי שהאריכו לישב ערים, היו מתפללים, היו קוראים
בתהלים, בקצור היו עוסקים בכל יום בגופי מעשים של תשובה. כדי למרק את
החטא הקדמוני היו מונעים מעצמם לא רק כל מיני תענוגות וכל מיני הנאה,
אלא ותרו אפילו על אותם תמרוקי הגוף, שאין אדם יכול, לפי דעת החולונים,
לותר עליהם כלל. לפי השקפתם יצא להם, שאין תחלואי האברים של האדם באים
אלא לרפא את הנשמה, ואין כלל בשביל הגוף קשוטים יותר נאים מנגעים
וממכות-טריות. כך נתקימו בהם דברי הנביא: “ותגל ערבה ותפרח כחבצלת”.

ורבים היו בין האורחים אשר בנא הקדושה הזאת, שבלו את ימיהם
בסגופים ובהרהורי תשובה, ואחרים היו שהיו מוצאים את לחמם בזה שהיו
סורגים נימים של תמרים ומוכרים אותם או היו משכירים את עצמם לזמן הקציר
לאכרים שבשכונה. הגוים שמסביב היו חושדים בשוגג באחדים מהם,
שחיים הם מן הגזל ומתחברים עם הרועים הערביים המתנפלים על
הולכי-ארחות ומנצלים אותם. אבל באמת היו הנזירים האלה מתעבים את העשר
וריח צדקותיהם עלה לשמים.

מלאכים בצורת עוברי דרכים, שדמו במראיהם לבחורים צעירים, היו באים
ומקלותיהם בידיהם לבקר בבתי המתבודדים, ושדים שהתלבשו בצורת כושיים
או בצורת חיות היו מתלבטים גם הם על פתחם של המתבודדים כדי לנסותם
ולהביאם לידי חטא. כשהנזירים היו יוצאים בבקר אל הבאר למלא את כדיהם,
היו רואים את עקבות צעדיהם של שעירים ושדים מסמנים בחול. מדבר
נא זה, לפי תכונתו העצמית והאמתית, לא היה בכלל אלא שדה-מלחמה,
שקרבות היו ערוכים שם בכל שעה ושעה, וביחוד בלילה, בין השמים ובין הגיהנם.

הנזירים, שמחנות שלמים של אותם הארורים היו פוגעים בהם בחמה
שפוכה, היו מגינים על עצמם מפני הרע בעזרת השם ובעזרת המלאכים על-ידי מה
שישבו בתענית והרבו בתשובה ובסגופים, לפעמים היו המחטים של תאוות הבשר
עוקצים אותם באכזריות גדולה כל-כך, עד שהיו צועקים מתוך מכאוב ועד
שזעקותיהם באמצע הלילה, בשעה שכפת-הרקיע היתה זרועה כוכבים, היו
מקבילות לעומת יללתם של הצבועים הרעבים, אז היו השדים מתגלים
אליהם בצורות יפות במאד הלוקחות את הלב. כי אף-על-פי שהשדים בעצם
מכערים הם, לובשים הם לפעמים לבוש של יפי, כדי שלא לתת להכיר בטבעם
האמתי. הנזירים שבמדבר נא היו רואים בתאיהם בחרדת נפש מראות של
תאוה בדמיונם, שאפילו בעלי-התאוה העזים שבדור אינם יודעים כדוגמתם. אבל
מפני שאות הצלב היה מגין עליהם, לא היתה לנסיון שום שליטה עליהם, והרוחות
הטמאים חזרו ללבוש את צורתם האמתית והיו עוזבים אותם עם עלות השחר מלאים
בושה וכעס. ולפעמים תכופות היו רואים גם כן עם דמדומי שחרית את האחד או את
השני מהם בורח מתוך בכיה, וכששאלו לו, היה משיב: “בוכה אני ומתיפח על
שאחד מן הנוצרים המתגוררים פה הכני בשבטים והניסני בחרפה”.

זקני הנזירים שבמדבר היו מרחיבים את שלטונם על החוטאים ועל הפושעים. לפעמים
היה חסדם זה, שעשו עמהם, נורא. מן השליחים קבלו בירושה את הכח לענוש את
הפושעים באלהי אמת, ושום דבר לא היה יכול להציל מידיהם את אלו שמצאו אותם
חיבים לפניהם. ביראה היו מספרים בערים ובקרב ההמון שבאלכסנדריה,
שהאדמה פותחת את פיה לבלוע את הרשעים, שנגעו בהם הקדושים במטה שלהם. ובאמת
היו מתיראים מהם במאד כל אלו שהלכו בדרך לא טוב, וביחוד המומוסים,
הליצנים, הכהנים שנשאו נשים והקדשות.

ובאמת כחם של הצדיקים האלה היה גדול, עד שהיו מכניעים תחתיהם אפילו חיות
רעות. כשקרבה שעתו של נזיר למות, היה ארי בא וחופר לו קבר בפרסותיו. באותה
שעה היה האיש הקדוש מכיר על-ידי סמן זה, שאלהים קורא לו לבוא, והיה הולך
ונפרד מכל אחיו בנשיקה, ואחר-כך היה עולה ושוכב בשמחה על המטה, לישון את
שנת המות עם אלהים.

משעה זו שאנטוניוס, שהיה בן מאה שנים ויותר, הלך והתבודד על-פני הר
קולזינוס ביחד עם מקריוס ואמתס תלמידיו האהובים, לא היה בכל
מדבר נא נזיר עושה טוב והולך תם יותר מפפנוציוס, האב
שבאנטינואי. אמת שאפרם וסרפיון היו מושלים בעדת נזירים
יותר גדולה במנין והיו מהללים על-ידי מה שבתי הנזירים שלהם הצטינו
בהתנהגותם הרוחנית והחמרית, אבל פפנוציוס היה זהיר יותר בתעניותיו
והיה יושב לפעמים שלשה ימים רצופים בלי מזון. לבוש היה כתנת קשה וגסה
ביחוד, היה מלקה את עצמו בבקר ובערב והיה שוכב שעה מרבה על הארץ ופניו
כבושים בקרקע.

עשרים וארבעה תלמידיו, שהקימו את סכותיהם סמוכות לסכתו, היו מחקים
אותו בסגופיו. והוא אהב אותם בשם ישוע המשיח בכל לבו והיה מזרזם תמיד
לתשובה בלי הפסק. בין בניו הרוחניים האלה היו אחדים, שהיו לפנים גזלנים
שנים מרבות, ורק דברי מוסרו של אבא הקדוש זעזעו את לבם כל-כך, עד שחזרו
בתשובה שלמה ונעשו לנזירים בעצמם: אחר-כן היו הם בעצמם בארחות חייהם
הקדושים מופת לחבריהם. אבל ביחוד הצטין מהם אחד, שהיה קודם לזה טבח אצל
מלכה אחת במדינת כוש, וכשנפתחו לו שערי תשובה על-ידי אבא
שבאנטינואי, היה יושב ומוריד דמעות תמיד. כמו-כן היה נערץ מאד
הדיאקונוס פלוינוס, שהיה בקי בספרים הקדושים והיה מומחה לדרוש
ברבים. אבל הנפלא מתלמידיו של פפנוציוס היה אכר צעיר ושמו
פאול, שקראו לו דרך כנוי שטיא, משום תמימותו היתרה. אמת,
שבני-אדם היו מלעיגים לו בגלל התמימות שלו, אבל אלהים שפך את חסדו עליו,
כי נתן לו לראות מראות וחזיונות וחלק לו במתנה את רוח-הנבואה.

ופפנוציוס מלא את שעותיו במלאכת הקדש בזה שהיה מלמד את
תלמידיו דרך תשובה על-ידי סגופים. ויש שהיה יושב ומתעמק גם בספרים הקדושים,
כדי לגלות בם את הסודות הנאמרים על דרך משל. וכך נעשה קימעא קימעא אב
בחכמה, אף-על-פי שהיה עדיין רך בשנים. והשדים, שהיו אוסרים מלחמות קשות
כל-כך על המתבודדים הצדיקים, לא מצאו לב לגשת גם אליו. בלילה, כשהלבנה היתה
מאירה, היו רואים שבעה שועלי-זהב קטנים רובצים על רגליהם האחרונות לפתח
חדרו, אינם זעים ואינם משמיעים קול, ורק אזניהם פקוחות במאד. האמינו
בני-אדם כי אלו הם שבעה שדים, שכבש אותם הקדוש על מפתן פתחו בכח הקדושה
שלו.

פפנוציוס נולד באלכסנדריה והוריו היו אנשים נכבדים, שנתנו ללמדו תורה גם
בספרים החיצונים. ולא עוד אלא שבשחרות ימי-נעוריו הטו אותו תעתועי
המשוררים, עד שמחשבותיו נטרפו עליו והיה מאמין שבני-האדם גועו בימי
המבול בזמנו של דיקליון, ואז התחיל מתוכח עם חבריו שבבית-הספר
על-אדות טבעו ומדותיו של אלהים, ואפילו על-אדות ישותו בכלל. בימים אלו
היה מחזיק במנהגי הגוים שמסביב והיה מבקש לעצמו רק חיים של הנאות
ותענוגים. אבל אחר-כך באו הימים, שלא יכול שוב להזכיר לעצמו את כל זאת אלא מתוך בושה וכלמה.

“באותם הימים”, כך היה אומר לאחיו, “הייתי צלוי בתוך קלחת של תענוגות מדמים”.

וכונתו היתה להגיד בזה, כי באותם הימים היה אוכל מיני בשר מתקנים יפה
והיה מתרחץ באמבטיות של הצבור. ובאמת היה מחזיק עד לשנת העשרים שלו באותם
מנהגי החיים של החולונים, שטוב יותר לקרוא להם מות מחיים. אבל כשבא הכהן
מקרינוס והחזירו למוטב, נהפך לאדם חדש.

האמת באה ופרצה לתוכו עד היסוד, והוא היה אומר כי חדרה אל קרבו
כחרב. אז קבל את האמונה הנתונה בהר גלגלתא והעריץ את ישוע הנצלב.
אחרי הטבילה שלו נשאר עוד שנה אחת בין הגוים בתוך הסביבה החולונית, מאחרי
שחבלי ההרגל החזיקו עוד בו בכח. אבל פעם אחת נכנס לתוך בית-כנסיה אחד ושמע
את הדיאקונוס חוזר על הכתוב: “אם חפצת להיות שלם לך
ומכרת את-כל אשר לך ונתת את-הכסף לעניים.”
מיד מכר את כל קניניו ונתן את הכסף לדברים שבצדקה והלך והיה לנזיר.

זה עשר שנים, משעה שנתרחק מבני אדם, לא היו צלוי עוד בתוך קלחת של תענוגות
גופניים, אלא היה מתרחץ להנאתו בבשמים של תשובה.

ויום אחד, כשהיה מזכיר לעצמו על-פי ההרגל הטוב שלו את השעות, שאז היה
עדיין רחוק מאלהים, והביא בחשבון את כל חטאתיו אחת לאחת, כדי להתבונן
על-ידי זה ביתר עז בכל כעורן, נזכר כי ראה פעם אחת באלכסנדריה בתיאטרא
אקטריסה אחת, שיפיה היה נפלא מאד, ושמה היה תאיס. האשה הזאת
היתה יוצאת על הבמה בשעשועיה, ולא היתה מתיראית כלל לבוא לפני הקהל
ברקודים, שתנועותיהם, שהיו סדורות וערוכות בחריצות יתרה מלכתחלה, היו
מזכירות את התנועות של התאות הנוראות ביותר. או היתה מחקה בתנועותיה את
הפעולות המגנות, שמשלי עובדי-האלילים היו מיחסים אותן לוינוס,
ללידה או לפזיפאי. ועל-ידי-כך היתה מדליקה בלב כל הרואים אש של
זמה. וכשבאו בחורים יפים או זקנים עשירים, שטופי אהבה, והיו תולים
פרחים על-גבי מזוזות ביתה, היתה מקבלת את פניהם והיתה נשמעת להם ומתמכרת
להם. באופן זה אבדה לא רק את חלקה לעולם הבא, אלא גם את חלקם של רבים
אחרים.

ולא היה הדבר חסר כלום, שתהא מדיחה אחריה גם את פפנוציוס בעצמו ושתהא מביאה
אותו לידי זמה. תאיס הציתה את החשק גם בגידיו, ופעם אחת התקרב אל ביתה.
אבל בישנות מרבה, שהיתה טבועה בנערותו המופלגה (שנותיו היה אז רק
חמש-עשרה), וכן היראה, שמא תדחה אותו מפניה משום מעוט כספו, הן שעצרו
אותו כשהיה כבר על מפתן ביתה של הזונה: כי באותם הימים היו אבותיו מפקחים
עליו עדיין, שלא תהיינה הוצאותיו מרבות כך בחר אלהים בחמלתו בשתי תחבולות
אלו, כדי להצילו מעברה גדולה. אבל פפנוציוס לא היה מכיר לו תחלה שום טובה
בשביל זה, כי באותו זמן לא ידע עדיין להכיר בטיב צרכי נפשו בעצמו והיה
רודף אחרי קנינים מדמים. ועכשו, כשהיה כורע בתוך חדרו לפני פסל העץ
המושיע, שאותו סמן של כסף הכפרים בשביל העולם כלו היה תלוי בו
כמו באויר, התחיל פפנוציוס להגות בתאיס, משום שתאיס היתה החטא שלו, ולפי
דרכם של בעלי-תשובה האריך במחשבות על-דבר הכעור הנורא שבתענוגות הבשר,
אשר את ריחם שפכה עליו אשה זו באותם הימים של בלבול הדעת והבערות. אחרי
שעות אחדות של מחשבות כאלו התיצבה לפניו תמונתה של תאיס בברירות נפלאה.
חזר וראה אותה כפי שנראתה אליו באותו רגע, כשהביאה אותו לידי נסיון, והיא
יפה לפי הבשר. בתחלה נגלתה אליו בצורת לידה, רבוצה בקלות על-גבי מטה
של יקינתות, ראשה מוסב לאחור, עיניה לחות ושטופות נגה, נחיריה
מרטטים, פיה פתוח לחציו, חזה כפרח וזרועותיה רעננות כשני
פלגים. למראה הלז הכה פפנוציוס באגרופיו על לבו וקרא:

– אותך, אלהים, אני קורא לעד לי, שהוגה אני רק בכעורו של חטאי.

בינתים שנתה התמונה את צורתה בבלי רואה. שפתותיה של תאיס, שהיו
מורדות לשני עברי הפה, התחילו לגלות מכאוב נסתר. עיניה נתגדלו עוד
יותר ונתמלאו דמעות וזהרורים: מתוך חזה, שאנחות הרחיבו אותו, עלו
נשימות, שהיו דומות לשריקות ראשונות של סערה. למראה הזה הרגיש פפנוציוס,
שנשמתו נזדעזעה בקרבו עד היסוד. התנפל על ברכיו והתפלל כך:

– אתה אשר שמת את-הרחמים בלבבנו כטל בקר
על-נאות שדה, אלהים צדיק וחומל, היה ברוך! שבח
ותהלה לך! הסר מלב עבדך המית שוא זאת אשר
תביאני לתאוה זרה ועשה עמי את-החסד להיותי
אוהב את-יצוריך רק בך לבדך, כי המה עוברים ואתה
קים. אם הוגה לבי ברשה הזאת, כי-עתה רק
בעבור-זה אשר גם-היא פעלך. הנה המלאכים גם-הם
נטוים עליה לדאוג לה. האם לא נשמת פיך היא, אדני?
חלילה ממנה כי תוסיף עוד לחטוא ולהחטיא
את-הרבים, אזרח וגר. חמלה גדולה נעורה עליה
בלבי. אכן נוראות חטאתיה, ואם רק אהגה באלה
והתפלצתי וכל-שערת בשרי תסמר מחרדה. אבל
ככל אשר תוסיף להיות אשמה כן עלי להוסיף לנוד
לה. בוכה אני בזכרי כי השדים יענו אותה
עד-עולמי עולמים.

בשעה שחשב מחשבות אלו וכיוצא בזה ראה שועל זהב קטן רובץ לרגליו. דבר זה
הפליא אותו פליאה גדולה, כי דלת תאו היתה סגורה מן הבקר. החיה, כנראה,
קראה את מחשבותיו של אבא והתחילה לכשכש בזנבה ככלב. פפנוציוס עשה את אות
הצלב: החיה נעלמה. בשעה זו הבין שהתגנב השטן לתוך חדרו בפעם הראשונה,
והתפלל תפלה קצרה: אחר-כך חזר להגות בתאיס.

– בעזרת-השם – כך דבר לעצמו – מוטל עלי להצילה!

נתנמנם וישן.

ממחרת בבקר, כשסים תפלתו, הלך אצל האדם הקדוש פלימון, שהתגורר
בקרוב מקום והיה נזיר. מצא אותו טוב לב ושמח ועובד את אדמתו כדרכו.
ופלימון היה אדם זקן מאד, שהיה עובד חלקת גן קטן. החיות הרעות היו באות
והיו מלקקות את כפות-ידיו והשדים לא ענו אותו.

– יהי אלהים מברך, פפנוציוס אחי! – דבר אליו, כשהיה נסמך על קרדמו.

– יהי אלהים מברך! – ענה פפנוציוס– ושלום יהי על אחי!

– יהי השלום גם עליך כן, אחי פפנוציוס! – החזיר פלימון ומחה בשרוולו את הזעה מפניו.

– פלימון אחי! כל הדברים היוצאים מפינו אינם אלא כדי לספר בשבחו של
זה, שהבטיח לנו להיות עומד בעדתם של אלו, שבאים ונקהלים לכבוד שמו.
לפיכך אני בא אליך לדבר עמך על איזו מחשבה שעלתה על דעתי, כדי לפאר
ולרומם על-ידי זו את שמו יתברך.

– יברך אלהים את מחשבתך, פפנוציוס, שעלתה על דעתך, כשם שברך את
החזרת שלי בגני! בכל יום ויום, ביחד עם הטל, הוא שופך את חסדו על
גני, וטובו זה מעוררני להלל ולרומם את גדלו ומתגלה אלי גם מתוך
הקשואים והאבטיחים, שהוא נותן לי. הבה ונתפלל אליו שישמור עלינו
בשלומו! כי אין לך דבר שעלינו להתירא ממנו יותר מאותן ההרגשות
המטרפות הבאות עלינו כדי לבלבל את נשמתנו. כשהרגשות אלו מזעזעות אותנו,
דומים אנו לשכורים, וכשאנו הולכים, אנו נמשכים פעם מימין ופעם
משמאל, ובכל רגע ורגע אנו נתונים בחזקת סכנה לפול לארץ בחרפה. לפעמים
מביאות אותנו התפעליות פתאומיות אלו לידי שמחה סתומה, וזה שמתמכר אליה,
נותן מקום לשחוק הגס של השוטים להיות עונה אחריו בהד קולו מתוך האויר
שנסתאב. שמחה זרה זו היא שמביאה את החוטא לכל מיני מעשים מגנים. אבל
לפעמים יש גם שתעתועים אלו של הנשמה ושל החושים מפילים אותנו לידי עצבות
רעה, והיא מסכנה אלף פעמים יותר מאותה שמחה. פפנוציוס אחי! הרי אני רק
חוטא אמלל, אבל אחת חקרתי בימי חיי הבלי הארכים, שהשונא היותר
גדול, שיש לו להנזיר, היא העצבות. כונתי לאותה מרה-שחורה הכבדה,
האופפת את האדם כמו ערפל ומעלימה ממנו את אור אלהים. אין לך דבר המזיק
לאשר הנצחי יותר מזו, והנצחון היותר גדול של השטן הוא, שהוא נוסך לתוך
לבו של ירא-שמים את הסם החריף והשחור הלז. אלו היה בא עלינו רק
בנסיונות של שמחה, לא היה נורא בשבילנו אפילו עד החצי, אבל אוי ואבוי כי
זוהי התקיפות שלו, שהוא משלח בנו את העצבות! האם לא בא לאבינו
אנטוניוס והראה לו ילד שחור, שהיה יפה כל-כך, עד שהורידו עיניו של זה
דמעות עליו? בעזרת שמו יתברך נמלט אנטוניוס אבינו מן הפח, שטמן לו השטן.
אני הן ידעתיו באותם הימים, שהיה מהלך בתוכנו: שמח היה תמיד בחברת
תלמידיו ולעולם לא בא לידי מרה-שחורה. אבל אתה, אחי, האם לא באת אלי כדי
לדבר עמי על דבר מחשבה טובה, שעלתה על דעתך? גדול יהיה החסד שתעשה עמי,
אם תספר אותה לי, ובפרט כי זהו ענין, שעל-ידו אתה חושב לפאר ולרומם את שם אלהים.

– פלימון אחי, מתכון אני באמת לעשות את מעשי רק למען קדושת השם.
אמצני אפוא בעצתך, כי לך רחב דעת, והחטא לא הקדיר מעולם את שכלך
הבהיר.

– פפנוציוס אחי, אין אני כדאי להתיר את השרוך שבנעלך ופשעי עצמו
מחול המדבר. אבל זקן אני, ולפיכך לא אמנע ממך את עזרת הנסיון שלי.

– ובכן, אחי פלימון, אגלה לך בזה את סודי, שלבי מתמלא מכאוב כשאני
נזכר, שבאלכסנדריה יש אשה זונה אחת, שקורין לה תאיס, והיא בחטאה
חיה ונעשית למוקש לכל הקהל.

– פפנוציוס אחי, דבר זה הוא באמת שערורה, שעליה חיב אדם להצטער. נשים
מרבות נמצאות כמו זו בין הגוים. ואתה האם חקרת תחבלה טובה לרעה
גדולה זו?

– אחי פלימון! אומר אני לילך ולבקש אשה זו באלכסנדריה, ובעזרת שמו
יתברך אחזירנה למוטב. זוהי המחשבה שעלתה על דעתי: האין אתה מסכים לזאת,
אחי?

– פפנוציוס אחי, אין אני אלא חוטא עלוב, אבל אנטוניוס אבינו היה אומר: “לא
יהא אדם נמהר לצאת מן המקום שהוא יושב שם, בשביל לבוא למקום אחר.”

– פלימון אחי, הרואה אתה דבר רע בזה שאני הולך לעשות?

– פפנוציוס הנאהב! ישמרני אלהים מהטיל חשד בכונותיו של אחי. אבל
אנטוניוס אבינו היה אומר גם כן: “הדגים שמוציאים אותם ליבשה, הולכים
למיתה: כך הנזירים, כשהם עוזבים את תאיהם ובאים ומתערבים עם החולונים,
סופם לבגוד בכונותיהם הטובות.”

פלימון הזקן, כשסים דבריו אלו, נתן את רגלו על-פי קרדמו ונעץ אותו
בחזקה לתוך האדמה והתחיל לעבוד בשקידה, כדי לחפור חפירה סביב לעץ תאנה
מהסבל בפרות. בשעה שחפר, התפרצה אילה ועברה את גדרו של הגן ובאה
בחפזון והרעישה את הזלזלים: פתאם עמדה תמהה ונבהלה ופרקי ארכובותיה רטטו,
אחר-כך התקרבה בשתי קפיצות אל הזקן והניחה את ראשה הרך לתוך חיקו של ידידה.

– יהי אלהים ברוך גם באילה זו שבמדבר! – אמר פלימון.

ואחרי שנכנס לתוך סכתו, והחיה המפנקה הלכה אחריו, חזר ויצא והביא עמו
פת לחם דגן, והאילה עמדה ואכלה מתוך כף-ידו הפתוחה.

שעה קטנה נשאר פפנוציוס משקע במחשבות ועיניו היו נעוצות באבנים
שבדרך. אחר כך הלך במתינות לדרכו וחזר לתוך תאו, והיה הוגה וחוזר והוגה
בזה ששמע. רוחו היה מלא עבודה.

– המתבודד הלז, דבר לעצמו, איש תבונות הוא: רוח חכמה שוכן בו. והוא דוקא
מטיל ספקות בטיב מחשבתי. אבל עם כל זה נדמה לי, שאכזריות היא לעזוב לזמן
יותר ארוך את תאיס זו ביד השטן, שדבק בה. יאר אלהים את רוחי וינחני!

וכשהוסיף ללכת על דרכו, ראה צפור-גשם אחת, שהיתה אחוזה בחבלי רשת,
שהציד פרש אותה על-גבי החול, והכיר בה מיד שנקבה היא, מפני שהזכר
עף ובא אחר זה עד חבלי הרשת והתחיל מנתק בחרטמו את קשרי החבלים אחד לאחד,
עד שנעשה הנקב רחב דיו, באופן שתוכל חברתו להמלט. מחזה זה משך
אליו את עיני איש האלהים, ומכיון שהבין ברוח קדשו את הסוד הטמון בכל דבר,
הבין מיד גם בזה, כי צפור שבויה זו אינה אלא תאיס בעצמה, שנאחזה בחבלי
החטא, וכי לפי דוגמתו של צפור-הגשם, שנתק את קשרי חבלי הקנבוס
בחרטמו, חיב גם הוא, בכחן של השבעות שונות, לשבר את הכבלים
הנעלמים מעין המחזיקים את תאיס ברשת החטא. קם ונתן שבח לאלהים, והיה
מחזק את לבו בהחלטתו הראשונה. אבל כשראה אחר-כך את הצפור הזכר אחוז
ברגליו בחזקה בתוך החבלים, באופן שנלכד בעצמו ברשת זו, שנתק אותה
תחלה, חזר שוב ובא לידי פקפוקים.

כל הלילה ישן, ועם דמדומי-שחרית נראה אליו חזון. תאיס נגלתה אליו שוב.
על פניה לא נראו סמנים של תאוות רעות ולא היתה לבושה, כדרכה, ברקמת
אטון חורי. שמלת מות עטפה על כל גופה, והיא כסתה גם חלק מפניה, עד
שהנזיר לא ראה אלא שתי עינים, שהורידו דמעות מזהירות וכבדות.

כשראה מראה זה, התחיל בעצמו לבכות, ומכיון שהאמין, שאלהים שלח לו את החזון,
לא הוסיף לחכות. קם ולקח לו מטה עם סקוסים, זכר לאמונת הנוצרים, עזב
את תאו וסגר את דלתו יפה, כדי שהחיות שבחול והצפרים שבאויר לא יהיו
יכולים להכנס ולטנף את ספר כתבי הקדש, שהיה שמור עמו למראשותי מטתו,
ואחר-כך קרא לפלוינוס הדיאקונוס, כדי למסור בידו את השלטון על
עשרים ושלשה התלמידים, ולבסוף התעטף במעיל-שער ארך והלך לקראת הנילוס,
והיה עם דעתו ללכת עם החוף הלבי עד העיר, שהמוקדונים בנו אותה. משעלה
השחר הלך בתוך החול ולא נתן לב לעמל הדרך ולרעב ולצמא. השמש כבר עמד
בשפולו של האפק כשראו עיניו את החוף הנורא, שהיה מגלגל את הגלים
שלו האדמים כדם בין סלעים של זהב ושל אש. הלך לארכו של החוף וחזר על
פתחי הסכות הבודדות ושאל לו לחם בשם אלהים, וכשבזו לו או סרבו לו
או אימו עליו, קבל את הדברים בסבר פנים יפות. לא היה מתירא לא מפני
לסטים ולא מפני חיות רעות, והיה שוקד בזהירות מרבה לנטות מפני ערים
וכפרים, שהיו מצויים בדרכו. כך היה נשמר גם-כן לפגוע בדרכו בילדים שהיו
משחקים בעצמות לפני פתחי ביתם של אבותיהם, או להסתכל בנשים לבושות
כתנות כחלות, בשעה שהיו באות עם כדיהן אל הבאר והיו משחקות בקול.
אין לך דבר שאין בו מן הסכנה בשביל הנזיר, ולא עוד אלא שלפעמים סכנה היא
בשבילו לקרוא אפילו בכתבי הקדש, את המעשה בישוע שהיה מהלך עם תלמידיו
מעיר לעיר והיה אוכל ושותה עמם ביחד. המדות הטובות, שהנזירים רוקמים
אותן בזהירות גדולה על-גבי היריעה של האמונה, עלולות לחלוף כמו שהן עלולות
לקחת את הלב ביפין. רוח קלה הבאה מהעולם החולוני יכולה להקדיר את
צבעיהן הנחמדים. לפיכך לא היה פפנוציוס נכנס לתוך עיר. מתירא היה שמא
תחלש עליו דעתו, כשיראה את פניהם של בני-אדם.

כך היה מהלך על-פני שבילים בודדים. וכשבא הערב והמית זלזלי
האשלים, שהתרפק עליהם הרוח הקל, הרעידה את עצמותיו, הוריד את
הכפה שלו על-גבי עיניו, כדי שלא להסתכל בכל הנוי שמסביב. אחרי מהלך
של ששה ימים בא למקום אחד, ששמו סילסילי, ושם היה שוטף פלג מים בתוך
בקעה צרה, ששתי שלשלאות של הרי חלמיש כתרו אותה. במקום הזה היו
המצריים, כשזבחו עוד לשעירים, חוצבים באבן את פסלי אליליהם. ופפנוציוס
ראה קדקד ראש גדול מאד של ספינקסה אחת קבוע עדיין בסלע. התירא הנזיר
שמא יש לה עוד לזו איזה כח של שדים, עמד ועשה את אות הצלב וקרא בשם ישוע.
באותו רגע רחש ויצא עטלף מתוך אזנה האחת של הספינקסה, ופפנוציוס הבין
מיד שגרש את הרוח הרע, ששכן בפסל הלז דורות מרבים. התגברה בו על-ידי
כך רוח קנאתו, עמד והרים אבן גדולה מעל-פני האדמה וקלע אותה לתוך פניה
של האלילה. מיד הפיקו פניה של הספינקסה, המלאים סוד עולם, יגון עמוק כל-כך,
שפפנוציוס נזדעזע כלו מחמלה. ובאמת אותו המכאוב העצום, שהביעו פנים אלו
של אבן, יכול היה להרעיד גם את לבו של זה, שאינו כלל בעל חוש ורגש. ולפיכך
ענה פפנוציוס ואמר אל הספינקסה:

– הוי חיה! היי-נא כאותם השעירים והקנטורים, שראה אנטוניוס
אבינו במדבר, והאמיני גם את באלהיתו של המשיח ישוע, ואני אברך
אותך בשם האב והבן והרוח!

כמעט שדבר, ונגה כמראה השושן התפרץ מעיני הספינקסה, עפעפיה הכבדים של
החיה רעדו ושפתי החלמיש שלה השמיעו ביגיעה ובפירוש את השם הקדוש של ישוע
המשיח, ונדמה כאלו היה זה הד של קול אדם. שמע פפנוציוס ונשא את ידו
הימנית וברך את הספינקסה שבסילסילי.

אחרי שברך פנה והלך לדרכו, וכשנתרחבה הבקעה, ראה לפניו חרבות של עיר
גדולה מאד. ההיכלות, שנשארו עומדים עדיין, היו נשואים על-ידי פסלי
אלילים, שנעשו בתבנית עמודים, וראשי קדקד נשים, שקרני פרה עליהם,
נתנו, ברצון אלהים, מבט ארוך בפפנוציוס, שהחריד את עצמותיו כל-כך עד
שהלבינו פניו. כך הלך שבעה-עשר יום, וכל מזונותיו לא היו אלא עשבים
רעננים אחדים, שהיה לועס אותם, ובלילה היה ישן באיזו חורבה של היכל, ביחד
עם חתולים פראים ועם עכברים של פרעה, ונשים היו מתערבות בהם,
שמחצין ולמטה היה גופן גוף של דג עם קשקשים. אבל פפנוציוס ידע
שנשים אלו באות מן הגיהנם והיה מגרש אותם על-ידי מה שעשה את אות הצלב.

ביום השמונה-עשר גלו עיניו סכה אחת דלה, עשויה עלים של תמרים
ורחוקה מכל כפר, שהיתה קבורה למחצה תחת החול, שרוח המדבר הסיע אותו עמה,
ופפנוציוס התקרב אליה, מפני שקוה, שסכה זו היא מעון לאיזה מתבודד
חסיד. ומכיון שדלת לא היתה לה, הסתכל וראה מבפנים כד, גל של בצלים
ומטה של עלים יבשים.

– הרי אלו, דבר לעצמו, כלי-בית של בעל-תשובה. על-פי-רב אין המתבודדים
מתרחקים הרבה מסכותיהם. בודאי שלא אחטיא בדרך ומצא אותו פה במהרה. רוצה
אני לתת לו נשיקת שלום בנוסחאתו של המתבודד הקדוש אנטוניוס, שהלך אצל הנזיר
פאול ונשק לו שלש פעמים. אגב נסיח זה עם זה בענינים נצחיים, ואפשר שאדוננו
ישלח לנו ככר לחם אחת ביד עורב ובעל-הבית יקרא לי מתוך כבוד לבצוע אותה.

בשעה שדבר לעצמו כך, הלך והקיף את הסכה ובקש שמא ימצא אדם. כשלא הספיק
עדיין ללכת מאה פסיעות, ראה אדם, שרגליו מקפלות זו על-גבי זו, יושב על חוף
הנילוס. אדם זה היה ערום. שערות ראשו ושערות זקנו היו לבנות לגמרי, וגופו
היה אדום יותר מלבנה. פפנוציוס לא היה מספק כלל, שאדם זה הוא הנזיר.
שאל לו לשלום על-פי הנוסח הרגיל אצל נזירים, כשהם פוגעים זה את זה:

– יהי השלום עמך, אחי! כשיבוא יומך יהי חלקך לטעום את טעמו המתוק של
גן-עדן!

האיש לא השיב כלום. הוא נשאר יושב תחתיו בלי שום תנועה ודומה שלא שמע.
פפנוציוס חשב, שדממה זו היא פרי אותה התפשטות הגשמיות, שהקדושים רגילים
אצלה. הלך וכרע על הארץ לצדו של הזר. וכפיו פרושות לשמים, וכן נשאר
משקע בתפלה עד שקיעת החמה. כשראה באותה שעה, שחברו לא זז עדיין
ממקומו, אמר לו:

– אבי, אם כבר שבת מעולם הנאצל, שהיית נתון בו בשעה שראיתיך, תן לי את
ברכתך בשם אדוננו ישוע המשיח.

והלז השיב ואת ראשו לא הפנה אליו:

– הזר! אין אני יודע מה אתה רוצה להגיד ואין אני מכיר אותו האדון ישוע
המשיח.

– מה! זעק פפנוציוס. הנביאים נבאו לו: לגיונות של מומתים על
קדוש-השם הכירו בשמו: קיסר בעצמו העריץ אותו, ועוד זה עתה בשרתי
בקהל את תהלתו על-ידי הספינקסה שבסילסילי. האפשר הוא שאתה אינך
יודע אותו?

– רעי, ענה הלז, דבר זה אפשר. ולא רק אפשר אלא גם ודאי, אם רק יש
בעולם איזו ודאות בכלל.

פפנוציוס היה משתומם והיה מתעצב על-דבר הבערות הגדולה של אותו אדם, שכמעט לא תאמן.

– אם אינך יודע את ישוע הנוצרי, אמר לו, לא יועילו לך כל מעשיך ולא תמצא את
החיים הנצחיים.

והזקן השיב:

– אחד העושה ואחד הנודר מן המעשה, שניהם הבל: אחד החי ואחד המת, שום הבדל
אין.

– איך זה? – שאל פפנוציוס, ואין אתה שואף כלל לחיים הנצחיים?

– כמדמני שכך.

– האין אתה חי ערום וריק מכל דבר?

– כמדמני שכך.

– האין אתה מפרנס עצמך בשרשי עשבים ומתנהג בפרישות?

– כמדמני שכך.

– האם לא ותרת על כל הבלי חיי העולם הזה?

– ותרתי באמת על דברים יתרים רבים, שהם על-פי-רב עקרי הדאגות שיש להם
לבני-אדם.

– היוצא מזה כי כמוני עני אתה, פרוש אתה ומתבודד אתה. אבל עם כל זה לא
כמוני אתה לאהבת הבורא ובנוגע לחיי עולם הבא! דבר זה אינו מובן לי יפה. על
שום מה אתה שולל מעצמך את כל קניני העולם הזה אם אינך רוצה לקנות לך את
הקנינים הנצחיים?

– אדם זר! אין אני שולל מעצמי שום קנין, אבל משיא אני את עצמי, שמצאתי
ארח-חיים נוח לבריות כל-צרכן, אף-על-פי שעל צד האמת אין כלל במציאות לא
חיים טובים ולא חיים רעים. אין דבר לכשעצמו מהגן או מגנה, ישר או
לא-ישר, נעים או מאוס, טוב או רע. רק דעתן של בני-אדם היא הנותנת לכל
הענינים את מעלותיהם, כשם שהמלח נותן לכל מזון את טעמו.

– אם כך הוא, הרי אין לפי דעתך שום ודאות בעולם. מכחיש אתה את האמת,
שאפילו עובדי-האלילים בקשו אותה. מציע אתה לך את מטתך בתוך בערותך, ככלב עיף זה הישן בתוך הטנפת.

– אתה הזר! הבל הוא במדה אחת שוה לזלזל בכלבים וגם בפילוסופים. אין אנו
יודעים כלבים מה הם ואנו מה. אין אנו יודעים כלום.

– אוי זקן! האין אתה חבר לאותה הכת הנלעגה של הספקנים? האין
אתה אחד מאותם השוטים האמללים, המכחישים במדה אחת שוה את התנועה וגם את
המנוחה ואינם יודעים להבדיל בין אור של חמה ובין צללים של לילה?

– רעי, אמת היא, ספקן אני, חבר לכת הראויה לפי דעתי לשבח, בשעה
שלפי דעתך נלעגה היא. כי כל הדברים עצמם יש להם פנים שונים. הפירמידים
שבמף נראים לנו בשעת יציאת החמה כעין גלילים של אורות מאדמים,
ובשעת שקיעה הם מצטירים על-פני כפת-הרקיע הנלהבה כעין משלשים
שחורים. אבל מי יחדור לתוך תכונתם האמתית? טוען אתה כנגדי, שאני מכחיש את
הנראה לעין, בשעה שמראית-העין היא הממשות היחידית, שאני מודה בה. החמה
נראית לי כמאירה, אבל באמת איני יודע את טבעה. מרגיש אני שהאש בוערת, אבל
איני יודע איך ולמה. רעי! לא הבינות את דברי יפה, אבל בעצם גם זאת
אחת היא אם יבין אחד את דברינו כך או כך.

– עוד הפעם: למה אתה חי במדבר ומסתפק בתמרים ובבצלים? למה אתה סובל את כל
הפורעניות הגדולות? גם אני סובל גדולות כמוך ונוהג כמוך פרישות במקום נעזב,
אבל עושה אני את זאת, כדי למצוא חן בעיני אלהים וכדי להיות כדאי והגון לחיי
עולם הבא. ותכלית זו היא תכלית הבאה מחכמה, כי סבל לפי-שעה, כדי לבוא
לבסוף לקנינים גדולים, זהו שכל. ולהפך סכלות היא להפקיר את עצמו
מרצונו הטוב לפגעים שאין בהם מועיל ולצרות שאינן באות אלא לריק. אלמלא
הייתי מאמין – הוי סלח לי לגדוף זה, אתה אור שלא נוצר! – אלמלא הייתי
מאמין באמתותו של אותו דבר, שהורה אותנו אלהים על-ידי נביאיו ועל-ידי
המופת שנתן לנו בבנו ועל-ידי מפעלות שליחיו ועל-ידי החשיבות של ועדי
הכנסיה ועל-ידי העדות של המומתים על קדוש-השם –: אלמלא הייתי יודע,
שיסורי הגוף מוכרחים הם בשביל בריאות הנשמה –: אלמלי הייתי כמותך
משקע בבערות בנוגע למסתורים הקדושים –: אלמלי כל זאת הייתי חוזר
מיד לחיי עולם הזה והייתי משתדל לאסוף הון ועשר, כדי שתהא היכלת בידי
לחיות בתענוגים כאותם המצלחים שבעולם, והייתי קורא אל התאוות:
“באנה בנותי, באנה שפחותי, באנה אלי כלכן
ומזגתן לי את-יינכן ואת-שקוייכן לאהבה
ואת-שמניכן המרקחים!” אבל אתה, זקן שאין בו דעה, אתה שולל
מעצמך כל אותן הזכיות: אתה מפסיד – ולשום ריוח אינך מיחל: אתה נותן –
ואינך משתדל כלל שיחזירו לך: מחקה אתה באופן המביא לידי גחוך את כל
פרטי המעשים הנפלאים, שהנזירים המתבודדים שלנו עושים, כאותו הקוף המחצף,
המלכלך את הקיר בצבע, וחושב שחקה בזה את התמונה של הציר החרוץ.
אוי אתה הנבער מכל בני-אדם, מה הם אפוא הנמוקים שלך?

פפנוציוס דבר את הדברים בחמת קנאה גדולה, אבל הזקן נשאר יושב במנוחתו.

– רעי, ענה בנעימות, מה יתנו לך ומה יוסיפו נמוקים של כלב ישן בתוך
הטנפת ושל קוף פועל רע?

פנוציוס לא כון מעולם אלא לכבוד אלהים. מכיון שקצפו סר, התנצל בענוה של
אצילות.

– סלח לי, אמר, אתה הזקן, אתה האח, אם קנאת האמת נטלתני מן הגבולים
של הראוי. אלהים עדי כי לא נפשך שנואה לי, אלא טעותך, שאתה מחזיק בה.
מצטער אני לראותך הולך בחשך, מפני שאני אוהב אותך בשם ישוע המשיח ואני
שוקד בכל לבי על תקנתך לעולם הבא. דבר, השמיעני את נמוקיך. כל נפשי בי
צמאה לדעת אותם, כדי לסתרם.

והזקן ענה במתינות:

– נכון אני במדה אחת שוה לדבר או להחריש. נותן אני לפניך את נמוקי,
ואין אני דורש מעמך את נמוקיך אתה בחלופם, משום שאין אתה נוגע לי כלל
וכלל. אין לי עסק לא באשרך ולא באסונך, ואחת היא לי אם חושב אתה כך או כך.
ואיך אהבך או איך אשנאך? אהבה וגם שנאה במדה אחת שוה אינן ראויות
לחכם. אבל מאחרי שאתה שואלני, דע כי שמי הוא טימוקלס, ואני נולדתי
באי קוס להורים שנתעשרו על-ידי משא-ומתן. אבי היה משלח אניות על-פני
הים. לפי שכלו היה דומה בבחינות הרבה לאותו אלכסנדר, שנתנו לו שם
כנוי הגדול. אבל כבד כמוהו לא היה. בקצור, היה בן-אדם, שתכונתו
דלה. גם שני אחים היו לי, שהיו גם כן בעלי אניות. ואני נעשיתי מורה לחכמה.
באותו זמן כפה אבי את אחי הבכור לשאת לו אשה קאריית, ששמה היה
טימאסה, ואחי מאס בה כל-כך, עד שתקפה אותו מרה-שחורה רבה בשעה ששהה
עמה. אבל תחת זה עוררה טימאסה אהבה זרה בלב אחי הצעיר, ותאוה זו נהפכה
בו במהרה למין מחלה של שגעון. אך האשה הקאריית שנאה את שניהם כאחד, ורק
אהבה אדם אחד מחלל בחליל, שהיתה מגניבה אותו בלילה לתוך חדרה. פעם אחת
בבקר שכח אדם זה בחדרה את עטרת הפרחים שלו, שהיה רגיל להניח על ראשו בשעת
החגיגות. כשמצאו שני אחי את העטרה, נשבעו להמית את המחלל בחליל, ומיד
ביום שלאחרי זה הרגו אותו בשוט, ולא הועילו כל דמעותיו וכל תחנותיו. ראתה
גיסתי ותקף אותה יאוש מר, עד שנטרפה דעתה עליה: ושלשה נבזים אלו, שנעשו
דומים לחיות רעות, היו רצים בשגעונם על-פני החוף שבקוס והיו
מילילים כזאבים, מפיהם נזה הקצף ועיניהם היו נעוצות בקרקע, והילדים
רודפים אחריהם בקריאות של לעג ומשליכים עליהם קליפות של קונכא. כשמתו, קבר
אבי אותם בידיו. מיד אחר זה מרדה בו האסטומכא שלו ולא קבלה שום מזון עוד,
והוא, שהיכולת היתה בידו לקנות לעצמו את כל הבשר וכל הפירות שבכל שוקי
אסיה, מת מיתת רעב. כשנזכר, שעליו להניח את כל רכושו לי, בא עליו יאוש.
אבל אני השתמשתי בכסף זה לצרכי נסיעות. באתי לאיטליה, ליון ולאפריקה,
ולא מצאתי אפילו אחד שיהא חכם או מאשר. באתונא ובאלכסנדריה התמכרתי
ללמודי הפילוסופיה, אבל אזני נעשו חרשות מקול רעש המתפלפלים. לבסוף,
כשהגעתי עד להודו, ראיתי פעם אחת על שפת הגנגס אדם אחד יושב ערום,
אינו נע ואינו זע, ורגליו מקפלות זו על-גבי זו במשך שלשים שנה. צמחים
מטורפים עלו על-גבי גופו היבש וצפרים קננו בשערותיו. ועם כל זה חי.
כשראיתי אותו, נזכרתי בטימאסה, במחלל, בשני אחי ובאבי, והבינותי
כי ההודי הזה חכם הוא. אמרתי לעצמי: “בני-אדם סובלים, משום שחסר להם
דבר פלוני ופלוני. שהם מאמינים שהוא קנין, או, אם יש להם זה, הם מתיראים
שמא ילך לאבוד, או משום שהם מוכרחים לשאת איזה דבר, שהם מאמינים שהוא רע.
עזבו את כל מיני אמונות אלו, וכל הרעות יחלפו”. לפיכך החלטתי, שלא לתת
לעולם שום ערך לאיזה דבר, לותר ותור גמור על כל הקנינים הארציים
ולישב בבדידות מבלי תנועה כאותו ההודי.

פפנוציוס שמע באזנים פקוחות לספורו של הזקן.

– טימוקלס איש קוס! השיב לו אחר-כן ואמר, מודה אני לך, שרבים מדבריך יש
להם הגיון. חכמה היא באמת, כשאדם מואס בכל קניני עולם הזה. אבל סכלות היא
כשימאס גם בקנינים הנצחיים ויפקיר על-ידי כך את עצמו לחרונו של בורא העולם.
מצטער אני מאד על חסר דעתך, טימוקלס, ורוצה הייתי להורות לך את דרך האמת,
כי כשתדע שיש אלהים בשלשה פנים, תשמע לו כילד לאביו.

אבל טימוקלס הפסיק לו באמצע.

– הוה זהיר, הזר, שלא תשפיע עלי את תורותיך, ולא יעלה על דעתך
שתשעבדני להרגיש כמוך. כל וכוח הוא לריק. דעתי היא, שאין כלל דעה.
הריני חי בלי פורעניות כל-זמן שאני חי בלי ערכין. לך לך לדרכך ולא תנסה
להוציאני מתוך, אותה שלוה של שויון-רוח, שטבלתי בו כטובל במרחץ
מתוק אחרי עבודות היום הקשות.

פפנוציוס היה מנסה כל-צרכו בדברים של אמונה. מכיון שידע היטב את לבו של
האדם, הכיר שאין חסד אלהים שורה על טימוקלס הזקן ושלא באה עדיין שעת
הגאולה בשביל נשמה עלובה זו, שאינה רוצה אלא באבודה. ולפיכך לא השיב
כלום, משום שהתירא שמא סופם של דברים כבושים אלו למדון. כי יש גם כן,
שכופרים אלו, כשאנו באים עליהם במלחמת דברים, מדיחים אנו אותם שוב אל
החטא, במקום מה שחשבנו להחזיקם למוטב. ולפיכך מן הראוי הוא, שאנשים אלו,
שהאמת היא שלהם, יפיצו אותה בזהירות.

– הוה שלום, אמר, אתה טימוקלס האמלל!

ואחרי שהוציא מלבו אנחה כבדה, פנה והלך לדרכו באמונה.

בבקר ראה על שפת היאור צפרי-אבו עומדות על רגל אחת וצואריהן
האדמים-בהירים חוזרים ונשקפים מן המים. הערבות שעל שפת המים פרשו עד
למרחקים את עליהן הענוגים והאפורים: הכורכיות עפו בתבנית משלש
בשמים הברורים ומן הסוף נשמעה קריאת השלכים שנתעלמו מן העין.
היאור גלגל את גליו הרחבים והירוקים עד למרחקים שאין להם סוף,
והמפרשים החליקו על-פני המים ככנפי צפרים. פה ושם הצטיר על
טהרו של הנהר איזה בית לבן שעמד בחוף: אדים קלים רפרפו על-פני הזרם
מלמעלה, ואיים כבדים בתמרים ופרחים ופירות הניחו למחנות שלמים של
בני-אוזים ואוזים ושל ערנוקים ושלוים לעלות מתוך הצללים ולהתנשא
ברעש. משמאל הרחיבה הבקעה הפוריה את השדות והפרדסים שלה עד
המדבר, ואלו היו נוצצים וצוהלים: החמה מסכה את זהבה על-גבי
השבלים, וברכת אדני עלתה מן האדמה ביחד עם עפרות אבק, שנתמלאו
בכל מיני ריחות טובים. כשראה פפנוציוס את כל המראה הגדול הזה, נפל על
ברכיו ואמר:

– ברוך אתה, אלהים, שהצלחת את דרכי! אבל כשם ששפכת את טלך על התאנה
המצרית, כך שפוך את חסדך גם לתוך נשמתה של תאיס זו, שיצרת אותה
באהבה לא קטנה מאהבתך לפרחים שבשדות ולעצים שבפרדסים. תן-נא וחזרה בעזרתי
ופרחה שוב כשושנת בשמים בירושלים דלמעלה שלך!

ובכל רגע שראה עץ פורח או צפור נוצצת זכר את תאיס. כך הלך לארך שפת
הנילוס השמאלית ועבר מחוזות ברוכים בפירות ומרבים באוכלוסין ובא אחרי
ימים מועטים עד לאותה אלכסנדריה, שהיונים קראו לה היפה
והמזהבה. כבר האיר היום שעה שלמה, כשראה מראש גבעה אחת את העיר
הגדולה, שגגותיה היו מזהירים מתוך אד אדמדם, עמד פפנוציוס וקפל
את ידיו על לבו.

– ובכן, דבר לעצמו, באתי סוף סוף עד המקום הנחמד, ששם נולדתי בחטא, ועד
האויר הנוצץ, שממנו ינקתי בשמים של ארס, ועד הים העלז, שמתוכו הגיעה
לאזני זמרת הסירינות! הנה לפני עריסתי הגופנית ומולדתי לפי
המובן החולוני! העריסה פורחת והמולדת מהללה למראית-עין! מובן מאליו,
אלכסנדריה, שבניך אוהבים אותך כילדים את אמם, וגם אני הן נוצרתי ברחם
זה הנחמד ולוקח לב. אבל מי שחוזר בתשובה מתעב את הטבע, ומי שנעשה
בעל-מסתורים משקץ את הדמיונות הריקים, ומי שהוא נוצרי רואה את מולדתו
הארצית כרואה איזו גלות, ומי שהוא נזיר מתאמץ לברוח מעל-פני האדמה.
טהרתי את לבי מאהבתך, אלכסנדריה! שונא אני אותך! שונא אני אותך
מפני עשרך ומפני חכמתך ומפני חנך ומפני יפיך. היה לי
ארור, אתה המקדש לבני השטן! את מטת זונה חצופה של
הגוים, את בימה מתעבה לכהנים אריניים, ארורות תהיינה! ואתה
בן-שמים בעל הכנפים, שהיית למנהיג לאנטוניוס אבינו הנזיר והקדוש בשעה שבא
מקצה המדבר וחדר לתוך מצודה בצורה זו של עובדי האלילים, כדי
לחזק את האמונה של המאמינים ואת בטחונם של המענים על קדוש השם, אתה
מלאך אדני הנחמד, אתה הילד שאינו נראה, אתה נשמת פיו הראשונה של אלהים,
התעופף לפני ושפוך עם משק כנפיך את בשמיך לתוך האויר הנשחת, שאני
הולך לשאוף עתה בין שרי החשך החולונים!

דבר והלך לדרכו. לבסוף נכנס לתוך העיר בעד שער השמש. אותו שער היה בנוי
אבנים ועשוי גא ורם. אבל אנשים דלים, שהיו רובצים בצלו, היו מכריזים
באזני העוברים על ממכר לימונים ותאנים או היו מעוררים רחמים
ושואלים נדבות.

אשה זקנה לבושה סמרטוטים, שהיתה כורעת על ברכיה, תפשה את הנזיר בכתנת
השער שלו ונשקה לה ואמרה:

– ברכני, איש אלהים, בעבור שיברכני גם אלהים. צרות רבות סבלתי בעולם הזה,
ואני רוצה ליהנות מזיו העולם הבא. מעם אלהים אתה בא, אתה האדם הקדוש,
ולפיכך גם העפר תחת כפות רגליך יקר מזהב.

– יהי שם אלהים מברך, ענה פפנוציוס.

ובידו הפתוחה עד חציה עשה את אות הגאולה על ראש האשה הזקנה.

אבל כמעט שעבר עשרים פסיעות באותו רחוב, פגע במחנה של ילדים, ואלו לעגו לו
והשליכו בו אבנים וקראו:

– אוי לו לנזיר רשע זה! שחור הוא מקוף-כלב ובעל זקן הוא כשעיר
עזים! אדם הולך בטל! מפני מה אין תולים אותו בכרם, כאותו
פריאפוס אליל העצים, כדי שיהיה כעין מפלצת להניס בה את הצפרים? אבל
את זאת לא היו יכולים לעשות, מפני שהיה מושך אחריו את הברד והיה מורידו על
ראשי עצי התפוחים הפורחים. בכל מקום שהוא בא, הוא מביא עמו פגע רע. לך
אל העורבים, נזיר, אל העורבים לך!

והאבנים ירדו עליו ביחד עם הקריאות.

– אלהי! ברך את הילדים האמללים האלה, דבר פפנוציוס בלחש. פנה והלך
לדרכו ובלבו חשב:

– בעיני אשה זקנה זו הנני אדם הראוי לכבוד, ובעיני ילדים אלו – ראוי
לבוז. ובכן מעריכים בני-אדם אותו דבר אחד בעצמו באופנים שונים, והכל משום
שאינם תקיפים במשפטם והם עלולים לטעות. מודה אני, שטימוקלס הזקן – ובפרט
כשנזכור שהוא גוי – אינו ריק מדעת לגמרי. עור הוא היודע בעצמו, שהאור
נעדר ממנו. אבל עד-כמה עולה הוא בערכו על אותם עובדי האלילים המגששים
בחשכת לילם האיומה וקוראים: הנה יום! כל מה שיש לנו בעולם זה אינו
אלא תרמית עינים וחול מעופף. אין תמידות אלא עם אלהים לבדו.

בין כך וכך עבר את העיר ברגלים מהירות. אחרי עשר שנים, שלא שהה כאן, חזר
והכיר את כל אבן, וכל אבן נחשבה לו לאבן-נגף, שהזכירה לו איזה חטא. לפיכך
טפח ברגליו היחפות באכזריות על-גבי חלוקי האבנים שברחובות הרחבות,
והיה שמח כשראה על הארץ סמני דם של עקבותיו הפצועות. הלך ועזב לשמאלו את
היציע הנהדרה של היכל סרפיס ונטה לתוך רחוב אחת, שבתים נחמדים
היו נטועים לשני עבריה, והם היו נראים כאלו נרדמו בין בשמים. עצי
גפר ולוז ואלה נשאו ראשיהם עד למעלה מן המעקות האדומים ומן
הגגות המזהבים. בעד הדלתות הפתוחות נראו מתוך הפרוזדורים העשוים
שיש פסלי נחושה ובארות זורקות מים בין סבכי עלים. ושום רעש לא
השבית את שלומם של בתי המנוחות האלה, ורק קולו של חליל נשמע מרחוק. הנזיר
נשאר עומד לפני בית, שהיה קטן דיו, ורק שצורתו היתה ענוגה ועמודיו מלאו חן
כנערות צעירות. פסלי תמונות נחשת של הפילוסופים היותר מהללים שביון קשטו את הבית.

פפנוציוס הכיר ביניהם את אפלטון, סוקרטס, אריסטוטלס, אפקור
וצינון, ואחרי שנכש על-גבי הדלת במכוש, עמד וחכה ובלבו
חשב:

– רק לשוא תפאר המתכת את חכמי השקר הללו. כזביהם כבר הובררו, נשמותיהם
כבר טובעות בגיהנם, ואפלטון המפורסם בעצמו, זה שמלא את העולם כלו
ברעש דבריו, אינו מתפלפל עוד אלא עם בני השטן.

בא עבד ופתח את הדלת, וכשראה אדם יחף עומד על אבני המשכית שעל-גבי המפתן,
דבר אליו קשות ואמר:

– לך ושאל נדבות על פתחים אחרים, נזיר נלעג ולא תחכה עד שאבריחך מזה
במהלומות של מקל.

– אחי, השיב לו אבא שבאנטינואי, אין אני שואל מעמך נדבות,
אלא מבקש אני שתביאני לפני ניקיאס אדונך.

והעבד השיב בכעס גדול יותר:

– אין אדוני מכניס כלבים שכמותך.

– בני, החזיר לו פפנוציוס, עשה-נא בחסדך מה שאני מבקש מעמך ואמור לאדונך
ששואל אני לראותו.

– הלאה מזה, קבצן נבזה! צעק השוער בחמה שפוכה.

וכשהרים העבד את מקלו על האיש הקדוש, עמד זה וקפל את ידיו על לבו, לא נע
ולא זע, וקבל את המכה לתוך פניו הגלוים, ואחר כך הוסיף ודבר בנעימות:

– עשה, בני, מה שבקשתיך, את החסד הזה אני שואל מעמך.

והשוער רעד כלו וגמגם בלחש:

– מי זה האדם הלז שאינו חש ביסורים?

הלך ורץ להגיד לאדונו.

וניקיאס יצא באותה שעה מן הרחצה. שפחות יפות העבירו את המגרדות
על בשרו. והוא איש מלא חן ונעימות. שחוק של לעג מתוק היה שפוך על פניו.
כשראה את הנזיר, התנשא והלך לקראתו בזרועות פתוחות.

– אתה הוא, קרא, פפנוציוס, חברי בבית-הספר, רעי, אחי! כן!– הכרתיך!
אף-על-פי שבעצמו של דבר אתה דומה יותר לחיה משאתה דומה לאדם. קום וחבק
לי. הזוכר אתה עוד את הימים שלמדנו ביחד את הגרמטיקה ואת
הריטוריקה ואת הפילוסופיה? כבר אז היו מוצאים אצלך רוח קודר
ונבעת, אבל בשביל תמת לבך אהבתיך. אומרים היינו עליך, שאתה רואה את
העולם כלו בעינים נבהלות של סוס, ולפיכך אין להתפלא שנעשית לפחדן. היית
חסר קצת מלח אטיקית, אבל לנדיבות ידך הפתוחה לא היה גבול. ותרן
היית בממונך וותרן ברגעי חייך. איזו נשמה יתרה היתה מהבהבה בך, איזה
רוח זר, וזה משך את לבי בבלי תכלית. ברוך אתה לי בחזירתך, פפנוציוס יקירי,
אחרי הפסקה של עשר שנים. סוף סוף עזבת את המדבר, ותרת על האמונות
הטפלות של הנוצריות וחזרת לחייך הקודמים. יום זה יהיה רשום לפני באבן
לבנה. ואתן, קרובילה ומירטלה – הוסיף כשפנה אל השפחות –
קחנה את אורחי היקר וסכתן בשמן בשמים את רגליו ואת ידיו ואת זקנו!

בקול שחוק הביאו הנערות את צפחת המים ואת בקבוקי השמנים ואספקלריה של
נחשת. אבל פפנוציוס העמיד פנים של מפקד ועצר אותן לגשת, ומיד חזר
ונעץ עיניו בקרקע, כדי שלא לראותן, מאחרי שהיו ערומות. בין כך וכך שם
ניקיאס לפניו כסתות וערך לפניו מאכלים ומשקים שונים, אבל
פפנוציוס דחה אותם בבוז.

– ניקיאס, אמר, לא ותרתי על מה שאתה קורא בטעות אמונות טפלות
שבנוצריות, ושבאמת הוא תמצית כל האמת שבאמתיות. בראשית היה הדבר, והדבר היה
עם אלהים ואלהים היה הדבר. הכל נעשה על-ידו, ואין לך דבר הנעשה שלא נעשה
על-ידו. בו היו החיים, והחיים היו אורם של בני-אדם.

– פפנוציוס יקירי, השיב ניקיאס בשעה שלבש טוניקה טבולה בריחות טובים,
החושב אתה להפליא אותי בזה שאתה נושא על שפתיך מלים המחברות זו אל זו
בלי שום אמנות ואינן אלא פטפוט ריק? השכחת שאני בעצמי קצת פילוסוף?
המאמין אתה שתניח את דעתי עלי-די איזו סמרטוטים, שנתקו מתוך שמלת
הארגמן של אמיליוס, בשעה שאמיליוס ופורפיריוס ואפלטון בעצמם
עם כל תפארתם אינם מניחים את דעתי? שיטותיהם של החכמים אינן אלא אגדות,
שהמציאו אותן, כדי לבדח בהן את דעתו של האדם, שהוא בבחינת ילד תמידי. יכול
אדם להשתעשע בהן, כמו שהוא משתעשע באותן האגדות על-דבר החמור,
החבית, המטרונה שבאפסוס או באיזה ספור אחר מן
הספורים המיליטיים.

תפש ניקיאס ביד אורחו ומשך אותו אחריו לתוך אולם אחד, שאלפי
מגלות של פפירוס היו מונחות שם פתוחות בסלים.

– זוהי הביבליותיקה שלי, אמר, והיא מכילה רק חלק קטן מכל אותן השיטות,
שהמציאו להם הפילוסופים, כדי לבאר על-פיהן את סוד העולם, אפילו היכלו של
סרפיס עם רב עשרו אינו מכיל את כלן. וכל אלו ביחד, אוי לי,
אינן אלא חלומות של אנשים חולים!

ניקיאס האיץ באורחו לישב על כסא שן וישב בעצמו גם הוא. פפנוציוס
הביט קדורנית על ספרי הביבליותיקה ואמר:

– טוב היה לשרוף את כלם.

– רעי הנעים, חבל על זאת! השיב ניקיאס, כי יש שחלומות של אנשים חולים
משעשעים לפעמים את הלב. ולא עוד אלא שאם נביא לאבד את כל חלומותיהם
וחזיונותיהם של בני-אדם, תפסיד הארץ את צורותיה וצבעיה, ואנחנו כלנו נקפא
באיזו שנה של טפשות שוממה.

ופפנוציוס המשיך את רעיונו:

– ברור הוא, שתורותיהם של הגוים אינן אלא כזבים ריקים. אבל אלהים, שהוא
האמת, נתגלה לבני-אדם רק על-ידי אותות ומופתים. נהפך לבשר והתהלך בתוכנו.

וניקיאס השיב:

– יפה דברת, פפנוציוס האהוב, באמרך, שנהפך לבשר. אלהים חושב, נושא
ונותן, מדבר, מטיל בעולם הזה, כאותו אוליסוס הקדמוני על-פני הים
הירוק, אלהים כזה באמת אינו אלא אדם. אבל איך יכול אתה להאמין באותו
יפיטר החדש, בשעה שגם נערי הרחוב באתונא, בזמנו של פריקלס, לא
האמינו עוד באותו הישן? ואולם נניח-נא את כל זה. מדמה אני, שלא באת
לכאן רק על-מנת להתפלפל עמי על-דבר שלשת הפנים של אלהים. מה אתה דורש
מעמי שאעשה בשבילך, חברי האהוב?

– מעשה טוב באמת, השיב אבא שבאנטינואי. השאילני-נא
טוניקה אחת טבולה בבשמים, כאותה שלבשת זה-עתה. הוסף בטובך על
טוניקה זו גם סנדלים מזהבים וצלוחית של שמן, כדי לסוך בו את
זקני ואת שערותי. כמו-כן הייתי רוצה, שתתן לי כיס עם אלף
דרכמונים. זהו, ניקיאס, מה שבאתי לשאול מעמך. תן לי מתנות אלו בשם
אלהים ובשם אחותנו מימים ראשונים.

מיד צוה ניקיאס והביאו קרובילה ומירטלה את הטוניקה היותר יקרה שלו,
שהיתה רקומה, לפי הסגנון האזיאטי, פרחים וחיות. כשגללו את השמלה
לפניו, החזיקו בה הנערות בחריצות ידים, כדי לתת ללהט הצבעים לנצנץ יפה,
וחכו לו לפפנוציוס עד שיפשוט מעליו את כתנת השער שלו, שכסתה אותו
עד לרגליו. אבל כשגלה הנזיר את דעתו, שהוא נכון לתת לפשוט מעליו את עורו
מלפשוט את הבגד הזה, העטו עליו את הטוניקה מלמעלה. ומאחרי ששתי הנערות
היו יפות., לא היו מתיראות מפני הגברים, אף-על-פי שלא היו אלא שפחות.
הסתכלו והתחילו לשחוק, כשראו את המראה הזר של הנזיר בשעה שהוא מקשט
באופן זה. קרובילה אמרה עליו, שהוא האחשדרפן החביב שלה, והגישה
לו את האספקלריה, ומירטלה משכה לו בזקנו. אבל פפנוציוס עמד באותה שעה
בתפלה לאלהים ולא ראה אותן כלל. כשנעל את הסנדלים המזהבים ברגליו והדביק
לאזורו את הכיס, פנה לניקיאס, שהסתכל בו בבדיחות-דעת, ואמר:

– ניקיאס! אל יהיו הדברים, שאתה רואה, לזרות בעיניך. דע שטוניקה זו
וכיס זה וסנדלים אלו עתידים לעשות על-ידם מעשה טוב.

– חביבי, ענה לו ניקיאס, אין אני חושש כלל לרע, משום שבני-אדם בכלל אינם
ראוים לעשות רע או לעשות טוב. הטוב והרע אינם אלא במחשבה. החכם לוקח לו
לקו במעשיו רק את ההרגל והמנהג. אני, למשל, הייתי מתכון במעשי
כלפי הדעות המקבלות פה באלכסנדריה. ולפיכך נחשב אני לאדם מהגן.
לך, רעי, והתענג!

אבל פפנוציוס חשב, שיותר טוב יעשה כשיודיע לבעל-הבית את כונתו
האמתית.

– היודע אתה, שאל, אותה תאיס, המשעשעת בשעשועי התיאטרא?

– יפה היא, השיב ניקיאס, וגם היו ימים שהיתה יקרה לי. מכרתי בשבילה
בית-רחים אחד ושני שדות של דגן וחברתי לכבודה שלשה ספרים מלאים
אלגיות נתעבות. בחיי ראשי, היפי הוא הדבר התקיף ביותר בכל
העולם כלו, ואלו היינו נבראים באופן שהיינו יכולים ליהנות ממנו בכל
הימים ובכל השנים, מובטחני שהיינו ממעטים בכל האפשר להעסיק את מוחנו
ב“דימיורגוס” וב“לוגוס” וב“איאונים” וביתר כל החלומות של
הפילוסופים. אבל מתפלא אני, פפנוציוס, על שבאת מקצה מדבר-נא
כדי לדבר עמי על-דבר תאיס.

כשדבר דברים אלו נאנח אנחה קלה. ופפנוציוס התבונן אליו והתפלץ,
מאחרי שלא הבין, איך יכול אדם לספר במנוחה רבה כזו בחטא שכזה. עתיד
היה לראות את האדמה פותחת את פיה ובולעת את ניקיאס בשלהבת אש. אבל האדמה
נשארה סגורה והאלכסנדרוני נשאר יושב דומם, ראשו סמוך על ידו, והוא
משחק שחוק יגון לזכר הדמיונות של עלומיו שחלפו. הנזיר קם ודבר בלב
תמים:

– דע, ניקיאס, כי בעזרת אלהים אציל את תאיס זו מיד התאוות
המתעבות של חיי עולם הזה ואתן אותה לאשה לישוע המשיח. אם הרוח הקדוש
יהיה לי לעזר, תעזוב תאיס היום עיר זו, בשביל לבוא לבית-נזירות.

– הוה מתירא לפגוע בכבודה של וינוס, ענה לו ניקיאס, כי אלילה
תקיפה היא. כעסה יגדל עליך, כשתגזול מעמה את המהללה
ממשרתיה.

– אלהים יגן עלי, אמר פפנוציוס. יאר אדני אור בלבך, ניקיאס, ויעלה
ויוציא אותך מן התהום, שנשקעת בו!

פנה ויצא. אבל ניקיאס הלך אחריו. השיגו על המפתן והניח ידו
על-גבי כתפו ולחש לו לתוך אזנהו:

– הוה מתירא לפגוע בכבודה של וינוס, נקמתה נוראה.

פפנוציוס, שנתמלא בוז לדברים אלו האמורים בקלות ראש, יצא ולא הפנה עוד
ראשו. מה שדבר ניקיאס לא עורר בו אלא תעוב, אבל מה שלא יכול לסבול, זה
היה הרעיון, שחברו זה מימים קדמונים היו לו עסקים עם תאיס. נראה היה לו,
שמי שחטא באשה זו, חטא שלו מתעב יותר מבאשה אחרת. כאן נעשה
החטא לעון פלילי ביחוד, וניקיאס היה בעיניו מעתה לתועבה. אמת היא,
את הזמה היה שונא כל ימיו, אבל מעולם לא היה חטא זה נורא בעיניו כמו
עתה: מעולם לא נעשה עוד בלב שלם שתף לכעסו של ישוע המשיח ולצערם של
המלאכים כמו שנעשה עתה.

עתה לא חש בלבו שום דבר אלא אש-קנאה כפולה ומכפלת לגאול את תאיס מבין
הגוים, וכל נפשו בערה בו לראות את פני המשחקת, כדי להצילה.
ועם כל זאת היה עליו לחכות, כי לא יכול לבוא לביתה של אשה זו קודם שעבר
חמו הגדול של היום. אבל עדיין לא עברו אלא השעות המועטות שקודם חצות
היום, והוא אינו עושה דבר אלא מטיל ברחובות העיר ההומיות מאדם. אותו
יום גזר על עצמו תענית, שלו יאכל ולא ישתה, כדי שיהיה לכל-הפחות מהגן
וראוי קצת יותר לקבל את החסד, שהוא שואל מאלהים. לגדל צערו לא ערב את
לבו להכנס לתוך אחד מבתי-הכנסיה שבעיר, מפני שידע שהארינים
טמאו את כל ההיכלות על-ידי מה שהפכו על-פיו את שלחן אדני. הכופרים
הללו, שמלך המזרח תמך בם, גרשו באמת את הפטריארכון אתנסיוס
מכסא האפיסקופוס שלו. והביאו מהומות ופורעניות על הנוצרים
שבאלכסנדריה.

כך הלך לו פפנוציוס לתמו, עתים נעץ עיניו בקרקע בענוה ועתים נשא
אותם למעלה, כאלו בא לידי התפשטות הגשמיות. אחרי שתעה בטבורה של עיר
שעה מרבה, בא לבסוף עד הסוללות שבחוף. אניות באין-מספר נחו במבואות
החוף וקורותיהן שחורות, ובאותה שעה הזהיר הים הכוזב עד למרחקים
מתוך צבעי תכלת וכסף. אנית-משוט אחת שסמן של ניריאידה היה מחבר
אל התרן הקדמוני שלה, העלתה ברגע זה את העגן שלה מן המים. תופשי
המשוטים הכו את הגלים בשעה שהיו מזמרים: עוד רגע אחד ובת-המים
הלבנה, שהיתה מכסה בפנינים לחות, לא הראתה עוד להנזיר אלא את גלגל
פניה החולפות: עברה עם המלח המנהיג שלה את המעבר הצר, הפתוח
אל התעלה של אינוסטוס, ובאה עד לב-הים והניחה מאחריה רצועה של קצף
נוצץ.

– גם אני, חשב פפנוציוס בלבו, חפצתי לפנים לעבור באניה את האוקינוס של
העולם ולזמר בזמירות בשעה שאעבור. אבל מיד הכרתי את שגעוני, ושום ניריאידה לא נשאתני עמה.

בשעה שחשב מחשבות אלו בא וישב על-גבי גל של חבלים ונרדם, ובשנתו
נראה אליו מראה. נדמה לו שהוא שומע קול שופר גדול, ומכיון ששנו
השמים את מראיהם פתאם ונהפכו לדם, הבין שבאה השעה. עמד בתפלה לפני
רבונו בלב קרוע ומרתח, וראה פתאם חיה עצומה שבאה אליו וצלב
של אור על מצחה, מיד הכיר אותה שהיא הספינקסה שבסילסילי
והחיה תפשה בו בשניה בזהירות, כדי שלא להכאיב לו, ונשאה אותו
בפיה, כמו שנושאות החתולים את עוליהן. כך עבר פפנוציוס מדינות רבות,
שט על נחלים ועלה על הרים, עד שבא למדבר שומם, שהיה מכסה בסלעים
מכערים ובאפר חם, והאדמה מלמטה היתה מבקעה במקומות רבים לבקיעים
וקיטור לוהט עולה מהם. הורידה החיה את פפנוציוס על-גבי הקרקע בזהירות ואמרה
לו:

– הבט!

הרכין פפנוציוס את עצמו על שפתו של תהום וראה נחל אש, שהיה שוטף בבטן האדמה
בין שתי שדרות של סלעים שחורים. כנגד אורן של מדורות כהות ענשו
במקום זה מלאכי-החבלה ביסורים רעים את נשמותיהם של הרשעים.
הנשמות היו לבושות עדיין את צלם גופן, ששכנו בו לפנים, ואפילו שירי
סמרטוטים של בגדיהן היו דבקים עוד לעורן. ונשמות אלו נשאו, כנראה, את
יסוריהן במנוחה. אחת מהן, נשמה גדולה ולבנה, שעיניה סגורות ועל מצחה ציץ
תפארה ובידה שרביט, זמרה זמירות, וקולה מלא את כל הנוף השומם
בצלצולים מתוקים, והיא מתנה בזמירותיה את תהלת האלים והגבורים.
באותה שעה באו מלאכי-חבלה קטנים וירוקים ורצעו את שפתיה ואת גרונה
במרצעות של ברזל לוהט. אבל נשמה זו, צלו של הומירוס, הוסיפה לזמר עדיין
ולא חדלה. סמוך לה ישב אנכסגורס הזקן, קרח ולבן-שער,
ורשם במחוגה ציורים על-גבי בקרקע. בא שד ויצק לו שמן רותח לתוך
אזנו, אבל גם בזאת לא עלתה לו להפסיק את החכם במחשבותיו. והנזיר הביט וראה
עוד נפשות רבות מאד, שהיו יושבות על שפת התהום השחורה לארכו של הנחל
הרותח והיו קוראות בספרים במנוחה או היו חושבות מחשבות או היו מטילות
והיו מתוכחות זו עם זו בשעת טיול, כמו שהיו עושים הפילוסופים
הקדמונים עם תלמידיהם, כשהיו מטילים בצלם של הערמונים שבחצרות
בתי-המדרשות. רק טימוקלס הזקן עמד מרחוק ונדנד בראשו, כאדם האומר לכל דבר:
לא. בא אחד ממלאכי התהום והחזיק לו לפיד בוער בין עיניו, אבל טימוקלס
לא רצה לראות לא את המלאך ולא את הלפיד.

כשראה פפנוציוס מראה זה, נסתלק ממנו הדבור מתמהון רב ופנה לו אל
החיה. אבל חיה זו נתעלמה בינתים, ובמקומה של הספינקסה ראה הנזיר אשה
כסויה בצעיף, שאמרה אליו:

– הבט והבן! קשיות ערפם של אותם הכופרים גדולה כל-כך, שאפילו
בתוך הגיהנם עצמו הם נעשים עדיין קרבנות לאותם הדמיונות הריקים, שהטעו
אותם, כשהיו עוד בין החיים. המות לא פקח את עיניהם על טעותם, כי אין שום
ספק, שלא די לאדם למות בלבד, שיהא רואה את אלהים. מי שלא הכיר בטיב האמת
בשעה שהתהלך עוד בארצות החיים, זה לא יכיר בה לעולם. מלאכי-חבלה אלו,
שמתלבטים סביב לאותן הנשמות, האם אין הם בעצמם רק צורות של צדקת אלהים?
לפיכך אין הנשמות הללו רואות אותה ואין הן מרגישות בה. זרה להם כל אמת,
לפיכך אין הן מכירות שהן עצמן נדונות דינה של גיהנם, ואפילו אלהים אינו
יכול להכריחן שתהיינה סובלות יסורים.

– אלהים הכל יכול, צעק אבא שבאנטינואי.

– אבל אינו יכול לעשות מה שהדעת אינה סובלתו, השיבה האשה הכסויה בצעיף.
כדי לענשן, היה מן המוכרח, שיפקח את עיניהן, ואם היו משיגות את האמת, היו
נעשות דומות לבחירי אלהים.

נתמלא לבו של פפנוציוס חלחלה ופלצות, עמד והרכין שוב את עצמו על-פי
התהום. באותו רגע ראה את צלו של ניקיאס מטייל בשחוק בין הדסים, שהיו
לאפר, ועל מצחו פרחים. סמוכה לו ראה את אספסיה המיליסית, חבושה
בהדר באדרת הצמר שלה, והיא, כנראה, מדברת על האהבה והפילוסופיה ביחד,
מאחרי שרשומי פניה היו נעימים ונאצלים ביחד. גשם האש, שהיה יורד
עליהם, היה נחשב להם כטל של תחיה, ורגליהם דרכו על-גבי הקרקע הלוהט
כדורך על-גבי עשבים רכים. כשראה פפנוציוס מראה זה, תקפה אותו חמה.

– הכהו, אלהי צעק, הכהו! הלא זה ניקיאס! יבכה-נא!
יתיפח! יחרוק בשניו!…. הלא בתאיס חטא!…

ופפנוציוס הקיץ וראה מלח אחד, גדול וכבד-גוף כהרקולס, מחזיק
אותו בזרועותיו ומניחו על-גבי החול וקורא אליו:

– הוה שוקט, רעי, הוה שוקט! בשם פרוטיאוס, שר של
תחשים הזקן, אני נשבע לך, שבשנתך אתה מלא התרגזות. אלמלא
החזקתי בך למועד הנכון, היית נופל לתוך האינוסטוס. בשם אמי, שהיתה
מוכרת דגים במלח, נשבעתי לך, שהצלתי אותך ממות.

– הריני נותן תודה לאלהים על זה, ענה פפנוציוס.

קם והלך לו לדרכו והתחיל חושב מחשבות על המראה שחלף עליו בשנתו.

– מראה זה, אמר בלבו, רע הוא בלי שום ספק: מלעיב הוא בטובו של אלהים על-ידי
מה שיצייר לנו את הגיהנם, כאלו לא היתה לה שום ממשות. ברור הוא, כי השטן שלח אותו בי.

ולידי החלטה זו בא, משום שידע להבדיל יפה בין חלומות הבאים בידי אלהים
ובין אלו היוצאים מלפני המלאכים הרעים. והבדלה זו יש בה מן התועלת בשביל
אדם חי בבדידות ורואה תמיד מראות וחזיונות, כי זה שבורח מפני בני-אדם יכול
להיות מבטח שיפגע ברוחות. המדבריות מלאים שדים. כשעולי-רגל
היו באים עד הבירה הנחרבה, שבחר לו אנטוניוס הקדוש לישב בה בהתבודדותו,
היו שומעים קולות וצעקות עולים מן החורבה, כאלו שנשמעים בשוקים בתוך
הערים בלילות של חגים. וצעקות אלו יצאו מפיהם של בני השטן, שבאו לנסות
את האדם הקדוש.

במעשה נפלא זה נזכר פפנוציוס עתה, ונזכר גם-כן ביוחנן המצרי הקדוש,
שרצה השטן להדיחו במשך ששים שנה שלמות על-ידי מעשי כשפים ואחיזת-עינים.
אבל יוחנן הפיר את נכלי השטן. מה עשה הלז? נכנס פעם אחת לתוך המערה של
יוחנן החסיד, כשהיה לבוש צורה של אדם, ואמר לו: “יוחנן, גזרה היא מן
השמים, שתוסיף לישב בתעניתך גם מחר עד הערב”. ויוחנן, מכיון שהאמין שמלאך
אלהים מדבר אליו, שמע בקולו של השטן והתענה גם מחר עד שעת מנחה. נצחון זה
היה היחידי, ששר החשך נצח את יוחנן המצרי הקדוש, ונצחון זה
נצחון קטן הוא. לפיכך אין להתפלא כלל, שפפנוציוס הכיר מיד את הזיוף שבחלומו, שראה בשנתו.

אחרי שהתחטא בדברים כבושים שכאלו לפני רבונו, על שמסר אותו ברשותם
של רוחות רעים, הרגיש פתאם שהוא נדחף בדרך הליכתו ונמשך ביחד עם המוני
בני-אדם, כשהם נדחקים ונחפזים כלם לעבר אחד. מכיון שלא היה רגיל עוד לילך
ברשות-הרבים עם יושבי כרכים, היו העוברים פוגעים בו ודוחקים את רגליו
ומקלעים אותו אחד לחברו כדבר שאין בו רוח חיים, ומשום שהיה מתלבט
בקפולי הטוניקה שלו, היה מתירא בכל רגע שמא יפול. נכנסה בו
רוח תאוה לדעת לאן רצים כל אותם בני-אדם, עמד ושאל את פיו של האחד לסבתה של בהלה זו.

– אדם זר, השיב לו זה, האין אתה יודע כי השעשועים מתחילים תיכף וכי
תאיס יוצאת על הבימה? כל אותם בני-אדם פה הולכים אל התיאטרא, וגם
אני בתוכם. אפשר רצונך לילך עמי גם אתה?

פפנוציוס בא לידי הכרה פתאם, שלתכלית מעשיו טוב באמת לראות את תאיס בשעת
השעשועים, החליט והלך אחרי הזר. ברגע זה נראתה לעיניהם גם התיאטרא עם שער
האולמים שלה, שפרוטומים של אנשים מפרסמים קשטו אותו, והיא מוקפת חומה עגולה, שמצבות פסילים באין-מספר הכתירו אותה.
הלכו שניהם אחרי ההמון הרב ובאו לתוך פרוזדור צר, שבסופו נראתה
האמפיתיאטרא עם אורה הגדול, שסמא כמעט את העינים. באו
וישבו על מקומם שבאחת מן השורות העשויות מעלות, שהיו יורדות מדרגות
מדרגות עד להבימה, ןבאותה שעה היתה הבימה ריקה עדין מאקטורים, ורק
מקשטה היתה להפליא. שום יריעה לא הבדילה בין הבימה ובין הקהל,
והרואים הביטו וראו שם כעין תלולית של עפר, בדוגמתן של אותן התלוליות,
שהעמים הקדמונים היו מקדישים לזכר נשמות הגבורים. תלולית של עפר זו
התנשאה באמצע של מחנה. עמודים של רמחים מחברים זה לזה, רחבים
למטה ומחדדים למעלה, היו מוצגים לפני אהלים, ושלטי זהב היו תלוים
על-גבי מוטות עץ בין ענפי דפנא ועטרות אלון. דממה ומנוחה היו שפוכות
על המקום הזה מלמטה, אבל מלמעלה היה נשמע קול המון שאינו פוסק, דומה לאותו
ההמון העולה מתוך כורת של דבורים, והוא מלא את חצי-העגול,
שהיה מלא אנשים. ואנשים אלו היו פניהם אדומים על-ידי האור החוזר, שהיה
מרפרף ועולה ויורד על-גבי וילונות הארגמן הפרושים על הכתלים, וכלם היו
פונים בכליון עינים משנה אל המקום הרחב והשוקט שמלמטה, שלא נראה עדיין שם
כלום חוץ מתלולית של עפר ואהלים. הנשים ישבו ושחקו בקול ואכלו
ציטרונים, והגברים, אלו שהיו נחשבים פה כבני-בית, היו מסיחים בקול
גדול ובשמחה גדולה זה עם זה מן השורה האחת לחברתה.

פפנוציוס ישב והיה מתפלל בלבו והיה נזהר מדברים בטלים, אבל
שכנו התחיל לקבול לפניו על קלקול התיאטרא בזמן האחרון.

– לפנים, אמר, היו אקטורים חרוצים לבושי מסוה מרצים לפני הקהל
את חרוזיהם של אירפידס ומננדר, ועכשו אין מספרים עוד
לפנינו את הדרמות, אלא מראים אותן לנו על-ידי תנועות ורמזים, ולא
נותר לנו מן החזיונות הנשגבים, שהשתמשו בהם באתונא רק כדי לכבד
על-פיהם את בכוס, אלא אותם הדברים התפלים, שגם אנשים לועזים,
ואפילו סקתים, יכולים להבינם: כלומר התנועות והרמזים. אותו המסוה
של הטרגדיונים, ששפופרת של מתכת היתה מחברה אל
פתחו של פיו, כדי לחזק על-ידי-כך את צלילו של הקול, אותו הקב,
שעל-גבו היו המומוסים יוצאים, משום שעל-ידי-כך היו נעשים גבוהים
בקומתם כמו אלים, אותו ההוד הנורא של הטרגדיונים ואותו הזמר של
החרוזים היפים, – כל זה חלף ואינו עוד. מומוסים ומחוללות בלי שום
מסוה ממלאים את מקומם של פאולוס ורוסציוס. מה היו
האתוניים שבזמנו של פריקלס אומרים, אלו היו רואים אשה עולה
על הבימה? אין זו ממדות הצניעות, שתהא אשה נראית בצבור. סמן של
ירידה הוא, כשאין אנו מוחים כנגד דבר שכזה. נשבע אני בשמי דוריון,
שהאשה היא אויבתו של האדם וחרפה לכל העולם.

– דבריך נאמרים בדעת, ענה פפנוציוס, האשה היא אויבתנו היותר גדולה.
נותנת היא לנו את התענוג, ומשום כך היא נוראה.

– בחיי אלי הנצח, קרא דוריון, האשה נותנת לבני-אדם לא את התענוג, כי
אם את היגון ואת הבהלה ואת הדאגות השחורות! האהבה היא סבת הרעות היותר
גדולות שלנו. שמע-נא, אתה הזר! כשהייתי אדם צעיר, באתי פעם אחת לעיר
טרוצין שבארגוליס וראיתי שם הדסה אחת גדולה ורחבה עד
להפליא, שעליה היו מלאים דקירות של מחט באין מספר. וזה מה שמספרים
הטרוצינים על-דבר הדסה זו: – בזמן שהמלכה פידרה היתה אוהבת
את היפולוטוס עד להתחלות, היתה שוכבת סרוחה כל היום תחת הדסה זו,
שאנו רואים אותה עוד עד היום, וכשתקפו אותה געגועים עד כדי למות, היתה
מוציאה מתוך שערותיה הצהבות את מחט הזהב, שהיה מחברן, והיתה
רוצעת בו את העלים של אותו השיח היפה עם הגרגרים הנותנים ריח
טוב. כך נתמלאו כל העלים נקבים עד שנעשו ככברה. מכיון שנסתלק מן העולם
אותו התמים, שהציקה לו כל-כך באהבתה הזרה, מתה פידרה בעצמה מיתה
משנה, כפי שידעת. אחרי שנכנסה לתוך חדר האפריון שלה, סגרה אחריה את
הדלת ותלתה את עצמה בחגורת הזהב שלה על-גבי יתד של-שן. רצו האלים,
שהדסה זו תהא לעדות לעולמי עולמים לאותו מעשה הנורא, לפיכך גזרו שגם
על-גבי העלים החדשים שלה, שיציצו לדורות, יהיו נראים נקבים של מחט.
וכן קטפתי לי אחד מאותם העלים וחברתי אותו לראש מטתי, כדי
שאסתכל בו תמיד ואהיה נזהר על-ידו כל יום ויום מפני השגעון של האהבה,
ועל-ידי כך תתחזק בי תורתו של רבי הגדול אפיקור, שהיה אומר: כל חשק
וחשק אצל האדם מביא לידי סכנה. אבל על צד האמת אין האהבה אלא מחלה של
הכבד ואין שום אדם מובטח מפניה שלא תבוא עליו.

ופפנוציוס שאל:

– מה הם התענוגים, דוריון, שאתה הולך אחריהם?

ודורין השיב ביגון:

– האין לי אלא תענוג אחד, ואני מודה לך, שחדוה יתרה אין לי עמו, והוא
– העיון. מי שחש במעיו אין לו הרשות לבקש לעצמו תענוגים אחרים.

דברים אלו האחרונים נתנו רעיון בלב פפנוציוס לנסות כחו אל תלמיד זה של
אפיקור, שמא יצליח לפקוח את עיניו ולעוררו על התענוגים הרוחניים,
שההסתכלות באלהים נותנת לו לאדם, ולפיכך התחיל:

– דוריון, שמע בקול האמת וקבל את האור!

בשעה שקרא קריאה זו, ראה, שאנשים מסתכלים בו מכל העברים ומריעים לו
בראשם ומורים לו באצבע, כדי שישתתק. דממה גדולה היתה רבוצה פתאם על
התיאטרא כלה, ומיד אחר-כך נשמעו קולות של נגינות גבורים.

התחילו השעשועים. אנשי-צבא נראו יוצאים מן האהלים ומתעתדים למסע
המחנות, ופתאם, כאלו נעשה נס גדול ומתמיה מאד, נראתה עננה כבדה עולה
ומכסה את גלי הקברים שעל-גבי תלולית העפר. אחר-כך, כשנתפזרה העננה שוב,
נראה שם פתאם צלו של אכילס לבוש שריון של זהב, ואכילס פורש את
ידיו לאנשי המלחמה, ונדמה כאלו הוא אומר אליהם: “מה זה? אתם כלכם, בני
דנאוס, הולכים מזה: שבים אתם לארצכם ומולדתכם, שאני לא אוסיף עוד
לראותה עד עולם, ואת קברי פה אתם מניחים בלי שום קרבן?” מיד התגודדו
ראשי מפקדי היונים מסביב לתלולית העפר. אקנס בן תיסוס, נסאור
הזקן, אגממנון עם השרביט בידו ועם הציץ על מצחו, כלם השתוממו
על הפלא, שנראה פה. פירהוס, בנו הרך של אכילס, התנפל על ברכיו לארץ.
אודיסוס, שהיה נכר באותה הכפה שעל ראשו ובתלתלי שערותיו, שהיו
משתפכים מתוך כפה זו, בא והוכיח ברמזים ובתנועות ידים, שרואה הוא
את דברי אכילס. פנה והתוכח עם אגממנון, וכל אחד מן הקהל היה יכול להבין מה שמדברים.

– אכילס זה, טען מלך אתקה, מת מות גבורים בשביל הלס, ולפיכך ראוי
הוא, שנחלוק לו כבוד. שואל הוא ממנו, שנקריב על-גבי קברו את
פוליקסינה הנערה הבתולה, בתו של פריאמוס. בואו, הדניים,
ונעשה מה שנשמת הגבור דורשת ממנו וישמח בן-פלוס זה
בתחתיות הדס.

אבל מלך המלכים השיב:

– נחמול-נא על בנות טרויה הבתולות, שמלטנו אותן מן המזבחות!
דין לצרות שמצאו את גזע פריאמוס המהלל עד כה.

והוא דבר כך, משום שאחותה של פוליקסינה היתה לו לשוכבת חיקו,
ואודיסוס החכם הוכיח אותו על זה ואמר, שיקרה לו מטתה של
קסנדרה מחניתו של אכילס.

היונים כלם הסכימו לו והתחילו בקול רעש גדול לצלצל בכידוניהם. מיתתה
של פוליקסינה נחרצה, וצלו של אכילס, מכיון שנתן לו פיוס
שכזה, נתעלם. קול-הנגינה נשמע לרגעים בסערה ולרגעים בקול בוכים, הכל לפי
תכונת מחשבותיהן של הנפשות הפועלות, וקהל-הרואים הריע לקראת החזיון בקול
מחיאת-כפים.

פפנוציוס, שהיה רואה את כל דבר רק לפי יחוסו אל האמת האלהית, אמר בלחש:

– מכירים אנו גם מתוך משל זה, עד כמה אכזרים היו כל אלו שעבדו
לאלהי שקר.

– כל האמונות מביאות לידי רציחות, השיב תלמידו של אפיקור, אבל לגדל
אשרנו בא יוני אחד, חכם כאלהים, ושחרר את בני-האדם מן היראה, שהיו
מתיראים תמיד מפני הבלתי-נודע…

בין כך וכך יצאה היקבה מן האהל, שהיתה שבויה שם, שערותיה הלבנות
היו פרועות ושמלותיה היו קרועות, כל הקהל השמיע קול אנחה ארכה, כשראה
תמונה שלמה זו של אסון גדול, היקבה, שאלהים הודיעו לה בחלום את כל
הנעשה, התיפחה לבתה ולנפשה עצמה. אבל אודיסוס כבר עמד לפניה ודרש את
פוליקסינה ממנה. האם הזקנה מרטה את שערותיה, שרטה בצפרניה את
לחייה ונשקה את ידיו של האיש האכזרי, אבל האכזרי לא נתן להרך את
לבו ונדמה כאלו ענה בנחת:

– היי חכמה, היקבה, והכנעי מפני ההכרח. יש גם בבתינו
אמות זקנות הבוכות לבניהן, שישנים את שנתם לנצח תחת הגפרים
שבהר אידה.

וקסנדרה, לפנים מלכת אזיה הפורחת ועתה שפחה, זרקה עפר על קדקד ראשה הכבד בפורעניות.

אבל ברגע זה הוסר המסך מלפני האהל ונראתה הבתולה פוליקסינה.
חלחלה תקפה את כל הרואים באין יוצא. הכירו את תאיס. פפנוציוס ראה
אותה שוב, זו שבא לבקש אותה. בזרוע ידה הלבנה החזיקה ממעל לקדקד
ראשה בקצה היריעה הכבדה, כדי לעצור אותה. לא נעה ולא זעה, היתה כפסל
יפה, ורק מבט עיניה הכחולות שט בנחת מסביב, מלא נעימות
וגאות, וכך עוררה בלב כל-רואה את החרדה הטרגית של היפי.

המית קול שבח התנשאה, ופפנוציוס, מרגש ומרתח עד ליסוד
נשמתו, תקף בשתי ידיו את לבו ונאנח:

– למה אתה נותן, אלהים אלהי, כח של השפעה כזה לאחד מיצוריך?

דוריון, מתון יותר ממנו, אמר:

אמת הוא, האטומים שהתחברו פה ביחד, כדי להיות לתבנית אשה זו, מראים
לנו הרכבה נעימה לעין. אבל כל זה אינו אלא שעשוע של הטבע,
ואטומים אלו אינם יודעים מה שהם עושים. באיזה זמן מן הזמנים יחזרו
ויתפרדו שוב זה מזה באותה קרירות הרוח עצמה שהתאחדו. איה עתה האטומים
שהיו לתבנית לאיס או קליאופטרה? אין אני מכחיש דבר זה: יש לפעמים
נשים שהן יפות. אבל משעבדות הן לשנויים רעים ולתקלות
מגנות. דבר זה מזכירים לעצמם אותם האנשים, שרוחם חוקר לכל תכלית, בשעה
שאנשים מן ההמון אינם מעלים את זה על דעתם. וכך מעוררות הנשים אהבה,
אף-על-פי שכנגד השכל הוא לאהוב אותן.

כך דנו הפילוסוף והנזיר בתאיס, ואת דעתם זו המשיכו עוד. לא זה ולא זה
ראו, שבינתים פנתה היקבה לבתה ואמרה לה ברמיזות.

– נסי להרך את לבו של אודיסוס האכזרי. תני לדמעותיך ודברו,
תני ליפיך ודבר, תני לנעוריך ודברו!

תאיס, או יותר טוב פוליקסינה, הפילה את מסך האהל מתוך ידה.
פסעה פסיעה אחת – וכל הלבבות נעשו משעבדים לה. וכשפנתה בצעדים
ענוגים וקלים לקראת אודיסוס, היה קצב תנועותיה, שקולות של חלילים
מלוים אותן, מזכיר לכל אחד שורה שלמה של תענוגות נסתרים, ונדמה
כאלו נעשתה למרכז האלהי של שלות העולם. לא ראו עוד הרואים שום דבר
חוץ ממנה, ויתר חלקי החזיון נשתקעו כלם בקרני אורה. אבל החזיון לא פסק.

בנו המחכם של לארטס הפנה את ראשו לאחור ואת ידו החביא באדרתו, כדי
להשתמר מפני מבטי עיניהן ונשיקותיהן של המתחננות. אבל הנערה
נתנה לו אות, שלא יתירא עוד מפניה. מבטי עיניה היו כאלו אמרו:

– אודיסוס. הולכת אני אחריך, כדי לשמוע בקול ההכרח ומשום שאני רוצה
במיתתי. אני, בתו של פריאמוס ואחותו של הקטור, לא אתן את משכבי
לאדון זר, בשעה שמשכבי זה היה מעתד למלכים. מותרת אני ברצון טוב על אור היום.

היקבה, שהיתה רבוצה על העפר כאדם שאין בו רוח חיים, התנשאה פתאם
והתרפקה על בתה ביאוש. אבל פוליקסינה הסירה ביד חזקה ובנעימות יחד את
הידים היבשות מעליה, והכל חשבו כאלו היא אומרת:

– אמי, אל לך להפקיר את עצמך לגדופי האדון הלז! אל לך לחכות
עד שיגזול אותי מידך בחזק יד וימלא את פניך קלון! יותר טוב תעשי, אמי
חמדתי, אם תתני לי את כף-ידך זו המלאה קמטים ואת לחייך הצומקות תגישי לשפתי!

המכאוב, שנראה על פניה של תאיס, נפלא היה ביפיו. הקהל מסביב הכיר לה
טובה על שידעה להלביש בחן של מעלה שכזה את צורותיהם ויסוריהם של
החיים, ופפנוציוס, שסלח לה בלבו את עון כל תפארתה עתה בגלל הענוה
העתידה במהרה לבוא עליה, התגאה כבר עתה בנשמה הקדושה החדשה, שהוא הולך
להכניס תחת כנפי השכינה.

החזיון התקרב לידי גמר. היקבה נפלה לארץ כמתה, ואודיסוס הנהיג
בידו את פוליקסינה, עד שהגיעה לגל הקבר, שטובי אנשי הצבא הקיפו
אותו. התחילו נגינות האבל, ופוליקסינה עלתה על ראש תלולית העפר. בנו של
אכילס עמד על ראש הגבעה ונסך בספל זהב את נסכו לנשמת הגבור.
ובאותו רגע שלחו הכהנים את ידיהם, כדי לתפוש בנערה הבאה, אבל הנערה נתנה
אות, שהיא רוצה למות ברצונה הטוב, כפי שיאה לבתם של מלכים בני
מלכים. מיד קרעה את שמלתה מעליה והראתה באצבעה על המקום ששם הלב,
ופירהוס, אחרי שהפנה את ראשו לאחור, תקע שם את חרבו, ולא עוד אלא
שעל-ידי הכנות ידועות יכול היה לתת לזרם דם לזנק מתוך הלב המזהיר
בלבנוניתו. לבסוף הטתה הנערה את ראשה לאחור ועיניה נשארו טבולות
ביסורי מיתה, עד שנפלה לארץ בחן ובענוה.

כשפרשו אנשי הצבא את השמלה על-גבי הקרבן וכסו אותו בחבצלות
ובאנימונות, מלאו יללות וזעקות-שבר את האויר. באותה שעה קם
פפנוציוס מעל מושבו והתחיל להתנבאות בקול גדול:

– שמעו הגוים, אתם המתעבים, המשתחוים לשדים! ואתם
האריאניים, הרעים שבעתים מעובדי האלילים, התבוננו-נא! כל מה
שראיתם עתה אינו אלא דמיון ומשל. אבל משל זה יש בו גם צרופי סודות, מפני
שאשה זו, שראיתם עתה, תהיה במהרה לקרבן, מין לחם תנופה, קדוש לאלהים זה הקם מן המתים!

המוני אדם כבר שטפו כזרמים שחורים לתוך המסדרונות. גם אבא איש
אנטינואי השתמט מפני דוריון, שנשאר עומד משתומם, ונדחק לבוא
למוצא הבית ולא פסק בינתים להתנבאות.

שעה אחת אחר-כך התדפק על פתחה של תאיס.

באותו זמן התגוררה האקטריסה ברבע העשירים ברקוטים, על-יד
מצבתו של אלכסנדר, בבית שהיה מוקף פרדסים השרוים בצל. סלעים מתקנים
בידי אדם התנשאו, ונחל, שערבים הקיפו את שפתו, השתפך ביניהם.
שפחה זקנה שחורת עור, שהיתה עדויה טבעות רבות, פתחה לו את הדלת ושאלה לחפצו.

– את תאיס אני חפץ לראות, השיב. אלהים עדי, שלא באתי אלא כדי לראותה.

מכיון שהיה לבוש טוניקה יקרה ודבר כמפקד, הניחה לו השפחה להכנס.

– את תאיס, אמרה, תמצא במערה של הנימפות.

הפפירוס

אבותיה של תאיס היו בני-חורין מקרב העניים, שהיו מסורים בכל לבם לעבודת האלילים. כשהיתה קטנה עדיין, היה אביה מחזיק בית-משתה באלכסנדריה,
סמוך לשער הירח, ומלחים היו יוצאים ונכנסים שם. זכרונות אחדים, ברורים ונפרדים זה מזה, נשארו לה מתוך תקופת ילדותה הראשונה. לפעמים ראתה
בזכרונה את תמונתו של אביה, כשהוא יושב בפנה אצל הכירה, רגליו מקפלות זו על גבי זו, והוא כבד- גוף, איום ומחריש, כאחד ממלכי
בית-פרעה הקדמונים, שהמזמרים העורים היושבים ברחובות בקרן-זוית
מזמרים את תהלתם. כך ראתה גם את תמונת אמה, דקת-בשר ועצובה,
כשהיא תועה בבית כחתול רעבה מפנה לפנה, וממלאה את האויר בצלילי קולה החד ובזהרורי הפוספור שבעיניה. בפרור העיר היו
מספרים עליה, שהיא מכשפה, ובלילה היא נעשית לתנשמת, כדי לבוא לבתי-מאהביה. אבל דברים אלו לא היו אלא כזבים. תאיס,
שארבה לאמה כמה פעמים על-מנת לדעת את סודותיה, ידעה היטב, שאין
היא עוסקת בכשפים, אלא מפני שהיתה קמצנית גדולה, היתה יושבת כל הלילה
וסופרת את המטבעות, שהכניסה ביום. אבל אב זה, שלא זז ממקומו, ואם זו,
שאהבה כל-כך את הממון, הניחו לה לעשות כל מה שלבה חפץ, כמו שהניחו
לעופות שבחצר לעשות את רצונם. וכך נעשתה תאיס מוכשרה מאד להוציא מתוך
אזורם של המלחים השכורים בחריצות יתרה את פרוטותיהם אחת
לאחת, מאחרי שהיתה מבדחת את דעתם על-ידי מה שזמרה להם שירים
תמימים או דברה באזניהם דברים מגנים, שלא הבינה את פרושם. באותו
חדר-המשתה, שאוירו היה ממלא בריחות של משקאות תוססים ושל נאדות
משוחים בשרף, היתה הנערה עוברת מעל-גבי הברך האחת על-גבי
הברך השניה, ואחר-כך, כשלחייה כבר נעשו מזהמות
משכר ומשרטות משערות קשות של בעלי זקן, שהיו
ממשמשות בהן, היתה מתחמקה מן הבית, כשלחצה בין אצבעות
ידה הקטנה את המטבעות, והיתה רצה אל האשה הזקנה היושבה רבוצה על-גבי
סליה אצל שער הירח והיתה קונה לעצמה עוגות בדבש. כל יום ויום
נשנו וחזרו אותם המאורעות עצמם: המלחים היו מספרים מעשות
בסכנות משנות, שעברו עליהם, בשעה שנתעוררה רוח מזרחית-דרומית
וזעזעה את הסוף שעל-פני התהום, ואחר-כך היו מצחקים בקוביה או
בעצמות והיו פותחים בקללות נמרצות כלפי מעלה בשעה שבאו לשאול את
השכר היותר טוב שבקיליקיה.

כל לילה ולילה היתה הילדה מקיצה משנתה לקול ריבות ומדנים שבין
הסבואים. בצעקות משנות היו עפות קלפות של קונכא על-גבי
השלחנות מלמעלה והיו מוחצות ראש ומצח. לפעמים, כשאור המנורות
העשנות היה בוקע ועולה, היתה תאיס רואה גם סכינים נוצצים ודם
שוטף.

ימי-הילדות שלה לא ידעו שום רחמי אדם חוץ מן הרחמים שהראה לה אחמד
הרך, ולפיכך היתה נכנעת לו. אחמד, העבד שבבית, היה נבי,
שחור במראהו מן הקדרה, שהיה שואב את הזוהמא מעליה, וטוב כליל-שנה.
לפעמים היה נוטל את תאיס על ברכיו והיה מספר לה ספורים קדמונים,
מעשות במהמורות ממלאות באוצרות במעמקי האדמה, ומהמורות אלו נבנו
בשביל מלכים חומדי הון, אלא שהיו הורגים אחר-כך את הבונים ואת החופרים, כדי
שלא ידע איש את מקומם של המטמונים. או היו מספרים מעשות בגנבים
מהירים במלאכתם, שהיו לוקחים להם בנות מלכים לנשים, או מעשות בנשים זונות,
שהיו בונות לעצמן פירמידים. תאיס הקטנה אהבה את אחמד כאב וכאם
וכמינקת וככלב. הילדה היתה מחזיקה בסנורו של העבד והיתה הולכה אחריו
לתוך המרתף אל כדי היין, או לתוך חצר העופות אל התרנגולים הקטנים,
שהיו כחושים וזקופי נוצה, עד שלא ראתה העין אצלם אלא חרטום וצפרנים
ונוצות, ורק שהיו מתעופפים ומתמלטים מפני סכינו של הטבח השחור
בחפזון גדול כפלים מבני נשרים. עתים כשהיה שוכב בלילה על-גבי
התבן, לא היה ישן אלא היה עושה בשביל תאיס טחנות-מים קטנות
או ספינות גדולות ככף-יד עם כל המכשירים.

מכיון שבעליו היו חובלים בו, היתה לו אזן אחת קצוצה וגופו היה מלא
חבורות. ואף-על-פי-כן לא פסקו מעל פניו הסמנים של קורת-רוח
וחדוה. אבל לא עלתה על דעתו של איש מן הרואים אותו לשאול: מהיכן
נוטל זה את התנחומות בשביל נשמתו ואת החדוה בשביל לבו? בשעה שידיו
היו עושות את המלאכה הגסה לפי מדת יומו, היה פיו מזמר בקולו הדק
זמירות שהיו מעוררות בנשמת הילדה חרדות וחלומות. בקול חוגג ומלא
שמחות היה מדבר אל עצמו בלחש:

– הגידי לנו, מרים, מה ראית שם במקום אשר משם
תבאי?
"את-המטפחת ראיתי ואת-בגדי הבד ואת-המלאכים
היושבים על-פי הקבר.
“ואת התפארת ראיתי אשר לקם לחיים.”

והנערה שאלה אותו:

– אבי, למה אתה מזמר את תהלת המלאכים היושבים על-פי הקבר?

ואחמד ענה:

– מנורת עיני הקטנה! מזמר אני את תהלת המלאכים, משום שישוע
אדוננו עלה לשמים.

כי היה אחמד נוצרי. בבריתה של הטבילה הוכנס, והיו קוראים לו תיאודור
בשעת סעודות המאמינים, שאליהן היה בא בסתר באותן השעות שנותרו לו בשביל שנתו.

באותו זמן באו על הכנסיה הנסיונות היותר קשים. בפקודת הקיסר נהרסו
הבסיליקות, כתבי הברית החדשה נשרפו וכלי הקדש והמנורות התכו
באש. מכיון שראו הנוצרים שנדחו מכל כהנותיהם, ידעו שאין להם
תקוה עוד חוץ מן המות. בהלה תקפה את כל העדה באלכסנדריה;
בתי-הסהר נמלאו קרבנות עד אין מקום עוד, והמאמינים היו מספרים
בפלצות זה לזה, שבמדינות סוריה, ערב, מיסופוטמיה,
קפדוקיה ויתר מחוזות המלוכה מענים את הכהנים ומיסרים את
הבתולות בשוטים ובסדים ובצפרני ברזל ומוסרים אותם לצלבים ולכל
מיני חיות רעות. באותה שעה בא אנטוניוס, אחרי שכבר קנה לו שם גדול
על-ידי חיי ההתבודדות שלו ועל-ידי חלומותיו עד שנעשה למנהיגם ולנביאם של
חסידי הנוצרים שבמצרים, והוא התפרץ כנשר מראש סלעו שבמדבר לתוך עיר
אלכסנדריה ועף מבית-כנסיה לבית-כנסיה, עד שהלהיב באשו את העדה
כלה. מן הגוים לא ראה אותו שום אדם, אבל כשהיתה איזו אספה של נוצרים,
נתגלה פתאם ושפך על כל אחד ואחד מרוחו ומלא אותו גבורה וחכמה.
באותם הימים החמירו ביחוד על העבדים. רבים מהם, כשתקפה אותם היראה,
כפרו באמונתם בפרהסיה, ורבים, והוא הרוב הגדול, ברחו לתוך המדבר, והיו
מקוים למצוא שם די מחיתם, אם שיתמכרו לעבודת הבורא ואם שיחיו
מן הגזל. אבל אחמד התנהג על פי דרכו: בא אל האספות, הלך אצל האסורים,
קבר את המענים הממתים וחי בשמחה על-פי אמונת הנוצרי.
ואנטוניוס הגדול, מכיון שראה קנאת אמת זו, חבק את העבד השחור אל לבו, קודם
שחזר לתוך המדבר, ונתן לו את נשיקת השלום.

כשמלאו לתאיס שבע שנים, התחיל אחמד לדבר אליה על-דבר אלהים.

– אדון-אלהים הטוב, אמר, ישב כמלך פרעה באהלי
בית-הנשים אשר לו תחת העצים בגניו. ראשון לראשונים היה וקדמון
לכל העולם, ולא היה לו אלא בן אחד יחיד, זה ישוע יורש העצר, שאהב
אותו בכל לבו, והוא עלה ביפיו על כל הבתולות ועל כל המלאכים.
ואדון-אלהים הטוב אמר לישוע יורש העצר:

“עזוב את בית הפילגשים אשר לי ואת היכלי, את יערות התמרים אשר לי ואת
מעינות מימי! רד על פני האדמה לטוב לכל האדם! שם תדמה לילד
קטן, ועני תהיה עם עניים. המכאוב יהיה לחם חקך בכל יום ואתה תרבה
מאד לבכות, והיו דמעותיך לנחלים אשר ירחץ בהם העבד היגע להיות לו לעדנים. לך בני!”

"ויורש העצר ישוע שמע בקול אדון-אלהים וירד על האדמה אל המקום שנקרא בית
לחם יהודה. שם התהלך בין ערגות אנימונות פורחות ולחבריו אמר:

“– אשרי הרעבים כי אותם אביא אל-שלחן אבי, אשרי
הצמאים כי הם ישתו ממעינות השמים, אשרי
הבכים כי את-דמעותיהם איבש בחריטים אשר דקו
מחריטי המחוללות.”

"ולפיכך אהבו העניים אותו והאמינו בו, אבל העשירים שנאו אותו, משום שהיו
מתיראים שמא ינשא את העניים עליהם. באותם הימים היו ציסר
וקליאפטרה תקיפים על האדמה. והם שנאו את ישוע גם שניהם
וצוו על השופטים ועל הכהנים להרגו. ושרי סוריה, מאחרי שחפצו לעשות
את רצונה של מלכת מצרים, הקימו צלב על-פני הר גבוה ותלו את ישוע על
אותו הצלב, אבל נשים באו ורחצו את גופו וקברו אותו, ויורש העצר ישוע
נתק את המכסה שעל קברו ועלה שוב למרום לאדון-אביו.

"ומאותו זמן ואילך עולים לשמים כל המתים בשמו.

"ואדון-אלהים עומד בזרועות פתוחות ואומר אליהם:

“– ברוכים אתם הבאים, כי אהבתם את יורש העצר, את בני. רדו אל
הרחצה ואחר-כן תסעדו את לבכם.”

“והם יורדים אל הרחצה לקול נגינות נפלאות, ובשעה שהם סועדים, מסתכלים הם
בנערות המחוללות ושומעים לאגדותיהם של המספרים, שאינן פוסקות
לעולם. ואדון-אלהים הטוב ישמח על אלו שיבואו יותר משישמח על המאור
שבעיניו, משום שאורחיו הם, ויתן להם את מתנת חלקם מן המרבדים
שבחצרותיו ומן הרמונים שבפרדסיו.”

כך היה אחמד מדבר לתאיס וכה נגלתה לה האמת, והיא השתוממה ואמרה:

– גם אני רוצה לאכול מן הרמונים של אדון-אלהים הטוב.

ואחמד השיב:

– רק אלו שהוכנסו לטבילה בשם ישוע יכולים לטעום מן הפרות שבשמים.

תאיס בקשה שיכניסוה לטבילה. כיון שהכיר העבד על-ידי-כך, שנפשה עורגת
מאד לישוע, החליט ללמדה תורה בפרוטרוט, כדי שתהא ראויה במהרה לטבילה
ותוכל להכנס לחיי עולם תחת כנפי הכנסיה, ומאחרי שחשב אותה לו לבת
ברוח, דבק אחריה עוד יותר.

וילדה זו, שאבותיה הקשים הזניחו אותה כל היום תמיד, לא היתה לה
מטה תחת קורת בית אביה לישון עליה, ולפיכך היתה ישנה באיזו פנה
בתוך הארוה ביחד עם חיות הבית, ואחמד היה בא לשם בסתר בכל לילה
ולילה.

בלט היה נגש למחצלת התבן, שעליה היתה שוכבת, ואחר-כך היה יושב
על-גבי עקביו, רגליו מקפלות תחתיו וגופו זקוף, כדרך שיושבים
בני גזעו. גופו ופניו, שהיו שחורים, נעלמו בתוך החשכה, ורק עיניו הגדולות
והלבנות נוצצו, ומהן יצא ברק אור, שהיה דומה לקרן שמש של שחרית הבוקעת
בעד הסדקים של דלת סגורה. כשדבר, היה מדבר בקול ממשך
ומנגן, וההברות שיצאו במקצת מן החוטם היתה להן אותה העצבות
הנעימה של מוסיקה, כשאנו שומעים אותה בלילות בחוץ. לפעמים היה קולו
של חמור נוער פתאם וקולו של שור גועה בנעימות הולכים ומלוים,
כמקהלה של רוחות נעלמות, את קולו של העבד בשעה שקרא פסוקים מתוך
האונגליון. דבריו היו שוטפים בנחת בתוך החשכה, שנתמלאה רוחות של
קנאת אלהים ושל חסד עליון ושל תקוה; והילדה ההולכת לטבילה היתה שוכבת, ידה
נתונה בתוך ידו של אחמד, הקולות הנמשכים בלי שום חליפות מפילים על
עיניה חבלי שנה, התמונות החולפות על פניה נעשות סתומות ולא ברורות, עד
שלבסוף תרדם בנחת ובשחוק קל, ורוחות הלילה השחור ביחד עם רוחות הסודות
הקדושים מטלטלות אותה בחלומותיה, ומלמעלה פקוחה עליה עינו של כוכב המנצנץ
מבעד לקורות הארוה.

חנוך זה הלך ונמשך שנה שלמה, עד שבא אותו מועד שהנוצרים חוגגים בשמחה
את חג הפסח. במועד זה, באמצע לילה אחד מלילות השבוע המברך, בשעה
שתאיס כבר ישנה על-גבי מחצלתה בתוך הרפת, הרגישה פתאום,
שהעבד נוטל אותה על זרועותיו, ועניו הזהירו ברגע זה בזהר חדש וגדול.
באותה שעה לא היה לבוש את סינורו הקרוע, כדרכו תמיד, אלא היה עטוף באדרת
לבנה וארכה, שהעטה אותה גם על הילדה, והיה מדבר אליה בלחש:

– בואי, נשמתי! בואי, שמש עיני! בואי, לבתי הקטנה! בואי ולבשי את
כתנת-הטבילה הלבנה!

והילדה התאמצה אל לבו, ואחמד נשא אותה משם. תאיס היתה נבהלה קצת, וגם
תמהה היתה לדעת את הנעשה, ולפיכך שלחה את ראשה החוצה מתוך האדרת,
והיתה מחזיקה באותה שעה בכפות ידיה הקטנות בצואר ידידה,
והוא היה אץ לרוץ עמה בחשכת הלילה. כך עברו רחובות קטנות ושחורות; באו עד
רבע היהודים; חלפו על שדה-קברות, ששם צרח הינשוף את
צריחתו המבשרת רע. אחר-כך עברו על פרשת דרכים, במקום
שפגרי פושעים היו תלוים על גבי צלבים, ועורבים מרבים יושבים
על-גבי זרועותיהם ומקשקשים בחרטומם. תאיס הסתירה את ראשה בקפולי
האדרת, ולא מצאה עוד את לבה להביט ולראות דבר בכל הדרך, שנותרה עוד לפניהם.
פתאם הרגישה, שהורידו אותה על-גבי הקרקע. כשפקחה שוב את עיניה, ראתה שהיא
עומדת בתוך מהמורה צרה, שלפידים של שרף מאירים אותה, ועל-גבי
הכתלים נראים ציורים גדולים וכבדי פנים, שכנגד אורם של הלפידים
העשנים נדמו לרגעים כאלו היה בהם רוח חיים. בין ציורים אלו נראו ציורי
אנשים לבושי טוניקות ארכות, שנושאים בידיהם כפות תמרים, והם
עומדים בין שיות ויונים וזמורות של גפן.

בין הציורים הללו הכירה תאיס את פניו של ישוע הנצרי, מאחרי
שאנימונות היו פורחות לרגליו. באמצע האולם נראתה גיגית גדולה עשויה
אבן, שהיתה מלאה מים עד שפתה, ואצלה עמד איש זקן עם צניף שפל על
ראשו ומעיל ארגמן משבץ זהב על בשרו. מן הפנים הרזים ירד לו
זקן ארוך על לבו, ובגלל לבושו היקר היה לו מראה של אדם ענו וחשוב. איש
זה היה ההגמון ויונטיוס. לפנים היה ראש הכנסיה שבקירנה ואחר-כך
הגלה משם, ועכשו אחז באמנות האורגים, כדי למצוא בה את פרנסתו, והוא
עושה בשער של עזים מעשי-ארג עבים. שני נערים עניים נתנו לו
להיות משרתים על-ידו בעבודת הקדש, וגם אשה כושית זקנה נוספה עליהם, והיא
עמדה ברגע זה והחזיקה בידיה שמלה קטנה ולבנה. אחרי שהוריד אחמד את
הילדה על-גבי הקרקע, כרע על ברכיו לפני ההגמון ואמר:

– אבי, הרי לפניך הנשמה הקטנה, בת נשמתי. מביא אני אותה אליך, כדי שתכניס
אותה, כמה שהבטחתני, לטבילה של חיים, אם רק כשר הדבר לפני הדרת כבודך
לעשותו.

כשדבר העבד, פתח ההגמון את זרועות ידיו, וברגע זה נראו כפות
ידיו עם המומים שהוטלו בהן, כי בימי הרדיפות ענו אותו בשביל אמונתו
ועקרו לו את צפרני אצבעותיו. תאיס נבהלה מפניו והתנפלה שוב לתוך
זרועותיו של אחמד, אבל הכהן הרגיע אותה בדברים טובים:

– אל תראי, אמר, את קטנה ואהובה! יש לך פה אב ברוח, אחמד שמו,
שקוראים לו בין החיים תיאודור, ויש לך אם טובה ומלאה חסד, שתפרה לך
בעצם ידיה שמלה לבנה.

ואת ראשו הפנה לצדה של הכושית.

– ניטידה שמה, הוסיף, ושפחה היא פה על-פני האדמה, אבל ישוע יגביה
אותה למרום וישים לה מקום בין נשיו.

ואחר כך בחן את הילדה העומדת לטבילה ושאל:

– תאיס, המאמינה את באלהים, האב שהכל יכול, ובבנו היחיד,
שמת בשביל גאולתנו, ובכל מה שהורונו השליחים?

– הן, השיבו פה אחד השחור והשחורה, כשהחזיקו זה את זה בידם.

וניטידה כרעה בפקודת ההגמון על הקרקע והפשיטה את תאיס ערמה, ולא נותרה
עליה אלא הקמיע התלויה בצוארה, והכהן טבל אותה שלש פעמים בתוך הגיגית,
אחר-כך הביאו הנערים שמן ומלח, והכהן משח את הנערה בשמן המשחה ומן המלח
נתן גרעין אחד על שפתיה, ומיד נגבה ניטידה השפחה את הגוף הרך, המיועד
לחיי עולם אחרי נסיונות קשים ומרבים, והלבישה את הנערה את השמלה הלבנה,
שעשתה בשבילה בעצם ידיה.

ההגמון נתן לכלם את נשיקת השלום, ומכיון שעבודת הקדש נגמרה, פשט מעליו את
בגדי הכהונה.

כשיצאו כלם מן הקדש הנחבא ענה אחמד ואמר:

– מן הראוי הוא שנעשה לנו שמחה ביום זה שנתנו נשמה חדשה
לאדון-אלהים הטוב; לפיכך נסור אל בית כבוד הדרתך, אדוני ויונטיוס,
ונשמח עד אור הבקר.

– דבר טוב דברת, תיאודור, ענה ההגמון.

ומיד הביא את החברה הקטנה לתוך ביתו, שהיה סמוך לשם, אבל בית זה לא היה
אלא חדר אחד, שנראו בו שתי מכונות לאריגה ושלחן אחד גס ויריעה אחת פרושה על
הקרקע, שהיתה קרועה מרב שמוש. מיד כשנכנסו קרא העבד הנבי:

– ניטידה, הביאי את המחבת ואת צפחת השמן ונעשה לנו ארוחה שמנה.

כך דבר והוציא מתחת אדרתו דגים קטנים, שהיה מסתירם שם, והדליק אש
גדולה ואפה אותם. וכלם יחדו, ההגמון והילדה ושני הנערים הקטנים והעבד
והשפחה, ישבו במעגל על-גבי היריעה ואכלו את הדגים האפוים וברכו
את אלהים. ויונטיוס דבר על הענויים, שענו אותו, ונבא
לנצחון הכנסיה הקרוב לבוא. שפתו היתה קשה, אבל מתבלה היתה במשלים
ובלשון נופל על לשון. המשיל את חיי הצדיקים לארג של ארגמן, וכדי
לבאר את ענין הטבילה אמר:

– הרוח הקדוש היה מרחף על פני המים, לפיכך קבלו עליהם הנוצרים את הטבילה
במים. אבל הרוחות הרעות שורות גם בנחלים; המעינות המקדשים
לנימפות מסכנים הם, וכבר מצינו, שמים ידועים מביאים מחלות
שונות על הנשמה ועל הגוף.

לפעמים היה מדבר גם בחידות, והביא את הילדה על-ידי-כך לידי השתוממות
גדולה. בסופה של הסעודה שם לפני אורחיו גם מעט יין, ומכיון
שהתרה הלשון, התחילו לזמר שירי חול ושירי קדש. אחמד וניטידה קמו
ורקדו רקוד נבי, שהיו יודעים אותו מימי ילדותם ושהיו מרקדים אותו
בקרב שבטם בודאי מקדמות ימות עולם. רקוד זה היה רקוד של
אהבה; היו מטלטלים את פרקי הידים והיו מניעים את הגוף כלו לפי קצב
הנגינה והיו עושים כאלו הם בורחים זה מזה וחוזרים ומבקשים זה את זה, פעם
כך ופעם כך. עיניהם גדלו בתוך חוריהן, והיו מראים את שניהם המזהירות בשחקם.

כך הוכנסה תאיס בברית הטבילה הקדושה.

הנערה אהבה את התענוגות, ובמדה שהלכה וגדלה, נולדו בקרבה תאוות לא
ברורות. כל היום היתה מרקדה ומזמרה במקהלות עם הילדים התועים
ברחובות, ורק כשבא הלילה חזרה לבית אביה, והיא היתה מזמרה עוד:

– חלדה, חלדה, למה יושבת את בבית?

– טוה צמר אנכי וטוה פשתי מילט.

– חלדה, חלדה, איכה אבד בנך מעמך?

– נפל מעל סוסו הלבן וצלל במימי הים.

עכשו היתה חברתו של אחמד חביבה עליה יותר מחברתם של הנערים והנערות, והיא
לא ראתה כלל שרעה זה לא הוסיף עוד להיות על-יד ימינה תמיד כקדם.
הרדיפות חדלו קצת, האספות של הנוצרים נעשו תכופות יותר והנבי היה בא
לאספות אלו בשקידה רבה. אש קנאתו התגברה בו ואיומים מלאים רזים
התמלטו מבין שפתיו לפעמים. אמר שהעשירים לא יאריכו בעשרם ולא ישלטו
בנכסיהם עד עולמי עולמים, והלך לכל הפנות הנדחות, שהנוצרים מבני
העניים היו מתקבצים שם, ושם לקט אליו את האביונים, ששכבו שטוחים בצל
החומות העתיקות, ונבא להם את גאולת העבדים ואת יום המשפט הקרוב לבוא.

– במלכות אלהים, אמר, ישתו העבדים יינות קרים ויאכלו פירות מתוקים,
ובאותה שעה ירבצו העשירים ככלבים לרגליהם וילקטו את הפרורים תחת שלחנם.

דבורים כאלו וכיוצא בהם לא נתנו להיות נסתרים; נתפרסמו בין יושבי
הפרור, ובעלי הרכוש התחילו מתיראים שמא יגרה אחמד את העבדים למרידה.
בעל בית-המשתה, ששם עבד אחמד את עבודתו, נתמלא חמה עזה עליו, אלא שהסתיר
אותה יפה בלבו.

ויום אחד נעלמה מבית-המשתה קופסא של מלח עשויה כסף, שהיתה קדושה לאלהי
מצרים, ובאחמד חשדו, שהוא גנב אותה משנאה לאדונו ולאלהי הארץ.
חשד זה לא הוחזק על-ידי ראיות, והעבד מחה כנגדו בכל כחו. ואף-על-פי-כן
הביאוהו לבית-דין, ומאחרי שהיה מוחזק לעבד רע, דן השופט את דינו למיתה.

– ידים אלו, אמר לו, שלא ידעת להשתמש בהן לתשמישים טובים, ידים אלו
תהיינה מסמרות במסמרים אל העץ.

אחמד שמע במנוחה שלמה פסק-דין זה והרכין ראשו בהכנעה גדולה לפני
השופט, ואחר-כך הובא אל בית-האסורים. במשך שלשת הימים, ששהה שם, לא חדל
להטיף את האונגליון לכל האסורים, והיו מספרים עליו אחר-כך,
שהפושעים, וגם שומר בית-האסורים בעצמו, נתפעלו כל-כך על-ידי הדברים, עד
שקבלו עליהם את הדת של ישוע הנצלב.

לבסוף הביאו אותו עד לפרשת הדרכים, שעבר עליה לפני פחות
משתי שנים פעם אחת בלילה בשמחה גדולה, בשעה שנשא באדרתו הלבנה את
תאיס הקטנה, בת-נשמתו זו, זו חבצלת נחמדה. כשאסרו אותו אל העץ ואת
ידיו סמרו במסמרים, לא יצאה מפיו שום זעקת שבר, ורק מרגע לרגע
התיפח ואמר: “צמא אני!”

שלשה ימים ושלשה לילות ארכו היסורים שלו. לא האמין שום אדם כי גוף של
בשר-ודם יכול לסבול זמן ארוך שכזה. כמה פעמים חשבו עליו, שהוא כבר מת; כבר
ירדו הזבובים על עפעפיו, שהיו כעין השעוה, והתחילו מתפרנסים מהם;
אבל פתאם פקח את עיניו, שנתמלאו דם. בבקר של היום הרביעי שר בקול צלול,
שהיה צלול מקולו של ילד:

– הגידי לנו, מרים, מה ראית במקום אשר משם
תבאי?

ןאחר-כך שחק ואמר:

– פה הם, אותם המלאכים של אדון-אלהים! מביאים הם לי יין ופירות. כמה צנון קול משק-הכנפים שלהם!
ויצאה נשמתו.

גם במיתתו היו שמורים עוד בפניו סמנים של התלהבות נאצלה. אנשי החיל,
שהיו ממנים על התליה לשמור אותה, ראו ותמהו ולבם נתמלא יראה של
כבוד. בא ויונטיוס, ועמו אחדים מאחיו הנוצרים, לדרוש מן הרשות
את גופו של התלוי, כדי להביאו לקבורה בבית-הכנסיה של יוחנן המטביל הקדוש עם
שאר המומתים על קדוש-השם הקבורים שם. והכנסיה היתה מזכירה בכבוד
רב את שמו הברוך של תיאודור הקדוש השחור.

שלש שנים אחרי זה, כשנצח קונסטנטינוס קיסר את
מקסנטיוס קיסר, נתן פקודה, שבה הבטיח שלום אמת לכל הנוצרים,
ומאותו זמן ואילך לא נרדפו עוד המאמינים אלא על-ידי כת הכופרים לבד.

אחת-עשרה שנה מלאו לתאיס באותה שעה שמת עליה חברה מיתה של
ענויים קשים, ועל-ידי-כך תקפו אותה עצבות וחרדה רבה, שלא
יכלה להתגבר עליהן. נשמתה לא היתה טהורה כל צרכה, עד כדי להבין
שאחמד העבד היה בעצם אדם מאשר הן בחייו והן במותו. לפיכך צמחה
בנשמתה הקטנה מחשבה זו, שאי-אפשר לאדם להיות טוב בעולם הזה, אלא-אם-כן
על-ידי יסורים נוראים. והיא בעצמה היתה מתיראת להיות טובה, משום
שגופה הענוג היה סולד מפני ענויים.

עוד בילדותה, קודם שבגרה, כבר הפקירה את עצמה לנערים הקטנים שבחוף,
וכן היתה הולכת אחרי הזקנים, שהיו תועים בלילה בפרורי העיר, והיתה
לוקחת מהם תשלומים, כדי לקנות לעצמה ממתקים וקשוטים.

מכיון שלא הביאה לאמה כלום ממה שהשתכרה, היתה אמה מכה
אותה עד בלי שעור, וכדי להמלט מפני המכות, היתה בורחת מפניה עד אל
החומות החיצוניות של העיר, והיתה מסתתרת שם בנקיקי האבנים ביחד עם
הלטאות. שם היתה יושבת והיתה חושבת על הנשים, שהיתה מביטה אחריהן
בקנאה גדולה בשעה שעברו לפניה, מכיון שהיו לבושות שמלות יקרות והיו
נשאות באפריונות על-ידי עבדים.

ויום אחד, כשאמה הרבתה את מכותיה יותר מן הרגיל ותאיס רבצה
על הארץ לפני פתח הבית בקשיות ערף ובלי תנועה, נשארה אשה זקנה עומדת
לפניה ומתבוננת בה רגעים אחדים בדממה ואחר-כן קראה:

– הוי שושנה יפה, הוי ילדה נחמדה! ברוך האב שהולידך וברוכה האם שהוציאתך לאויר העולם!

תאיס החרישה ונעצה עיניה בקרקע. עפעפיה היו אדמים, ואפשר היה להכיר בה שבכתה.

– חבצלתי הלבנה, הוסיפה הזקנה, האין אמך מאשרה על
שהניקה אלילה קטנה שכמותך, ואם אין אביך מתמלא שמחה עד היסוד
בו בשעה שהוא מסתכל בך?

אז ענתה הילדה כאלו היתה מדברת לעצמה:

– אבי הוא נאד נפוח מיין ואמי – עלוקה מוצצת.

הזקנה הביטה על ימין ועל שמאל, לדעת אם אין רואה, ואחר-כן דברה בקול מלא חנף:

– הוי ציצת יקינתא מתוקה, הוי שכורת אור יקרה, קומי ולכי
עמי, וכדי שתראי חיים טובים לא יהיה לך לעשות שום דבר אלא לרקד
ולשחק. עגות בדבש אאכילך, ובני, עצמי ובשרי, יאהבך
כאור עיניו. ויפה בני, וצעיר הוא; אין לו על לחיו אלא חתימת
זקן; ועורו רך, וכפי שאומרים עליו אינו אלא חזיר קטן מבקעת אכרני.

ותאיס השיבה:

– רוצה אני ללכת עמך.

וכשקמה, הלכה אחרי הזקנה אל מחוץ לעיר.

אשה זו – שמה היה מורואי – היתה מביאה ממדינה למדינה נערות
ונערים צעירים, שהיתה מלמדת אותם לרקד, והיתה משכירה אותם
אחר-כך לאנשים עשירים, כדי שישמחו את הקרואים בשעת חג ומשתה.

מכיון שראתה מראש, שעתידה תאיס להיות במהרה היפה בנשים, למדה
אותה על-ידי מהלמות של שוט את תורת המוסיקה ואת תורת משקל
החרוזים, וברצועות של עור היתה טופחת על רגליה הנפלאות, בשעה שלא
התנועעו במדה וקצב לפי נגינת הקתרוס. בנה, פגר מובס, שאין
אדם יודע שנותיו כמה הן ומינו מה הוא, היה מתנהג עם הילדה באכזריות גדולה,
משום ששפך על נערה זו את כל השנאה, שהרגיש בלבו למין הנשים כלו.
מכיון שהיה בעל אומנותן של המחוללות והיה מתקנא בהן על חנן הטוב, לפיכך
למד את תאיס את האומנות, לחקות על-ידי העויות ורמזים, אם
על-ידי בטוי של הפנים ואם על-ידי מעמד הגוף ותנועותיו, את כל ההרגשות
שיש לו לאדם בלבו, וביחוד את סערת רגשי האהבה. מתוך געל-נפש היה נותן לה
עצות טובות של מורה מהיר במלאכתו; אבל מאחרי שהיה מתקנא בתלמידתו, לפיכך
היה שורט בצפרניו את לחייה או צובט בידיו את זרועותיה או דוקר
אותה, כדרך הנערות הרשעות, במחטים מאחוריה, בשעה שהרגיש ביתר עז,
שנבראה נערה זו בשביל תאותיהם של הגברים. בין כך וכך נעשתה הנערה על-ידי
שעוריו בזמן קצר למנגנת, למשחקת ולמרקדת נבחרה. רשעתם היתרה
של מוריה לא הפליאה אותה כלל, אדרבא, נדמה לה, שזה הוא מדרך
הטבע, להיות מתנהגים עמה שלא כהוגן. ולא עוד אלא שהרגישה בלבה מעין רגשי
כבוד לאשה זקנה זו, מאחרי שאשה זו ידעה פרק בנגינה והיתה שותה יין
יוני. כשהיו שוהים באנטיוכיא, השכירה מורואי את
תלמידתה לסוחרים העשירים שבעיר להיות מרקדת ומחללת בחליל בשעת
המשתים שהם עושים. תאיס רקדה ומצאה חן בעיני הרואים. העשירים
שבשלחנים לקחו אותה עמם אחרי הסעודה אל תוך הסבכים שעל
שפת האורונטס. והיא התמכרה לכלם, ואת ערכה של האהבה לא
ידעה. אבל פעם אחת בלילה, אחרי שרקדה לפני חברה של בני נעורים מן
החשובים שבעיר, נגש אליה בנו של הפרוקונסול, והוא בוער כלו
באש נעורים ובאש תאוה, ודבר אליה בקול רך, כאלו היה טובל
בנשיקות:

– הוי תאיס, למה לא הייתי לעטרת פרחים זו הסובבת את ראשך, או
לשמלה זו החובשת את גופך הנחמד, או לסנדל זה שעל-גבי
רגלך היפה! אבל רוצה אני, שרגליך תרמסנה אותי כמו סנדל;
רוצה אני, שנשיקותי תהיינה לך לשמלה ולעטרת פרחים. באי, ילדה יפה,
באי אל ביתי ונשכח את העולם כלו.

תאיס הסתכלה בו בשעה שדבר, וראתה שיפה הוא. פתאם הרגישה,
שזעה קרה פרצה על-גבי מצחה; פניה הוריקו כירק דשא; התמוטטה;
כמו עב רבצה על עפעפיה. והוא עוד עומד ומתחנן אליה. אבל תאיס
סרבה לו ללכת אחריו. לשוא ירו עיניו אליה חצי אש, לשוא הרבה עליה
אמרי שלהבת, ולבסוף, כשלקח אותה אל בין זרועותיו והתאמץ למשוך אותה
אחריו, דחתה אותו מלפניה בחמה עזה. אז התחיל לבקש על נפשו בענוה
והראה לה את דמעותיו. אבל איזה כח חדש, בלתי נודע ואין להכניעו, שלט בה, כדי שתתנגד.

– איזו פתיות! אמרו המסבים. לוליוס איש אציל הוא; יפה הוא, עשיר
הוא, וכאן באה נערה מחללת בחליל ובועטת בו!

לוליוס חזר לביתו יחידי, אבל בלילה התלקחה בו האהבה כאש מתלקחת.
מיד כשהאיר הבקר, פניו היו חורים ועיניו אדמות, בא ותלה פרחים
על פתחה של המחללת בחליל. באותה שעה תקפו חרדות ובהלות את
תאיס; נמלטה מפני לוליוס, ובקרב נפשה ראתה את תמונתו בלי הפסק. כאבה
ולא ידעה מכאובה מה היא. והיא שאלה את עצמה, בשביל מה נשתנתה כל-כך
ומאן באה עליה מרה-שחורה זו. את כל מאהביה, שהיו לה, שלחה, כי היו
לה לפלצות. לא חפצה לראות את האור עוד, ולפיכך שכבה כל היום על מטתה,
ראשה בתוך הכרים, והתיפחה. ולוליוס מצא עצה להכנס לתוך ביתה
לפרקים תכופים, רגע אחד התחנן אליה ורגע אחר ארר את הילדה הרשעה
הזאת. והיא הוסיפה כבתחלה להתירא מפניו, כנערה בתולה, והיתה עונה:

– איני רוצה! איני רוצה!

ומקץ ארבעה עשר יום, אחרי שהפקירה את עצמו לו, הכירה, שאהבה אותו; אז
הלכה אחריו אל תוך ביתו ולא יספה עוד לעזבו. החיים נעשו לחיים של אשר
ונחת. כל היום היו יושבים סגורים בחדרם, היו מסתכלים זה לתוך עיניו של
זה והיו מדברים זה לזה דברים שאין מדברים אותם אלא לתינוקות. בערב היו
מטילים על שפות האורונטס הנעזבות והיו הולכים ותועים ביערות
הדפנא. לפעמים היו קמים עם עלות השחר, כדי לילך ולקטוף
יקינתים במורדות הר סילפיקוס. מתוך גביע אחד היו שותים שניהם
ביחד, וכשהיתה מכניסה לתוך פיה ענב אחד, היה נוטל אותו מבין שפתיה בשניו.

בצעקות גדולות נכנסה מורואי אצל לוליוס ותבעה ממנו את תאיס.

– את בתי, קראה, את בתי גוזלים ממני, את שושנת הבשם
שלי, את נשמת נשמתי!…

נתן לה לוליוס סך הגון של ממון ושלח אותה מעל פניו. אבל כשחזרה ושאלה כמה
וכמה סטטרים של זהב, מסר אותה העלם למאסר, והשופטים, מכיון שמצאו
אצלה פשעים רבים ושונים, דנו אותה למיתה והשליכו אותה לפני חיות טורפות.

תאיס אהבה את לוליוס בכל ההתלהבות של כח דמיונה ובכל אותו היסח הדעת של
נערה בתולה תמימה. באמונה שלמה ובתם-לב אמרה אליו:

– לא הייתי עוד לשום אדם חוץ ממך.

ולוליוס השיב לה:

– אין שום אשה בעולם דומה לך.

קסם זה נמשך ששה חדשים, וביום אחד חדל. תאיס הרגישה ביום אחד פתאם ריקניות
ובדידות. לא הכירה שוב את לוליוס; ואז דברה אל עצמה:

– מי המיר אותו כל-כך בעיני ברגע אחד? איך זה בא דבר זה, שהוא נעשה
פתאם דומה לכל יתר הגברים ואינו שוה יותר לאותו לוליוס עצמו?

אז עזבה אותו, ובלבה נעורה איזו תשוקה נסתרה ללכת לבקשו בבשרו של
אחר, מאחרי שלא מצאה אותו שוב אצל עצמו. אגב חשבה, שאין הדבר נורא כל-כך,
להיות לאיש, שלא תאהב אותו כלל, משתהיה לאיש, שאין היא אוהבת אותו יותר.
בימים אלו היתה נראית בחברתם של רודפי תענוגות מקרב העשירים בשעת החגים
הקדושים, כשמקהלות של בתולות ערמות היו מרקדות בהיכלי הקדש
ולהקות זונות היו שטות על-פני המים לארכו של האורונטס. בכל
אותם התענוגות, שעיר יפה ונוראה זו היתה עוסקת בהם בפרהסיא, נטלה תאיס
את חלקה. ביחוד היתה הולכת בשקידה רבה לבתי התיאטראות, שמומוסים
חרוצים, שבאו מכל המדינות, היו מראים שם את להטיהם לקול מחיאות כפיהם של
ההמון המסתכל בהם בתאוה.

תאיס התבוננה בזריזות נמרצה אל המומוסים והמרקדים והמשחקים,
וביחוד אל הנשים, שבהטרגדיות היו מצירות לעיני הקהל את
האלילות, שחשקה נפשן בבחורים צעירים, או את הנערות בנות בשר-ודם,
שהאלילים היו נוטים אחריהן באהבתם. ומכיון שהוברר לה סודו של הקסם, כיצד
לוקחות נשים אלו את לבו של הקהל, הבינה היטב, שהיא, מאחרי שיפה היא
מהן, תדע גם-כן לשחק יפה מהן. מיד הלכה אצל הממנה על המומוסים
ובקשה, שיקבל אותה לתוך חברתו. ומאחרי שיפה היתה ומאחרי שקבלה
תורה באמנות זו ממורואי הזקנה, לפיכך נתקבלה, ועל הבמה נראתה בצורתה של דירקי.

מפני שלא היה לה עדיין נסיון רב וגם מפני שלא עוררו עליה את הקהל על-ידי
שבחים נפרזים, עד כדי להעריץ אותה, לא מצאה חן אלא במדה בינונית. אבל
אחרי חדשים אחדים של התחלות קלות, פרץ כחו של יפיה על-פני
הבמה בגבורה גדולה כל-כך, שהעיר כלה היתה הומיה. אנטיוכיא
כלה נדחקה לבית התיאטרא. פקידי הממשלה והאזרחים הראשונים שבעיר נחפזו
לבוא לשם, מאחרי שתקפה אותם דעתו של הכלל כלו. הסבלים
ומנקי הרחובות והפועלים שבחוף היו מונעים מעצמם שומים ולחם,
ובלבד שיהיה להם הכסף לצרכי התיאטרא. המשוררים היו מחברים פזמונות לכבודה
של תאיס. הפילוסופים, אלו שזקנם מגדל, היו מטיפים כנגדה במרחצאות
ובגמנסיונות; כשעבדיה היו נושאים אותה בחוץ באפריונה, היו
הכהנים הנוצרים, שעברו שם, מפנים את ראשם לאחוריהם. מפתן ביתה היה
מקשט בפרחים ושטוף בדם. את הזהב, שמאהביה היו מביאים לה,
חדלו מלתת לה במספר אלא היו מודדים לה באיפה, וכל המטמונים,
שזקנים קמצנים אגרו במשך ימים ושנים, נתבזבזו לרגליה כנחלים שוטפים.
והיא ראתה ורוחה עלז בה. מלא אותה גאון של שלוה, ותהי שמחה
על כבודה הגדול בעיני הקהל ועל החסד, שהאלים עושים עמה, ומשום שכל
יודעיה אהבוה, לפיכך אהבה גם היא את עצמה.

אחרי כמה שנים של כבוד ואהבה, שמצאו אותה בין האנטיוכיים, תקפו אותה
פתאם געגועים לאלכסנדריה, כי חפצה להראות את כל תפארתה דוקא לאותה עיר,
ששם היתה תועה בילדותה ברחובות ברב עני וחרפה, רעבה ודקת בשר,
כארבה באבק דרכים. עיר הזהב קבלה את פניה בשמחה והכבירה
עליה אוצרות זהב חדשים. כל ערב, שהיתה יוצאת לפני הקהל בשעשועיה, נעשה
לה לנצחון. מעריצים ומאהבים באו לה באין-מספר. והיא קבלה
את פני כלם ברוח קרה, מאחרי שכבר נתיאשה לבסוף למצוא לה לוליוס חדש.

בין יתר האנשים שבאו לתוך ביתה באלכסנדריה, בא גם הפילוסוף ניקיאס,
משום שחשק בה, למרות מה שהחזיק באותו כלל, שאין לאדם לחשוק בחייו בשום
דבר. וניקיאס, אף-על-פי שעשרו היה גדול מאד, היה איש נבון ונעים מזג.
אבל את לבה לא לקח לא על-ידי שכלו הזך ולא על ידי רגשותיו הרכות.
תאיס לא אהבה אותו, ולא עוד אלא שלפעמים היתה מתקצפת עליו בגלל לעגו
המתון. ניקיאס היה פוגע ברגשותיה על-ידי ספקותיו התמידיים. הוא לא האמין
בשום דבר, והיא האמינה בכל. האמינה בהשגחת הבורא, בכחן הגדול של
הרוחות הרעות, בהשפעתו של המזל, בהשבעות ובצדק הנצחי. האמינה
בישוע הנוצרי ובאלילה הטובה של הסורים; האמינה גם-כן,
שהכלבות נובחות בשעה שהיקטי, אלילת הלילה, עוברת בחשכה על
פרשת הדרכים, ושהאשה יכולה לעורר אהבה בלב גבר, כשתמזוג לו איזה סם
של אהבה לתוך כוסו, והכוס תהא מעלפת בעור של שה מגאל בדם. צמאה
היתה לזה שאינו נודע; היתה משביעה בסלודים איזו יצורים, ששם
אין להם, והיתה מצפה תמיד לאיזה דבר. מפני העתיד התיראה, ואל
העתיד היתה תשוקתה. היתה מקהילה סביב לה כהני איזיס, מגים
כשדיים, מוכרי קמיעות וקוסמים שחורים, שהיו מרמים אותה תמיד ולא
הרפו ממנה לעולם. מפני המות התיראה, ואת המות ראתה בכל מקום. בשעה שהיתה
מתמכרת לתאוה, נדמה לה פתאם, שאיזו אצבע קרה נוגעת בשכמה הערום,
ואז הלבינו פניה מאד והיתה צועקת מרב חרדה בקול גדול בשעה שהיתה שוכבת בין
זרועותיו של האיש, שהיה מחזיק בה.

ניקיאס דבר אליה ואמר:

– אפילו אם זהו גורלנו, שנרד לתוך מחשכי הנצח בשערות לבנות
ובלחיים צומקים, או שיום זה, המצחק לפנינו עתה מתוך השמים
הרחוקים, יהיה יומנו האחרון, מה בכך, תאיס שלי? הבי ונתענג על
החיים. אם הרגשנו הרבה, חיינו הרבה. אין לנו שכליות
אלא זו של החושים; אהב – זהו הבין. מה שאין אנו יודעים, זה אינו
במציאות. למה זה נענה את נפשנו בשביל איזה אפס?

והיא השיבה לו בכעס:

– מתעבת אני את אלו שכמותך, שאינם מקוים לשום דבר ואינם מתיראים
מפני שום דבר. רוצה אני לדעת! רוצה אני לדעת!

כדי לחקור את סוד החיים, התחילה לקרוא בספרי הפילוסופים, אבל לא הבינה את
הדברים. במדה ששנות ילדותה הלכו ונתרחקו ממנה, במדה זו חזרה לזכור
אותן בלבה בחבה יתרה. לפעמים, כשבא הערב, היתה אוהבת
להתחפש ולבוא לתוך אותם הסימטאות והרחובות והשוקים, ששם גדלה
ושם נתפתחה בחסר כל. פתאם הרגישה צער בלבה על שאבותיה אינם עוד
בחיים, וביחוד על שלא יכלה לאהוב אותם. כשהיתה רואה בחוץ כהנים נוצרים,
נזכרה בטבילתה ונזדעזעה פתאם. פעם אחת בלילה היתה תועה בפרורי העיר
כדרכה, והיא עוטה אדרת ארכה ושערותיה הצהבות נסתרות תחת כפה
שחורה, ופתאם ראתה שהיא עומדת לפני בית-הכנסיה הדל של יוחנן המטביל הקדוש,
ובעצמה לא ידעה כיצד באה לכאן. ברגע זה שמעה קול זמרה עולה מתוך הבית
וראתה אור נגה פורץ ויוצא מבין הסדקים שבדלת. ודבר זה לא היה
תמוה כלל, משום שהנוצרים היו חוגגים זה עשרים שנה את חגיהם ומועדיהם
בפרהסיא, אחרי שקונסטנטינוס קיסר המנצח את מקסנציוס
קיסר היה להם למגן. אבל קול-זמרה זה היה כמין קול-קורא הקורא אל הנשמה.
המשחקת פתחה את הדלת בחזקה ונכנסה לתוך הבית, כאלו היתה קרואה לעבודת
המסתורים. אז ראתה לפניה עדה גדולה של נשים וילדים וזקנים, והם
כורעים כלם לפני מצבת אבן שעל-גבי קבר אחד הסמוך אל החומה. מצבה זו לא היתה
אלא גיגית של אבן פשוטה, שהיתה חקוקה עליה באופן גס תמונה של זמורות גפן
וגרגרי ענבים; ואף-על-פי-כן חלקו לאבן זו כבוד גדול מאד והיתה כסויה
כלה בענפי תמרים ירוקים ובעטרות שושנים אדמות. נרות של
שעוה באין מספר האירו מסביב את החשך, ומן החשך עלו תמרות עשן
של שרף ערבי, שהיו דומים לקפולי צעיפים, שמלאכים
נסתרים עולים ויורדים בהם, ועל-גבי החומה בתוך הצללים היו מדמים לראות
תמונות מעין מראות אלהים. הכהנים, שהיו לבושים כתנות לבנות, היו כורעים
לרגלי הארון. המזמורים, שהיו מזמרים ביחד עם הקהל, הביעו את
התענוגות שביסורים, ובנצחון של עצבות עליונה ערבבו מין
חדוה רבה עם מכאוב רב, עד שתאיס, כששמעה אותם, הרגישה
בלבה את כל הנעימות שבחיים ביחד עם הפלצות שבמות, שהיו
משתפכים כאחד לתוך חושיה המחדשים.

אחרי שנשלמה הזמרה קמו המאמינים, על-מנת שילכו זה אחר זה כסדרם
לנשק את אבן המצבה שעל-גבי הקבר. אנשים אלו היו כלם אנשים פשוטים, שהיו
רגילים אצל מלאכה גסה. וכלם הלכו בכבדות, עיניהם לא נעו, פיהם היה פתוח,
ופניהם הפיקו תמימות רבה. אחד אחר אחד כרעו כלם לרגלי הארון ואת שפתיהם
לחצו אליו.

הנשים נטלו את התינוקות על-גבי זרועותיהן והגיעו את שפתיהם של אלו לגבי
האבן.

תאיס עמדה נבוכה ונבהלה ושאלה את פיו של אחד מן השמשים להגיד
לה, למה כל זה נעשה.

– האין את יודעת, אשה, השיב לה השמש, שיום זה יום זכרון
הוא לתיאודור הקדוש השחור, שמסר את נפשו על קדוש השם בימיו של
דיוקלטינוס קיסר? קדוש זה חי בקדושה ומת בענויים, ולפיכך אנו
לובשים לבנים ומניחים שושנים אדמות על-גבי קברו המברך.

כששמעה תאיס את הדברים, נפלה על ברכיה ופרצה בבכיה. זכרון אחמד, שכבר
נשכח חציו מקרבה, חזר ונעור בנשמתה. אורם של הנרות, ריחן של
השושנים. הענן של הקטרת, הצלילים של הזמרה ורחשי הכבוד שבלב אנשים
אלו, כל אלה שפכו קסמים של הוד על זכר אדם פשוט זה, שהיו בו מן הנעימות
ומן המכאוב כאחד. תאיס אמרה אל לבה בתמהונה:

אדם טוב היה, ואלו פה אומרים עליו, שהיה יפה והיה גדול! כיצד התנשא ועלה
על יתר בני אדם? מה הוא בעצם אותו הדבר הנעלם והנסתר, שאין יודע להגיד במה
הוא, והוא שוה יותר מעשר ומתענוגות הבשר?

תאיס קמה במתינות. את עיניה הכחולות, שדמעות הזהירו בהן כנגד אורם של
הנרות, הפנתה לעבר קברו של הקדוש, שאהב אותה כל כך; אחר-כך הורידה
את ראשה לארץ בענוה והלכה בלט והיתה האחרונה בכל העדה ונגשה ונשקה את
אבנו של העבד באותן השפתים, שתשוקות רבות כל-כך היו
נשואות אליהן ותלויות בהן.

כשחזרה לביתה, מצאה את ניקיאס יושב ושערות ראשו משוחות בשמנים
ואזור הטוניקה שלו פתח, והוא מחכה לה וקורא לפי שעה בספר
שלפניו פרק בתורת המוסר. מכיון שראה אותה, קם לקראתה בזרועות פתוחות.

– תאיס הרשעה, דבר אליה בקול שחוק, הידעת מה מצאתי
בכתב-יד זה, שכתבו אחד מן הסטואיקים החשובים ביותר, ומה
ראיתי בו בשעה שאת אחרת כל-כך לבוא? תאמרי בודאי: תורת צדק מצאתי
וכללים רמים? לא! על-גבי הפפירוס הקשה הזה ראיתי אלף אלפי מיני
תאיס קטנות מרקדות לפני. כל אחד מהן היה לה גבה של אצבע,
ואף-על-פי-כן היה חנן עד בלי קץ, וכלן ביחד לא היו שוב אלא תאיס האחת
והיחידה. אחדות מהן היו כרוכות אחריהן אדרות ארגמן וזהב; אחדות,
שהיו דומות לעננים לבנים, היו מרחפות באויר מתחת לצעיפים שקופים, ועוד
אחרות, שהיו בלי תנועה והיו ערמות כבנות אלים, כדי לעורר את התאוה ביתר
עז, לא היה להן שום בטוי של איזו מחשבה בכלל. לבסוף היו עוד שתים,
שהיו מחזיקות זו בידה של זו, והן היו דומות כל-כך אחת לחברתה עד שאי אפשר
היה להבדיל ביניהן. שתיהן שחקו ביחד. האחת אמרה: “אני האהבה”. והשנית: “אני
המות”.

כשדבר כך, לחץ את תאיס לתוך זרועותיו, ומכיון שלא הרגיש
במבטה הקודר, שהיה נעוץ בקרקע, הוסיף וחרז מחשבה על-גבי מחשבה ולא
שם אל לב כלל, שהן כלות לריק.

– כך! כשהיתה לנגד עיני אותה השורה, שכתוב בה: “ואל יפריע
אותך שום דבר מלשקוד תמיד על הנשמה שבקרבך”, קראתי אני במקומה:
“נשיקות תאיס קודחות משלהבת-אש ומתוקות מדבש”. כך מגיה
עכשו פילוסוף אחד את ספריהם של פילוסופים אחרים, ובזאת אשמה רק את,
ילדה רשעה. ובאמת מוצאים אנו כלנו, למגדול ועד קטון, במחשבותיהם
של אחרים רק את מחשבותינו אנו, וכלנו על-פי-רוב קוראים את הספרים כמו
שקראתי אני ספר זה…

והיא לא שמעה כלל מה שהוא מדבר; נשמתה רפרפה עדיין על קברו של הכושי. אבל
כששמע אותה מתאנחת, נשק לה על ערפה ואמר:

– אל תתעצבי, בתי. אין אדם נעשה מאשר בעולם אלא-אם-כן שכח תחלה
את העולם כלו. ולנו הלא יש אותן התחבולות הנסתרות, שמביאות לידי כך.
הבי ונרמה קצת את החיים; והם הלא ישיבו לנו את גמולם בראשנו.
הבי ונאהב זה את זה!

אבל היא הדפה אותו לאחור.

– אהב זה את זה! קראה במרירות. אבל אתה הן לא אהבת עוד שום אדם מעולם!
אני איני אוהבת אותך! לא, איני אוהבת אותך! אני שנאתיך. אני מתעבת
ומשקצת את כל מי שהוא מאשר ואת כל מי שהוא עשיר. לך מפה! לך
מפה!… לב טוב אנו מוצאים רק אצל האמללים. כשהייתי ילדה, ידעתי עבד
אחד שחור, שמת מיתת תלוי על הצלב. אדם זה היה טוב-לב; אדם זה היה מלא
אהבה וידע את סוד החיים. אלו היית במחיצתו, לא היית כדאי לרחוץ אפילו את
רגליו. לך מפה! לא אחפוץ להוסיף עוד לראותך.

כשיצא, השתטחה תאיס מלוא גופה על היריעה שעל-גבי הקרקע
והתחילה להתיפח ולא חדלה כל הלילה, ולבסוף באה לידי החלטה לבחור
לעצמה מיום זה ואילך חיים של עניות ופשטות כחייו של תיאודור
הקדוש.

אבל מיד ביום שלאחרי זה חזרה והתנפלה לתוך התענוגות, שבשבילם היתה יעודה
מתחלת בריתה. מכיון שידעה, שיפיה הרב,
אף-על-פי שלפי-שעה לא נמצא בו עדיין שום לקוי, לא יאריך סוף-סוף
ימים הרבה, התחילה למצות ממנו את כל התענוג וכל הכבוד שיש בכחו
להמציא לה. על-ידי שעשועיה בתיאטרא, שהראתה אותם עתה בחריצות
גדולה יותר מכל הימים, היתה מביאה את רוח דמיונם העז של
הסקולפטורים והצירים והמשוררים לידי התלהבות. המלמדים
והפילוסופים, מכיון שבאו וראו בצורותיה ותנועותיה, במעמדה והליכותיה
מין רעיון מקיף של שווי-ערך, זה שנוהג את כל העולם כלו, אמרו
על חנה הגדול, שהוא שלם, והעמידו אותו בשורה אחת עם יתר המדות
המצינות של האדם השלם והחליטו: “גם היא, תאיס, מין גיאומטר
היא!” ההדיוטים והעניים, הצנועים והבישנים, שתאיס עשתה עמהם חסד
ושחקה לפניהם, ברכו אותה כמו שמברכים על איזה חסד הנעשה בידי שמים.
ואף-על-פי-כן לא הועילו כל התשבחות הללו ותאיס היתה עצובה תמיד
והתיראה מפני המות יותר מכל הימים. לא יכול שום דבר להפיג את פחדה
זה, ואפילו לא הבית ולא הגנים שלה, שהיו מפרסמים ביפים
והחרזנים שבעיר היו מחברים עליהם דברי משל.

תאיס נטעה לה פרדס משבח, ואת העצים, שמחירם היה מרבה, הביאו לה
מהודו ומפרס. נחל מים שוטף השקה את הנטיעות שמסביב והיה הומה ומפכה
תמיד, ושרידי חרבות של עמודים עתיקים ואבני סלעים שוממים,
שארכיטקטון חרוץ העמיד אותן בכונה תחלה להיות כעתיקות, היו
משתקפות ונראות גם מן הברכה, שהיתה מוקפת פסילי אבן מסביב.
באמצע הפרדס היתה עשויה מין מערה, שקראו לה מערת הנימפות, ושם זה
נקרא לה על שום שלש התמונות הגדולות של נשים, שהיו עשויות שעוה
ומשוחות בצבעים שונים, והיו נראות מיד במבואה של המערה. תמונות אלו
היו מראות צורות של נשים בשעה שהן פושטות את שמלותיהן כדי לרדת לתוך
הרחצה. ומכיון שהיו מפחדות, שמא יראו אותן, הן מביטות לאחוריהן
ביראה והן עומדות כאלו היו חיות. האור לא בקע לתוך פנה
חבויה זו אלא על-ידי מפלי-מים מעטים, שהיו מבליעים אותו הרבה
והיו נותנים לו את צבעי הקשת. על-גבי הכתלים נראו בכל מקום ומקום, כמו בתוך
המערות הקדושות, עטרות פרחים ומקלעות ציצים ולוחות זכרון
שונים, ששם היו נותנים שיר ושבח לתאיס ויפיה. גם היו נראים שם
צלמי פנים מתוך טרגדיות ומתוך קומדיות, שהיו משוחים בצבעים
שונים, וכן ציורים, שהיו מראים צורות שונות מתוך מחזות שונים, שנראו
על-גבי הבמה, וכן צלמים משנים וזרים או תמונות של חיות מפליאות.
באמצע נראה מוצב על-גבי עמוד ארוס קטן עשוי שן, והמלאכה מלאכה עתיקה
ונפלאה. פסל זה היה מתנה מאת ניקיאס. עז עשויה שיש שחור היתה נראית
מתוך מעמק שבקיר, ועיניה היו מזהירות כעין אכטיס. ששה
גדיים עשוים אלבסת היו נדחקים אל דדיה; אבל העז מרימה ברגע
זה את פרסותיה השסועות, וכן היא מרימה את ראשה הדק, והיא נראית כאלו תקפה
אותה תשוקה פתאם לטפס על הסלעים. הקרקע מתחת היה מכסה ביריעות,
שהובאו מביצנציה, ובכרים וכסתות, שטרסו אותן אנשים
שזופי-עור בקתי, ובעורות של אריות לביים. במחתות זהב במקום
סתר התלקח עתר ענן קטרת. פה ושם התנשאו מתוך גיגיות גדולות של
אנך ענפים פורחים של עצי פרסיאה. ובירכתי המערה נוצצו בתוך
צללים ובתוך ארגמן צפרנים של זהב על-גבי קליפה גדולה של צב ענק,
שהובאה מהודו, והיא היתה הפוכה על פניה והיתה עשויה כעין מטה,
שהמשחקת היתה ישנה עליה. בין ריחות בשמים וריחות פרחים ולקול
משק המים היתה תאיס שוכבת במקום הזה בכל יום בעצלתים, בשעה שהיתה
מחכה לסעודה, והיתה מפטפטת בינתים עם רעיה, או היתה חושבת מחשבות,
כשהיתה יחידה, והיתה הוגה בלהטים חדשים, שעליה להראות בתיאטרא, או
היתה הוגה בשנות החיים הנחפזות והולכות.

ויום אחד, כשבקשה מנוחה לעצמה אחרי השעשועים במערת הנימפות,
ישבה והסתכלה באספקלריה שלה וארבה לסמנים הראשונים של איזה
לקוי ביפיה וזכרה בחרדה גדולה, שסוף-סוף עתידה לבוא אותה שעה,
ששערותיה תהיינה לבנות ויהיו לה קמטים על גבי מצחה. לחנם השתדלה
להרגיע את עצמה, שכדי לחדש את צבע עורה שוב, אין לה אלא לשרוף באש
עשבים ידועים ובשעת מעשה תבענה שפתיה איזה לחש. אבל קול בלבה קרא
אליה בלי שום חמלה: “באה זקנה, תאיס, באה זקנה!” וזעה של פלצות
פרצה על-גבי מצחה. אחר כך חזרה והסתכלה שוב באספקלריה בגעגועים
מרבים, ומצאה, שהיא יפה עדיין וראויה שיאהבו אותה. אז שחקה לעצמה ופטפטה:

“אין באלכסנדריה כלה אשה, שתוכל להדמות אלי בנוגע לגמישות
השוקים ולקלות התנועה וליפי זרועות הידים – וזרועות הידים,
את אספקלריה שלי, הלא הכבלים האמתים הן של האהבה!”

בשעה שחשבה מחשבות אלו, ראתה פתאם, שאיש זר עומד לפניה, והוא דל-בשר מאד
ועיניו לוחשות וזקנו אינו עשוי, ורק הטוניקה שעל בשרו יקרה מאד
ברקמתה. האספקלריה נפלה מתוך ידה, והיא צעקה מחרדה.

פפנוציוס עמד ולא נע, ומכיון שראה עד כמה גדול יפיה מקרוב, התפלל מקרב לבו תפלה זו.

– עשה-נא, אלהי, שפניה של אשה זו לא יהיו לי למכשול, אלא יביאו
את עבדך לידי עלוי נשמה.

ואחר-כך השתדל לדבר ואמר:

– תאיס! בארץ רחוקה אני יושב ושמועת יפיך הביאתני אליך. מספרים,
שאת היא החרוצה מכל המשחקות והמצינה מכל הנשים, עד שאין
גבר יכול להתיצב בפניך. ומה שמספרים על-דבר עשרך ועל-דבר
מאהביך הרבים, זה דומה יותר לאותן האגדות המספרות על רודפיס
הקדמוניה, שכל המלחים השטים על-פני הנילוס יודעים את המאורעות
הנפלאים שלה בעל-פה. ולפיכך תקפה אותי התשוקה הגדולה לדעת ולהכיר אותך,
ואני רואה, שהאמת עולה על כל השמועות. משכילה את ויפה אלף אלפי
פעמים יותר משהגידו. עכשו, כשראיתיך, אני אומר לעצמי:
אי-אפשר לאדם לקרוב אליה אלא אם כן יתנודד כשכור.

דברים אלה לא היו אלא דברי חלקות; אבל מכיון שהנזיר היה מלא קנאת אלהים,
לפיכך הוציא אותם מפיו בהתלהבות של אמת. בין כך-וכך התבוננה תאיס בהנאה
משנה ביצור נפלא זה, שברגע הראשון היה לה לחרדות. פפנוציוס הפליא
אותה במראהו הגס והמשנה ובאש השחורה, שהיתה קודחת בעיניו. תקף
אותה מין חשק לדעת את ארחו ואת חייו של בן-אדם כזה, השונה כל-כך מכל
אותם הגברים, שידעה עד-עתה. והיא השיבה לו בלעג נעים:

– נכר בך, אתה הזר, שנוח אתה להעריץ אדם. הוה זהיר מפני מבט
עיני שלא יאכל את בשרך מעליך עד העצמות. הוה זהיר שלא תאהבני!

והוא אומר:

– אהבתיך, תאיס! אהבתיך יותר מחיי ויותר מעצמי. בשבילך
עזבתי את המדבר המיתם שלי; בשבילך נפתחו שפתי, שהיו
מקדשות לדממה, ודברו דברי חול; בשבילך ראיתי מה שלא הייתי
רשאי לראות ושמעתי מה שאסור לי לשמוע; בשבילך נזדעזעה נשמתי
בי; בשבילך נפתח בי לבי ומחשבות פרצו מקרבו, הדומות
למעינות מים חיים, שהיונים שותות מהם; בשבילך עברתי יום ולילה
מדבריות של חול, המלאים שרפים מעופפים ותנשמות; בשבילך הצגתי
את כף רגלי הערמה על צפעונים ועקרבים! כן, אהבתיך! אהבתיך לא
כאותם האנשים, שהתלקחה בהם בכל גידיהם ועורקיהם אש תאוה לבשר, והם באים
אליך כמו זאבים טורפים או כמו פרים פראים. להם יקרת כמו
שאילה יקרה לארי. אהבתם הצמאה לדם תטרוף אותך, הוי אשה, עד
נשמתך! אבל אני, כשאהב אותך, אהבך ברוח ובאמת,
אהבך באלהים ועד קץ כל הדורות; מה שלבי ירחש לך
במעמקיו, זה אש אמת ואהבת שמים. נכון אני לתת לך דבר, שהוא יפה יותר
משכרון פורח ומחלומות של לילה קצר. נכון אני לתת לך סעודות של
מצוה וחגים של חתנה בשמים. האשר, שאביא לך, לא יתם
לעולם; אזן לא שמעה דוגמתו; הפה לא יביע אותו; ואלמלי היו
המאשרים שבעולם יכולים לראות אפילו רק את צל צלו, היו גועים
ומתים באותו רגע מתמהון לב.

ותאיס שחקה שחוק של ערמה.

– רעי, אמרה, בוא והראני אהבה נפלאה שכזו. אבל מהר והראה!
דברים ארכים ויתרים הן רק מלעיבים בי וביפיי; מוטב שלא יאבד
לנו רגע לבטלה. כל נפשי בי עורגת לדעת אשר זה, שאתה מבשרני;
אבל עלי להגיד לך את האמת: יראה אני, שלא אמצאנו לעולם ושכל
מה שאמרת יחלוף עם הבל פיך יחדו. קל יותר להבטיח לאדם אשר גדול
מלתתו לו. כל אחד יש לו הכשרון שלו; כשרונך אתה, כפי הנראה,
הוא הדבור. מדבר אתה על אהבה, שאין שום אדם יודע אותה. אבל מכיון
שבני-אדם כבר נושקים זה לזה אלפי שנים הרבה, לפיכך נראה הדבר
תמוה קצת, שיש עוד בעולם סודות של אהבה חדשים ונסתרים. בנוגע לענין
זה, כמדמני, שהאוהבים יודעים פתרונים יותר מן המגיים.

– תאיס, אל תלעגי. מביא אני לך אהבה חדשה.

– אחרת לבוא, רעי. יודעת אני כל מיני אהבה.

– האהבה, שאני מביא לך, מלאה תהלה, תחת שקסמי האהבה,
שאת אומרת, אינם מביאים אלא חרפה.

תאיס הסתכלה בו בעין זועמת; קמט קשה נראה על מצחה הצר.

– יש לך אמץ-רוח, אתה הזר, שאתה מבין להלעיב בבעלת-הבית
שלך. הסתכל בי ואמר לי, אם דומה אני באמת ליצור מלא חרפה. לא!
כלמה לא תכסה את פני ולא את פני יתר הנשים, שארחות חייהן
דומים לארחות חיי, הגם שאינן יפות ואינן עשירות כמוני. על כל מקום ששם
דרכה רגלי, זרעתי תענוגות תמיד, ולפיכך מהללה אני בכל העולם
כלו. יש לי שלטון יותר משיש לאדוני העולם. גם אדונים אלו ראיתי
כורעים לרגלי. הסתכל בי, הסתכל ברגלים הקטנות הללו; אלפי
אנשים נכונים לשלם בדם לבם במחיר האשר להיות נושקים אותן. אינני
גדולה בקומתי ביותר ואין אני תופסת מקום רחב ביותר בחלל העולם.
כשיראני אדם מראש היכל סרפיס בשעה שאני מהלכת ברחוב,
בודאי שאהיה בעיניו רק כגרגר של ארז; אבל גרגר זה של ארז הביא על
בני-אדם אבל ויאוש, שנאה ורצח, שאפשר היה למלא בהם את השאול
כלה. האם לא רוח שגעון דובר מפיך לקרוא חרפה, בשעה שהכל על
סביבי מזמרים את תהלתי?

– מה שנחשב בעיני האדם לתהלה, זוהי חרפה לפני אלהים. ראי-נא, אשה: את
לחמנו אכלנו שנינו כל אחד במדינה אחרת, ולפיכך אין לתמוה כלל, שכל אחד
ממנו יש לו לשון אחרת ומחשבות אחרות. ואף-על-פי-כן אלהים לי לעד,
שרוצה אני להשלים עמך ושנכון אני לישב עמך ולא
לעזבך עוד, עד שלא יהיה לשנינו לב אחד. הוי אשה! למה אין בפי לשון כמו
אש אוכלה, כדי שתמסי כדונג בשעה שאפח בך, וכדי
שהאצבעות שלמשאלות לבי תוכלנה לתאר אותך כרצונן? איה הכח
שיסגירך בידי, את היקרה מכל הנשמות, כדי שאוכל לברוא אותך
בפעם שנית על-ידי אותו הרוח המחיה אותי ולתת לך יפי חדש, עד שתקראי
מתוך דמעות של שמחה: “רק היום נולדתי”? מי יפתח בלבי מעין חדש
כמעין מי השלח, ששם תתרחצי ושם תמצאי שוב את טהר
נפשך הראשון? מי יהפוך אותי לירדן, שמימיו, כשישפכו
עליך, יתנו לך את חיי הנצח?

תאיס לא הוסיפה עוד להתקצף.

– אדם זה, חשבה בלבה, מדבר על חיי נצח, וכל מה שהוא מדבר, נדמה לי
כאלו היה כתוב על-גבי קמיע. אין שום ספק שהוא מג ויש לו תחבולות נסתרות
כנגד הזקנה וכנגד המות.

ולפיכך באה לידי החלטה להפקיר את עצמה אליו. לתכלית זו עשתה עצמה כאלו
היתה יראה ממנו והלכה והתרחקה כמה פסיעות עד שבאה לירכתי המערה וישבה
על שפת מטתה, ואחר-כך העבירה בחריצות-ידים את כתנתה מעליה קמעא קמעא
עד למעלה משדיה, עיניה היו נעוצות בקרקע, פיה היה אלם, גופה היה
בלי תנועה, והיא ישבה וחכתה. עפעפיה הארכים פרשו צל מתוק על לחייה.
כל גופה הפיק מין בישנות; רגליה היחפות התנועעו במנוחה לכאן
ולכאן, והיא דמתה לילדה יושבת על שפת נחל וחולמת.

אבל פפנוציוס הסתכל בה ולא נע ממקומו. רגליו שהתמוטטו תחתיו לא יספו
עוד לשאת אותו, לשונו נעשתה פתאם יבשה בפיו, וסער נורא התחיל במוחו.
פתאם כהו עיניו והוא לא ראה עוד לפניו אלא ערפל עב. אבל בלבו חשב,
שישוע הניח את ידו על-גבי עיניו, כדי לכסותן ולהסתיר ממנו את
פניה של אשה זו. רוחו שבה והתעודדה בו מעט, כשראה שבא לו עזר
שכזה, ואחר-כך התחזק כלו ואמר בכבד ראש, כראוי לאחד מזקני נשיאי המדבר:

– ואם תפקירי את עצמך אלי, התאמיני שיהא דבר זה נסתר מלפני אלהים ולא
יראה? והיא הניעה את ראשה ואמרה:

– אלהים! – מי זה מכריחו שתהא עינו שומה תמיד על מערת הנימפות? הן יכול
הוא לנטות מפנינו לצד אחר, כשהוא רואה אותנו עושים דבר המעליב אותו.
אבל בכלל במה אנו מעליבים אותו? הן אם ברא אותנו, שוב אי-אפשר הוא שיהא
נעלב או נבהל בשעה שהוא רואה אותנו כמו שעשנו ורואה אותנו עושים
מעשים לפי הטבע שנטע בתוכנו. מרבים אנו קצת יותר מדי לדבר בשמו,
ואנו מיחסים לו כמה וכמה פעמים מחשבות שלא חשב מעולם. ואתה הזר
בעצמך, היודע אתה באמת את תכונתו האמתית ידיעה שלמה ויפה כל-כך? מי אתה,
שאתה מדבר אלי בשמו?

לשאלה זו פתח הנזיר את מעילו היקר, ששאל לו, והראה את הכתנת השעירה
והגסה שעל בשרו ואמר:

– פפנוציוס אני, אבא באנטינואי, ומן המדבר הקדוש אני בא. היד
שהוציאה את אברם מאור כשדים ואת לוט מסדום, היא שהוציאה גם
אותי ממקום מגורי והבדילה ביני ובין יתר העולם מסביב. חדלתי מהיות נחשב
לחי בעיני החיים. אבל תמונתך נראתה אלי בירושלים שלי, שבניתי לי בחולות המדבר, ואני ראיתי והכרתי שעלה בך הרקב ושהמות
יושב בקרבך. ועכשו אני עומד פה לפניך, אשה, כעומד על-גבי
קבר, ואני קורא אליך: “קומי, תאיס.”

כששמעה את המלים פפנוציוס, אבא והמדבר הקדוש, הלבינו פניה פתאם
מחרדה. שערותיה נתפזרו, ידיה נתקפלו זו על-גבי זו, והיא
מתיפחת וגונחת, ופתאם התנפלה לרגלי הקדוש:

– אל תעשה עמי רע! למה זה באת? מה אתה רוצה מעמי? אל תעשה עמי רע! –
יודעת אני שהקדושים שבמדבר משקצים את הנשים, הנבראות כמוני רק כדי
למצוא חן בעיני גברים. יראה אני שאתה שונא אותי ואתה רוצה דוקא להזיק
לי. אמנם אין אני מטילה ספק בכחך. אבל דע, פפנוציוס, שאין לך לא לשנוא
אותי ולא לשקץ אותי. אני לא עשיתי מעולם כאותם האנשים הרבים
שבמסבי ולא לעגתי לעניות זו שבחרת לך לרצונך הטוב. ולפיכך אל
תחשוב גם אתה לי את עשרי שלי לעון. יפה אני ומהירה אני לשעשועים. אבל
אני לא בחרתי לי לרצוני את מעמדי כשם שלא בחרתי לי את טבעי. נבראתי
לכך, כדי שאעשה מה שאני עושה. נולדתי, כדי להיות למשוש לבני אדם.
ואתה בעצמך הלא אמרת זה לפני רגע, שאתה אוהב אותי. אל-נא תשתמש בחכמתך
ובידיעותיך כנגדי. אל-נא תוציא מפיך לחשים והשבעות, שיכולים להשחית את
יפיי או להפוך אותי לנציב מלח. אל נא תאים עלי! הן כבר נבהלתי
דיי עוד ברגע הראשון שראיתיך. אל נא תמיתני! יראה אני כל-כך מפני
המות.

פפנוציוס נתן לה אות שתקום ואחר-כך אמר:

– הרגעי, ילדה. לא אשליך עליך שקוצים וחרפה לא אשא עליך. בא
אני לביתך בשמו של זה, שישב על-פי הבאר ושתה מכדה של
השומרונית; זה שישב בביתו של שמעון ונתן למרים המגדולית
למשוח אותו ברקוחיה. אני אינני נקי מעונות עד כדי שאוכל להשליך
עליך את האבן הראשונה. פעמים הרבה כבר השתמשתי באופן רע באותו החסד
הרב, ששפך אלהים עלי. לא הכעס נתן לי את ידו להנחותני אליך, אלא
הרחמים. ואני לא כזבתי כשדברתי אליך דברי אהבה, מאחרי
שלבי הוא שהנהיג אותי אליך. אש אהבת קדש יוקדת בי; ואלמלי היו
עיניך יכולות לראות את הדברים לפי טבעם האמתי והנסתר, עד שלא התרגלו אל
המראות הגסים לראות רק את הבשר, הייתי נראה לך כשריג
שנתלש מאותו הסנה הבוער, שהראה אותו הקדוש-ברוך-הוא למשה לפני
ההר, בכדי לברר לו את מהותה של האהבה האמתית, הבוערת בנו באש
ואף-על-פי-כן אין אנו מאכלים, ולא עוד אלא שלא תשאיר בנו אחריה
גחלים ואפר, ורק בבשמים וריחות טובים תמלא לנצח נצחים את כל מי שתחלוף את קרביו.

– מאמינה אני לך, נזיר, ואין אני יראה עוד לא את מצודתך הפרושה ולא את
הקסמים שבידיך. פעמים הרבה כבר שמעתי מדברים על המתבודדים שבמדבר
נא. מה שספרו על חיי אנטוניוס ופאול נפלא הוא. וגם שמך לא
היה זר לי, ואמרו שכבר בנעוריך אתה דומה במצות ומעשים טובים
לאחד מזקני בעלי-תשובה. מיד כשראיתיך, קודם שידעתי עוד מי
אתה, הרגשתי שאינך אדם פשוט. הגד-לי, היכול אתה לעשות בשבילי מה שלא
יכלו לא כהני איזיס ולא כהני הורמיז ולא כהני יונו בת-השמים ולא
נביאי הכשדיים ולא מגי הבבליים? נזיר! באהבתך אלי,
היכול אתה לעצור אותי ממות?

– הוי אשה! כל מי שיש לו רצון לחיות, יחיה. נוסי מפני התענוגות
הנבזים, שהם ממיתים אותך מיתה עולמית. הצילי את גופך זה מיד הרוחות
הרעות, שהן נותנות אותו לשרפה באש של הגיהנם, וגופך זה הלא לש אותו
הקדוש-ברוך-הוא בריר שבפיו ונפח עליו בנשמת אפו עד שהחיה אותו. עיפה את מעמל החיים, באי ושובבי נפשך במקורות הברוכים
שבמדבר הנעזב; באי ושתי מן הבארות הנחבאות בסתר השממה,
שמימיהן נתזים ומקלחים עד לב השמים. באי, נשמה נבהלה,
באי וקני סוף-סוף לך את זה, שאת מתגעגעת אליו זה כמה! בא,
לב צמא לשמחה, בא והתענג על השמחות האמתיות: על העניות, על
הותור, על השכחה, שאדם שוכח את עצמו, ועל בטול כל הנפש בתוך
חיקו של רבון העולם. את, שהיום היית עוד אויבתו של ישוע
ומחר כבר תהיי לו לכלה, באי אליו. באי, את המבקשת, ומחר הלא
תאמרי: “מצאתי את האהבה!”

בין כך וכך חשבה תאיס, כפי הנראה, בדברים אחרים ורחוקים:

– נזיר! אמרה, אם אותר על כל אשר לי ואעשה תשובה, האם אולד אז באמת
בשמים בפעם שנית בגופי השלם הזה ובכל יפיו?

– תאיס, את החיים הנצחיים אני מביא לך; האמיני לי, שהדברים שאני מדבר
אליך פה הם אמת וצדק.

– ומי יערוב לי שהם אמת?

– דוד והנביאים, כתבי הקדש והנסים, שתראי בעיניך בעצמך, כל אלה יהיו לך לערבון.

– נזיר! מאמינה אני לך, ולא עוד אלא שעלי להודות לך, שאשר לא
מצאתי בעולם הזה. גורלי היה יפה מגורלה של מלכה, ואף-על-פי-כן לא
הביאו לי חיי אלא עצבות והתמרמרות רבה, ואני עומדת עיפה מאד
לנגד עיניך פה. כל הנשים מתקנאות במזלי, אבל אני מתקנאה בגורלה של
זקנה אחת חסרת שנים, שבימי ילדותי, כשהייתי עוד קטנה מאד, היתה
מוכרת עוגות בדבש אצל אחד משערי העיר. זה כמה וכמה פעמים כבר חשבתי,
שרק העניים טובים הם, מאשרים הם, ברוכים הם, וחסד הוא מן השמים, אם
יכול אדם להיות דל ושפל-רוח. ראה נא, הנזיר! אתה זעזעת את
תהומות נשמתי, ומה שישן שם במעמקים, עלה למעלה על-פני הים. אוי
לי, למי לי להאמין? מה נעשה בנו? ומה הם החיים?

בשעה שדברה כך, נשתנו מעט מעט פני פפנוציוס; חדות עולם היתה
שפוכה על פניו פתאם:

– שמעי, אמר, אני לא סרתי אל ביתך היום יחידי, אלא עוד אחר בא
עמי ביחד; עוד אחר עומד עמי פה על-ידי. אותו אין את יכולה לראות,
משום שעיניך אינן ראויות עדיין להסתכל בו. אבל במהרה תראי אותו גם
את בכל זיוו הנהדר ותאמרי: “רק זה ראוי לאהבה!” אלמלא הוא, שהניח את כף
ידו על עיני לפני רגעים אחדים, הייתי נופל בודאי בחטא והייתי חוטא עמך
ביחד, משום שאני בעצמי איני אלא אדם חלש ורפה. אבל הוא הציל את
שנינו; כשם שהוא גדול בגבורה, כך הוא גדול גם בטובו, ושמו הוא מושיע. והוא
הוא שנבאו עליו דוד והסבילה, והוא, כשהיה מוטל עדיין
בעריסתו, באו אליו הרועים ומלכי המזרח כדי להשתחוות לו, והוא שצלבו
אותו הפרושים, וקברו אותו הנשים הקדושות, וגלו אותו השליחים לעיני
העולם כלו, והעידו עליו ועל אמתיותו המענים, שנתנו להמית את עצמם
על קדוש השם. ועכשו שמע, שאת, אשה, מתיראת מן המות, לפיכך
בא לתוך ביתך עמי ביחד, כדי למנוע אותך ממות. האם לא אמת הוא,
ישוע שלי, שאתה נגלית אלי ברגע הזה, כמו שנגלית אז, באותם הימים
הנפלאים, לאנשי הגליל, בשעה שהכוכבים ירדו עמך ביחד מן השמים והיו
קרובים כל-כך אל האדמה, עד שילדים תמימים וקדושים היו יכולים לאחוז בם
בכף-ידם, כשהיו משעשעים בחיק אמותיהם על-גבי חומות בית-לחם? האם
לא אמת הוא, ישוע שלי, שאנו עומדים עתה בחברתך ואתה תראה לי
בממשות את גופך הנחמד? האם לא אמת הוא, שפנים אלו פניך הם,
ודמעה זו הנוזלת על-גבי לחיך דמעה אמתית היא? בלי שום ספק יבוא
המלאך הממנה על הצדק הנצחי ויאסוף אותה אל נאדו, והיא תהיה לכסף פדיון
לנשמת תאיס. האם לא אמת הוא, שעמנו פה אתה, ישוע שלי? ישוע שלי, שפתיך
הולכות ונפתחות. רוצה אתה לדבר. דבר, שומע אני. ואת תאיס, תאיס
המאשרה, שמעי מה שאדוננו בעצמו הולך לדבר אליך. הן הוא הוא המדבר,
ורק שהוא מדבר מתוך גרוני. וכך הוא אומר: “בקשתיך ימים רבים,
הוי שיי הנדחה! וסוף-סוף מצאתיך! אל תנוסי מלפני. הבי
ואקחך על זרועותי, את קטנה עניה, ועל כתפי אשאך עד
נאות הדשא שבשמים. באי, תאיס שלי, באי בחירתי, באי
ותבכי עמי!”

ופפנוציוס נפל על ברכיו ועיניו היו מלאות קדושה עליונה. באותו רגע ראתה
והכירה גם תאיס על פני הקדוש את קרן האור של ישוע החי.

– הוי ילדותי שחלפה! קראה ונשאה קולה ובכתה. הוי אחמד אבי היקר! אתה
תיאודור הטוב והקדוש! למה לא מתי תחת אדרתך הלבנה אז כשנשאת
אותי אל ביתי עם קרני האור הראשונות ואני הייתי עוד רטבה כלי ממי הטבילה?

פפנציוס חרד אליה באותו רגע וקרא:

– טבולה את!… הוי חכמה עליונה! הוי השגחה! הוי אלהים טוב! עתה אני
מבין את הכח, שמשך אותי אליך. עתה ידעתי מה עשה אותך בעיני נחמדה
כל-כך ויפה כל-כך. כח מי הטבילה הוא שאחז בי וצוני לעזוב את צל כנפי
אלהים, וללכת לבקש אותך בתוך האויר הנבאש של חיי העולם הזה. טפה
אחת, בודאי טפה אחת מן המים שרחצו את בשרך, נפלה על-גבי מצחי.
באי, אחותי, וקבלי מפי אחיך את נשיקת השלום.

והנזיר נגע בשפתיו למצח הזונה והיה כמנשק לה.

ואחר-כך החריש ונתן לאלהים לדבר מן הדממה, ולא נשמע במערת הנימפות שום
דבר עוד חוץ מגניחותיה של תאיס ביחד עם קול המון מי הנחל המפכים.

ותאיס בכתה ולא מחתה את דמעותיה עד שבאו שתי שפחות שחורות, והן נושאות
שמלות ותמרוקי בשמים ומקלעות ציצים.

דבר זה הסיח את תאיס למחשבות אחרות פתאם.

– לא טוב עשיתי שבכיתי, אמרה ונסתה לשחק. הדמעות עושות את העינים
אדמות ומשחיתות את צבע העור, ועלי ללכת עוד בלילה הזה לסעוד ביחד
עם רעים, ואני רוצה להיות יפה דוקא, משום שנשים תהיינה בשעת סעודה
והן תארובנה לכל קלקול שבפני. שפחות אלו באו עכשו על-מנת
להלבישני. ואתה אבי, חזור לאחוריך ותן להן לעשות את מלאכתן. חרוצות הן
ומנסות מאד במעשי ידיהן; ולא עוד אלא שאני משלמת להן בעד עמלן
בדמים מרבים. הסתכל-נא בזו העודה טבעות זהב גדולות ומראה את
שניה הלבנות שבפיה. אותה הוצאתי מתחת ידה של אשת
הפרוקונסול ולקחתיה לי.

פפנוציוס היתה לו כונה תחלה להתנגד בכל כחו לתאיס, שלא לתת לה
בשום-אופן ללכת אל המשתה. אבל מאחרי שהחליט בלבו להתנהג עמה בזהירות,
לפיכך שאל אותה להאנשים, שיהיו שם בשעת סעודה.

תאיס ענתה, שחוץ מבעל-הבית, קוטא הזקן, שהוא נשיא הצי, יהיה שם גם
ניקיאס וגם פילוסופים אחרים האוהבים להתפלפל זה עם זה, וכן גם המשורר
קליקרטס והכהן הגדול שבהיכל סרפיס, וכן יהיו שם גם בחורים
אחדים מבני העשירים, העוסקים ביחוד בתקונם של הסוסים, וגם תהיינה שם
נשים אחדות, שאין להגיד עליהן דבר אלא שצעירות הן. ופתאם, כאלו באה
עליו איזו רוח למעלה מן הטבע, נתעורר פפנוציוס וקרא:

– לכי, לכי שם תאיס. אבל אני לא אעזבך. הולך אני עמך
לסעודה זו, ואשב על-ידך מחריש ולא אדבר דבר.

תאיס פרצה בשחוק. ובשעה ששתי השפחות היו עדיין עסוקות עמה, קראה:

– מה יאמרו, כשיראו שיש לי אוהב חדש, והוא נזיר ממדבר נא?

המשתה

כשנכנסה תאיס לתוך אולם המשתה, ופפנוציוס הולך אחריה, ראתה שכבר
ישבו רב המסבים על-גבי מטותיהם, נשענים על זרועותיהם, כלם
סביב לשלחן עגול, שהיה מוצב בתבנית פרסת ברזל והיה מלא כלים יקרים.
באמצע שלחן זה התנשא מזרק של כסף, שעלו עליו ארבעה סטירים עשוים
כסף והיו מחזיקים בנאדות ושפכו מתוכם מין מרק, שדגים מבשלים
היו שטים בו ונכנסים לתוך המזרק. כשנכנסה תאיס עלו אליה הקריאות מכל העברים:

– ברוכה תהיה אחותן של אלילות החן!

– ברוכה מלפומיני המחרישה, שעיניה יודעות להביע כל דבר!

– ברוכה תהיה אהובת האלהים והאדם!

– ברוכה זו שהכל ערגו אליה!

– זו המוחצת ונותנת רפאות!

– המרגלית שברבע רקוטיס!

– השושנה שבאלכסנדריה!

תאיס חכתה בקצר רוח עד שים המחשבות הזה קם לדממה, ואחר-כך פנתה
לבעל-הבית קוטא ואמרה:

– לוציוס, מביאה אני אליך היום נזיר מן המדבר, את פפנוציוס,
אבא באנטינואי, והוא אחד מגדולי הקדושים, שדבריו בוערים כגחלי
אש.

לוציוס אברליוס קוטא, נשיא הצי, התנשא:

– ברוך אתה בבואך, פפנוציוס, האיש המחזיק בדת הנוצרים! אני בעצמי חולק
במדה ידועה כבוד לאמונה זו, שהיתה עתה לדת הממלכה.
קונסטנטינוס האלהי נתן לאחיך בני אמונתך מקום בשורה הראשונה
של אוהבי המדינה. החכמה הלטינית לא יכלה באמת למנוע את עצמה מלהכניס
את כריסטוס שלך לתוך הפנתיאון שלנו. זהו כלל, שהחזיקו בו
אבותינו: כל אלהים יש לו איזו אלהות. אבל נניח נא את כל זה! נשתה נא
וניטיב את לבנו כל-עוד שלא עבר הזמן.

קוטא הזקן דבר את הדברים מתוך רחבות של נפש. זה עתה כלה את
חקירותיו על-אדות דוגמא חדשה לספינת-עבדים והשלים את הספר החמישי של דברי
ימי קרתגא שלו. ומכיון שהיה מובטח שלא אבד יום זה לבטלה, נחה דעתו
בו בעצמו ובכל האלים.

– פפנוציוס, הוסיף בעל-הבית, מוצא אתה פה בביתי כמה אנשים הראוים באמת
לאהבה: את הרמודורוס הכהן הגדול שבהיכל סרפיס, את
הפילוסופים דוריון, ניקיאס וצנותימיס, את המשורר
קליקרטס, את כיריאס ואת אריסטובולוס הבחורים הצעירים,
שניהם בנים לאחד מרעי מנער, ועל צדם יושבות פילינה
ודרוזה, שיפין אני יכול להלל אליך בכל פה.

בינתים קם ניקיאס, חבק את פפנוציוס ולחש לו לתוך אזנו:

– הלא מראש אמרתי לך, אחי, שוינוס היא תקיפה מאד. ביד חזקה
ובגעגועים רבים הביאתך אלינו פה כנגד רצונך. אמת שאתה הוא
אדם קדוש, אבל אם לא תודה, שוינוס היא אמם של כל האלים, אז
אידך נכון בלי שום מפלט. המהנדס הזקן מילנתוס היה אומר: “בלי
עזרתה של וינוס לא הייתי יכול להוכיח אפילו את תכונותיו של משלש”.

דוריון, שכבר הסתכל זה כמה רגעים בפניו של האורח החדש, ספק פתאם
את כפיו וקרא בתמהון רב:

– הלא זהו, רעי, זהו! אותו מבט העינים, אותו הזקן, אותה
הטוניקה: – הוא הוא ולא אחר! ראיתי אותו בתיאטרא, בשעה
שתאיס שלנו הראתה לעינינו את זרועותיה המהירות, כשעשתה את
להטיה. הוא היה מרגש מאד, ואני יכול להעיד עליו, שדבר
בהתלהבות. אדם זך וישר הוא, ומובטחני בו שימטיר על ראש כלנו אש
וגפרית; כח הדבור שלו נורא מאד. אם אומרים אנו על מרקוס,
שהוא אפלטון של הנוצרים, אז פפנוציוס הוא דימוסתינס שלהם.
אפיקור לא שמע מימיו בגנו הקטן דבורים כאלו.

בינתים ישבו פילינה ודרוזה ואכלו את תאיס בעיניהן. על קדקד ראש המשחקת
היתה נעוצה בתוך שערותיה הצהבות עטרה של חבצלות חורות,
שכל ציץ וציץ שבהן היה הולך וחזק בצבעו החור עד שנעשה דומה בסופו
לצבע עיניה, באופן שהציצים היו נראים כעינים שכבו למחצה והעינים היו
נראות כציצים שמזהירים ונוצצים. ואמנם זה היה כשרונה של אשה זו: כל מה
שהיה מצוי על-גבי בשרה נתמלא חיים ונשמה ואחדות שלמה. השמלה שהיתה
לבושה בה, היה לה צבע של דודאים צהבים והיתה עשויה עם רצועות של
כסף, והקפולים הארכים שלה כמעט שנתנו לה מין חן של עצבות,
ועצבות זו לא נתמעטה ולא נתרככה לא על-ידי שום צמידים באזניה ולא
על-ידי שום ענקים על גרגרותיה, ורק זרועותיה החשופות היו הזהר
היחידי שבכל גופה. הרעות השתים הביטו זו לזו והיו משתאות כנגד
רצונן לשמלה זו ולקשוטי הראש של תאיס, אבל לה לא הגידו את זאת.

– עד כמה יפה את! קראה פילינה. אי-אפשר הוא כלל, שבזמן שבאת
לאלכסנדריה היית יפה מעתה. אבל אמי, שהיא זוכרת עדיין אותו זמן ואת
היום שראתה אותך בראשונה, אומרת, שלא היו אז נשים רבות, שהיו יכולות להדמות אליך.

– אבל, שאלה דרוזה, מי הוא זה אוהבך החדש, שהבאת אלינו היום? זר הוא
במראהו ופרא הוא. אלו היו בעולם רועי פילים, אז בודאי היו דומים
אליו. איה מצאת לך, תאיס, פרא-אדם שכזה? אפשר אצל הטרוגלודיטים
היושבים בבטן האדמה ויוצאים לפעמים מפחמים מעשן השאול!

אבל פילינה הניחה את אצבעה על-גבי פיה של דרוזה:

– דמי! דברים שבצנעה אין מגלין אותם בפרהסיא, ולא עוד אלא שאין אדם
רשאי לשאול לסודות של אהבה. אמת שבנוגע אלי הייתי בוחרת לעצמי, שפי
האטנה ישקני, משיגע בי אדם זה בשפתיו. אבל תאיס המתוקה
שלנו, שהיא יפה וראויה לאהבה כמו האלילות, מוכרחה, גם-כן כמו האלילות,
להטות אזנה לכל תפלה ותפלה ולשמוע לה, ולא כמונו, שאנו נותנות אזן קשבת
רק לגברים נעימים ונאהבים.

– היינה זהירות גם שתיכן, ענתה תאיס. מג הוא ומכשף. שומע הוא את
הדברים הנאמרים בלחש, ואפילו את המחשבות שבלב. בשעת שנתכן בלילה יבוא
ויקרע את לבכן מתוך סגורו, ובמקומו יניח לכן איזה ספוג, ובבקר,
כשיבואו מים אל פיכן, תמותו פתאם מיתת חניקה.

פני שתיהן הלבינו מאד, ותאיס הפנתה אליהן את ערפה והלכה וישבה על-גבי מטה
אצל פפנוציוס. ברגע זה נשמע פתאם קולו של קוטא, חציו כמפקד
וחציו כדורש טוב לקרואיו, וקול זה עלה על קולות כל הפטפוטים, שהיו
מפטפטים זה עם זה ביחידות:

– לכו ושבו כל אחד על מקומו! ואתם, עבדים, מזגו את יין
הדבש!

אחר-כך נשא בעל-הבית את כוסו:

– קודם לכל נשתה-נא לחיי קונסטנטינוס האלהי ולאותו השר בשמים
הממנה על מדינה זו. ארץ המולדת חשובה בעינינו מכל, ואפילו מן האלים,
משום שהיא כוללת את הכל יחד.

כל המסבים נשאו את כוסותיהם לפיהם. רק פפנוציוס לבדו לא שתה, משום שהתנגד
קונסטנטינוס לעקרי האמונה כפי שנתקבלו אצל אנשי כנסת הגדולה בניקיאה
ומשום שארץ מולדתם של הנוצרים אינה מעולם זה.

דוריון שתה ואמר:

– מה זו ארץ מולדת? רק נחל שוטף הוא. חופיו משתנים וגליו מתחדשים בכל
יום ויום.

– יודע אני, דוריון, השיב לו נשיא הצי, שאין מדות טובות אצל האזרחים
נחשבות בעיניך כלום, שהרי דעתך היא, שאין לו לחכם אלא להרחיק עצמו מעסקי
המדינה. אבל אני חושב להפך, שאין לאדם ישר לשאול לעצמו דבר יותר טוב, אלא
לשמש בכל הכהנות הגדולות שבמדינה. מתנה טובה יש לו לאדם ומדינה שמה!

הרמודורוס, הכהן הגדול שבהיכל סרפיס, התחיל ואמר:

– דוריון שואל: “מה זו מדינה?” ואני משיב לו כך: מזבחות האלים
וקברות האבות הם הם המולדת. אדם נעשה לאזרח בארצו על-ידי שתוף
הזכרונות של העבר והתקוות של העתיד, שיש לו ביחד עם אחרים כמותו.

אריסטובול הצעיר הפסיק את הכהן הגדול באמצע:

– בחיי קסטור! ראיתי היום סוס יפה. היה זה סוסו של דימופון. ראשו
שלו צנום ודק, לחיו התחתונה משפעה ורגליו הקדומות חזקות. צוארו
היה גא ונשא כצואר התרנגול.

אבל כיריאס הצעיר הניע את ראשו:

– סוס זה אינו טוב כל-כך, אריסטובולוס. פרסותיו רפות ופרקי הרגלים כפופים
לארץ. ירא אני שבזמן קרוב יעשה לבעל-מום.

הוסיפו להתוכח עד שדרוזה המליטה פתאם קול זעקה גדולה.

– אוי, כמעט שבלעתי עצם מעצמות הדג, והיא ארכה וחדה כחרב.
להצלחתי יכלתי עוד להוציאה בשעתה מתוך גרוני. האלים אוהבים אותי!

– האם לא אמרת פה, דרוזה שלי, שהאלים אוהבים אותך? שאל ניקיאס
בצחוק. אבל אם כך הוא, אז עלינו להחליט, שיש להם חולשות במדה שוה עם
בני-האדם. כל מי שמרגיש בלבו אהבה, מרגיש איזו צרה נסתרה; באופן זה מתגלית
החולשה של רב הנבראים. ולפיכך גם האהבה, שהאלים מרגישים בלבם לדרוזה,
אינה אלא סמן גדול להעדר השלמות שלהם.

כעס גדול תקף את דרוזה לדברים אלו.

– ניקיאס! קראה, מה שאתה אומר כאן אינו אלא שטות ואין לו שום טעם. הלא בכלל
זהו דרכך תמיד, שאין אתה מבין מה שמדברים ואתה עונה הבל הבלים.

אבל ניקיאס הוסיף לשחק בקול גדול:

– דברי, דברי, דרוזה שלי. אם כך ואם כך אנו חיבים לך תודה תמיד
על כל מה שתדברי, יהא מה שיהיה, ובלבד שתפתחי את פיך: – שניך
יפות כל-כך.

ברגע זה נכנס לתוך האולם איש זקן בא בימים, כבד-ראש ומתרפה בלבושיו,
ראשו נשא למעלה ופסיעותיו מתונות. כשהלך העיף את עיניו במנוחה על כל אחד
מן הקרואים. קוטא רמז לו באצבעו, שיעלה אליו וישב אצלו ביחד על מטתו
שלו.

– אוקריטוס, קרא אליו קוטא, ברוך אתה בבאך! הכתבת בחדש זה
ספר חדש על הפילוסופיה? אם איני טועה במספרים, הלא יהיה זה הספר העשרים
ושנים שכתבת על-גבי סוף של נילוס, שאתה יודע לשלוט בו ביד ברוכה
כאחד מן האטיקיים.

אוקריטוס החליק באצבעותיו את זקן-הכסף שלו וענה:

– אין הזמיר נוצר אלא כדי לזמר, ואני נוצרתי לזמר את שבחם של האלים הנצחיים.

דוריון

הבו ונברך בשלום בכבוד רב את אוקריטוס, שהוא האחרון מן הסטואים.
כבד-ראש הוא ולבן-קדקד, והוא מתנשא מתוכנו כצלם עתיק של אחד
מאבות אבותינו! בודד הוא בקרב הקהל הגדול, והדברים שהוא מדבר אין להם שומע.

אוקריטוס

טועה אתה, דוריון. הפילוסופיה של הצדק לא עברה ובטלה עוד מן העולם. יש לי
תלמידים רבים באלכסנדריה, ברומא ובקונסטנטינופול. יש רבים גם בין
העבדים ובין קרובי הקיסר, שעל-ידי מה שהם מותרים על הרבה דברים, הם
יודעים עוד לשלוט ברוחם, לחיות חיים של חרות ולהתענג על אשר בלי גבול.
ורבים יש, שכשנראה אותם נחשוב, שחזרו אפיקטטס ומרקוס
אורליוס וקמו לפנינו לחיים. אבל אפילו אם אמת הוא, שהצדק כבר נמחה
לעולם מעל פני האדמה, איך אפשר הוא שחסרונו יוכל להזיק לי, אם גם
הויתו וגם העדרו אינם תלוים ברצוני? רק השוטים, דוריון, מיסדים את
אשרם על איזה יסוד שמחוץ לכחם. אני לכשעצמי איני רוצה בשום דבר, שגם
האלים אינם רוצים בו, ולהפך מבקש אני לעצמי כל דבר ודבר, שגם האלים רוצים
בם. על-ידי-כך אני נעשה דומה להם ונעשה שתף לשלותם השלמה. אם
ילך הצדק לאבוד, מסכים אני לאבודו, והסכמה זו תמלאני שמחה,
כאותה שמחה שיש לי לרגלי ההתאמצות היותר גדולה של שכלי או של גבורת
ידי. בכל דבר ודבר אשתדל שחכמתי תחקה את חכמת האלהים, וההעתק הלז
יהא נחשב יותר מן העצם: משום שדרושה לזה שקידה יותר גדולה ומלאכה יותר ארכה.

ניקיאס

הבינותי את דבריך. מתחבר אתה עם ההשגחה העליונה. אבל הגד לי, אוקריטוס,
אם הצדק אינו מיסד אלא על ההתאמצות לבד ועל אותה ההתמתחות,
שעל-פיה היו תלמידיו של צנון מאמינים, שהם דומים לאלים, אז הלא מלאכתה
של הצפרדע, להתנפח עד שתהא דומה לשור פר, היא בעצם אותה מלאכת האמנות
עצמה שבעלי הסטואיסמוס עושים.

אוקריטוס

ניקיאס, חומד אתה לצון לעצמך, כדרכך, ואתה יודע לבדח את דעתך באופן טוב
מאד. אבל הגע בעצמך: אם אותו שור, שאתה אומר, יהיה באמת אלהים, כאותו
אפיס או כאותו הפר הנסתר באדמה, שהכהן הגדול שלו יושב פה היום
בתוכנו, ואם אותה הצפרדע, שאתה אומר, תשתדל באמת ברב חכמה עד שתבוא לידי
כך להיות דומה אליו, האם לא יגדל אחר-כך כבודה בעיניך מכבוד השור
ואם היית יכול למנוע את עצמך מהתפלא על חיה קטנה ונאצלה שכזו?

בינתים הביאו ארבעה משרתים חזיר-יער צלוי, שהיה מכסה עוד בשערותיו,
ושמוהו על השלחן. צלמי חזירים קטנים עשוים בצק אפוי הכתירו את
החיה, כאלו חפצו לרמוז בזה, שיש לנו עסק פה עם חזירה מניקה.

צנותימיס הפנה את ראשו אל מקום-מושבו של הנזיר ואמר:

– רעי! אורח נספח היום אל חברתנו לרצונו הטוב. פפנוציוס
המפרסם, שחי במדבר שומם חיים מלאים נפלאות, נעשה לנו היום בהסח-הדעת לאורח.

קוטא

ועל זה הוסף, צנותימיס, שבעצם היה מטל עלינו לחלוק לו את המקום
הראשון בתוכנו, משום שבא לרצונו ושום איש לא קרא לו.

צנותימיס

ובאמת, לוציוס היקר, עלינו לקבל את פניו באהבה מיחדה ולבקש בשבילו
כל מה שיוכל להיות לו לנחת-רוח ביחוד. ומשום שבודאי אין לבו של איש כזה
הולך אחרי ריחו של בשר צלוי, אלא אחרי ריח תורה, לפיכך נעשה לו בודאי
נחת-רוח יתרה, אם נשיח באותה תורה, שהוא מחזיק בה, מאחרי שהיא גם תורת רבו
ישוע הנצלב. לכשעצמי נכון אני בכל לבי לעשות מעשה זה, משום שתורה זו
מעסיקתני מאד באמת על-ידי פתגמיה השונים והרבים.
כשנחדור עד לתוך הרוח הנסתר בתוך האותיות, נראה כי מכילה היא
אמתיות גדולות, ולפיכך אין ספריהם של הנוצרים, לפי דעתי, אלא תורה מן
השמים. מה שאין כן ספריהם של היהודים, פפנוציוס! ספרים אלו לא רוח אלהים
דובר מתוכם, כמו שאומרים עליהם, אלא רוח של איזה שטן. אותו האל, כפי
הנראה, הוא אחד מן הרוחות הרעים השוכנים באיזה גלגל תחתון, שהביאו לעולם את
רב הפרעניות הרעות, שאנו סובלים עד היום הזה; ולא עוד אלא
שבהתנגדותו לדעת ובאכזריותו הוא עולה על כלם. ולהפך ממנו: אותו הנחש בעל
כנפי הזהב, שהתעגל בעגולי התכלת שלו סביב לעץ הדעת, היה
עשוי אור ואהבה. ולפיכך גם המלחמה, שהתלקחה בין שני כחות אלו, בין האור
ובין החשך, היתה מלחמה מכרחה. עוד בימים היותר ראשונים של העולם
פרצה מלחמה זו. כמעט שישב אלהים על כסאו לשבות
ולהנפש, כמעט שאדם וחוה, האדם הראשון והאשה הראשונה, התחילו
להתענג קצת על אשרם המתוק בגן-עדן, והנה מחשבה באה בלב אלהים לשפוך
עליהם את שלטונו לאסונם ולאסון כל הדורות הבאים, שהיו כבר מוכנים
במעיה של אשה נחמדה זו. ומכיון שלא היה לו לא מחוגה ולא עוגב, לא
חכמה המדברת בקול מפקד ולא אמנות הבאה בחלקות, לפיכך הפחיד את
שני הילדים התמימים על-ידי חזיונות נוראים ובעותים משנים ועל-ידי
רעמים וחזיזים. ואדם וחוה, מכיון שהרגישו שצלו של זה עומד
עליהם, התדבקו זה אל זה ביתר עז ואהבתם נעשתה על-ידי היראה
כפולה ומכפלה. אבל הנחש חמל עליהם והחליט לפקוח את עיניהם, כדי
שעל-ידי הדעת יתעודדו קצת ולא יהיו עוד לשלל לכל תרמית ולכל מקסם-עינים.
מעשה זה דורש לעצמו שכל מרבה, וחולשתם של שני בני-אדם הראשונים כמעט
ששמה לריק את כל התחבולה כלה. אבל רוח הנחש, ששאף
לטוב, נסה לעשות כל מה שיכול. שלא בידיעתו של אלהים, האומר על עצמו
שהוא רואה את הכל, אף-על-פי שבאמת ראיתו לקויה מאד, התקרב הנחש לאותם
היצורים השנים, ומיד ברגע הראשון משך עליו את עיניהם על-ידי
שריונו הנוצץ ועל-ידי הזהר שלכנפיו. אחר-כך הפליא גם את
מוחם על-ידי מה שהראה להם על-פי תנועות גופו צורות הנדסיות
מדיקות עד להפליא, כגון צורת העגול וצורת העגול המארך
וצורת הקו המשלשל, כל אלו שסגולותיהם הנפלאות נגלו רק אחר-כך
לחכמי יון. אדם התעמק בצורות הללו יותר מחוה. אבל כשהתחיל הנחש
לדבר וגלה את האמתיות היותר גדולות, אלו שאין עליהן ראיה אלא שהן
מובנות מאליהן, הכיר פתאם, שאדם הראשון, הנוצר מן האפר האדום, הוא
חמר גס קצת יותר מדי, עד כדי לקבל את הידיעות הנאצלות הללו, ולהפך
חוה, שהיתה דקת-רגש ונאצלה יותר, היה לבה ערום יותר כנגד התורות
החדשות. ולפיכך הרבה עמה שיחה, ובפרט כשבעלה לא היה עמם
באותו מעמד, והשתדל להכניסה קודם לו לתורה…

דוריון

הרשני, צנותימיס, להפסיק אותך פה באמצע. בתחילה, כשהתחלת
לספר לנו אגדה זו, הכרתי בה מאורע אחד מתוך המלחמה שבין פלס
אתוני והגיגנטים. אלהי העברים שלך דומה מאד לבעל-צפון, ואת
פלס מצירים האתוניים עם נחש בצדה. אבל מה שאמרת זה
עתה ברגע האחרון מביא אותי לידי ספקות, ואין אני מאמין שהנחש היה ערום וכל
מה שעשה עשה בתם לב. אלו היה ערום באמת, לא היה נותן את תורתו לאשה,
שמוחה צר ורופס, ואין כלל בכחה להבין מה שלפניה! נוטה אני יותר
להאמין, שהנחש גם הוא, כאלהים עצמו, היה בלי בינה יתרה, ולא עוד אלא שאהב
גם את התרמית, ולפיכך בחר לו את חוה לתכליתו, משום שבא לידי
הכרה, שאותה יוכל לפתות בקלות, תחת שבנוגע לאדם הבין, שהוא בעל
שכל יותר גדול ומעין בכל דבר יותר.

צנותימיס

דע לך, דוריון, שלידי האמתיות היותר גדולות ויותר צרופות אין אנו
באים על-פי עיון ושקול-דעת אלא על פי רגש. ולפיכך אנו רואים
שהנשים, שעל-פי-רב אין הן מרבות בחקירה כמו האיש אלא מרגישות יותר
ממנו, מתנשאות בקלות יותר גדולה להגיע עד תכלית הדברים העומדים
ברמו של עולם. יש להן כשרון הנבואה, ולא לחנם מצירים על-פי-רב
את תמונתו של אפולון הקתרוסי ואת תמונתו של כריסטוס כשהם
לבושים, כמו הנשים, שמלות ארכות ומרפרפות. ולפיכך אמור מה שתאמר,
ובכל זה טוב עשה הנחש, שבשעה שבא להורות תורה, לא פנה לאדם הגס, אלא נתן
יתרון לחוה הענגה, שהיתה לבנה מחלב וזכה מכוכבים. וחוה
שמעה לדבריו בלב מבין ונתנה לו להביאה לעץ הדעת, שענפיו היו מגיעים לשמים
ושרוח אלהים השקה אותו כמו טל. עץ זה היה כבד בטרפי
עלים, שהיו מדברים בכל הלשונות שתהיינה לעתיד לבוא וקולותיהן התאחדו
והיו לצליל אחד. פרותיו המרבים של עץ זה היו נותנים לאוכליהם ידיעות
מרבות, ידיעות המתכות והאבנים והצמחים, וכן את כל חקי הטבע ואת
תורת כל המוסר והמדות, אלא שפרות אלו היו של אש, ואלו שהיו
מתיראים מפני היסורים ומפני המות, לא עמד רוחם בם להגיעם עד
לשפתם. אבל חוה, מיד כששמעה לתורתו של הנחש, התגברה על היראה
הריקה ונפשה חשקה לאכול מן הפרות הנותנים את דעת אלהים. וכדי
שאדם, בעלה האהוב, לא יפול ממנה בשום דבר, החזיקה בו
בידה והנהיגה אותו עד לאותו העץ הנפלא. שם קטפה לה תפוח בוער באש
ונשכה ממנו בשניה ונתנה חלק לאישה. אותו רגע פגע בם פתאם,
לאסונם הגדול, אלהים, שהתהלך בתוך הגן במקרה לרוח היום וטיל לכאן ולכאן
ארכות וקצרות, וכשראה שאדם וחוה היו פתאם ליודעים, בערה בו חמתו באופן
נורא. ביחוד היו מתיראים ממנו מפני קנאתו הגדולה. אז אסף את כל כחו ועורר
רעש גדול, שלא היה עוד כמוהו, בכל הגלגל התחתון, עד ששני היצורים החלשים
כמעט שגועו מפחד. מתוך ידו של אדם נפל התפוח לארץ, וחוה התנפלה
על לבו של האמלל וקראה: “נכונה אני להיות נבערה מדעת כמוך ולסבול עמך
ביחד”. כך נצח אלהים ושפך את פחדו על אדם וחוה וכל זרעם לירוא אותו
לנצח. כל המלאכה שעשה ברגע זה נצטמצמה בכך, שהמטיר מן השמים איזו
אבנים גסות, ומלאכה קלה זו נצחה את כל חכמתו של הנחש, שהיו לו ידיעות
הגונות גם במקצוע הנגינות וגם בגימטריאות. נצחון זה הורה את בני-האדם
לבכר את הבערות על-פני הדעת ולבחור בעול ובאכזריות ולהשליט את
הרע על-פני כל האדמה. אחר-כך רדף אלהים בחמה את קין ובניו, משום שהיו
מהירים בכל מלאכת מחשבת; השמיד את הפלשתים מקרב הארץ, משום שחברו
שירים יפים כשירי אורפיוס ומשלים כמשלי אסופוס. הוא היה השונא
המחלט של הדעת ושל היפי, והמין האנושי שלם במשך דורות למאות
בדמעות ודם את מפלתו זו של הנחש בעל-הכנפים. לגדל אשרנו נמצאו
בעולם בקרב היונים אנשים נבונים אחדים, כמו פיתגורס
ואפלטון, שחזרו ומצאו ברוח-הקדש שלהם את החקים ואת הצורות,
שהנחש, אויבו של אלהים, היה רוצה ללמדם לאשה הראשונה, והפסיקו לו באמצע.
רוחו של הנחש חזר ונתגלה באותם החוקרים הגדולים; וזוהי הסבה
שהאתוניים, כמו שאמר דוריון, מעריצים את הנחש. לבסוף קמו בדורות
האחרונים שלשה בני-אלים, רוחות בצורת אדם, והם: ישוע הגלילי,
בסילידס ואחריו ולנטינוס, שהם זכו לתלוש את הפרות היותר
יפים מעץ-הדעת הלז, ששרשיו חודרים לעמק האדמה וצמרתו מגיעה
לשיא השמים. דברים אלו היה עם לבי לאמרם, כדי ללמד זכות על
הנוצרים, שמיחסים להם פעמים הרבה את טעיותיהם של היהודים.

דוריון

אם הבינותי את דבריך כהויתם, צנותימיס, רוצה אתה להגיד, ששלשה אנשים נפלאים
באו, ישוע, בסילידס וולנטינוס, וגלו סודות, שהיו
נסתרים אפילו מפיתגורס ואפלטון ומכל פילוסופי יון, וגם מאפיקור
האלהי, זה ששחרר סוף-סוף את האדם מכל פחד מדמה. אבל כלנו היינו
מכירים לך תודה, אלו היית רוצה לברר לנו, כיצד נתגלו לשלשה
ילודי-אשה אלו דברים שלא נתגלו לשום חוקר שקדם להם.

צנותימיס

האם צריך אני לחזור ולהגיד לך, דוריון, שהחקירה והעיון אינם אלא
המדרגות הראשונות של הידיעה, ורק ההתלהבות הבאה מתוך רוח-הקדש היא
המביאה את האדם לידי האמתיות הנצחיות?

הרמודורוס

זהו אמת, צנותימיס: הנשמה נזונית מן ההתלהבות כצרצר מן הטל.
אבל טוב מזה שנאמר כך: הרוח כשהוא לעצמו אינו מסגל להתלהבות שלמה, שהרי
האדם מחבר משלשה חלקים: יש לו גוף חמרי, יש לו נשמה, שהיא נאצלה יותר מן
הגוף אלא שגם היא עדיין חמרית, ויש לו גם רוח, שלא חל עליו שום הפסד לעולם.
כשעוזב זה את גופו שלו, כמו שאנשים עוזבים איזה היכל ומניחים אותו לדממה
ולבדידות, אז נחפז הוא ועובר במעופו את הגנים של הנשמה ומשתפך
אחר-כך לתוך עצם האלהים, ואז יתענג על כל הנעימות של מיתה מקדמת, או
יותר טוב, של חיים עתידים, שהרי מיתה היא חיים, ובמצב זה, כשהוא
משתתף באצילות האלהית, יש לו חדוה בלי סוף והכרה
מחלטת בבת-אחת. נכנס הוא לתוך האחדות, שהיא הכל, ונעשה שלם.

ניקיאס

דבר זה נפלא. אבל עלי להודות על האמת, הרמודורוס, שאין אני רואה הבדל
גדול בין הכל ובין האפס. כמדמני, שאפילו המלים בעצמן חסרות,
כדי לסמן בהן את ההפרש. האין-סוף דומה מאד אל האפס; גם שניהם אינם
מובנים. מחירה של השלמות גדול, לפי דעתי, מאד מאד: משלמים
אנו תחתיה בכל עצמותנו, וכדי להשיגה, מוכרחים אנו לחדול לגמרי
מהיות. זהו גורל רע, שאפילו אלהים בעצמו לא נצל ממנו, מאותה שעה
שהפילוסופים החליטו לשכלל אותו ולהביאו דוקא ודוקא לידי שלמות. אם
אין אנו יודעים את הוראתו של לא-היה, אין אנו יודעים גם-כן מה זה היה.
אין אנו יודעים כלום. אומרים, שדבר אי-אפשר הוא, שבני-אדם יבינו זה
את זה. אבל אני, למרות כל הויכוחים הנלהבים שלנו, מאמין להפך, שאי-אפשר
כלל, שלא יבאו בני-אדם לבסוף לידי דעה אחת, כשיראו את-עצמם
קבורים זה בצדו של זה תחת תלי תלים של סתירות, שהרכיבו זו אל-גבי
זו, כמו שהרכב הר פליון על-גבי הר אוסא.

קוטא

אוהב אני מאד את הפילוסופיה ואני עוסק בה בשעותי הפנויות. אבל
מובנת היא לי רק כשאני קורא אותה בספרי ציצרון. עבדים, מזגו את
יין-הדבש!

קליקרטס

מה נפלא דבר זה! בשעה שאני פכח מן היין, נזכר אני באותם הימים,
שהמשוררים כותבי הטרגדיות היו מסבים על שלחן העריצים
המנמסים, ואז פי מתמלא רק מרב תאוה. אבל כשאני שותה את היין
המשבח שלך, לוציוס הנדיב, שאתה מוזג לנו ביד רחבה וגדושה כל-כך, רואה
אני אחר-כך בחלומי רק מלחמות גבורים וקרבות לשם חרות, ופני
מאדימים מבושה על שחי אני בזמן שהתהלה והתפארת אינן שוות עוד בעינינו
כלום. קורא אני לחרות, ובדמיוני אני שופך את דמי יום יום ביחד עם
הרומאים הנלחמים על שדי פילפי.

קוטא

בימי ירידתה של הרפובליקה נפלו אבות אבותי עם ברוטוס יחד
במלחמתו לשם החרות. אבל הדבר עדין מטל בספק, אם מה שהם קוראים חרותו
של העם הרומאי לא היה בפעל אלא אותו הכשרון, שהאיץ בם, להיות למושלים
הם בעצמם. אין אני מכחיש, שהחרות היא הקנין היותר יקר בשביל כל אומה; אבל
במדה שאני הולך ומזקין, בא אני לידי הכרה, שרק ממשלה תקיפה היא
ערבה נאמנה לאותה החרות בשביל האזרחים. זה ארבעים שנה אני משמש
בכהנות היותר גדולות שבמדינה, והנסיון הארוך שלי הורני, שהעם הולך
ונעשה לעבד, כשהשלטון רופף. ולפיכך כל אלו שמשתדלים לרפות את ידה של
הממשלה, כמו שעושים למשל רבם של הריטוריקים, חטא נורא הם עושים.
אם לפעמים מתגלה רצונו של היחיד באופן לא הגון, ועל זה תבוא גם
הסכמתו של הקהל, אז כל פעלה מצדנו הן תהיה לאפס. קודם שנתנו
הרומאים את השלום בכל הודו והדרו לכל העולם כלו, לא נעשו העמים
מאשרים אלא כשהיו תחת שלטונם של עריצים בעלי-שכל.

הרמודורוס

לוציוס, אני מצדי חושב, שצורה טובה של שלטון אין כלל
במציאות, ולא עוד אלא שאי-אפשר כלל לגלותה. אם היונים, אותם
הממציאים הגדולים בכל מקצוע, שחקרו מלבם צורות רבות ומצינות כל-כך,
בקשו צורת-שלטון טובה ולא מצאו, אנו לא-כל-שכן. אין לנו מעתה ואילך שום
פתח תקוה למצוא כזו. יש לנו, להפך, סמנים מרבים, שעל-פיהם יכולים אנו
להכיר, שהעולם הולך ושוקע בתוך בערות ועריצות של פראים. גזרה היא
עלינו, לוציוס, להיות עדי-ראיה לגסיסתה הנוראה של
הציויליזציה, ומכל אותה קורת-הרוח, שהשכל והדעת והישר נותנים
לו לאדם, לא נשאר לנו אלא אותה החדוה האכזריה לראות את עצמנו מתים.

קוטא

אמת הוא, שרעבונו של העם וחצפתם של שבטי הפראים הם
פרעניות נוראות, אבל כשיש צי טוב וחיל טוב ושלטון של רכוש טוב…

הרמודורוס

מה נועיל בזה שנעשה חנף לעצמנו? המדינה ההולכת למיתה נופלת באופן קל מאד
ביד שבטי פראים. הערים, ששכלם הכביר של היונים וסבלנותם היתרה
של הלטינים בנו אותן, תהיינה בעוד איזה זמן לשממה על-ידי
שכורים פראים. לא תהיה עוד על פני האדמה לא אמנות ולא פילוסופיה. צלמי
האלים יתצו בתוך ההיכלות ובתוך הנשמות. לילה יבוא על כל רוח,
ומות – על העולם כלו. או האם אפשר הוא להניח, שהסרמטים
יסתגלו באיזה זמן מן הזמנים למלאכות רוחניות, והגרמנים ישימו
את לבם למוסיקה ולפילוסופיה, והקודים והמרקומנים ישתחוו
לאלים הנצחיים? לא! הכל יחלוף, הכל יחזור לתהו ובהו. מצרים
עתיקה זו, שהיתה עריסתה של העולם כלו, תהיה לו גם לקברו; סרפיס,
אלהי המות, ישמע את התפלות האחרונות של הגוססים, ואני בעצמי אהיה הכהן
האחרון של האלהים האחרון.

ברגע זה נראתה על גבי המפתן תמונת איש זר, שהרים בידו את היריעה
שעל-גבי הדלת, והמסבים ראו פתאם איש קטן וגבן, שקדקד ראשו
הקרח הלך ונתחדד למעלה. לבוש היה, כדרך בני אסיה, טוניקה של
תכלת בהירה, וכדרך שבטי הפראים היו על בשרו מכנסים אדמים, שכוכבי
זהב היו מרקמים בהם. פפנוציוס הכיר ברגע הראשון, שזה הוא מרקוס
האריני, ומכיון שהיה מתירא, שמא ירד עתה ברק מן השמים להכות
לחרם את כל הבית עם יושביו, הניח את כפות-ידיו על עיניו ופניו הלבינו
מפלצות. מה שלא עשו גדופי כל הגויים הללו, שגדפו את השם
בשעת סעודת-שדים זו, ומה שלא עשו כל השגיאות הגסות של הפילוסופים
הללו, את זאת עשתה כניסתו של הכופר הנורא, שזעזעה בו את כל רוחו עד
היסוד. פפנוציוס חפץ לברוח מזה באותו רגע, אלא שפגעה עינו בעינה
של תאיס, ודבר זה השיב לו את מנוחתו ברגע אחד. קרא בתוך נשמתה של
אהובת-אלהים זו, והבין, שאשה זו, ההולכת עכשו להיות לקדושה, כבר התחילה
להגן עליו. אז החזיק באחד מקפולי שמלתה המרפרפת והתפלל בלחש
בקרב לבו לישוע הגואל.

קול המון ברכות ותשבחות קדם את כניסתו של האיש, שהיו קוראים לו
אפלטון של הנוצרים. הראשון, שפתח את פיו לדבר אליו, היה
הרמודורוס, וכך אמר:

– מרקוס המהלל מאד! שמחים אנו כלנו לראות את פניך בתוכנו פה,
ולא עוד אלא שכונת את השעה ובאת לרגע הנכון. דברנו עתה על
תורתם של הנוצרים, ועלינו להודות, שאין אנו יודעים במקצוע זה אלא את
המפרסם לכל, ולא יותר. אבל ברור הוא בעינינו, שפילוסוף שכמותך
אי-אפשר שיחשוב בלבו גם הוא רק מה שההמון חושב, ולפיכך משתוקקים אנו
כלנו בכל לבנו לשמוע את דעתך על עקרי אותה האמונה, שגם אתה מחזיק
בה. צנותימיס האהוב שלנו, שהוא, כמו שידעת, רודף אחרי רמזים, שאל זה
עתה את פפנוציוס המהלל, להגיד לו את דעתו על-דבר ספריהם של היהודים; אבל
פפנוציוס לא ענה אותו כלום. ואין אנו מתפלאים כלל על זה, מאחרי
שכלנו יודעים, שאורחנו הזיר את עצמו מן הדבור ואלהים
חתם את לשונו שבפיו בשעה שישב במדבר. אבל אתה, מרקוס, שהיית לראש
המדברים בכנסיותיהם של הנוצרים ונשאת את קולך אפילו בישיבות הועד של
קונסטנטינוס האלהי, אתה היית יכול, אלו חפצת, לשבר את צמאוננו
ולגלות לנו את האמיתיות הפילוסופיות המעלפות בתוך משליהם של
הנוצרים. האם הראשונה של האמתיות הללו אינה זו, שאלהים הוא אחד ויחיד,
מה שגם אני לכשעצמי מאמין בהחלט?

מרקוס

כן, אחי היקרים, מאמין אני באלהים אחד, יחיד ומיחד, בורא ולא נברא,
שהוא קים לעולם והוא יסוד לכל דבר.

ניקיאס

יודעים אנו, מרקוס, שאלהיך ברא את העולם. דבר זה, בלי שום ספק, היה נקודה
חשובה מאד בישותו; שהרי קודם שבא לידי החלטה זו כבר היה ונמצא מעולמי
עולמים. אבל כדי להיות דין בישר אני מודה לך, שמצבו היה מצב קשה
מאד. מן הצד האחד הלא טוב היה, שלא יעשה שום מעשה, כדי שיהא גם להבא
שלם כשהיה, אבל מן הצד השני היה זה לו להכרח, שיקום ויברא, כדי שיוכל
להוכיח לעצמו את הויתו שלו. בא אתה ומבטיחני, שהחליט לעשות מעשה, ואני
מאמין לך שכך הוא, אף-על-פי שדבר כזה אצל אלהים שלם אינו אלא חסר
שכל, שאי-אפשר כלל לסלוח לו עליו. אבל הגד לנו רק את זאת, מרקוס, מה
היו עקרי המעשים שעשה בכדי לברוא את העולם?

מרקוס

אלו שאינם נוצרים, אלא שיש להם, כמו הרמודורוס וצנותימיס, יסודות של
ידיעות, יודעים, שאלהים לא ברא את העולם בלי אמצעי ובלי עוזר, אלא נפח נשמת
חיים באף בנו יחידו, וזה עשה את כל המעשים תחתיו.

הרמודורוס

כך היא האמת, מרקוס. אלא שהבן הזה יש לו שמות שונים, כגון
הורמיז, מתרא, אדוניס, אפולון או ישוע, ועובדים ומשתחוים
לו בפנים שונים.

מרקוס

לא הייתי נחשב כלל לנוצרי, אלו הייתי קורא לו שם אחר חוץ מישוע או
משיח או גואל. רק הוא לבדו הוא בן-אלהים האמתי. אבל אין הוא נצחי,
משום שהיתה לו ראשית; וגם האמונה שמאמינים רבים, שהוא כבר היה ונמצא
קודם שנולד, אינה אלא סכלות רבה, שהיא סגולתם של חמורי ניקיאה ושל
אותו החמור הנעקש, ששפך את שלטונו זמן ארוך יותר מדי על הכנסיה
שבאלכסנדריה, ושמו הוא אתנסיוס. זכר רשע לקללה!

לדברים אלה הלבינו פני פפנוציוס כמת ומצחו כסה בזעה קרה; אז עשה
בידו את אות הצלב על לבו ונשאר מחריש בדממתו הנשגבה.

ומרקוס הוסיף:

– העקר שנתקבל בניקיאה, זהו ברור, פוגע בכבודו של אל יחיד ומיחד,
מאחרי שהוא כופה אותו לחלק את תאריו עם אותה האצילות, שנאצלה מתוכו
בעצמו, כלומר עם האמצעי שלו, שאותו בחר לו לעוזר, לברוא ולעשות את כל
המעשים תחתיו. חדל לך, ניקיאס, ללעוג לאלהים האמיתי של הנוצרים! דע-נא,
שגם הוא, כמו החבצלות שעל-פני השדה, אינו טוה ואינו אורג. לא הוא
העושה את כל המעשים, אלא בנו יחידו עושה אותם, ישוע הוא, זה שאחרי שברא
את העולם, נסתלק ממנו, והוא חוזר ובא מפרק לפרק, כדי לתקן ולהיטיב את
פעלו, מאחרי שהבריאה לא יכלה להיות שלמה ומאחרי שהרע נתערב בהכרח עם
הטוב.

ניקיאס

מה הוא הטוב ומה הוא הרע?

בא רגע אחד של דממה, ובאותה שעה שלח הרמודורוס את ידו והראה על
המפה שעל-גבי השלחן, ששם עמד חמור קטן עשוי מתכת קורינתית,
הנושא על גבו שני סלים, אחד של זיתים לבנים ואחד של זיתים
שחורים.

– הסתכלו בזיתים אלו, קרא הרמודורוס. חלופיהם של שני הצבעים
השונים עושים רשם נעים על העין, ויש לנו קורת-רוח ידועה לראות שמראיהם של
אלו בהיר ושל אלו כהה. אבל אלו היה להם גם כשרון הדבור וכשרון
הידיעה, היו הלבנים אומרים כך: “טוב – זהו זית לבן, רע – זהו זית שחור”,
ועם הזיתים השחורים היה עושה להפך והיה משליך שקוצים על הלבנים. אבל
אנחנו בני-האדם, כשאנו באים לחוות להם את דעתנו, אנו משמיעים עליהם
משפט יותר נכון ויותר מכון אל האמת, מפני שאנחנו עומדים ממעל להם
ועולים עליהם, באותה מדה שהאלים עומדים ממעל לנו ועולים עלינו.
בעיני האדם, שאינו רואה אלא חלק אחד מן הדברים, נחשב הרע לרע, אבל בעיני
אלהים, המבין הכל, גם הרע אינו אלא טוב. אין ספק, שהמכער הוא
מכער; אבל אלמלי הכל היה יפה, אז הכלל כלו לא היה שוב יפה. יוצא מזה,
שכך יאה לנו, שיהיה גם רע, כמו שהוכיח את זה אפלטון השני
שלנו, שהוא גדול מן הראשון.

אוקריטוס

נטעים-נא יותר את הנקדה המוסרית שבדבר. הרע הוא רע לא בשביל
העולם, שהרי הרע לא יחריב את אחדותו של העולם, שלא חל עליה חרבן לנצח
נצחים, אלא הרע הוא רע בשביל הרשע העושה אותו, שהרי הוא עושה אותו והוא
היה יכול שלא לעשותו.

קוטא

בחיי יפיטר! זהו משפט צודק.

אוקריטוס

העולם אינו אלא טרגדיה של משורר מצין. אלהים, שחבר אותה,
חלק לכל אחד מאתנו את תפקידו לשחק בה. ולפיכך כשהוא רוצה,
שתהיה אביון מחזיר על הפתחים, או מושל עושה מלוכה, או חגר צולע על
ירכו, לך ועשה את תפקידך, שמסר בידך, וכלה את מלאכתך באופן
היותר טוב.

ניקיאס

כל זה היה טוב ויפה באמת, אלו הצולע שבאותה הטרגדיה היה עושה את
שלו והיה צולע על ירכו כהיפסטוס בשעתו, ואלו המשגע היה מתהולל
בשגעונו כאיקס בשעתו, ואלו האשה המנאפת היתה מחדשת בכל יום את
פשעי פידרה בשעתה, והבוגד היה בוגד והנבל היה מנבל והרוצח היה
מרצח, אלא כשיגיע החזיון לסופו, יעלו ויבואו כל המשחקים, המלכים
הצדיקים והעריצים האכזרים, הבתולות הצדקניות והנשים הזונות, האזרחים
נדיבי-הלב והרוצחים הזדים, והם כלם ביחד ישמעו את תהלתם מפי
המשורר על ששחקו כרצונו ועשו תפקידם באמונה.

אוקריטוס

מקלקל אתה את הרעיון שלי, ניקיאס, על-ידי מה שאתה מחליף נערה צעירה ויפה
בגורגונה מכערה. מצטער אני עליך על שאין אתה מכיר בטבעם של
האלים ואין אתה יודע את מהותם של הצדק ושל החקים הנצחיים

צנותימיס

אני לכשלעצמי, רעי, מאמין בממשותם של הטוב והרע. אבל ברור לי,
שאין בעולם שום מעשה ממעשי האדם, ואפילו לא נשיקתו של יהודה
איש-קריות, שלא נמצא בו גם איזה גרעין של גאולה. הרע עושה לבסוף גם
הוא את שלו כדי לעזור לאשרו של האדם, ובאופן זה הוא נעשה שתף
להטוב ויש לו חלק בשכרו של זה. את הרעיון הזה הביאו הנוצרים לידי
בטוי נפלא באגדה זו על-דבר אותו האיש אדום-השער, שנשק לו
לרבו נשיקת שלום, כדי להסגיר אותו על-ידי-כך ביד רודפיו, שהרי על-ידי מעשה
זה גרם לבצר ולבסס את אשרם של בני-האדם. ולפיכך, לפי דעתי, אין
דבר יותר נבער ויותר בלתי-צודק מאותה השנאה הכבושה, שהרגישו בלבם אחדים
מתלמידיו של פאול הטרסי לאותו האיש האדמוני, האמלל מכל שליחי ישוע, ולא
העלו כלל על דעתם, שאותה הנשיקה של יהודה איש-קריות, שנבא עליה
ישוע בעצמו, היתה מוכרחה לפי דעתם בעצמם בשביל גאולתם של בני-האדם, שהרי
אלמלא קבל יהודה את הכיס עם שלשים השקלים, היתה החכמה העליונה מוחזקת
בדאית, ההשגחה היתה נתפסת בשקרים, תחבולותיה היו מופרות וכל העולם היה
מוחזר לרע, לבערות ולמיתה.

מרקוס

החכמה העליונה ראתה מראש, שיהודה איש-קריות, זה שהבררה היתה בידו למנוע
את שפתיו מן הנשיקה, יתן נשיקה זו סוף-סוף. באופן זה יוצא לנו, שהשתמשה
בפשעו של איש-קריות, כדי לעשותו לאבן פנה באותו הבנין הנפלא של הגאולה.

צנותימיס

לפני רגע אחד, מרקוס, דברתי אליך דברים, כאלו הייתי מאמין באמת, שגאולת
האדם באה על-ידי ישוע הנצלב, משום שידעתי, שכך היא אמונתם של הנוצרים,
ואני השתדלתי לחדור לתוך חוג הדמיון שלהם, כדי להבין על-ידי-כך באופן
יותר טוב את טעותם של אלו המאמינים בענשו הנצחי של איש-קריות. אבל בפעל
אין ישוע נחשב בעיני אלא לרץ ההולך לפני בסילידס וולנטינוס.
ומה שנוגע לסוד הגאולה, הבו-נא, רעי היקרים, ואספר לכם – אם רק תחפצו
לשמוע אלי קצת – כיצד נעשה מעשה זה באמת על-פני האדמה.

המסבים נענעו בראשם, שהם מסכימים לו. ברגע זה נכנסו לתוך האולם
שתים-עשרה נערות, כאותן הבתולות האתוניות שהיו נושאות את
הסלים הקדושים של צרס, וגם אלו נשאו על ראשן טנאים מלאים
רמונים ותפוחים, וצעדיהן קלים וקצובים לפי נגינותיו של חליל,
שלא היה נראה. אז העמידו את הטנאים על השלחן, החליל חדל פתאם, וצנותימיס
התחיל לדבר:

"קמה אינויה, שהיא המחשבה שבלב אלהים, ובראה את העולם, ואחרי שבראה
אותו, מסרה את השלטון על כל הארץ ביד מלאכים. אבל מלאכים אלה לא נשארו
עומדים באותה מעלה עליונה, הראויה לבני אלים. ראו את בנות האדם,
שיפות הן, באו והתנפלו עליהן בערב בלכתן אל הבאר ודבקו בהן.
ודבק זה הוליד דור חדש, דור עריץ ופריץ, שמלא את פני האדמה חמס
ואכזריות, והאבק שעל-גבי הדרכים שתה את הדם הנקי. ראתה אינויה את זאת
ותקפה אותה עצבות בלי גבול.

“אוי לי, שכך עשיתי!” התיפחה אינויה וגחנה על-גבי העולם.
"אשמתי היא, שנשקעו בני האמללים בתהום חיים מרים. פשעי הוא,
שיסוריהם גדולים כל-כך; ולפיכך עלי לקבל את ענשי. הן אלהים בעצמו,
שכל מחשבותיו אינן באות לתוך לבו אלא על ידי, לא היה יכול להחזיר להם
שוב את תמימותם הראשונה. מה שנעשה נעשה, והבריאה נשארת לקויה לנצח נצחים.
אבל לכל-הפחות עלי להשתדל עתה, שלא לעזוב את בריותי לרוח. אם אין בכחי
לעשותם מאשרים כמוני, הלא יש בכחי לעשות את עצמי אמללה כמוהם. אחרי
שטעיתי אותה טעות ונתתי להם גוף של בשר, ששעבד את רצונם לעצמו,
אלך-נא ואלבש גם אני גוף דומה לשלהם ואשב בתוכם.

"כשכלתה אינויה לדבר, ירדה על-גבי האדמה ונכנסה לתוך רחמה
של אשה ארגיבית אחת ונעשתה שם לבשר-ודם. כשנולדה, היתה קטנה ודלה
וקראו לה שם הילינה. והיא, באמצע כל הפרעניות שמסביב, הלכה
וגדלה, הלכה ויפתה, הלכה ונעשתה נחמדה יותר מיום ליום, עד שהיתה
הנחמדה מכל הנשים שעל-פני כל האדמה כלה – מפני שכך החליטה בכונה
תחלה, שגופה על-פני האדמה יהיה נחמד למראה, כדי למשוך אחריה את כל
אדם ולהיות מסורה על-ידי-כך לכל מיני זוהמא שבעולם. ובאמת היתה באופן זה
לשלל לכל התאוות הגסות של הגברים וכך התמכרה לשד ולנאופים,
משום שחפצה לקבל את ענשה על כל מעשה זדון ועל כל מעשה חמס, וכך גרמה
ביפיה לחרבנם של עמים שלמים, משום שעל-ידי-כך יוכל אלהים
לסלוח לפשעי העולם כלו. מעולם לא היתה המחשבה האלהית – אינויה
– תקיפה כל-כך ולוקחת את הלבבות, כמו באותם הימים שהיתה לבושה צורת
אשה והתמכרה בנאפופיה לגבורים ולרועים. המשוררים הכירו את
אלהותה, שעל-ידי-זה צירו אותה שלוה וגאה ונוראה כל-כך
וקראו לפניה: “הוי את הנשמה, הזכה כדממת הים!”

“כך משכה החמלה, שתקפה את אינויה, והביאה אותה לידי כל רע ולידי כל
מיני יסורים. ולבסוף מתה, משום שאחרי כל התאוות היה מטל עליה לדעת
גם את המות ולטעום את כל הפרות המרים שזרעה – והארגיבים מראים
את קברה עד היום. אבל אחרי שעזבה נשמתה את הגוף הנרקב של הילינה, לבשה
שוב צורה של אשה חדשה והתמכרה שוב לכל מעשי זמה. כך היא עוברת מגוף לגוף
ושוהה בתוכנו במשך כל הדורות הרבים ומקבלת על עצמה את חטאתיו של העולם כלו
– וקרבנה אינו קרבן לבטלה. קשורה היא אלינו על-ידי חבלי הבשר, והיא
אוהבת אותנו ובוכה עמנו, וכך תביא לבסוף את הגאולה לעצמה וגם לנו,
ובאיזה זמן מן הזמנים, בשעה שנהיה דבקים אל שדיה הלבנים, תעלה
אותנו עמה יחד לתוך השמים החדשים, שתפתח לנו.”

הרמודורוס

אגדה זו אינה זרה לי. זוכר אני את מה שספרו, שבזמנו של
טבריוס קיסר נגלתה שוב הילינה האלהית הזו בגלגול חדש והיתה אז פילגשו
של שמעון רב-מג. אבל אני לכשעצמי מאמין, שמפלתה באה לה לא
מרצונה הטוב, אלא שהמלאכים הנופלים משכו אותה עמם.

צנותימיס

אמת היא, הרמודורוס, שאנשים, שלא ידעו את המסתורים היטב, חשבו,
שאינויה באה לידי חטאתיה שלא מרצונה הטוב. אבל אלמלי כך, לא היתה
אינויה נעשית לאותה זונה המבקשת ענש לעצמה, ולא היתה נעשית לאותו קרבן
קדוש, שנסתאב על-ידי כל מיני זוהמא, ולא היתה נעשית לאותו לחם אלהים,
שהשקו אותו ביין כלמתנו, ולא היתה נעשית לאותה עולה תמימה
ולא לאותה חטאת-כפורים ולא לאותו קרבן-אשה, שהיה לרצון
לאלהים. אלמלא היו חטאתיה לרצונה הטוב, לא היו נחשבות לה לצדקות.

קליקרטס

אבל האין איש יודע, צנותימיס, באיזו מדינה יושבת עתה הילינה זו,
המתחדשת בגלגוליה תמיד, ומה השם שנקרא לה עתה ואיזו צורה לבשה
עתה?

צנותימיס

צריך אדם להיות חכם, כדי למצוא סוד שכזה, והחכמה, קליקרטס, אינה נתונה
למשוררים, שהרי חיים הם בעולם גס של צורות ומתענגים כילדים רק על צלילי
קולות ועל ציורים ריקים.

קליקרטס

השמר והזהר, צנותימיס הפושע, מפני האלים, שלא תעליב אותם;
המשוררים חביבים עליהם. החקים הראשונים נתנו בחרוזים על-ידי האלים
הנצחיים בעצמם, והנבואות נשמעו מפיהם בשירים. המזמורים היו לצלילי קולות
מתוקים, ששמעו אותם השמים. מי לא ידע שהמשוררים הם רואים ואין שום
דבר נסתר מהם? מכיון שאני בעצמי משורר ועל ראשי מקלעת פרחי דפנא של
אפולון, אגלה לכם כלכם פה את סוד הגלגול האחרון של אינויה.
הילינה הנצחית קרובה לנו: היא רואה אותנו ואנו רואים אותה. התבוננו
לאשה זו השוכבת נטויה על הכסתות שעל-גבי מטתה, והיא יפה כל-כך
וכלה חולמת, ועיניה מלאות דמעות ושפתיה – נשיקות. הרי זוהי! נחמדה
היא כמו בימי פריאמוס, בשעה שאסיה היתה פורחת עוד. אינויה
עתה היא – תאיס.

פילינה

מה אתה דובר, קליקרטס? תאיס החביבה שלנו ידעה פנים אל פנים את
פריס ואת מנלוס ואת האחיים המיזנים, שנלחמו לפני שערי
אליון? הגידי, תאיס, האם גדול היה הסוס הטרויני?

אריסטובולוס

מי זה מזכיר פה בשם סוסים?

– שתיתי עד לשכרון כאלו הייתי איש תרקי! קרא פתאם כיריאס.

ובאותו רגע התגלגל למטה תחת השלחן.

פתאם נשא קליקרטס את כוסו:

– אם נשתה כמרי-נפש, הלא מות נמות ושום איש לא ינקום את נקמת דמנו!

קוטא הזקן נרדם וקדקד ראשו הקרח התנועע בנחת על-גבי כתפיו הרחבות.

דוריון היה עטוף בטליתו, טלית הפילוסופים שלו, וזה כמה רגעים היה נרגש מאד.
כשהלך, היו ברכיו מתמוטטות תחתיו, וכך התקרב עד למטתה של תאיס:

– תאיס! אוהב אני אותך, אף-על-פי שלא יאה לאדם שכמותי לאהוב אשה.

תאיס

למה לא אהבת אותי עד-עתה?

דוריון

משום שלא הייתי שכור.

תאיס

אבל אני לא שתיתי אלא מים, רעי האמלל, ולפיכך הלא תרשה לי שלא לאהוב אותך.

דוריון לא חפץ לשמוע את יתר דבריה, ולפיכך פנה והלך לאטו עד לפני דרוזה,
שקראה לו בעיניה שיבוא, כדי להטותו מאחרי רעותה. צנותימיס הלך וישב
על המקום הפנוי ונשק לתאיס על פיה.

תאיס

חשבתי שצנוע אתה הרבה יותר.

צנותימיס

אדם שלם אני, והשלמים אינם משעבדים לחקים.

תאיס

אבל האם לא מתירא אתה שמא תטמא את נשמתך בזרועותיה של אשה?

צנותימיס

יכול הגוף למלא את תאותו בשעה שהנשמה לא תשתתף בזה כלל.

תאיס

לך ברח! רוצה אני באדם שיאהבני גם בגופו וגם בנשמתו. כל הפילוסופים אינם אלא תישים!

המנורות כבו זו אחר זו. אור בקר חור חדר בעד בקיעי התריסים
שעל-גבי החלונות ופגע בפניהם האפורים ובעיניהם הצבות של המסבים.
אריסטובולוס נפל בצדו של כיריאס לארץ ואגרופיו היו קפוצים בעז, והוא
מקלל בחלומו את עבדיו שבארות סוסיו. צנותימיס לחץ אל לבו את
פילינה, עד שנתמעכו כל שמלותיה. דוריון טפטף טפות אחדות של יין על
צוארה הערום של דרוזה, והטפות התגלגלו כפנינים אדמות מעל
שדיה הלבנים, שנזדעזעו משחוק פיה, ובאותה שעה נחפז הפילוסוף
אחרי הטפות בשפתיו הלוהטות, כדי לשתות אותן מעל עורו של הבשר המזהיר.
אוקריטוס קם והניח את זרועו על כתפו של ניקיאס ומשך אותו אחריו עד ירכתי האולם.

– רעי, אמר אליו בשחוק, אם עוד יכול אתה לחשוב עתה מחשבות, הלא תגיד לי,
על מה אתה חושב?

– חושב אני שאהבתן של הנשים היא גנו של אדוניס.

– מה כונתך בזה?

– האין אתה יודע, אוקריטוס, שהנשים נוהגות לעשות להן בכל שנה ושנה
במרפסת של ביתן גנים קטנים, שבתוכם הן נוטעות בכלי חרש
ענפים לכבודו של אהוב וינוס? ענפים אלו פורחים זמן מועט ונובלים.

– ומה בכך, ניקיאס? סכלות היא כשאדם תולה את לבו בדבר שחולף.

– אם היפי אינו אלא צל, אז אין התשוקה אלא ברק. האם סכלות היא לחשוק את
היפי? אדרבא! חכמה היא, שהחולף מתחבר עם זה שאינו קים והברק
בולע את הצל העובר!

– ניקיאס, דומה אתה בעיני לילד המשחק בפספסים. שמע לי: – השתדל
להיות בן-חורין! רק כך יכול אדם להיות אדם.

– כיצד יכול אדם להיות בן-חורין, אוקריטוס, אם יש לו גוף?

– את זה תראה מיד, בני. מיד תאמר: – אוקריטוס היה בן-חורין.

הזקן בשעה שדבר היה נשען על-גבי עמוד עשוי אבן פורפיר, וקרני השחר
הראשונות האירו את פניו. הרמודורוס ומרקוס נגשו אליו ונשארו עומדים לפניו
בצדו של ניקיאס, וארבעתם לא שמו את לבם כלל למצהלותיהם
ולצעקותיהם של הסובאים, אלא התחילו לדבר בינם לבין עצמם בדברים העומדים
ברמו של עולם. אוקריטוס דבר בחכמה רבה, עד שמרקוס מצא את עצמו
מכרח להגיד לו:

– ראוי אתה שתפקחנה עיניך להכיר את האלהים האמתי.

ואוקריטוס השיב:

– האלהים האמתי נמצא בלבו של כל אדם עוסק בחכמה.

ואחר-כך דברו על המות.

– רוצה אני, אמר אוקריטוס, שהמות יבוא לי באותו רגע שאהיה עסוק
בתקון עצמי ולבי יהיה ער לכל חובותי כלן. אז אשא ידי הטהורות
לשמים ואמר אל האלים: הפסילים, שהעמדתם לתוך היכל נשמתי, אלים,
לא טמאתי; תליתי בהם את הגיונותי ואת מחשבותי, כמו שתולים מקלעות
ציצים ועטרות פרחים. חייתי חיים שהקבילו להשגחתכם העליונה. חייתי דיי.

בשעה שדבר, נשא את כפיו לשמים ופניו הזהירו מן האור.

רגע קטן השתקע במחשבות. אחר-כך הוסיף בחדוה רבה:

– הנתק מחייך, אוקריטוס, כזית זה שבשל, שהוא, כשהוא נופל,
הוא מכיר תודה לעץ שנשאו ומברך את האדמה שפרנסתו!

ובאותו רגע הוציא במהרה מתוך קפולי בגדו סיף קטן ונעץ אותו לתוך לבו.

כשהאנשים, שעמדו על סביבו, החזיקו בידו כל אחד ואחד, כבר פגע חדו של
הסיף בלבו של הפילוסוף. אוקריטוס מת. הרמודורוס וניקיאס נטלו את הגוף
החור, שהדם היה מטפטף ממנו, כדי להניחו על-גבי מטה בתוך האולם, ובאותה
שעה הרימו הנשים קול זועות, האורחים שנזדעזעו משנתם המו ורעשו, ואלו
שהסתתרו הם ונערותיהם בצלן של היריעות העבות הרגזו מתוך אהבתם ובאו.
קוטא הזקן הקיץ מיד משנתו הקלה, שנת איש-צבא, בא ועמד כרגע אצל המת,
בדק את המכה וקרא:

– הביאו כרגע את רופאי, את אריסטיאוס!

ניקיאס הניע את ראשו:

– אוקריטוס, אמר, איננו עוד. רוצה היה למות, כמו שאחרים רוצים לאהוב.
כמונו כלנו היה גם הוא משעבד לאיזה רצון חזק, שלא יכול להתיצב
בפניו. ועתה דומה גם הוא לאלים, שאינם רוצים שום דבר.

קוטא סטר בידו על מצחו.

– מות! אדם רוצה במותו בשעה שיש עוד ביכלתו להועיל למדינתו – כמה
מהעדר-הגיון יש בזה!

בין כך וכך נשארו פפנוציוס ותאיס עומדים על מקומם, קופאים ואלמים, זה
בצדו של זה, והנשמה שבקרבם נתמלאה געל ופלצות, וגם איזו תקוה טובה
התחילה פתאם להבהב בתוכה.

באותו רגע תפש הנזיר בידה של המשחקת, משך אותה אחריו ועבר עמה
על-פני השכורים המוטלים על הארץ ועל-פני האנשים עם הנשים המתגוללים
על הרצפה, ואחרי שבוססו ברגליהם בבצות של יין ושל דם נשפך, יצא עמה
לתוך הרחוב.

היום עלה באורו האדמדם על-פני העיר. יציעות ארכות של עמודים נמשכו והלכו
לשני צדי הרחובות הריקים, ומרחוק התנשאה מביניהן כותרת הראש של מצבת
אלכסנדר. על מרצפת אבני הרחוב נראו פה ושם שרידי עטרות פרחים, שנתעלעלו
ונתפזרו, וגרדמי אבוקות שכבו. מן הים עלה רוח קר וצח והיה
נשא עם האויר. עמד פפנוציוס וקרע מעליו בגעל-נפש את הטוניקה, שהיתה
על בשרו, ואת הסמרטוטים רמס ברגליו על הארץ.

– הלא שמעת את דבריהם, תאיס שלי! אמר. את כל אולתם ואת כל
שקוציהם הקיאו בפנינו. את אלהים, רבון כל המעשים, סחבו לתוך
הגיהנם; את מציאותם של הטוב והרע הכחישו; את ישוע גדפו ואת יהודה
רוממו על לשונם. והגדול מכל פושעי תבל, זה השחל באפל, החיה
המסריחה, האריני המפיץ רקב ומות, את פיו הרחיב כקבר פתוח. תאיס שלי!
ראית אותם, את השבלולים המזהמים הללו, כשנסו
לזחול אליך על גחונם, לטמא אותך בזעתם הנוזלת; ראית אותם, את הפראים
הללו, כשנרדמו תחת כפות רגליהם של עבדיהם; ראית אותם, את הטמאים הללו,
כשהתגוללו בקיאם על היריעות שעל-גבי הרצפה; ראית אותו, את הזקן המטרף הלז,
כששפך לארץ את דמו הקל, ששויו פחות אפילו משויו של היין הנשפך מתוך
שכרון, ולבסופו של משתה-חזירים זה בא והתנפל גם לפני המשיח,
שאינו יודע ואינו מכיר אותו! – יהי שם אדני מברך! נפקחו עיניך
סוף-סוף על טעותך והכרת, שהיתה זו טעות נתעבה. תאיס, תאיס, תאיס!
זכרי את כל דברי הסכלות, שדברו הפילוסופים הללו, והגידי לי, אם
רוצה את להוסיף עוד לפטפט עם אנשים שכמותם דברי-רוח כאלו? זכרי את
מבטי עיניהן ואת תנועותיהן ואת מצהלותיהן של אותן החברות הראויות להם,
אותן החתולות החצופות הבוטות כחרבות דוקרות, והגידי לי, אם
רוצה את דוקא ודוקא להשאר עוד בחברתן ולהיות דומה אליהן?

תאיס חשה בלבה את כל התועבות של אותו הלילה, הכירה עד היסוד את כל
גסותם וריקניותם של עדת הגברים, הבינה את כל זדונן וכל
חדודיהן הרעים של הנשים, ידעה את כל נוראותיהן של השעות הבאות
ההולכות לקראתה, ולפיכך נאנחה ואמרה:

– עיפה אני, אבי, למות! איה אמצא לי מנוחה? מרגישה אני, שמצחי
בוער באש, מוחי ריק וזרועות ידי רפויות כל-כך, עד שלא יעמוד בי הכח
לאחוז באשר, אפילו כשיבוא איש ויביאו אלי ויניחו על כף-ידי…

פפנוציוס הסתכל בה ברחמים רבים:

– התחזקי ואמצי את לבך, אחותי: – שעת המנוחה הולכת ובאה לך, והיא
זכה ולבנה כאותו האד, שראית עולה מן הגנים ומן היאורים.

בין כך וכך התקרבו מעט מעט עד לביתה של תאיס, וכבר ראו מתוך החומות את ראשי
הערמונים והאלות, שהיו מקיפים את מערת הנימפות, ועכשו נתמלאו טל והיו
מזדעזעים באוירו של בקר. מגרש של צבור, רחב-ידים ועזוב, התנשא
לפניהם, והוא מוקף פסלי אבן ומצבות זכרון, וספסלי שיש בחצי עגול,
שפסילי חימרות נושאים אותם, עומדים בקצה. תאיס ישבה על-גבי
ספסל. אחר-כך הסתכלה בפניו של הנזיר בעין מלאה יראה ושאלה:

– מה עלי לעשות?

– עליך ללכת אחרי זה, שבא לבקשך, ענה הנזיר. מן החיים החולונים
ינתק אותך, כבוצר זה הקוטף את הענב מן האשכול הנרקב ומכניסו
ליקב, כדי שיהפוך אותו ליין משבח הנותן ריח! – ואת שמעי מה שאמר:
כשתים-עשרה שעה מאלכסנדריה, בדרך הפונה למערב, לא רחוק מן הים, יש לנו
בית-נזירות, שתקנותיו עשויות בחכמה רבה וראויות שיכתבו
אותן בחרוזים ויזמרו אותן לקול תפים וצלצלים באזני העולם כלו.
אפשר להחליט בצדק, שהנשים, שקבלו עליהן תקנות אלו, הולכות ברגליהן
על-גבי האדמה בשעה שראשן כבר מגיע לשמים. חייהן נעשו לחיים של מלאכים
אף-על-פי שהן מהלכות עוד על-פני האדמה. ברצון טוב בחרו לעצמן להיות
עניות, כדי שישוע יאהבן; ענוות – כדי שיסתכל בהן;
צנועות – כדי שיקחן לו לנשים. בכל יום ויום ישוע בא ומתגלה
אליהן בצורת גנן, רגליו יחפות, זרועות-ידיו הנאות חשופות,
ודמותו כדמות שהיתה לו באותו רגע שנתגלה למרים כשהלכה לראות את הקבר.
לבית-נזירות זה אביאך אני בעצמי עוד היום, תאיס שלי, ושם תדבקי במהרה
באותן הבתולות הקדושות ותשתתפי במהרה בשיחותיהן הנעלות. מחכות הן לך
כמו לאחות. על סף בית-המקלט תקבל את פניך אמן שלהן,
אלבינה החסידה, ותתן לך את נשיקת השלום ותאמר לך: “בתי, יהי בואך ברוך!”

המשחקת המליטה מפיה קריאה של השתוממות:

– אלבינה?! הבת לקיסרים?! בת-בתה של אחותו של קרוס
קיסר?!

– היא היא! אלבינה זו, שנולדה בלבוש ארגמן ובחרה ברצונה הטוב
בכתנת-השער הגסה והתנשאה ממדרגת בת-מלכים למדרגת שפחה של ישוע
הנוצרי, היא תהיה לך לאם.

תאיס קמה מעל מקומה ואמרה:

– הביאני לביתה של אלבינה.

ופפנוציוס בצע את נצחונו:

– בודאי ובודאי אביאך לבית זה ואסגרך בתא, כדי שתשבי שם יחידה
ותבכי את חטאתיך, מאחרי שלא יאה לך להתערב עם בנות אלבינה קודם
שתרחצי מכל כתמי זוהמתך. על הדלת אניח את חותמי, ואת, האסורה
המאשרה, תחכי עד שתשמעי מתוך דמעותיך את צעדי ישוע, כי לאות סליחה
יבוא בעצמו ויסיר מעל הדלת את החותם שהנחתי. אל תטילי בזה שום ספק,
תאיס, בוא יבוא בודאי; וחרדת-קדש נפלאה תעבור את כל בשרך ותבוא עד
נשמתך, בשעה שתרגישי את אצבעות האור נוגעות אל עיניך כדי
למחות את דמעותיך!

תאיס ענתה שוב:

– הביאני, אבי, לביתה של אלבינה.

חדוה גדולה מלאה את כל לבו של פפנוציוס, ובמנוחה העיף את עיניו על
סביבותיו והתחיל טועם, בלי שום פחד כמעט, את טעם ההנאה להסתכל בכל מה
שנברא. עיניו שתו בתאוה את אורו של הקדוש-ברוך-הוא, ורוחות זרים לו לגמרי
התחילו נושבים על מצחו. פתאם הכיר מרחוק באחת מפנות המגרש את השער
הקטן, שמשם נכנסים לביתה של תאיס, וכשנזכר שאותם העצים היפים, שחמד בלבו
זה עתה את יפי צמרתם, פורשים את צלם סוף-סוף על גניה של
הזונה, עלו פתאם על דמיונו אותם החטאים הנוראים, שהבאישו במקום הזה את כל
האויר הלז, שנראה לו היום קל וזך כל-כך, ונשמתו נעשתה ברגע אחד עצובה מאד,
עד שהטל המר התחיל מטפטף מתוך עיניו.

– תאיס, אמר, נברח מזה ולא נביט לאחורינו! אבל אסור לנו להניח פה
אחרינו את הכלים, שהיו חברים לחטא ועדים לכל הפשעים הנוראים שלך; אסור
לנו להניח אותם המרבדים העבים ואותן המטות ואותן היריעות ואותן
הצלוחיות של בשמים ואותן המנורות, שיספרו ברבים את קלונך תמיד.
הרוצה את דוקא, שהכלים המקללים הללו, ששדים יושבים
בחגויהם והשטן המשחית יכול לדדה אותם ממקום למקום, ירדפו אחריך
עד לתוך המדבר? הלא דבר זה גלוי ומפרסם לכל, וגם ראו כבר רבים את זה
בעיניהם, ששלחנות, שהשתמשו בהם לטמאה, וכסאות, שהשתמשו בהם
לקלון, נעשים לפעמים לכלי-שרת לשדים, והם, שאין בהם רוח-חיים, מתחילים
פתאם לעשות לעינינו מעשים שונים, מדברים, מתדפקים על-גבי הקרקע
ומעופפים בתוך האויר. הבי ונביא כליה שלמה על כל דבר וכל חפץ שראה
בקלונך! מהרי, תאיס, כל-עוד שהעיר ישנה וצוי את עבדיך להדליק
במקום הזה מדורת-אש גדולה, כדי שנוכל לשרוף פה את כל הרכוש הנתעב הנמצא בביתך.

תאיס הסכימה לו.

– עשה, אבי, כל מה שתחפוץ, אמרה. יודעת אני, שדברים, שאין בהם
רוח-חיים, נעשים לפעמים דירה לרוחות רעות. בלילה מדברים כלים ידועים, אם
שהם מכישים על-גבי הקרקע בהפסקות קצובות וחוזרות ואם שהם מפיצים
ניצוצות אש, כאלו היו משיאים משואות. אבל עוד גדולה מזו. האם
בכניסתך לתוך מערת הנימפות לא ראית, אבי, מצד ימין מצבת פסל אשה ערמה
בשעה שהיא יורדת לרחוץ בנחל? יום אחד ראיתי בעיני, איך שמצבת פסל זו
מפנה פתאם את ראשה לאחוריה, כאשה שיש בה רוח-חיים, ובתוך-כדי-רגע חזרה
למעמדה הראשון ועמדה על מקומה כבתחלה. הייתי כנציב קרח מפלצות.
ניקיאס, שספרתי לו נס זה, לעג לי; ואף-על-פי-כן ברור לי, שאיזה
כשוף שוכן במצבת פסל זו, שהרי דוקא מצבה זו עוררה תאוות עזות בלב
איש דלמטי, שיפיי שלי לא עשה עליו שום רשם. ברור לי,
שדרתי בכפיפה עם חפצים מכשפים והייתי מסורה בכל רגע
לסכנות גדולות, שהרי כבר ראינו בני-אדם, שנחנקו פתאם על-ידי פסלי
מצבות נחשת. ואף-על-פי-כן צער גדול הוא לאבד בידים דברים הנעשים
במלאכת חושב ובאמנות גדולה מאד, וכשישרפו את מרבדי ואת
יריעותי, תהיה אבדה זו אבדה רבה. יש ביניהם חפצים, שיפי צבעם
הוא נפלא באמת, והם עלו לאותם האנשים, שנתנום לי, בדמים מרבים. כמו
כן יש לי גביעים, פסילים ולוחות מצירים, שמחירם הרבה מאד. אין אני
מאמינה, שעלינו לאבדם כלם. אבל אתה, שידעת היטב מה חובתנו לעשות, עשה
כל מה שתחפוץ, אבי.

בשעה שדברה, הלכה אחרי הנזיר עד השער הקטן, שמקלעות ציצים
ועטרות פרחים היו תלויות שם לרב, וכשפתח לה השוער את הדלת,
צותה להקהיל אליה את כל העבדים שבבית. הראשונים שבאו היו ארבעה
הודיים, שהיו ממנים על המבשלים. ארבעתם היו בעלי עור שזוף וארבעתם
עורים את עינם האחת. דבר זה, קבוץ של ארבעה עבדים בני גזע אחד
ובעלי-מום אחד, עלה לה לתאיס בעמל גדול והיה לה לבסופו לענג מרבה. כשהיו
משמשים בשעת סעודה, היו כל המסבים משתאים להם ובעלת-הבית היתה מעוררתם
לספר את מאורעותיהם. אבל עכשו כשבאו, עמדו על מקומם וחכו בדממה. אחריהם
באו עוזריהם. אחר-כך באו הממנים על הארוה, הצידים, נושאי האפריון, הרצים, ששוקיהם נחושה, שני גננים בעלי שער מרבה כפריאפוס בשעתו, ששה כושיים, שמראה פראים להם, ושלשה עבדים יונים,
הראשון בעל-דקדוק, השני חורז חרוזים והשלישי מזמר. כלם התיצבו בשורה
על-פני המגרש, ובאותו רגע באו בחפזון גם השפחות הכושיות, כשהיו
מגלגלות את עיניהן הגדולות והעגולות וסוקרות בתאוה וביראה, לדעת את
הנעשה, ואת פיהן פערו עד הנזמים שבאזניהן. לבסוף באו שש שפחות לבנות
ויפות, כשהיו מתקנות את צעיפיהן על פניהן והיו מהלכות עיפות
וגוררות אחריהן את עכסי הזהב הדקים שברגליהן, ופניהן עצובות.
כשהתיצבו כלם על מקומם, דברה אליהם תאיס והורתה באצבעה על פפנוציוס
ואמרה:

– כל מה שיאמר לכם האיש, עשו, כי רוח-אלהים שוכן בו, ואם תמרו את פיו,
מיד תפלו על הארץ פגרים מתים.

והיא האמינה באמת שכך היא, מפני ששמעה אומרים תמיד, שהקדושים המתבודדים
במדבר יש להם אותו הכח, לצוות על האדמה, שתפתח את פיה ותבלע
בתוך לועה העשן את כל החוטאים, שיגעו אליהם במטה
שבידם.

פפנוציוס שלח מעל פניו את כל הנשים, וגם את העבדים היונים, שהיו דומים
לנשים, ואל הנשארים אמר:

– הביאו עצים אל המקום הזה והדליקו מדורת-אש גדולה באמצע המגרש
והשליכו לתוכה כל מה שיעלה בידכם מן הכלים והחפצים הנמצאים בבית הזה
ובמערה הזאת.

העבדים נשארו עומדים על מקומם כאלו קפאו מרב בהלה, ושאלו בעיניהם את
גברתם לדעת מה בלבה. אבל תאיס היתה כלא-רואה והחרישה, והעבדים
דחפו זה את זה במרפק ובצד והיו מספקים בדבר, אם כל זה אינו אלא הלצה.


שמעו לי! קרא הנזיר בקול מפקד.


רבים מהם היו נוצרים, וכשנעשה ברור להם להיכן הדברים מגיעים, הלכו לתוך
הבית לבקש עצים ואבוקות. הנותרים חקו אותם במעשיהם ולא הצטערו בלבם
על הנעשה, משום שהיו עניים ושנאו את העשר ומצאו על-פי טבעם הפנימי
קורת-רוח גדולה בכל מעשה הרס ואבוד. בשעה שכבר התחילו עורכים את
המדורה, אמר פפנוציוס לתאיס:

– רגע אחד נצנצה מחשבה בלבי לקרוא לגזבר של איזה בית-כנסיה באלכסנדריה
(אם רק נשאר עוד בכל העיר בית-כנסיה אחד, הראוי לשם זה, ואותם הפראים,
הנקראים ארינים, לא טמאו אותו) ולמסור לו את כל רכושך ואת כל
קניניך, אשה, על-מנת לחלקם בין האלמנות ולהפוך באופן זה את השכר
הבא בעברה ולעשותו לדבר שבצדקה. אבל מחשבה זו לא אלהים נתנה בלבי,
ודחיתיה. ובאמת הלא יהיה זה רק עלבון גדול לאותן הנפשות החביבות כל-כך
על ישוע הנוצרי, כשנבוא לתן להן אותו עשר הבא בעברה. תאיס! כל מה
שנגעו בו אצבעותיך, עלינו לשרוף באש, שלא ישאר ממנו שריד. יהי אלהים
מברך, שהשמלות והוילונות הללו, שראו נשיקות וחבוקים וגפופים
יותר משיש גלים לים, לא יראו שום דבר עוד חוץ מלשונות האש. עבדים,
חושו! הרבו עצים! הרבו אודים ואבוקות! ואת אשה, לכי לתוך
הבית והסירי מעליך את פארך הנתעב ובקשי את השפלה משפחותיך לעשות
עמך את החסד הגדול לתת לך את הבגד, שהיא לובשת בשעה שהיא רובצת על
הקרקע לשטוף אותו במים כדי לטהרו.

תאיס שמעה בקולו. בשעה שההודיים כרעו על הארץ ולבו את המדורה, השליכו
הכושיים לתוך האש ארגזים של שן ושל הבנים ושל ארז, וכשפתחו
אותם, נפלו מתוכם עטרות-פרחים ומקלעות-ציצים וענקים לצוארי אשה.
עמוד עשן עלה לשמים ישר מתוך הלהבה, כענן העולה מן הקרבנות, שעלו
לרצון לפני אלהי הברית הישנה. האש, שהבהבה ונקטמה תחלה,
התחילה פתאם להתלבות ולהתלקח, והשמיעה קולות משנים, הומים
ומהמים, כקול חיה רעה, ולבות אש, שכמעט לא נראו, התחילו ללחוך
בתאוה את מזונותיהם היקרים.

ראו זאת העבדים ותקפה אותם פתאם תשוקה כפולה ומכפלה למלאכתם. בשמחה
הביאו את המרבדים היקרים ואת הצעיפים המרקמים בכסף ואת היריעות העשויות
מעשה פרחים. כשהלכו עם סבלותיהם, היו הולכים ומרקדים תחת סבל השלחנות,
הכסאות, הכסתות העבות והמטות עם יתדות הזהב שלהן. שני כושיים
חזקי-ידים באו בחפזון והביאו בזרועותיהם את שלשת פסלי הנימפות
הצבועות, שאחת מהן היתה לוקחת את לב הגברים כילודת-אשה לחשוק בה,
והכושיים, בשעה שנשאו אותן, היה דמיונם כקופים עצומים, שגזלו
להם נשים מבנות האדם. כשהשליכו הפראים את הגופות היפות והערמות
הללו על הקרקע והגופות התפוצצו לשברים, נשמע קול אנחה.

ברגע זה באה תאיס. שערותיה היו פרועות והשתפכו לארץ כגלים עזים,
רגליה היו יחפות והיא היתה לבושה שמלה גסה בלי תאר וצורה, אלא שעל-ידי
נגיעת הגוף שלה לכשעצמו קבלה גם שמלה זו איזה יפי של מעלה. אחריה הלך
אחד מן הגננים ונשא בשתי ידיו פסל אירוס עשוי שן, שהיה טבול ונחבא חציו בתוך זקנו.

תאיס נתנה לו אות שיעמוד, והיא נגשה אל פפנוציוס והראתה לו באצבע על
האליל הקטן.

– אבי, אמרה, האם עלינו להשליך גם את זה לתוך האש? מלאכת יד אמן היא
עתיקה ונפלאה, והיא שוה פי מאה מששוה משקלו בזהב. אבדתו של
זה תהיה אבדה שאינה חוזרת, משום שאין בכל העולם כלו אמן, שהיה יכול לעשות
שוב אירוס יפה שכזה. וגם את זאת שים אל לבך, אבי: ילד קטן זה הוא אלהי
האהבה, ואסור להתנהג עמו באכזריות. ואתה האמן-לי: האהבה היא מצוה
ולא עברה, ואם עברתי עברה, לא עברתי משום שזה השיאני לכך, אלא משום
שעשיתי דבר שלא כרצונו. לא אתחרט לעולם, אבי, על מה שעשיתי בשבילו, אלא
על מה שעשיתי כנגדו; הוא אסר לנשים להתמכר לאותם הגברים, שאינם באים
בשמו; ולפיכך חיבים אנו בכבודו. הבט, פפנוציוס, וראה כמה יפה אירוס
קטן זה! כמה נחמד הוא ומלא חן כשהוא מסתתר בזקנו של גנן זה!
זכורתני, שניקיאס, כשהביאו אלי במתנה בשעה שאהב
אותי, אמר: “הוא ידבר עלי באזניך!” אבל לץ זה דבר באזני על איש צעיר
אחד, שראיתיו באנטיוכיא, ולא דבר באזני מעולם על ניקיאס. רכוש גדול ורב
מאד כבר בלעה מדורת-אש זו, אבי, ולפיכך קח לך את אירוס זה והצפינו
עמך ותן לו אחר-כך מקום באיזה בית-נזירים. אלו שיסתכלו בו, יפנו את
לבם לאלהים, שהרי יודעת האהבה הבאה מן הלב להתנשא ברגשותיה עד
לשמים.

הגנן כבר האמין, שאירוס הקטן נצל, והתחיל לצהול אליו בלשונו
כמו לילד, אבל ברגע זה חתף פפנוציוס בחמה שפוכה את הפסל מתוך זרועותיו
והשליך אותו אל האש וקרא:

– דיי שניקיאס נגע בו בידו, שעל-ידי-זה כבר יש בכחו להפיץ על סביביו
כל מיני רעל ולהחריב עולם מלא.

אחר-כך לקח בעצמו מלוא כפיו שמלות נוצצות, אדרות-ארגמן, סנדלי זהב,
מסרקות, מגרדות, אספקלריות, מנורות, צלצלים ועוגבים והשליך את כל אלה
לתוך המדורה, שהיתה נהדרה פי מאה מאותה המדורה של סרדנפל בשעתו,
וכל העבדים מסביב, כשראו הרס ואבדן שכזה, נעשו שכורים
משמחה והתחילו למלט מפיהם קולות משנים ולפזז ולכרכר תחת גשמי האפר והניצוצות.

אחד אחד הקיצו השכנים משנתם לקול השאון, פתחו את חלונותיהם ושפשפו
את עיניהם ובקשו במבטיהם את המקום, שמשם בא העשן הרב והכבד
הזה. אחר-כך ירדו לבושים למחצה ובאו לתוך המגרש והתקרבו אל המדורה.

– מה זאת? שאלו בלבם.

היו ביניהם חנונים, שתאיס היתה קונה מהם תמרוקים או
מעשי-ארג, ואלו נבהלו מאד, האריכו את פניהם השזופים והצנומים והתאמצו
להבין מה שלפניהם. בחורים רודפי תאוה, שבאו עתה ממקום משתה, הם
ועבדיהם אחריהם, עברו על המקום הזה ועמדו, על מצחם עטרות-פרחים
ושמלותיהם מנפנפות, וכשראו את כל המהומה, המליטו מפיהם קול זועות
וצעקות משנות. המון התמהים הללו נתגדל ונתרחב בלי הפסק מרגע לרגע,
ובמהרה נודע להם, שתאיס העלתה על האש את כל רכושה, בהשפעתו של אבא
איש אנטינואי, והיא הולכת להכנס לבית-נזירות.

החנונים חשבו בלבם:

– תאיס עוזבת את העיר; שום איש ממנו לא יוסיף עוד למכור לה שום דבר לעולם
ועד; רעיון זה נורא, כשהוא עולה על דעתו של אדם. איך נתקים בלי זה?
ברור, שאותו הנזיר העביר אותה על דעתה. מהומה הוא מביא על כלנו. למה
מניחים לו לעשות את מעשיו? לאיזו תכלית יש לנו חקים? האין עוד שוטרים
באלכסנדריה? תאיס זו אינה דואגת כלל לנו ולא לנשינו ולא לתינוקותינו
האמללים. מה שהיא עושה, שערוריה היא לכל העם. חובה היא שנכריח אותה
להשאר בתוכנו, ואפילו אם יהיה זה כנגד רצונה.

הבחורים מצדם חשבו בלבם:

– כשתאיס מותרת על השעשועים ועל האהבה, כליה היא מביאה על
מבחר כל תענוגותינו. הן היא היתה כל תפארתה הנבחרה וכל כבודה המזהיר של
התיאטרא. היא היתה לחדות-נפש גם לאלו שלא נגעו בה אפילו באצבע קטנה.
הנשים שאהבנו, אהבנון רק משום שהיו בדוגמתה; לא נתנה אפילו נשיקה אחת
אלא-אם-כן היתה גם תאיס במחשבתנו באותו מעמד, מאחרי שהיא היתה
תאות כל התאוות, וגם הרעיון לכשעצמו, שהיא יושבת בתוכנו, עורר
אותנו לתענוגות.

כך חשבו הבחורים הצעירים בלבם, ואחד מהם, צירון שמו, שחבק
אותה פעם אחת בזרועותיו, צעק בקול, שמעשה כזה הוא גזלת אדם, והתחיל
לגדף את אלהי הנוצרים. בכל סיעה וסיעה עמדו ודנו את מעשי תאיס לכף-חובה.

– אין זו אלא מנוסת חרפה, שהיא נסה מפנינו!

– רק בגידה בזויה!

– את לחמנו היא גוזלת מתוך פינו.

– את מהר בנותינו היא מנהגת עמה.

– אלו לכל-הפחות שלמה את מחיר עטרות-הפרחים שמכרתי לה.

– ואת ששים השמלות שזמנה אצלי.

– חיבת היא ממון לכל העולם כלו.

– מי יעלה לנו אחריה על הבימה בתבנית איפיגניה, אלקטרה
ופוליקסינה? אפילו פוליביוס היפה בעצמו לא יצליח כמוה.

– החיים יהיו שוממים כשדלתה תהיה נעולה.

– היא היתה הכוכב המאיר והלבנה הענוגה בשמי אלכסנדריה.

כל האביונים הידועים שבעיר, סומאים, חגרים ונכפים, נתקבצו עכשו
גם הם לאותו מגרש, נגררו אחרי העשירים והילילו:

– כיצד נחיה את נפשנו, כשתאיס לא תהיה עוד בעיר כדי לפרנסנו?
הפרורים מעל-גבי שלחנה היו משביעים בכל יום שתי מאות אמללים,
ומאהביה, כשהיו יוצאים מלפניה טובי-לב ועברו עלינו, היו משליכים
לנו מטבעות של כסף מלוא חפניהם.

הגנבים, שנתפשטו בתוך ההמון, רעשו בקולות משנים, עד שחרשו האזנים
לשמעם, ולבסוף התחילו לדחוק את שכניהם בכונה תחלה להגדיל את המהומה,
כדי שיוכלו באופן זה לגנוב איזה חפץ יקר.

רק תודיאוס הזקן, שהיה מוכר צמר מילט ופשתי טרנט, ותאיס היתה
חיבת לו סך גדול של ממון, נשאר שוקט ומחריש בתוך המהומה. אזנו היתה
פקוחה על כל סביבו ועיניו היו מביטות לכאן ולכאן, וכך עמד ומשך בזקנו,
שהיה חד כזקנו של תיש, ונשתקע במחשבות. לבסוף נגש לצירון הצעיר,
משך אותו בשרוולו ודבר אליו בלחש:

– אתה, חביבה הנאמן של תאיס, אדון יפה-מראה, קום והראה את ידך
ואל תתן שיבוא איזה נזיר ויגזול אותה מידך.

– בשם פולוקס ואחותו, קרא צירון, דבר זה לא יהיה! ברגע זה אדבר אל
תאיס, ואין אני עושה כלל חנף לנפשי אם אניח, שהיא תשמע לי קצת יותר
משתשמע לאותו הלפיטי המלכלך בפיח. פנו מקום! פנו
מקום, בני אספסוף!

את הגברים הכה באגרופיו, את הנשים הזקנות הפיל לארץ, את הילדים
הקטנים רמס ברגליו, וכך סלל לו דרך עד לתאיס, בא ואחז בה והטה אותה
לצדדים.

– ילדה נחמדה, אמר, הסתכלי בי, התבונני ושימי אל לב והגידי לי, האם
באמת את אומרת לותר על האהבה?

פפנוציוס נתז ממקומו באותו רגע, קפץ והתיצב בין תאיס וצירון.

– פושע! קרא, הוה מתירא שמא תמות, מיד כשתגע בזו אפילו באצבע קטנה:
קדושה היא עתה וחרם לאלהים.

– סור מזה, ראש כלב! צעק האיש הצעיר בחמה נתכת. תן לי לדבר עם
רעותי, ואם לא, אחזיקך בזקנך ואסחוב את גל העצמות שלך אחרי עד
למדורת-אש זו ואצלה אותך שם כנקניק של טבחים.

ואת ידו שלח לתאיס. אבל ברגע זה דחה אותו הנזיר לאחור בגבורה גדולה, שלא
פלל לה שום איש, וצירון התנודד ארבע פסיעות לאחוריו, בא לידי מיט
לירכתי המדורה, השתרק ונפל לתוך האודים העשנים.

בינתים הלך תודיאוס הזקן מאיש לאיש, משך את העבדים באזניהם, נשק בפיו את
ידי בעליהם, ושסה את כל אחד ואחד בפפנוציוס, עד שנתלקטה לבסוף
אגדה קטנה, שהיתה נכונה להתנפל על הנזיר החמסן. באותה שעה קם צירון
על רגליו, פניו נתפחמו, שערותיו נתחרכו וכלו היה נחנק מעשן
ומכעס. מיד פתח את פיו וגדף את האלים ואחר-כך התפרץ לתוך המריבים,
ובאותו רגע נגררו אחריהם גם האביונים מכאן ומכאן והיו מנופפים את
קביהם. עמד פפנוציוס והיה מסגר פתאם בתוך חומה של אגרופים
קפוצים ושל מקלות נשאים ובתוך האויר המו על ראשו רק קריאות של מות.

– לעורבים תשליכו אותו! את הנזיר תנו למאכל לעורבים!

– לא! השליכו אותו לתוך האש. צלו אותו חי!

הנזיר החזיק בשללו היפה, בתאיס, ולחץ אותה אל לבו.

– פושעים! קרא וקולו היה כרעם, אל תנסו להוציא את היונה מיד הנשר של
אדון אלהים. טוב לכם יותר שתעשו גם אתם מה שעשתה אשה זו ותהפכו
כמוה את חלאתכם לזהב. ותרו כמוה על הקנינים המדמים, שאתם
אומרים עליהם, שהייתם להם לבעלים, ובאמת נעשו הם לבעליכם שלכם. מהרו
וחושו: הימים קרובים והסבלנות של מעלה רופפת. עשו תשובה, הנחמו על
כלמתכם, בכו והתפללו. לכו בעקבי תאיס. תעבו את
פשעיכם, כי גדולים גם הם כפשעיה. מי מכם, אם עניים או
עשירים, סוחרים או אנשי צבא, עבדים או אזרחים נכבדים, מי מכם יערוב את
לבו להגיד נגד אלהים, שטוב הוא מאשה זונה? כלכם אינכם אלא גללים
חיים, ורק חסד נפלא הוא מן השמים, שאין אתם נעשים פתאם לזרמי מי
מדמנה.

בשעה שדבר כך, פרצו מתוך עיניו לבות אש והיה דומה כאלו גחלים
רותחות נפלו מתוך פיו, ואלו שהקיפו אותו הקשיבו לו בעל-כרחם.

אבל תודיאוס הזקן לא התרפה במלאכתו. לקט מעל האדמה אבנים וקליפות
של קונכא והסתירן בקפולי בגדו, ומאחרי שלא מצא אמץ בלבו להשליכן
בעצמו, מסרן בחשאי להאביונים. מיד עפו חלוקי האבנים מכל צד, וקליפה
חדה אחת, שקלעו אותה בחריצות יתרה, פגעה במצחו של פפנוציוס
ומחצה אותו. הדם, שנתגלגל טפות טפות מעל פניו הקודרים של המענה
הקדוש, התחיל מטפטף על ראשה של בעלת-התשובה החדשה ונעשה לה לטבילה
שניה, ותאיס זו, שגפופי הנזיר לא היו נעימים לה ובשרה הענוג
התחכך בכתנתו הגסה עד כדי פציעה, הרגישה בכל גופה כעין געל והתפלצה מבהלה.

אותו רגע בא איש, שהיה לבוש בגדי תפארת וראשו היה מעטר בעלי
כרפס, והוא סלל לו דרך בתוך המון המתרגשים וקרא:

– הרפו! הרפו! הנזיר אחי הוא.

אותו האיש היה ניקיאס. אחרי שעצם את עיני אוקריטוס הפילוסוף המת, קם
ללכת לביתו ועבר על המגרש הלז וראה את המדורה העשנה ולא השתאה הרבה
(משום שאסור לאדם להשתאות לשום דבר), וראה גם את תאיס לבושה את השמלה
הגסה ואת פפנוציוס, שסוקלים אותו באבנים.

חזר וקרא את קריאתו:

– הרפו, אני אומר, הזהרו בחברי הזקן הלז, חברי ללמודים; תנו
כבוד לפפנוציוס החביב!

אבל מאחרי שהיה רגיל רק אצל תלמידי-חכמים ושיחותיהם המחדדות, לא היתה
לו שוב אותה הגבורה של המפקד, שהיא משעבדת לעצמה את המונו של העם.
שום איש לא שמע לו. ברד חדש של חלוקי אבנים ושל קליפות קונכא נתך על
ראש הנזיר, והנזיר עמד והגן בגופו על תאיס, ובאותה שעה למלם בשפתיו
והיה משבח לרבון העולמים, שבטובו הגדול הפך לו את פצעיו לנשיקות.
ניקיאס התיאש מתוחלתו, שישמעו לו, והכיר שלא על-ידי כח-ידים ולא
על-ידי מוסר ודברים כבושים יעלה בידו להציל את חברו, וגם לא האמין אמונה
גדולה, שהאלים יבואו ויושיעו, אבל מחשבה באה לו פתאם לנסות בערמה, וגם
מחשבה זו לא עלתה על דעתו אלא מפני שבז בלבו בוז גדול לכל בני-האדם.
וכך עמד והתיר מעל-גבי אזורו את כיסו, שהיה מלא זהב וכסף, מאחרי שכך
יאה למי שאוהב תענוגות ואוהב לעשות חסדים; ואחר-כך פנה אל האנשים
המשליכים את האבנים והתחיל לקשקש לפניהם במטבעות שבכיסו. ברגע הראשון לא
שמו האנשים את לבם לדבר זה, כי חמתם היתה רותחת בם, אבל מעט מעט התחילו
להפנות את עינם אל המקום שמשם קשקוש הזהב בא, ופתאם חדלו ידיהם היגעות
להוסיף לענות עוד את קרבנם. כשראה ניקיאס, שמשך אחריו את עיניהם ואת
נשמתם, פתח את כיסו והתחיל להשליך לתוך ההמון מטבעות אחדות של זהב וכסף,
ואלו שהיו להוטים ביותר אחרי הממון התנפלו מיד על הקרקע כדי ללקוט אותן.
ראה הפילוסוף המאשר, שהצליח בנסיונו הראשון, התחיל מיד לזרוע פה
ושם דינרים ודרכמות. לקול צלצולן של המטבעות, שנפלו ונתזו
וחזרו ונפלו על-גבי הקרקע, התנפל המון כל הנאבקים על-פני האדמה. אביונים
ועבדים וחנונים התגלגלו בחול, כאלו באו להתחרות זה עם זה מי יתפוש
תחלה, ובני האצילים, שהתלקטו מסביב לצירון, הסתכלו בחזון זה והתחילו
לשחק בכל פה. צירון בעצמו חדל מיד להיות זועף. רעיו מסביב הלהיבו את
המתחרים השטוחים על-פני הקרקע, נתנו עיניהם במתגוששים היותר טובים והתערבו
על-אדותיהם זה עם זה להגיד מראש מי יקדים למי, וכשקם מדון בין
העלובים הללו, היו האדונים משסים אותם זה בזה, כמו שעושים עם הכלבים
המתקוטטים. מכיון שראו האנשים הצעירים את כל זה, התחילו בעצמם להשליך לארץ
מטבעות של ממון, ומאותו רגע ואילך לא נראה עוד בכל המגרש שום דבר חוץ
מכתפים נטויות, שהתרוצצו אלו באלו תחת גשם של מתכות נחשת,
ודמיונן היה כגלי ים שנתרגש. ופפנוציוס נשכח כלו ולא זכר אותו שום
איש.

באותה שעה מהר אליו ניקיאס וכסה באדרתו אותו ואת תאיס, ונהג אותם
משם דרך מבואות וסימטאות קטנות למקומות שלא רדפו עוד אחריהם. כך הלכו
נחפזים ומחרישים שעה קטנה, ואחר-כך, כשראו שאין עוד שום סכנה לנגדם,
התחילו ללכת במתינות, וניקיאס פתח בקול שחוק, אלא שהיה עצוב קצת, ואמר:

– רואה אני, שהמעשה נעשה. פלוטון גזל את פרוסרפינה, ותאיס
רוצה להתרחק ממנו וללכת אחרי רעי הפרא.

– כל זה אמת היא, ניקיאס, השיבה תאיס. עיפה אני מלדור בכפיפה עמך
ועם אנשים שכמותך, המשחקים תמיד ומקטרים תמיד בבשמים
ועושים תמיד חסדים ואוהבים מאד את עצמם. יגעתי מכל מה שידעתי, ואני רוצה
לבקש עתה מה שלא ידעתי עוד. מצאתי שהשמחה אינה שמחה כלל, ועתה בא אדם
זה ומלמדני, שהשמחה האמתית היא העצבות. ואני מאמינה לו
שכך הוא, משום שהוא יודע את האמת.

– אבל אני, נשמה חביבה, ענה לה ניקיאס בשחוק, אני יודע לא רק את האמת אלא
את האמתיות. פפנוציוס זה אין לו אלא אמת אחת, ואני יש לי כלן. עשיר
אני ממנו, ואף-על-פי-כן אין אני לא גא ולא מאשר יותר ממנו.

וכשראה שהנזיר מביט אליו בעינים זועמות, הוסיף:

– "פפנוציוס חביבי! אל תאמין כי רואה אני אותך נלעג יותר-מדי או כי נחשב
אתה בעיני לאדם שאין בו דעה. אם אשוה חיי לחייך, לא אדע, חייו
של מי ראוים יותר להיות לדוגמא לאחרים. אחרי שעה קטנה אבוא לביתי, ארד
לתוך הרחצה, שהכינו לי קרובילה ומירטלה, אכל כנף של
פסיון המובא לי מגלילות פסיס, ואחר-כך אקרא בפעם המאה איזו אגדה
מאגדות אפוליאוס או איזה פרק מפרקי פורפיריוס. באותה שעה
תבוא אתה לתוך התא הקטן שלך, תכרע על ברכיך כגמל מקשיב, תלמלם
איזה לחש בחשאי ושפתיך יעלו גרה איזו תפלה שכבר לעסת וחזרת
ולעסת אותה זה מאה פעמים ואחת, ובערב תשב ותאכל חתיכה של לפת בלי שמן.
אבל חביבי היקר! בשעה שאנו עושים מעשים אלו, השונים כל-כך למראית-עין אלו
מאלו, אין אנו שנינו עושים אלא מה שמצוה אותנו איזו הרגשה שבלב
הבאה אצל שנינו ממקור אחד, שהיא סבת כל מעשי האדם; אנו מבקשים שנינו את
אותו הדבר, שנותן לנו קורת-רוח, ואנו מציבים לנו שנינו את המטרה האחת:
למצוא את האשר – אותו האשר, שאינו כלל במציאות! ולפיכך הייתי עושה
מעשה מגנה מאד, אדם נחמד, אלו באתי לדון אותך לכף-חובה בשעה שאת עצמי
אני דן לכף-זכות.

“ואת, תאיס שלי, לכי ושמחי והיי מאשרה – אם רק אפשר הוא –
בנזירותך ובסגופיך יותר משהיית בעשרך
ובתענוגיך. בדרך כלל אני אומר לך, שראויה את להתקנא בך. בשעה
שפפנוציוס ואני מוכרחים היינו שנינו לשמוע כל אחד ואחד בקול הטבע שלו ולא
מצאנו בכל ימי חיינו אלא אופן אחד להניח בו את דעתנו, באותה שעה תטעמי
את, תאיס החביבה, שני מיני הנאות שונות זו מזו, מה שהוא יקר במציאות אצל
אדם אחד. מודה אני לך, שהייתי רוצה להיות גם אני שעה אחת אדם קדוש בדוגמתו
של פפנוציוס חביבנו. אבל דבר זה אסור עלי. ובכן היי שלום, תאיס! לכי
לאן שמנהגים אותך הכחות הנסתרים של טבעך ושל גורלך. לכי
ולקחי עמך למרחקים את ברכות ניקיאס. ידעתי את ריקניותן של אלו;
אבל היכול אני לתת לך לדרכך דבר יותר טוב מדברים בטלים, כגון
דברים של השתתפות בצערך ודברים של ברכות ריקות, תחת כל הדמיונות
האהובים, שהיו מלפפים אותי לפנים, כשהייתי שוכב בזרועותיך, ואשר לא
נשאר לי עתה מהם אלא צל? לכי לשלום, אשת-חסדי! שלום לך, את
טובת-לב שאינה יודעת את עצמה, את צדקה בסתר, את תאות אדם! היי
שלום, את הנחמדה מכל הבריות, שהקיא הטבע לאיזו תכלית נסתרה על-פני
האדמה הכוזבת הזאת.”

בשעה שדבר את דבריו, התלקחה בלב הנזיר חמה חשכה ואימה,
שהלכה ונתרבתה מרגע לרגע, ולבסוך התפרצה מפיו בקול חרפות וגדופים.

– ברח לך מפה, ארור אלהים! בז אני לך ושונא אני אותך!
ברח לך מפה יליד הגיהנום, שרע אתה אלף פעמים יותר מאותם הטועים
האמללים, שהשליכו עלי זה עתה אבנים ושקוצים. הם היו אנשים שאינם
יודעים מה שעושים, ואני עמדתי והתפללתי בעדם לאלהים, ואפשר מאד שחסד אלהים
ירד עליהם באיזה זמן מן הזמנים ויבוא לתוך לבם. אבל אתה, ניקיאס
המתעב, אתה אינך אלא ארס ממאיר ורעל מר. הבל פיך היוצא משפתיך מלא
יאוש ומות. שחוק קל אחד על לשונך יכיל גדופים כנגד אלהים יותר
משיביעו שפתי השטן העשנות במשך מאה שנים. חזור לאחוריך,
אדם שאין לו תקנה.

ניקיאס הסתכל בו בעין טובה.

– היה שלום, אחי, דבר אליו. יהי-נא כחך גדול לשמור בלבך עד יומך
האחרון את אוצרות אמונתך ושנאתך ואהבתך! – שלום לך, תאיס! לריק את
אומרת לשכחני, מאחרי שאני שומר את זכרונך בלבי.

וכשעזב אותם, הלך משקע במחשבות ברחובות העקמות הסמוכות
לשדה הקברות הגדול שבאלכסנדריה, ששם ישבו יוצרי החרש, שהיו
עושים כלי-חרש בשביל הקברים. החנויות שלהם היו מלאות אותם הפסילים הקטנים
העשוים חמר טיט, שהיו מצירים בצבעים לבנים, פסילי אלילים ואלילות,
מומוסים ונשים, או מלאכים קטנים בעלי כנפים, שהיו נוהגים לקברם
ביחד עם המתים. פתאם עלתה על דעתו, שאפשר מאד, כי אחדים מן הצלמים
הפשוטים האלה, שהוא רואה פה בעיניו, יהיו פעם אחת חברים לו לשנתו
הנצחית; נדמה לו, שאירוס אחד קטן, שהטוניקה שלו מקפלה
לאחוריה, עומד לעומתו ושוחק שחוק של לעג. הרהור זה, שהרהר
בקבורתו עד שלא באה, לא היה נעים לו. כדי לגרש את העצבות, נסה לפנות
אל הפילוסופיה והתחיל לסדר לו סדר של הגיונות.

– ברור הוא, אמר אל לבו, שהזמן אינו דבר שבממשות, אינו אלא דמיון
פשוט שבמוח. וכיצד אפשר, שמה שאינו כלל במציאות יוכל להביא עלי את
המיתה?… תאמר: רוצה אני להחליט בזה, שאחיה לעולם? לא! אלא שבא אני
על-ידי-כך לידי דיוק, שמיתתי הוה והיתה תמיד, וכשם שהוה והיתה
תמיד, כך תהיה לנצח נצחים. אין אני מרגיש עדיין במציאותה, אבל ברור, שהיא
ישנה במציאות; ואין עלי להתירא ממנה, משום שזוהי טפשות גדולה
להיות מתירא מפני ביאתו של דבר, שכבר בא וישנו. המיתה ישנה
במציאות כמו הדף האחרון של איזה ספר, שאני קורא בו ולא הגעתי עדין
לסופו.

רעיונות אלו העסיקו אותו כל ארכה של הדרך ולא הניחו את דעתו; נשמתו בו
היתה קדורנית, כשהגיע למפתן ביתו ושמע את שחוק קולן הצלול של
קרובילה ומירטלה, שהיו מחכות לו והיו משחקות בינתים בכדורים.

פפנוציוס ותאיס יצאו מן העיר דרך שער הירח והלכו לארך שפת
הים.

– אשה, דבר הנזיר, כל הים הגדול והכחל הזה אין לו די מים כדי
לשטוף מעליך את כל צואתך.

ובחמה ובבוז הוסיף ודבר:

– מזהמה את מן הכלבות ומן החזירות, שהרי נתת לגוים
ולכופרים את בשרך, שיצר אותו אלהי העולם, כדי שיהיה לו
לאהל מועד, וטמאותיך גדולות כל-כך, שגם עתה, אחרי שכבר
נפקחו עיניך לראות את האמת, אין את יכולה עוד לסגור שפה אל שפה
ולשאת את כפיך למרום ובאותה שעה לא יתקפך געל מפניך
בעצמך, עד שיתפלץ לבך בקרבך.

כבת מקשיבה הלכה אחריו על-פני דרכים מלאים חתחתים, והשמש בערה על
ראשם ממעל. עמל הדרך המעיד את ברכיה תחתיה והצמא הצית אש בנשמת
פיה. אבל פפנוציוס לא רק שלא הרגיש בלבו אותו חמלת-שוא, המרכרכת
את לבם של החולונים, אלא להפך, היה שמח על היסורים, שמצאו את
בשר החוטאת הלזו ההולכת לעשות תשובה. בהתלהבות אש קנאתו הגדולה היה
מוצא קורת-רוח לעצמו, אלמלי יכול להכות בשוטים את הגוף הזה, שעמד
עדיין ביפיו עד עתה, והוא הלא עד צועק לשמים על כל קלונה. ההגיונות
שבלבו נתנו מזון חדש לקצפו הקדוש, וכשנזכר שתאיס זו חבקה אל לבה
את ניקיאס על מטתה בלילות, ציר לו דמיונו ציורים נתעבים כל-כך,
עד שדמיו קפאו רגע אחד בתוך לבו ולבו חשב להשבר בו. קללותיו,
שנחנקו בגרונו, לא הניחו לו לעשות שום דבר אלא לחרוק את שניו. פתאם
נתר ממקומו, והוא כלו חור, רועד ומלא את אלהים, הסתכל רגע
אחד עד לתוך נשמתה – וירק בפניה.

במנוחה מחתה תאיס את הרק מעל פניה ולא עמדה מהלוך. פפנוציוס הלך
מאחוריה ואת שתי עיניו הדביק אליה והביט בה כמביט בתוך תהום. כך הלך
ופסע אחריה בזעמו הקדוש, ומחשבה עלתה על דעתו לנקום ממנה את נקמת
כריסטוס, כדי שלא ינקום כריסטוס את נקמתו בעצמו. פתאם ראה טפת דם,
שטפטפה מרגלה של תאיס ונזלה לתוך החול. מיד הרגיש שלבו
נפתח בו פתאם, ונשיבת רוח חדשה, שלא ידע כמוה תחלה, נשבה בו. באותו
רגע פרצו מפיו גניחות משנות, בכה, רץ והתנפל לפניה על ברכיו, קרא
לה אחות ונשק את רגליה, שהדם טפטף מהן. מאה פעמים הגיד וחזר והגיד:

– אחותי! אחותי! אמי! הוי קדושה מקדושות!

וכך התפלל:

– מלאכי מרום! אספו ברחמים טפה זו של דם ושאו אותה עד לפני כסא
אלהים. תעלה ותפרח חבצלת פלא מתוך החול, שדם תאיס השקה
אותו, עד כי כל הרואים את הפרח הנפלא הלז יחזרו וימצאו את תמת לבם
ותמת חושיהם! הוי קדושה, קדושה, הוי תאיס הקדושה מכל הקדושות!

בשעה שהתפלל והתנבא כך, עבר על פניו נער צעיר, שהיה רוכב על חמורו. מיד
עצר בו פפנוציוס וצוהו לרדת ואת תאיס הושיב על החמור ואת הרסן לקח
בידו, וכך הוסיף והלך בדרכו. כשבאו לפנות ערב לשפת נחל, שאילנות
יפים פרשו עליו את צלם, קשר פפנוציוס את החמור לגזעו של תמר
אחד, ישב על-גבי אבן, שהיתה מכסה בירוקה, פרס את לחמו ונתן
חציו לתאיס, ואכלו אותו שניהם במלח ובאזוב. אחר-כך שתו מים חיים מתוך
חפני ידיהם והיו מסיחים בדברים של מעלה. אז אמרה תאיס:

– מעולם לא שתיתי מים טהורים כאלה ומעולם לא שאפתי אויר זך כזה, ואני
מרגישה שאלהים מרחף עם הרוחות החולפים עלינו פה.

ופפנוציוס ענה:

– הלא זה הערב. צללי התכלת של הלילה מכסים את הגבעות. אבל עוד מעט ותראי
לאור השחר העולה את זהר אהלי החיים; עוד מעט ותראי את האדמומית של
שושני בקר שאין לו סוף.

כל הלילה הלכו, וכשיצאה הלבנה בחצי עגולה ושפכה את אורה
האדם על קצות הגלים הלבנים ככסף, עמדו שניהם והתחילו אומרים
פסוקי תהלים ושירי תשבחות. כשעלה השמש, ראו את המדבר פרוש לפניהם
כעור של ארי ענק הפרוש על אדמת ליביה. אהלים לבנים
התנשאו מבין תמרים על גדות החול והזהירו עם נגהות השחר.

– אבי, שאלה תאיס, האם אלה הם אהלי החיים?

– כן הוא, בתי ואחותי. שם מנגד תראי את בית השלום, שתבואי
לגור בו, ואני בעצם ידי אסגור אחריך את דלתו.

באותו רגע ראו נשים באות מכל העברים ונדחפות אל אהלי הנזירות,
כעדת דבורים מסביב לכורת. אחדות מהן אפו לחם או התקינו ירקות
לסעודה. אחדות טוו צמר, ואור השמים ירד על ראשן כשחוק מפי אלהים.
אחדות לא עשו שום דבר אלא עמדו בצל האשלים והיו משקעות
בעיונים ובתפלות בלחש וידיהן הלבנות ירדו על מתניהן; כי מאחרי
שמסרו את-עצמן לאהבה של מעלה, בחרו לעצמן את חלקה של
מרים-מגדלינה ולא היו עוסקות בשום עבודה אחרת חוץ מתפלה
ועיון תפלה ותשמישי קדושה. לפיכך קראו להן אחיות של מרים והיו
לבושות תמיד בגדים לבנים. אבל אלה שעסקו במלאכת עבודה נקראו בשם
אחיות של מרתא ובגדיהן היו של תכלת. וכלן היו מעלפות
בצעיף, שהיה מכסה את פניהן, ורק הצעירות שבהן היו מניחות לקוצה
אחת מקוצות שערותיהן להיות יוצאת על-גבי מצחן. אבל אין שום ספק,
שדבר זה נעשה שלא ברצונן, משום שעל-פי התקנות לא היו רשאות
לעשות כך. ברגע זה נראתה אשה זקנה באה בימים, גדלת קומה ולבנת
פנים, שהלכה מתא לתא, והיא נשענת על מטה-עץ פשוט וגס. פפנוציוס
נגש אליה בהדרת כבוד, נשק את שולי צעיפה ואמר:

– יהי שלום אדני אלהים עמך, אלבינה הכבודה
מכבודות! הנני מביא פה אל הכורת, שאת היית בה למלכה,
דבורה אחת, שמצאתי תועה בדרך, שפרחים אין עליה. הסתרתי אותה
בצל ידי ונשפתי עליה ברוח פי לחממה. ועתה אני נותנה לך.

בשעה שדבר את דבריו, הורה באצבעו על המשחקת, והמשחקת כרעה על
ברכיה לפני בת הקיסרים.

אלבינה נתנה עינה החודרת בתאיס, הביטה בה רגע אחד ואחר-כך צותה
אותה לקום. אז נשקה לה על מצחה ופנתה אל הנזיר,

– נשים לה מקום, אמרה, בין האחיות של מרים.

ופפנוציוס ספר לה איך באה תאיס לבית-שלום זה, ואחר-כך בקש ממנה,
שתסגור אותה תחלה בתוך תא. אמא אלבינה נאותה לו
לבקשתו והביאה את בעלת-התשובה לתוך סכה קטנה, שנשארה ריקה מיום
שמתה בה הבתולה הקדושה ליטה, שהיא בעצמה העלתה אותה למעלת קדושים
וקדושות. בחדר הצר הזה לא היה אלא מטה, שלחן וצפחת מים, ותאיס,
כששמה את כף-רגלה על המפתן, נתמלאה פתאם חדוה בלי קץ.

– רוצה אני לסגור בעצם ידי את הדלת אחריה, אמר פפנוציוס, ועל הדלת אניח
את חותמי, שיהא מנח עד שיבוא ישוע ויפתח את סגורו בידיו בעצמו.

ופפנוציוס לקח חמר טיט לח מעל-פני האדמה אצל הבאר, הניח לתוכו שערה
אחת משערותיו ומעט רק שבפיו, ונתן את כל זה לתוך אחד מן הבקיעים שבתוך
הדלת הסגורה. אחר-כך נגש אל החלון, שתאיס עמדה לפניו שוקטת ושלוה
כלה, התנפל על ברכיו ונתן שבח והודיה שלש פעמים לאדון העולם
ולבסוף קרא:

אשרי ההולכת בנתיבות החיים! מה-יפות רגליה ופניה מה מזהירים!

אחר-כך קם, הוריד את הכפה על עיניו והלך בלט לדרכו.

ואלבינה קראה לאחת מנערותיה:

– לכי, בתי, אמרה, והביאי לתאיס כל מה שהיא צריכה: לחם, מים וחליל בן שלשה נקבים.

נץ חלב

פפנוציוס בא שוב אל המדבר הקדוש. בחופה של אתרביס מצא
אניה, שעלתה את הנילוס כדי לספק מזון לבית-הנזירים של אבא
סרפיון, וירד בה. כשעלה על היבשה, יצאו תלמידיו לקראתו
וקדמו את פניו בשמחות ובתרועות גדולות. רבים מהם נשאו את ידיהם לשמים,
ורבים השתטחו על עפר האדמה כדי לנשק את סנדליו של אבא הקדוש. אזנם
כבר שמעה את כל הגדולות, שעשה רבם באלכסנדריה, מאחרי שהנזירים היו
מקבלים לעתים תכופות בדרכים קצרים ולא ידועים את כל הידיעות, שהיו נוגעות
לחזוקה ולתהלתה של הכנסיה. החדשות היו עוברות את המדבר
במהירות של רוח סמום.

בשעה שפפנוציוס הלך על-גבי החול, הלכו תלמידיו אחריו ונתנו שבחים
והודיות לאלהים. פלוינוס, הזקן שבחבורה, תקפה אותו פתאם רוח-הקדש
והתחיל אומר שירה מתוך דבקות:

­– היום הזה יהי ברוך כי-אבינו הושב לנו!
"שב כבד בפעלים חדשים אשר פרים צפון גם-לנו!
"כי צדקות אב עשר בנים וקדשת אבינו בכל-תאינו
תתן ריח,
"נתן נתן פפנוציוס אבינו אשה חדשה לישוע
המשיח.
"הפך בכחו הנפלא שה שחורה לשה לבנה.
"הנה כן שב אלינו כבד בפעלים חדשים.
"דמה לדבורה בשדה ארסיני הכבדה בעסיס פרחים.
"שוה לאיל במדבר נב אשר-כבד ממנו לשאת
את-משקל צמרו הרב.
"הבו וחגנו את-היום הזה ואל-אכלנו נתן שמן!

וכשבאו עד מפתן החדר של אבא נפלו כלם על ברכיהם ואמרו:

– יברכנו אבינו ויתן לכל אחד ממנו לג אחד שמן, כדי שנחג את
יום חזירתו!

רק פאול התם נשאר עומד על רגליו ושאל: “מי הוא האיש הלז?” כי לא
הכיר את פפנוציוס. אבל שום איש לא נתן לב לדבריו, משום שידעו
שדעתו חלושה, אף-על-פי שהיה צדיק גדול.

כשנכנס אבא איש אנטינואי לתוך תאו וסגר את הדלת אחריו אמר אל לבו:

– הנה כך הגעתי סוף-סוף עד מחוז מנוחתי ואשרי! נכנסתי שוב לתוך
מצודה זו, בירת שלותי! אבל מה זה היה פתאם, שהגג החביב הלז
העשוי סוף אינו מקדם את פני כרע ישן והכתלים שמסביב אינם
קוראים לי: ברוך הבא?! מאז שיצאתי ועד שחזרתי לא נשתנה
במעוני הנחמד הזה שום דבר. פה שלחני ומטתי, פה הגלגלת של החנוט,
שעוררתני הרבה פעמים לרעיונות נשגבים, ופה הספר שבקשתי בו
משעה לשעה את פני אלהים. ואף-על-פי-כן אין אני מוצא פה שום דבר כמו
שהנחתיו. כל הדברים נראים לי כאלו אבד מהם כל חנם הגדול, שהיה להם
לפנים, עד שנדמו בעיני כאלו אני רואה אותם היום בפעם הראשונה.
כשאסתכל במטה זו ובשלחן זה, שאני בעצם ידי עשיתים לי, או
כשאתבונן לגלגלת שחורה ויבשה זו ולמגלות הפפירוס הללו,
שדבר אלהים כתוב בהן, נדמה לי כאלו אני מביט בפני חפצים של אדם מת,
ואני, שלפנים ידעתי אותם יפה כל-כך, איני חוזר ומכירם עתה. אוי לי
ואוי לנפשי! מכיון שבאמת ובפעל לא נשתנה שום דבר מכל הדברים הללו
שמסביב, הלא ברור הוא, שאני הוא זה שנשתנה ושאני איני עוד מה שהייתי.
אני הייתי לאחר. אני הוא אותו האדם שמת! הוי אלי, מה היה לו לאדם זה
שמת? מה לקח עמו. מזה? מה השאיר אחריו לי? ומי אני?

ביחוד התרגז בו לבו על שחדרו נראה לו פתאם קטן כל-כך, ואלו היה רואה
אותו בעינים של מאמין, הלא מן ההכרח היה, שיראה אליו בלי סוף ובלי
תכלית, מפני שאלהים אין-סוף ובלתי-תכלית נתגלה אליו כאן.

כשהשתטח על הארץ וכבש פניו בקרקע והתפלל, שב ומצא מעט מנוחה. אבל כמעט
שלא עברה עוד עליו שעה אחת קטנה בתפלה, ותמונתה של תאיס התיצבה פתאם לפניו
בדמיונו. אז נתן שבח והודיה לאלהים על המראה הלז ואמר:

– ישוע, הלא אתה הוא ששלחת אותה אלי! רואה ומכיר אני בזה את חסדך הגדול,
שאין לו שעור: רוצה אתה שאתענג ואשמח ואתעודד למראה אותה אשה, שנתתי
לך. מראה אתה אותי בחזון את שחוק פיה, שאין בו עתה עוד משום סכנה,
ואת חנה, שנהפך עתה לתמימות, ואת יפיה, שנטלתי ממנו את
עקצו. אלהים! הלא רק לעשות לי נחת-רוח אתה מראה אותה לי באותה צורה,
שהיתה לה, כשקשטתי וטהרתי אותה לכבודך, ואתה דומה בזה
לאדם המזכיר לחברו מתוך שחוק את המתנה הנחמדה, שקבל ממנו. ולפיכך אני
מסתכל באשה זו בהנאה מרבה, משום שמובטח אני, שתמונה זו ממך באה לי, מפני
שהיה עם לבך הטוב להראותני, שלא שכחת עדיין, שמידי היא לך. קח אותה
לך, ישוע שלי, מאחרי שאתה רוצה בה, ורק אל-נא תתן, שחמודותיה
תהיינה מזהירות גם לעיני אחרים חוץ ממך.

כל הלילה לא יכול לישון וראה את תאיס בבהירות יותר גדולה משראה אותה במערת
הנימפות. אז בדק את עצמו גם בשביל זה, מצא והחליט:

– כל מה שעשיתי לא עשיתי אלא לכבודו של אלהים!

ואף-על-פי-כן לא באה, לגדל תמהונו, מנוחה לתוך לבו. גנח ואמר:

– למה את עצובה, נשמתי, ולמה את ממלאה אותי בחרדות?

ונשמתו לא חדלה להיות נסערה. שלשים יום נמשך אותו מעמד של עצבות,
המבשר על-פי-רב, שנסיונות קשים באים על האדם המתבודד. תמונת תאיס לא
עזבה אותו לא ביום ולא בלילה. והוא לא נסה כלל להניס אותה מלפניו, משום
שעדיין האמין בלב שלם, שהיא שלוחה אליו מאת אלהים ותמונתה תמונת קדושה.
אבל יום אחד לפנות בקר באה אליו בחלומו. ראשה היה מעטר בפרחי
פיולות, והיא כלה היתה אימה כל-כך על-ידי חנה המתוק, עד
שהתחיל צועק מרב פלצות, והקיץ פתאם והיה מכסה בזעה קרה. עוד היו
עיניו ממצמצות מתוך שנה, ופתאם הרגיש נשימת פה לחה וחמה נושבת על
פניו ברגע זה: שועל-זהב קטן העמיד את שתי רגליו הקדומות על ראש המטה
והשיב את נשימת פיו הסרוחה כלפי חטמו וקול צחוק מלא לעג נשמע ברעש גדול מבין שפתיו.

השתוממותו של פפנוציוס היתה גדולה כל-כך, עד שנדמה לו כאלו פתחה האדמה את פיה ובלעה מגדל רם מתחת רגליו. ובאמת נפל לארץ ממרומי בטחונו, שהתמוטט
פתאם. שעה קלה לא היה מסגל לחשוב שום מחשבה, ואחר-כך, כששב רוחו אליו, לא באו מחשבותיו אלא להגדיל את החרדה שבלבו.

– אחת משתים, אמר לעצמו, אם שעלי להחליט, שמראה זו באה לי
מאלהים, כשם שהקודמות לה ממנו באו, ואז טובה היא, ורק אני הוא
שקלקלתיה בפשעי, שהרי כך מחמיץ גם היין המשבח על-ידי
מה שמוזגים אותו לתוך כלי שאינו טהור; אני הוא שמתוך קלקלתי הפכתי
את עלוי הנשמה לתועבה, והשטן, מכיון שהריח, שיש בו איזה שלל
בשבילו, בא מיד בצורת שועל-זהב, כדי לגבות את חובו. או שעלי להניח,
שמראה זו באה לא מאלהים, אלא להפך, השטן שלחה, ואז טמאה היתה
לכתחלה, ובאופן זה הלא עלי להטיל ספקות גם בהקודמות, ולהחליט,
שגם אותן המראות הקודמות לא באו ממקור טהור מן השמים, כמו שהאמנתי. אם
כך ואם כך רואה אני, שנעדר ממני אותו כח ההבדלה, שכל בעל-תשובה צריך לו
כל-כך; אם כך ואם כך מרגיש אני, שאלהים מתרחק ממני – דבר זה ברור בשבילי –
ורק את סבתו של זה לא אוכל לברר לי.

כך היו המחשבות שבלבו, ובפחד שאל את-עצמו:

– אל צדיק וישר! כמה קשים הנסיונות, שאתה מביא על עבדיך, אם גם
המראות, שרואים אותם הקדושים בחלומותיהם, נעשות להם לסכנה?
עשה עמי נס והראני אות נאמן, שעל-פיו אדע להבדיל בין מה שבא ממך
ובין מה שבא מן השני שכנגדך!

אבל מכיון שאלהים, שכל דרכיו נסתרות, לא מצא לנכון לפניו לגלות סודו
לעבדו, נשאר פפנוציוס האמלל טבול בספקות ופקפוקים, ולבסוף החליט לשכוח את
תאיס כלה ולא להגות בה יותר. אבל יגיעתו היתה לריק. הרחוקה נעשתה
קרובה לו והיתה תמיד עמו. הסתכלה בו בשעה שהיה קורא, בשעה שהיה חושב
מחשבות, בשעה שהיה מתפלל או בשעה שהיה משקע בכונות. כל שעה ושעה
שהיתה מסירת אותו סיור רוחני שכזה, היה נשמע גם איזה קול המולה
קלה, כהמולת שמלת אשה המנפנפת בשעת הליכה, והמראות הללו נראות
אליו תמיד בבהירות גדולה כל-כך, שאין כדוגמתה כלל במציאות עצמה, מפני
שהמציאות עושה אותן מתנועעות ומטרפות, מה שאין כן במראות הנראות בתוך
בדידות גדולה, שמקבלות גם הן את תכונתה של אותה הבדידות ויש להן קביעות
מוצקה. צורתה החיצונה של תמונת תאיס היתה שונה בכל פעם ופעם. עתים ראה
אותה משקעה במחשבות, על מצחה אותה עטרת הפרחים האחרונה, שנבלו
פרחיה, ועל בשרה אותה השמלה, שמראה דודאים לה עם פרחי כסף,
שהיתה לבושה בה בשעת הסעודה בביתו של קוטא; עתים נגלתה לו בדמות אשה
שכורת תאוה, מעלפה בעב של צעיפים קלים וטבולה בתוך אותם הצללים
הפושרים של מערת הנימפות; עתים היתה לבושה באותה כתנת הנזירות הגסה,
שנתנה לה, ומראיה מראה חסידה מזהירה בזהר חדוה עליונה,
ועתים היתה עצובה, עיניה היו פקוחות לרוחה מתוך אימת מות, ולבה ערם
ואדם מן הדם הנוטף מתוכו. מה שהחריד אותו במראות הללו ביותר, היה זה,
שעטרות הפרחים והשמלות והצעיפים, שהוא בעצמו שרף אותם על-גבי האש,
חזרו ונראו פה שוב שלמים ובלתי נפסדים. נעשה ברור לו, שחפצים אלו יש בם
נשמה קימת, שאינה עלולה לכליה, ולפיכך קרא:

– הנשמות הרבות והמרבות של חטאות תאיס הולכות ובאות אלי!

בכל שעה ושעה שהפנה את ראשו לאחוריו, הרגיש, שתאיס עומדת אצלו, וחרדתו
גדלה עוד יותר. יסוריו היו נוראים. אבל מכיון שנשמתו וגופו נשארו טהורים
בתוך כל הנסיונות הקשים הללו, התחיל שוב לקות לאלהים ונסה לדבר
אליו תוכחות בלשון רכה:

– אלהי! אם הלכתי באותה הדרך הרחוקה, כדי לבקשה בין הגוים, הלא רק
למענך עשיתי זאת, ולא למעני. ולפיכך לא בצדק יעשה לי, שאסבול
יסורים בשביל דבר, שעשיתי להנאתך. הגן עלי, ישוע הנחמד שלי! גואלי,
הצילני! אל תתן למראה של דמיון להשלים לעשות בי מה שהגוף לא יכול
לעשות. אם את הבשר נצחתי, אל תתן שיבוא הצל ויכניעני. רואה אני
שאני מסור עתה לסכנות גדולות ונוראות יותר מאלו שיצאו עלי למלחמה
לפנים. מרגיש ויודע אני, שכחו של החלום גדול מכחה של הממשות.
ובכלל איך אפשר הוא שלא יהיה כך, אם החלום בעצמו אינו אלא מין ממשות
עליונה? סוף-סוף הוא הנשמה של כל דבר וכל ענין. אפלטון בעצמו, שלא היה אלא
עובד אלילים, הודה במציאותן הממשית של האידיאות. ובאותה סעודת השדים,
שאתה בעצמך, אדוני ורבוני, באת עמי אליה, שמעתי איך שאנשים, שאינם נעדרי
שכל לגמרי, אף-על-פי שהם פושעים גדולים, החליטו פה אחד, שהמראות שאדם
רואה בשעה של התבודדות ושל הסתכלות ושל עלוי נשמה אינם אלא דברים
שבממשות; וגם כתבי הקדש שלך, אדוני ואלהי, מעידים במקומות רבים על ערכם של
החלומות ועל כחם של החזיונות, אם שהם באים ממך, אלי החביב, ואם שהם באים
מן השטן שלך.

אדם חדש התעורר בו והתחיל להתוכח עתה עם אלהים, אבל אלהים לא אץ לברר
לו את כל סתום. לילותיו נהפכו לו לחלום אחד ארך, וימיו לא נבדלו
הרבה מן הלילות. פעם אחת, כשהקיץ משנתו, נאנח אנחות משנות, שהיו
דומות לאותם הקולות העולים בלילות של סהר מתוך הקברים, שפגרי נרצחים
קבורים בם. בשנתו באה תאיס והראתה לו את רגליה, שהדם שותת מהן,
וכשהתחיל לבכות, נחפזה והשתטחה על משכבו. עתה לא היה עוד שום ספק
בדבר: תמונתה של תאיס היתה תמונה שאינה טהורה.

בלב מלא געל נתר מעל מטתו שנסתאבה והסתיר את פניו בתוך כפות-ידיו,
כדי שלא יראה את אור היום. אבל השעות עברו ואת חרפתו לא העבירו עמהן.
התא נשאר מחריש. בפעם הראשונה אחרי ימים מרבים היה פפנוציוס שוב יחידי.
המראה עזבה אותו סוף-סוף ונסתלקה; אבל נוראה היתה גם
בסלוקה. פפנוציוס לא מצא שום דבר, שיהא ביכלתו למחות מתוך לבו
את זכרון החלום, והוא חשב בלבו בחרדות גדולות:

– למה לא דחיתי אותה מלפני? למה לא התחרגתי מתוך זרועותיה הקרות וברכיה הלוהטות?

עתה לא קם בו רוח עוד להזכיר בשם אלהים סמוך למטה מסאבה זו, והיה
מתירא, שמא תאו זה שנתחלל, יעשה מעתה מקום ועד לשדים ורוחות, והם יהיו יוצאים ונכנסים שם בכל שעה ושעה. ויראתו זו לא הטעתה
אותו. שבעת שועלי-הזהב הקטנים, שבתחלה לא היו באים אלא עד המפתן
וחזרו, נכנסו עתה זה אחר זה ובקשו להם מקום רביצה תחת המטה. כשהגיעה
שעת מנחה, נכנס גם שמיני, וכל החדר נתמלא פתאם ריח רע מאד. ביום שלאחריו
נוסף גם תשיעי, ובמהרה עלה מספרם לשלשים ואחר-כך לששים ואחר-כך לשמונים.
במדה שהלך מספרם ונתגדל, במדה זו נצטמצם גופם ונתקטן, עד שהיה
גדלם רק כגדל עכברי השדה, והתחילו מכסים את הקרקע ואת המטה ואת
השרפרף. אחד מהם, שקפץ ועלה על לוח העץ הקטן שעל-גבי ראשה של
המטה, העמיד את ארבע כפות-רגליו על גלגלתו של החנוט והביט
בפניו של הנזיר בעינים קודחות. וכל יום ויום באו ונוספו שועלי-זהב חדשים.

כדי לעשות תשובה גדולה על הנוראות שבחלומו וכדי לברוח מפני המחשבות
שאינן טהורות, החליט פפנוציוס לעזוב את משכנו, שנהפך למקום טמאה,
ולנוס עד תוכו של המדבר, ששם יענה את נפשו בענויים שלא
נשמעו עוד כמוהם ויעסוק בצדקה חדשה ומיחדה ויקים מצוות חדשות
לגמרי. אבל קודם לזה גמר בלבו לילך אצל פלימון הזקן, כדי לשאול מפיו עצה.

פפנוציוס מצא אותו בתוך גנו, כשהיה עומד וזורק מים על החזרת שלו.
השעה היתה שעת בין-השמשות. הנילוס היה צבוע כלו תכלת והיה שוטף
לרגלי גבעות כחלות. האיש הקדוש הלך לקראתו במתינות ובפסיעות מדודות,
כדי שלא להחריד את היונה שישבה על-גבי כתפו.

– יהי אלהים עמך, פפנוציוס אחי! אמר לו. בא וראה את טובו הגדול:
שולח הוא אלי את בריותיו שברא, כדי שאסיח במפעליו עמהן וכדי
שיאלפני את נפלאותיו גם מעוף השמים. הסתכל-נא ביונה זו,
הבט אל שרטוטי הצבעים ההולכים ומשתנים על-גבי צוארה והגד לי: האין
היא מפעל יפה שפעל אלהים? אבל בודאי באת, אחי, כדי להשמיעני איזה
דבר חשוב וגדול לאלהים. אם כך הוא, הריני מניח כרגע את המזרק מתוך ידי, כדי לשמוע לך.

פפנוציוס ספר לו להזקן את דבר נסיעתו, חזירתו, חזיונותיו ביום וחלומותיו
בלילה, ולא כחד ממנו גם את חלומו הרע ואת המאורע בשועלי-הזהב.

– האין אתה חושב, אבי – הוסיף – שמטל עלי לילך עתה להשתקע במדבר,
כדי לעשות שם איזו מעשים מיחדים ולהפליא את השטן על-ידי ענויים
משנים, שאקבל עלי?

– אין אני אלא חוטא עלוב, השיב פלימון, ואת בני-האדם איני יודע אלא
מעט, משום שכל ימי עברו עלי רק פה בגן הזה ביחד עם האילות
והשפנים והיונים. אבל כמדמני, אחי, שכל הרעה, שבאה עליך, לא באה
אלא משום שלא נזהרת לנפשך ועברת בחפזון מתוך מצב למצב ובאת מתוך
המהומה של חיי יושבי כרכים לתוך המנוחה של חיי בדידות. מעברות
פתאומיים כאלו יכולים רק להזיק לבריאותה של הנשמה. דומה אתה, אחי, למי
שהולך ומוסר את-עצמו בעונה אחת לחמימות גדולה מצד זה ולקרירות גדולה מצד
זה. מציק לו השעול ומזעזעה אותו הקדחת. אלו הייתי אני במקומך,
פפנוציוס אחי, לא הייתי הולך הליכה תכופה כמוך לתוך איזה מדבר נורא, אלא
הייתי בוחר לעצמי איזו עסקים קלים המתרים גם לנזיר וגם לאבא
קדישא. הייתי בא, למשל, לבתי-הנזירים שבסביבה זו והייתי מסתופף שם
קצת. אומרים, שאחדים ביניהם נפלאים הם. בית-הנזירים של אבא סרפיון
יש לו, כמה שמספרים, אלף וארבע מאות ושלשים ושנים תאים, והנזירים
נחלקו שם ללגיונות לפי מספר האותיות שבאלפא-ביתא היונית.
מספרים גם-כן, שיש יחוסים ידועים בין תכונת רוחם של הנזירים ובין צורת
האותיות, שאליהן הם נספחים; אלו ששיכים ללגיון האות צ, למשל,
מעקלים וכפופים הם בתכונתם, וכנגדם אלו שנחשבים ללגיון האות ו ישרים
וזקופים הם ברוחם. אלו הייתי אני במקומך, אחי, הייתי הולך לשם, כדי
לדרוש ולחקור את הדבר בעיני, אם כך הוא, ולא הייתי נותן מנוחה לנפשי עד
שהייתי יודע תקנה נפלאה שכזו. כמו כן לא הייתי מונע מעצמי ללכת
ולהתבונן לסדרי התקנות של הקהלות השונות המפזרות על חופי
הנילוס, כדי להקיש אלו לאלו ולבחון את טיבן. דברים אלו הם עסקים נאים
בשביל אדוק שכמותך. בודאי שמעת, שאבא אפרם חבר תקנות
נזירים, שאין ערוך ליפין. מכיון שאתה סופר מהיר, היית יכול לטול
רשות מעמו ולהעתיק לך אותן התקנות. אני לא הייתי יכול לעסוק בדבר זה;
אצבעותי, הרגילות אצל קרדם, אינן רכות כל צרכן עד כדי להחזיק
בקולמוס הדק ולמשוך בו על-גבי הפפירוס. אבל אתה, אחי, הן ידעת את חכמת
כתיבת האותיות, ועל זה אתה חיב תודה לאלהים, מאחרי שכתב-יד יפה הוא דבר,
שאין לנו די מלים בפינו כדי להביע בהן את השתוממותנו עליו. מלאכת ההעתק
והקריאה נותנת לו לאדם מבטח עז כנגד המחשבות הרעות. אחי פפנוציוס,
מדוע אין אתה כותב באותיות על-גבי הניר את תורותיהם של פאול ואנטוניוס
אבותינו? אלו היית עוסק במלאכת הקדש האמורה, היית חוזר ומוצא מעט מעט את
מנוחת נפשך ומנוחת חושיך. ואז היתה מתחבבת עליך שוב אותה הבדידות
שלך, ואחרי זמן מועט היית יכול לחזור לענוייך ולסגופיך, שאתה
רגיל אצלם, ושהפסקת אותם באמצע בשעה שיצאת לדרכך. אבל אל-נא תאמין,
שמעשי תשובה הנעשים בהגזמה גדולה, כמו שאתה רוצה לעשותם לאלתר ומיד, יביאו
לך טובה מרבה. כשאבינו אנטוניוס היה מתהלך עוד בקרבנו, היה אומר:
“תעניות מגזמות מביאות לידי חלשה וחלשה מביאה לידי
התרפות. יש נזירים שמחריבים את גופם בידים על-ידי נזירות
נפרזה. אפשר לומר עליהם, שהם בידיהם נועצים סיף לתוך לבם, וכשאין
נשמה בקרבם, הם נופלים ממילא ביד השטן”. כך אמר אנטוניוס הקדוש; ואני,
אף-על-פי שאין לי דעה, נשארו בחסד אלהים דברי אבינו אלו בזכרוני.

פפנוציוס הכיר תודה לפלימון על דבריו והבטיח לו, שישים את עצתו אל לבו,
וכשעזב את הגן הקטן המקף גדר של קנים, הפנה את ראשו לאחוריו וראה את
הגנן הטוב והשלו חוזר לעבודתו לזרוק מים על תרדיו, ובאותה שעה
עומדת היונה על שכמו הנטויה ומתנודדת. למראה זה כמעט שבאו לו לפפנוציוס
דמעותיו לתוך עיניו.

כשבא שוב לתוך תאו, היה התא מלא מין שאון זר. דומה,
שרוח סערה חוללה המון גרגרי חול והרקידה אותם פתאם מסביב, ורק כשבדק
את הנעשה, ראה, שאין אלו אלא אלפי רבבות שועלי-זהב קטנים. באותו לילה ראה
בחלומו עמוד רם עשוי אבנים ועל ראשו עומדת תמונת אדם, ופתאם קול קורא
אליו:

– עלה על העמוד הלז!

כשהקיץ, נעשה ברור לו, שאלהים הוא ששלח לו את חלומו זה, ואז אסף את
תלמידיו ואמר להם:

– בני החביבים! עוזב אני אתכם, כדי לילך אל המקום, שאלהים שולחני
אליו. כל הימים שלא אהיה בתוככם, יהיה לכם פלוינוס לראש, ואתם תשמעו
בקולו כמו ששמעתם בקולי. דאגו גם לפאול אחינו. ועתה היו ברוכים כלכם
ושלום לכם!

כשפנה מהם, נשארו עוד שוכבים על-פני האדמה, וכשנשאו את ראשם, ראו את
תמונתו הגבוהה והשחורה מתנשאת מעל-גבי חולות המדבר.

יום ולילה הלך עד שבא לחרבות אותו היכל, שעובדי אלילים הקימו אותו
בימים הקדמונים, והוא לן בו לילה אחד בין עקרבים ולטאות באותה שעה
שהלך לדרכו הנפלאה למצרים. החומות, שאותות של קוסמים היו חרותים
עליהן, עמדו עדיין מוצק. שלשים עמודי-עץ אדירים מאד, שראשיהם מלמעלה
נעשו בדמות ראשי אדם או בדמות פרחי לוט, נשאו עדיין על-גבם קורות אבן
עצמות וגדולות מאד. רק עמוד אחד בקצהו של אותו היכל פרק מעליו את
סבלו הקדמוני והיה פנוי. הכותרת שלמעלה היתה עשויה בדמות ראש אשה עם
עינים ארכות ועם לסתות עגלות, ששחוק היה טבוע בהן, ועל מצחה קרני
פרה.

כשראה פפנוציוס את העמוד, הכיר, שהוא זה, שהראה לו אלהים בחלומו,
והעריך את גבהו עד לשלשים ושתים אמה. מיד הלך אל הכפר הסמוך,
בא אצל נגר וזמן לו סלם, שגבהו היה גם-כן במדה זו,
וכשחברו אל העמוד, עלה בו וטפס על הכותרת וכרע, ואל אלהים
אמר:

– ובכן זהו מעוני, אלהי, שבחרת בשבילי. הנח לי ואשב פה בצל
חסדיך עד רגע מותי!

כשיצא מביתו, לא לקח עמו שום מזון, מאחרי שבטח בהשגחה עליונה והיה
מובטח, שאכרים רחמנים יביאו לו את צרכיו המועטים. ובאמת באו נשים עם
ילדיהן ממחרת היום בשעת שחרית והביאו לחם ותמרים ומים חיים, ורבים מן
הנערים טפסו והעלו מזונות אלו עד לרומו של העמוד.

הכותרת לא היתה רחבה כל צרכה, עד שהנזיר יוכל להשתרע עליה לכל ארכו,
ולפיכך כשישן, קפל את רגליו תחתיו וראשו היה מורד כלפי לבו, ובאופן זה
נעשתה לו השנה לענוי גדול ואכזרי, שנתענה בה יותר משהיה מתענה,
אלו נשאר ער. עם עלות השחר היו הנצים מתעופפים על פניו ונוגעים
בכנפיהם בו, עד שהקיץ מתוך בהלה ופלצות.

והיה מעשה שאותו נגר, שעשה את הסלם, היה איש ירא אלהים. מכיון שראה
את הקדוש מפקיר את-עצמו לחמו של שמש ולסערות של גשם והתירא שמא יפול
לארץ בשעת שנתו, הלך אותו חסיד ועשה מעקה סביב לאותו עמוד וגג נטה עליו
מלמעלה.

והשמועה על-אדות ארח חיים נפלא שכזה עברה מיד מכפר לכפר, והפועלים
שבסביבה היו באים בכל ראשון לשבוע, הם ונשיהם וילדיהם, כדי לראות את הקדוש
של העמוד. גם תלמידי פפנוציוס, כשנודע להם מקום מחבואו הנפלא של
רבם, השתוממו מאד, ולבסוף באו אליו ובקשו רשות ממנו, שיוכלו גם הם לבנות
להם סכות לרגל אותו עמוד. כל יום ויום בבקר היו מתקבצים במעגל סביב
לרבם, והוא על-ידי דבריו הקדושים היה מביא אותם לידי התעוררות.

– בני, אמר אליהם, היו דומים לאותם הילדים, שישוע אהב אותם.
זוהי הגאולה. תאות-הבשר היא השרש והמקור של כל החטאים: ממנה הם
יוצאים, כמו שולדים יוצאים מרחם אם. הגאוה, הקמצנות, העצלות,
החמה והקנאה הן בנותיה החביבות עליה. את זה ראו עיני כשהייתי
באלכסנדריה: עשירים נסחפים ביד חיי הוללות ותענוגות רעים, והזרם הזה גרף
אותם לתוך גלים של טיט ורפש והשליכם לבסוף לתוך התהום הנוראה.

גם אבא אפרם ואבא סרפיון, כששמעו את הנפלאות, חפצו לראותן
בעיניהם. כשראה פפנוציוס מרחוק על-פני הנחל את המפרש המשלש, שהביא
אותם אליו, לא יכול למנוע את-עצמו מן המחשבה, שאלהים נתן אותו למופת
להמתבודדים. ובאמת, כשראו אותו שני האבות הקדושים, לא העלימו את גדל
השתוממותם, שהשתוממו בלבם למעשיו, אבל לבסוף, כשנתיעצו זה עם זה, החליטו
שניהם כאחד, שסגופים רחוקים וזרים כאלו ראוים שיערערו עליהם, ודרשו ממנו שירד.

– ארח-חיים שכזה, אמרו, הוא כנגד מנהגו של עולם. זר הוא ואינו נכנס לגמרי
בגדר של איזו תקנה.

אבל פפנוציוס השיב להם:

– מה הם חיי הנזירים בכלל אם לא חיים זרים ומשנים? ואם לא מן המוכרח
הוא, שמעשיהם של הנזירים יהיו גם-כן זרים ונפלאים בעצמם כמוהם? על-פי אות,
שהיה נתון לי מאלהים, עליתי לכאן, ועל-פי אות, שיתן לי אלהים, אשוב וארד.

כל יום ויום באו מחנות של מאמינים חדשים, כדי להתחבר עם תלמידי
פפנוציוס, ובנו להם את סכותיהם ממול סכתו של הקדוש התלויה באויר.
רבים מהם עלו גם-כן על העמודים של חרבות ההיכל הנותרות, כדי לחקות
את מעשי הקדוש, אבל כשאחיהם קראו עליהם תגר בשביל זה וכשהעיפות הגדולה
רפתה את רוחם, שבו וירדו וותרו על סגופים שכאלו.

גם עולי-רגל באו מכל עבר. רבים באו דרך רחוקה וגדולה מאד והיו רעבים
וצמאים. מכיון שראתה זאת אלמנה אחת עניה, עלתה מחשבה על דעתה, למכור להם
בכסף מים חיים ואבטיחים. באה וישבה נשענת אל העמוד, ולפניה בקבוקים
שונים עשוים חמר אדום וכוסות שונות ופירות, ומסביב לה פרשה אהל של בד,
שהיה עשוי רצועות כחולות ולבנות, וכך ישבה וקראה: “מי רוצה לשתות?” – היה
אופה, שהתקנא באלמנה זו, בא והביא עמו לבנים ועשה לו תנור סמוך לחנותה
שלה, והיה מוכר להזרים חלות לחם ועוגות. מכיון שההמון הלך ונתרבה, עד
שאפילו יושבי הכרכים הגדולים שבמצרים התחילו באים, קם איזה איש, שהיה אץ
להעשיר, והקים לו פה מלונה לאורחים, להם ולעבדיהם ולגמליהם
ועיריהם. מיד אחר זה נבנה ממול העמוד כעין שוק, והדיגים שהיו
באים מן הנילוס היו מביאים לכאן את דגיהם והגננים את ירקותיהם. אחד
גלב, שהיה עומד ומגלח את האנשים בחוץ, היה מבדח את דעתו של ההמון
בשיחותיו. כך נשתנה ההיכל העתיק, שהיה מעלף שנים מרבות כל-כך
בדממה ובמנוחה, ונתמלא פתאם תנועות חיים ושאון וקול רעש עד בלי קץ. המוזגים
הפכו את האולמים שבעמקי ההיכל ועשו אותם למרתפים והדביקו על-גבי העמודים
הקדמונים שלטים, שהיתה מצירה עליהם צורת אותו הקדוש פפנוציוס, והיה
כתוב שם בלשון יונית ומצרית: “כאן יש לקנות יין רמונים ויין תאנים
ושכר של קיליקיה שאינו מהול במים”. על החומות, שפסלי תמונות
עתיקות היו חצובים בהן, היו החנונים תולים צרורות של בצלים, דגים
מעשנים, שפנים מתים וכבשים שעורותיהם הופשטו מעליהם. בערב
היו העכברים, אלו האזרחים הישנים של החרבות, בורחים על נפשם מחנות
שלמים אל חופי היאור, והאביים, שהרגזו ממנוחתם, היו מאריכים
את צואריהם ומעמידים את רגליהם בפחדנות על-גבי כרכביהן
הנשאים של החומות, שעלה אליהם מלמטה עשן בתי-המבשלות וקול
שאון הסובאים ומצהלות השפחות. מסביב למקום הזה סללו הסוללים רחובות
והבונים בנו בתי-נזירים ובתי-מדרשות ובתי-כנסיות. אחרי ששה חדשים נוסדה כאן
עיר שלמה עם שוטרים ועם בית-דין ועם בית-סהר ועם בית-ספר, שמנהיגו
היה סופר זקן שנסתמא.

עולי-רגל על עולי-רגל באו ונוספו בלי סוף ושעור. הגמונים וסגני הגמונים
באו מכל העברים ונתמלאו תמהון. הנשיא שבאנטיוכיא, שסיר באותו
זמן את מצרים, בא גם-כן עם כל הכהנים הנלוים לו. בכל לבו הסכים לאותו
ארח-חיים נפלא של קדוש העמוד הלז, וראשי בתי-הכנסיות
שבלביה נענעו אחריו בראשם ואמרו אמן גם בשמו של הנשיא
אתנסיוס, שלא היה באותה שעה באותו מעמד. כששמעו זאת אפרם
וסרפיון האבות, חזרו ובאו שוב והתנפלו לרגלי פפנוציוס ובקשו ממנו
סליחה ומחילה על מה שערערו קודם כנגדו ונגד דרכו בקדש. ופפנוציוס השיב
להם:

– דעו, אחי, שהתשובה שקבלתי עלי קטנה וקלה בערכה הרבה מאד מן
הנסיונות המרבים והקשים, שהאלהים שולח עלי עד לטרוף הדעה. האדם,
כשנראה אותו מלבר, קטן הוא, עד שכשאסתכל בבני-אדם מרומו
של עמוד זה, שאלהים העמידני עליו, הם נעשים דומים בעיני לנמלים הרומשים
על האדמה, אבל כשנתבונן באדם מלגב, גדול הוא עד בלי מדה: גדול הוא
כעולם כלו, שהרי העולם כלו נתון בלבו. כל מה שמשתרע פה לנגד
עיני, אותם בתי-הנזירים, אותם בתי-האורחים, אותן הגיגיות השטות
על-פני היאור, אותם הכפרים וכל מה שעיני רואות מרחוק על סביבי, השדות
והנחלים והמדבריות וההרים, כל אלה הם כאין וכאפס, אם אשוה אותם למה
שישנו בתוכי פנימה. נושא אני בקרב לבי ערים באין מספר ומדבריות באין
גבול. והרע, הרע והמות, הרובצים על-גבי מרחקים אלו עד בלי תכלית,
מכסים אותם כמו שהלילה מכסה את פני האדמה. אני לכשעצמי הריני עולם שלם
של מחשבות רעות.

והוא דבר כך, משום שהתאוה אל האשה היתה יושבת בקרבו.

בחדש השביעי באו מאלכסנדריה ומפי-בסת ומצען נשים עקרות,
שקוו להריון בעזרת תפלותיו של הקדוש ובעזרת הכח הנפלא הטמון
בהעמוד, והנשים הללו חככו את בטנן המסגרה באבני העמוד.
אחר-כך באו עגלות ואפריונות ומטות בהמון רב, שלא נספר מרב,
ונשארו עומדים ונלחצים ונדחקים אל המקום, ששם איש-האלהים, ומהם יצאו חולים
משנים, שהיו נוראים למראה. האמות הביאו לפני פפנוציוס את נעריהן
הקטנים, שנתעותו להם אבריהם או שנתעקלו להם עיניהם או
שפיהם היה מזה קצף וקולם היה צרוד, והקדוש הניח עליהם את כף ידו.
סמאים באו ופרשו אליו את כפיהם והפנו אליו על-פי אומדנא את פניהם,
שנשחת תארם על-ידי שני חורים שנתמלאו דם. נכפים באו והראו לו
את אבריהם שנשתתקו עד בלי תנועה ונצטמקו עד כדי מיתה
ונתדקקו עד כדי געל. חגרים באו והראו לו את הרגל המקטעה.
נשים חולות באו, שחלו בסרטן, והחזיקו בשתי ידיהן את דדיהן
וגלו לעיניו אותו השד, שאיזו עלוקה נעלמה היתה מוצצת בו. נשים
הדרקניות באו ובקשו, שיניחו אותן על-גבי הקרקע,
וכשהניחו אותן היו נראות כנאדות נפוחים המנחים על הארץ, והוא
הסתכל בהן וברך אותן. נביים מכי צרעת אוכלת באו בפסיעות כבדות
והביטו בעינים דומעות היושבות בתוך פנים מאבנים, והוא עשה עליהם את אות
הצלב. על-גבי מטה הביאו לו נערה צעירה מאפרודיתופוליס, שהקיאה דם
ונרדמה אחר זה, והיא היתה ישנה כבר שלשה ימים. מראיה היה כצלם של
שעוה, ואבותיה האמינו, שכבר מתה, והניחו לה על לבה כפה של
תמר. אבל פפנוציוס התפלל עליה לאלהים, והנערה הצעירה הרימה את ראשה ופקחה
את עיניה.

מכיון שהמון-העם היה מספר בכל מקום את הנפלאות ואת הנסים, שהקדוש
עושה, באו מכל קצוי מצרים בהמון רב גם האמללים, שחלו באותה מחלה,
שהיונים קוראים לה מחלת אלהים. כשבאו עד לפני העמוד וראו אותו, אחזה
אותם פתאם עוית, והיו מתנפלים על-גבי הקרקע והיו מפרכסים ומפרפרים
בידיהם וברגליהם, ואחר-כך חזרו ונתרו מעל-גבי הקרקע ונתעותו בכל
אבריהם. ומה שנפלא ביותר, הוא, שגם הבריאים, שראו זאת מסביב, אחזה אותם
פתאם כמין עוית והיו מחקים את החולים והיו מפרפרים ומפרכסים כמו
הנכפים. נזירים ועולי-רגל, אנשים ונשים, כלם התגלגלו על הארץ, אבריהם
נשתתקו, ידיהם ורגליהם נתעותו, פיהם הזה קצף, ובשעה זו היו
אוכלים מלוא חפנים עפר מן האדמה והיו מתנבאים. ופפנוציוס מראש העמוד
הרגיש, שרעדה תקפה אותו בכל אבריו, ולפיכך עמד וקרא לאלהים:

– אני הוא השעיר המשתלח, הנוטל על עצמו את כל הזוהמא של העם
הלז, וזוהי הסבה, אדוני ורבוני, שמלא אני בכל גופי רוחות רעות.

בכל רגע ורגע שנתרפא אחד מן החולים והלך משם, הריעו כל העם לקראתו ונשאו
אותו על כפים וקראו וחזרו וקראו:

– נחל שלח חדש נתגלה כאן לעינינו!

מאות קבים של חגרים כבר נתלו על-גבי העמוד הנפלא; נשים, שרצו
להכיר טובה, תלו שם עטרות פרחים ולוחות זכרון. יונים אחדים חרתו
על האבן חרוזים נעלים, ומכיון שכל אחד ואחד מעולי-הרגל חרת שם את
שמו לזכרון, נתמלאה האבן אותות עד לגבה קומת איש והיתה מכסה
כלה בהמון אותיות כתובות רומית, יונית, קופטית, כנענית, עברית,
סורית וסתם סמנים מגיים באין שעור.

כשהגיע חג הפסח, היה מספר העם הנדחק לבוא לעיר-הפלא החדשה הזאת גדול
ורב כל-כך, עד שהזקנים האמינו, שחזרה שוב תקופת המסתורים
העתיקים. אפשר היה לראות כאן בערבוביא על-פני תחומים גדולים את כתנת
הפסים של המצריים, את האדרת של הערביאים, את הסנר הלבן
של הנביים, את המעיל הקצר של היונים, את התגא המקפלה של
הרומיים, את עטיפת השרוולים ואת המכנסים האדמים של
הברברים ואת הטוניקות המרקמות בזהב של הזונות. נשים
מעלפות בצניף רכבו על חמורים וסריסים שחורים היו מפנים לפניהן את הדרך
על-ידי מה שהכו ימין ושמאל במקלותיהם. משחקים עושי להטים פרשו מרבדים
על-גבי הקרקע והראו לעיני ההמון המחריש להטים ומעשי אחיזת-עינים שונים.
מלחשים המנצחים על נחשים גללו בידיהם השלוחות את חגורותיהם החיות
הללו ופרשו אותן לעיני הרואים. ההמון כלו היה מנצנץ, מזהיר, מאבק
באבק, מצלצל, רועש וצועק. קללותיהם של הגמלים, שהיו מכים את
גמליהם, כרוזיהם של החנונים, שהיו מוכרים קמיעות נגד צרעת ועין-הרע,
קולותיהם של הנזירים, שהיו מזמרים פסוקי תהלים וקוראים חרוזים
מכתבי הקדש, יללות הנשים, שהיו נופלות על הארץ גלויות עינים
ומתנבאות, גניחותיהם של האביונים, שהיו מזמרים בעל-פה זמירות
עתיקות הנהוגות בבתי-הנשים, שריקות הצאן, נעירת החמורים, קריאות
המלחים הקוראים לנוסעים שנתאחרו ומזרזים אותם, כל הקולות הללו התערבו
והתבוללו והיו לרעש גדול, שהאזנים תחרשנה לשמעם; אבל גדול מכלם היה קולם
העז של ילדי השחורים הערומים, שהיו רצים מאיש לאיש והיו מכריזים על תמריהם הרעננים העומדים למכירה.

וכל הבריות השונות הללו נדחקו אלו לאלו תחת כפת שמים לבנים, בתוך אויר
עב, שהיה מלא ריחות של תמרוקי נשים, שהתערבו עם האד העולה מן השחורים ועם
העשן היוצא מן התנורים ועם הענן העולה מן השרף, שחסידים ואנשי מעשה
היו קונים מן הרועים, כדי להדליקו ולהקטירו לפני הקדוש.

כשהגיע הלילה היו מבעירים על כל צד אשים ואבוקות ועששיות, ואז לא נראה
שום דבר עוד, חוץ מצללים אדמים וצורות שחורות. באמצע מעגל של
אנשים, שהיו רובצים על-גבי הקרקע, ישב איש זקן, שפניו הוארו על-ידי
נגה של לפיד עשן, וספר מעשה באותו ביטיו, שלחש פעם אחת
איזה לחש של כשפים על-גבי לבו, ואחר-כך קרע את הלב מקרבו והפך אותו
לשטה, והוא בעצמו נשתנה ונעשה אילן. כשדבר, עשה בידיו תנועות
משנות, וצלו עשה גם הוא אחריו תנועות משנות ונעוות, והשומעים
שמסביב, כששמעו, המליטו מפיהם קריאות של תמהון מתוך התלהבות. בבתי
השתיה ישבו הסובאים סרוחים על המרבדים ושאלו שכר ויין. מחוללות,
שעיניהן היו משוחות בפוך וכרשן היתה ערומה, העבירו לעיני אותם
השכורים מחזות דתיים ומחזות נבלות וזמה. לצדדים ישבו
בחורים ושחקו בקוביא או בפספסים, ובמקומות האפלים, שהצללים
כסו עליהם, היו הזקנים מחזרים אחרי הזונות. אבל ממעל לראשי התמונות
המתנודדות הללו התנשא העמוד, והוא נבדל ועומד מוצק; הראש,
שקרני פרה לו, הביט אל תוך החשכה, וממעל לו, בין השמים ובין הארץ,
ישב פפנוציוס, והוא ער. ברגע זה עלה הירח על-פני הנילוס והיה דומה
לכתף ערומה של איזו אלילה. הגבעות האירו באור כחל, ופפנוציוס האמין
רגע אחד, שהוא רואה את גופה של תאיס נוצץ בזהר המים בין הספירים
של תכלת הלילה.

כך עברו הימים והקדוש נשאר יושב על העמוד שלו. כשהגיעו ימות הגשמים,
היו מי השמים מקלחים בעד הבקיעים של רעפי הגג והיו מרטיבים את גופו.
אבריו שקפאו לא היו מסגלים עוד לשום תנועה. עורו היה שזוף
על-ידי השמש ואכול על-ידי הטל, והתחיל להתבקע; נגעים ומורסות
התפשטו על ידיו ועל רגליו. אבל התשוקה לתאיס אכלה את כל קרביו עוד,
והוא קרא:

כל זה איננו מספיק לי אפוא עדיין, אלהים אמיץ! עוד מתנסה אני מרגע
לרגע בנסיונות חדשים! עוד מחשבות חדשות ולא טהורות עולות על דעתי! עוד
תשוקות חדשות ונוראות מתעוררות בקרבי! אלהים, עשה שכל
תאוותיהם של בני-אדם כלם יצטברו בתוך לבי, כדי שאהיה מוכרח
לעשות תשובה במקום כלם! ואם גם שקר הוא, שהילינה, אותה
הכלבה השפרטית, נטלה על עצמה את כל חטאתיו של העולם כלו,
כמו ששמעתי מפי נפח אחד האוהב לשקר, הלא עם כל זה יש באגדה זו
כונה נסתרה, שנתבררה לי רק זה היום, שהרי אמת היא בפעל, שתועבותיהם של
העמים עוברות לתוך נשמותיהם של הקדושים, כדי לצלול שם כמו בתוך באר.
לפיכך אנו רואים, שנשמות הצדיקים מתמלאות זוהמא יותר מנשמתו של החוטא
הפשוט. ולפיכך אני מהלל ומשבח אותך, אלהי, שעשיתני לבית-הטנפת
של העולם כלו.

ויום אחד קם רעש גדול בעיר הקדושה והגיע גם לאזני בעל-התשובה: אדם גדול אחד
מגדולי מדינת מצרים, השר הממנה על הצי האלכסנדרוני, לוציוס
אורליוס קוטא, הולך לבוא, יבוא, כבר בא!

השמועה היתה שמועת אמת. קוטא הזקן היה מהלך באותה שעה למסעיו, כדי
לפקח על הנחלים ועל הספינות שבנילוס, וכבר גלה כמה פעמים את
דעתו, שהוא רוצה לראות בעיניו את קדוש העמוד ואת העיר החדשה, שקראו
לה שם סטילופוליס או עיר העמוד, ויום אחד פתאם ראו
הסטילופוליים, שהיאור היה מכסה כלו במפרשים. על שפת
אנית-שיט אחת, שהיתה מצפה זהב וארגמן, נראה קוטא בראש המון ספינות,
שהיו שטות אחריו. כשירד על היבשה, ירד עמו גם המזכיר שלו,
שנשא בידיו את לוחות השעוה של אדונו, וגם אריסטיאס הרופא שלו ירד
עמו, מאחרי שקוטא היה אוהב לסיח עמו.

לויה גדולה של פקידים הלכה אחריו, עד שנתמלא כל החוף בחליצות של
אנשי-צבא ובבגדי-שרד של שוטרים. כשנגש אל העמוד עד כדי פסיעות
אחדות, נשאר עומד על מקומו והתחיל להתבונן היטב בכותרתו ולבחון בעיניו
את קדוש העמוד, ובאותה שעה מחה בכנף התגא שלו את הזעה
מעל-גבי מצחו. מאחרי שהיה בטבעו אדם צמא לחדשות, היה מתבונן ומסתכל בכל
דבר בשעת נסיעותיו המרבות והיה אוהב לזכור את המאורעות ובא לבסוף לידי
החלטה, שאחרי שיגמור לכתוב את דברי ימי הפוניים שלו, יכתוב את ספר
זכרונותיו בנוגע לכל המאורעות הנפלאים, שראה בחייו. גם המראה, שנתגלה פה
לעיניו, לקח את לבו, כפי הנראה.

– כמה נפלא וזר כל זה! אמר והיה מזיע מאד ונושם בכבדות. וגם את זה עלינו
להזכיר: האיש הלז היה אורח בביתי. כן, כן, הנזיר הלז בא אצלי בשנה שעברה
לסעודה, ולבסוף לקח עמו משם משחקת אחת.

ואחר-כך פנה אל מזכירו.

– רשום את זאת על לוחותי, בני! אמר, וגם את מדתו של העמוד
רשום, וגם את צורת הכותרת שלמעלה לא תשכח.

ואחר-כך מחה את הזעה מעל מצחו שנית ופנה אל הרופא ואמר:

– אנשים, שראוי לסמוך עליהם, ספרו לי, ששנה שלמה כבר עברה
מאותו יום, שהנזיר שלנו עלה על-גבי העמוד, ומאותה שעה לא עזב אותו
שוב אפילו רגע אחד. אריסטיאס, האם דבר כזה אפשר?

– דבר כזה אפשר אצל משגע או חולה, השיב אריסטיאס, אבל אי-אפשר הוא
אצל בריא בגופו וברוחו. הלא ידעת, לוציוס, שמחלות הרוח והגוף נותנות
לפעמים לבני-אדם חולים כאלו כחות, שאין כמוהם לבני-אדם בריאים. על צד האמת
אין כלל בעולם לא בריאות ולא מחלה. יש רק תנאים של מעמדות שונים של
האברים. לרגלי חקירותי המרבות באותם החזיונות, שקורין להם מחלות,
באתי עד לנקודה זו, שאראה אותן כעין צורות של חיים מכרחות. יש לי
הנאה יותר גדולה כשאחקור אותן, משיש לי, כשאלחם כנגדן. מוצא
אני ביניהן מחלות, שאין אני יכול להתבונן בהן בלי השתוממות, ולמרות מה
שלמראית-עין אין להן שום סדר, מסתירות הן בעצמותן מין אחדות קבועה;
סוף-סוף הלא קדחת רביעית היא חזיון יפה. יש שיסורים ידועים של הגוף
מביאים לידי התעוררות פתאומית של הכשרונות הרוחניים. הלא ידעת את
קריאון. כשהיה ילד, היה מגמגם בלשונו והיה שוטה. פעם אחת נפל מרומו
של סלם לארץ ונפץ את גלגלתו, וכשקם מחליו, נעשה לאותו
אדבוקט מהלל, כפי שידעת אותו. גם נזיר זה שלפנינו כואב בלי ספק באיזה
אבר נסתר. דרך-אגב אין ארח-חיים שכזה נפלא וזר כל-כך, כמו שנדמה לך,
לוציוס. זכור את הגימנוסופיסטים שבהודו, אותם המלמדים
הערמים, שהיו יכולים לרבוץ תחתיהם בלי שום תנועה לא רק שנה אחת, אלא
עשרים, שלשים וגם ארבעים שנה.

– בשם יפיטר, קרא קוטא, דבר כזה הוא חטא גדול! האדם נולד לעבודה,
והבטלה היא פשע שאין עליו סליחה, מאחרי שהיא מביאה נזק להמדינה. לא אדע
ברור איזוהי האמונה, שהביאה את בני-האדם לידי מעשים מלאים און שכאלו. כפי
הנראה יש לה קשר עם עבודות-זרות ידועות של עמי אסיה. בזמן שהייתי
ממנה לשליט על סוריה, ראיתי צלמי זכר, שהיו מדבקים מלמעלה לשערי
ההיכל שבעיר הירא. שתי פעמים בשנה היה איש עולה בראש העמוד והיה נשאר
שם שבעה ימים, והעם היה מובטח, שאיש זה עסק עם האלים והוא מביא מיד
המלאכים הטובים ברכה ושפע רב בשביל סוריה כלה. מנהג זה נראה לי ריק
מכל שכל, ואף-על-פי-כן לא עשיתי שום דבר כדי לבטלו, משום שלפי דעתי אין
חובתו של השליט לבטל מנהגים, אלא להפך, להשגיח על קיומם. אין להממשלה
שום צדקה להנהיג אמונות חדשות בארץ, אבל מוטל עליה ליתן ספוק לאלו,
שכבד קימות, ואחת היא אם טובות הן ואם רעות, שהרי רוח הזמן והמקום
והאומה הוא שקבע אותן. אם תקום הממשלה להלחם כנגדן, תחשב
לריבולוציונרית ברוחה ולעריצה במעשיה, ובצדק ישנאו אותה. וחוץ מזה
במה נוכיח, שעומדים אנו ממעל לכל האמונות הטפלות של ההמון, אם לא בזה
שנראה, כי נבין אותן ונשא אותן בסבלנות? אריסטיאס! דעתי היא,
שעלינו להניח לאותו בעל-החלומות לישב בשלוה במרומי האויר, ששם לא יעליב
אותו שום אדם חוץ מן הצפרים. לא בחזק-יד יעלה לי לכבוש אותו תחתי, אלא
אפשר שיעלה לי דבר זה על-ידי מה שאנסה לסגל לי לרגע אחד את מהלך
מחשבותיו ודמיונותיו כדי להבינם.

קוטא נשם בכבדות, השתעל, הניח את כף-ידו על שכם המזכיר שלו ואמר:

– בני! כתוב, שמקבל הוא אצל כתות נוצריות ידועות, לקחת נשים
זונות מן המקום שהן שם, ולדור אחר-כך על-גבי עמודים. יכול אתה
להוסיף על-זה, שמנהגים אלו נוסדים על עבודת הקדש הקדמוניה, שגוים
רבים היו עובדים לאברי ההולדה. אבל בנוגע לפרט זה עלינו לשאול אותו בעצמו.

אחר-כך נשא את ראשו למעלה, האהיל בידו על-גבי עיניו, כדי שאור החמה לא
יסמא אותן, וקרא בקול גדול:

– הי, פפנוציוס! זכור שהיית אורח סמוך על שלחני וענני. מה אתה עושה
שם במרום? למה עלית לשם ולמה נשארת? האם מיחס אתה לאותו עמוד
איזו חשיבות של דת ביחוסו לעבודת הקדש של צלמי זכר?

מכיון שקוטא נחשב בעיני פפנוציוס לעובד אלילים, לא ענה אותו שום דבר,
ורק פלוינוס תלמידו נגש לקוטא ואמר:

– אדון נעלה, האדם הקדוש הלז נוטל על-עצמו את עונותיו של העולם כלו,
וגם רופא הוא את כל המחלות.

– בשם יפיטר! האם שמעת את הדבר, אריסטיאס? קרא קוטא. בעל-החלומות הלז
עוסק ברפואות כמוך!

אריסטיאס הניע את ראשו:

– אפשר מאד שמחלות ידועות הוא מרפא יפה ממני, כמו למשל מחלת
הנכפים, שההמון קורא לה מחלת אלהים, אף-על-פי שגם שאר המחלות מאלהים
הן, משום שכלן באות לנו מן האלים. אבל מחלה זו מקורה על-פי-רב
בדמיון, ולפיכך תבין, לוציוס, שנזיר זה, המרחף על-פני העמוד
מלמעלה עם ראש האלילה שלו, עושה רשם על רוח דמיונם של החולים יותר
משאעשה אני, כשאשב בתוך חדרי על המדוכות ועל הקנקנים שלי. יש
כחות, לוציוס, שהם עצמים אלף אלפי פעמים יותר מן השכל ומן הדעת.

– ואיזו הם? שאל קוטא.

– הבערות והסכלות, ענה אריסטיאס.

– לא הרבה פעמים ראיתי בימי חיי דברים מתמיהים יותר, משאני רואה עתה
כאן, הוסיף קוטא, ומאד הייתי רוצה, שיקום פעם איזה סופר מהיר ויספר
לעולם כלו את דברי ימי התפתחותה של עיר-העמוד. אבל גם
החזיונות היותר נפלאים אינם רשאים לעכב יותר-מדי את האדם החרוץ
הרגיל אצל עבודה. קומו ונלך ונפקח על הנחלים שלנו. ואתה,
פפנוציוס החביב, שלום לך! או יותר טוב: ברוך הבא! אם רק תשוב לרדת פעם
למטה על עפר האדמה ותשוב לבוא לאלכסנדריה, הן לא תשכח לבוא אלי לסעוד
עמי בסעודתי. ראה בקשתיך!

דברים אלו, שהגיעו לאזני ההמון מסביב, עברו מפה לפה, והמאמינים הפיצו
אותם ברבים, שעל-ידי-זה נתן לכבודו של פפנוציוס זהר חדש ונפלא. ולא
עוד אלא שרוח הדמיון הנלהב של המאמינים הפליג את הדברים עוד יותר ונתן
להם פנים אחרות לגמרי, עד שהתחילו לספר, איך שהקדוש ממרומי העמוד
שלו גיר את שר הצי והפך את לבו להתדבק בדת השליחים והאבות
שבניקיאה. המאמינים נתנו לדבריו של לוציוס אורליוס קוטא
כונה על דרך הרמז והסוד; בפיהם נהפכה הסעודה, שאותו אדם גדול קרא אליה את
הנזיר, ונעשתה לסעודת-מצוה, סעודת צדיקים, סעודה של מעלה. קימעא קימעא
נוספו על ספור זה בדבר הפגישה של שני האנשים הגדולים ונתחברו ספורי
נפלאות רבים, שהמספרים בעצמם, שבדו אותם מלבם, היו הראשונים,
שהאמינו בהם. היו מספרים, שבאותו רגע, שקוטא קבל אחרי וכוחים
רבים את אמונת האמת, ירד מלאך מן השמים ומחה לו את הזעה מעל-גבי מצחו.
ועל זה הוסיפו, שגם רופאו ומזכירו של שר הצי קבלו על-עצמם את האמונה
החדשה. ומכיון שנס זה נתפרסם ברבים, באו הכהנים של הכנסיות הראשונות
שבלביה וחברו על-זה תעודות נאמנות. אפשר להחליט בלי שום
הגזמה, שמאותו זמן תקפה את כל העולם כלו התשוקה לראות את פפנוציוס,
ובמזרח ובמערב הפנו אליו כל הנוצרים את עיניהם שנסתמאו. הערים
היותר מפרסמות שבאיטליה שלחו אליו צירים, וקיסר רומי,
קונסטנטיוס האלהי, שהחזיק בידה של כת האדוקים הנוצרים, כתב אליו
מכתב, ששליחיו מסרו אותו לו בסדרי חגיגה מיחדים. באותו זמן, בלילה
אחד, כשהעיר הפורחת לרגליו היתה ישנה בטל שלה, שמע פפנוציוס
קול קורא אליו ומדבר:

– פפנוציוס, מהלל אתה על-ידי פעליך ואמיץ על-ידי מלתך
שעל לשונך. אלהים הקים אותך לרועה לתפארתו. בחר בך, כדי שתעשה
נפלאות ותרפא חולים ותגיר גוים ותפקח עינים לחוטאים ותתן
לחרפה את הארינים ותכונן את שלומה של הכנסיה.

ופפנוציוס השיב:

– יעשה אלהים את רצונו!

והקול הוסיף:

– קום, פפנוציוס, ובא אל קונסטנטיוס הרשע לתוך היכלו והגד לו את פשעו,
שתחת לעשות כמעשי אחיו קונסטנט הצדיק, הוא תומך ביד מורי
תורת השקר של אריוס ושל מרקוס. לך! דלתות הנחושה תפתחנה
לפניך, קול צעדי סנדליך יעלה הד בשעה שתפסע על רצפת הזהב בתוך
הבסיליקה ותבוא עד לפני כסא הקיסרים, ואז יהפוך ויזעזע קולך הנורא
את לבו של בן קונסטנטינוס. אתה תהיה השליט על הכנסיה התקיפה אחרי
שתתן לה את האחדות הדרושה; וכשם שהנשמה מוליכה את הגוף, כך תוליך
הכנסיה את המדינה כלה לפי רוחה. אתה תהיה הממנה על הסינטורים
ועל האצילים ועל הפטריציים. אתה תשביע את הרעבים
שבעם ותשביח את זדון לבם של הגוים הפראים. קוטא הזקן, אחרי
שישמע, כי אתה הוא הראשון בממשלה, יחשוב לו לכבוד גדול, כשיתנו לו לרחוץ
את פעמי רגליך. כשתמות, יביאו את כתנתך עד לפני אב בית-הכנסיה
שבאלכסנדריה, ואותו אנסתסיוס הגדול, ששערותיו כבר נעשו לבנות ברב
הימים של תפארת גדולתו, ישק את הכתנת בפיו כמו שנושקים איזה שריד שנשאר
אחרי אדם קדוש. לך!

ופפנוציוס השיב:

– יעשה אלהים את רצונו מעתה ועד עולם.

ואז התאמץ לקום, כדי שירד מעל-גבי העמוד. אבל אותו הקול הבין את
כונתו ואמר אליו:

– רק בסלם הלז לא תרד. אם תעשה כך, הלא תעשה ככל אדם מן השוק ולא תשתמש
כלל בכחותיך המיחדים, שנתנו לך מלמעלה. מד את כחותיך במדה היותר יפה,
אתה פפנוציוס הדומה למלאך! קדוש גדול שכמותך מוטלת עליו החובה לעשות נס
ולהתעופף באויר. קום וקפץ לארץ; המלאכים עומדים נכונים, כדי לקבל
אותך בכנפיהם. קום וקפץ!

ופפנוציוס השיב:

– יעשה אלהים את רצונו בשמים ובארץ!

באותו רגע הניע את ידיו הארכות, שפרש אותן כצפור גדולה וחולה
בשעה שהיא פורשת את כנפיה שכבר נשרו נוצותיה, ואחר-כך טרח לקפוץ לארץ,
ופתאם הגיע לאזניו קול שחוק אדיר מלא לעג. אז נבהל מאד ושאל:

– מי זה לועג לי פה?

– הי! הי! המה הקול. הלא זה רק ראשית אחותנו; אבל יבוא יום, ואתה תכרות עמי ברית-אחים לעולם. חביבי! אני הוא זה שצויתיך לעלות על ראש העמוד הלז, ועלי להגיד לך, שאני שמח מאד בך על האמונה שהאמנת בי
ועל שהיית לי לבן-מקשיב לעשות את כל משאלותי. פפנוציוס, יישר כחך על שעשית את רצוני!

פפנוציוס שמע וכמעט שנחנק קולו בפיו מרב בהלה, והוא גמגם:

– סור ממני, סור ממני! הכרתיך: אתה הוא זה שהעלית את ישוע על רומו
של גג ההיכל והראית לו את כל ממלכות העולם הזה.

ואחר-כך נפל לאחוריו על-גבי העמוד נדהם ומשומם.

– איך זה לא הכרתיו מיד? חשב בלבו. גרוע אני מאותם הסמאים,
החרשים והנכפים, ששמו את בטחונם בי, ולפיכך לא היה בי שום רגש כדי
שארגיש קצת בטיבם של המאורעות היוצאים מחוץ לגדר הטבע; מקלקל אני מאותם
המשגעים, האוכלים את עפר האדמה ולנים עם פגרי המתים, ולפיכך
לא היתה בי שום הבדלה כדי שאבדיל בין צעקות הבאות מן הגיהנום ובין קולות
הבאים מן השמים. אבד ממני אותו כח השופט, שיש לו אפילו לתינוק בן-יומו,
הבוכה כשנוטלים אותו מתוך חיקה של אמו המיניקה אותו, ואותו כח ההכרה,
שיש לו אפילו לכלב, היודע למצוא את עקבי אדונו, ואותו כח ההרגשה, שיש לו
אפילו לצמח, היודע להפנות את-עצמו כלפי שמש. משחק הייתי ביד
שדים. ובכן אפוא רק השטן הוא זה, שהביאני לכאן! כשמשך אותי בכחו על
ראש העמוד הלז, נמשכו עמי גם תאות הכבוד והגאוה. ולא רב הנסיונות
הקשים, שנתנסיתי בהם, הוא שהבהילני! כשהיה אנטוניוס על ראש ההר,
נתנסה בנסיונות דומים לאלו; ולא עוד אלא שרוחי מתקררת עלי לפעמים, כשבאים
נסיונות קשים ודוקרים את בשרי בחרבותיהם לעיני המלאכים; ועוד יותר מזה:
כבר הגעתי עד לידי כך, שאני אוהב את היסורים שלי. אבל אלהים מחריש,
ושתיקתו זו היא שמבהילה אותי! פונה הוא ממני, ואני הלא אין לי בעולם שום
דבר זולתו. מניח הוא אותי יחידי, ואני מתמלא פחדים, כשאינו עמי. בורח
הוא ממני. אבל אני לא אחכה וארוץ אחריו. אבן העמוד הזאת בוערת תחת
כפות רגלי. חיש! אנוס-נא מזה ואמהר אחרי אלהים.

מיד החזיק בסלם, שהיה נשען על העמוד, ונתן את רגליו עליו, וכשירד מעלה
אחת, היו פניו מישרים עם הפנים של ראש האלילה, והיא היתה באותו
רגע כאלו שחקה שחוק זר. עתה נעשה ברור לו, שאותה הפנה, שהיתה חשובה
בעיניו למעון מנוחתו וכבודו, לא היתה אלא מעשה שטן, כדי להשחיתו
ולאבדו. בחפזון ירד את יתר המעלות, עד שנגעו רגליו אל האדמה. אבל
רגליו לא היו רגילות עוד אצל האדמה והתחילו להתמוטט, אלא שהרגיש באותו רגע
בצלו של העמוד הארור, ולפיכך התאמץ בכל כחו לנוס משם. הכל
מסביב היה משקע בשנה. שום איש לא ראה אותו, והוא עבר בחפזון את
השוק הגדול, שהיה מוקף בתי-משתה ובתי-מלון ומלונות של אורחים,
ואחר-כך מהר לתוך סימטא קטנה, שהיתה פונה אל מול הגבעות
הלביות. כלב נובח, שהיה רודף אחריו, לא הרפה ממנו עד שהגיע אל
החולות הראשונים של המדבר. אז עבר על איזה שדה, שלא היה נכר עליו
שום סמן של דרך חוץ מעקבות חיות טורפות, וכך הניח מאחריו את הסכות
העזובות, שישבו בהן לפנים מזיפי המטבעות, והלך כל הלילה וכל היום והמשיך
בלי הפסקה את מנוסתו השוממה.

לבסוף, כשהרעב והצמא ועמל הדרך הציקו לו עד כדי למות ונפשו היתה
מקלעה בכף-הקלע של ספקות בדבר אלהים, אם הוא מסתיר עוד את פניו
ממנו, בא בכבדות עד למקום נעזב, מין עיר דוממה ושוממה, שהיתה הולכת
ומתרחבת על ימין ועל שמאל, עד שנשתקעה בתוך הארגמן של האפק. הבתים,
שהיו רחוקים זה מזה, היה דומים זה לזה בתארם, ומראיהם היה כמראה
פירמידים, שלא נבנו אלא עד חצים ונפסקו באמצע. הבתים הללו היו
בתי-קברות. דלתותיהם היו מוצאות מתוך מסגרותיהן, ובצלם של
האולמים היו נראות לרגעים עינים לוהטות של לביאות וזאבות, שהיו
רובצות שם ומיניקות את גוריהן, ובאותה שעה היו פגרי המתים שוכבים על
המפתן, אחרי ששדדו אותם שודדים והחיות נקרו את בשרם. כשעבר פפנוציוס
את עיר-הקברים הזאת, נפל עיף כלו בלי כח לפני מהמורה של קבר, שהיתה
רחוקה מיתר הקברים והתנשאה על-יד מעין של מים, שהיה מוקף תמרים.
מהמורה זו היתה מקשטה בקשוטים מרבים, ומאחרי שהדלת שלה היתה
מוסרה מלפניה, היו יכולים להביט מבחוץ אל תוכה ולראות חדר מציר, שנחשים רבצו בו.

– פה הוא המקום שאבחר לי, התיפח ונאנח, פה הוא המקדש הנועד לי לחרטה ולתשובה.

נכנס והניס בכפות רגליו את הרמשים הרומשים על הארץ, ואחר-כך נשאר
שמונה עשרה שעות כורע על הקרקע, ולבסוף קם והלך אל המעין לשאוב מים
בחפניו ולשתות, וגם תמרים ותרמילים של לוט תלש לו ואכל את גרעיניהם.
ומכיון שחשב, שארח-חיים שכזה טוב לו ויפה לו, החליט לעשות את זה קבע. מן
הבקר ועד הערב לא הרים את מצחו מעל-גבי רצפת האבן, שכרע עליה.

יום אחד, כשהיה שוכב על-גבי הקרקע, שמע קול מדבר אליו:

– שא עיניך וראה את התמונות שמסביב, כי תורה היא גם זו וללמוד אתה
צריך.

כשהרים את ראשו, ראה על-גבי כתלי החדר ציורים, שהיו מתארים חזיונות
מתוך חיי היום מלאים בדיחות ועליצות. המלאכה היתה מלאכה עתיקה מאד ועשויה
בדיוק עד להפליא. היו רואים שם מבשלים, שהיו נופחים לתוך האש עד
שלסתותיהם נעשו תפוחות מאד; אחרים היו מורטים נוצות מתוך עורו של
אוז או היו מבשלים נתחי בשר של אילים בתוך קדרות גדולות. לא רחוק
משם היה ציד מביא על שכמו אילה מתה, שחצים פלחו את בשרה. כמו כן
נראו אכרים, שהיו זורעים, קוצרים ואוספים את תבואת השדה, וגם נשים,
שהיו מחוללות לקול עגבים וחלילים ונבלים. נערה צעירה היתה מנגנת
בכנור. פרח לוט היה נוצץ מתוך שערותיה השחורות, שהיו קלועות יפה. מתוך
שמלתה המצהירה היו יכולים להכיר את צורת האברים היפים של גופה. שדיה
ושפתותיה היו כמו פרחים. את עינה האחת, שהיתה יפה מאד, היו רואים פנים אל
פנים, אבל פניה היו מפנות לאלכסונן, והתמונה כלה היתה
נחמדה מאד. אחרי שהתבונן פפנוציוס אליה, הוריד את עיניו וענה את הקול
המדבר אליו:

– למה אתה מצוני להסתכל בתמונות אלו? ברור, שתמונות אלו מעבירות
לנגד עינינו חזיונות מתוך מאורעות חייו של אותו עובד-האלילים שגופו
קבור פה לרגלי במעמקי בור בתוך ארון של בזלת שחורה.
מזכירות הן לנו חיי אדם שמת, אבל עם כל צבעיהן העזים אין הן אלא
צללים של איזה צל. חיי אדם שמת! הוי הבל וריק!…

– מת הוא, ענה הקול, אבל באיזה זמן מן הזמנים הלא חי, ואתה תמות וחיה לא
חיית מעולם.

מאותו יום ואילך לא היתה לו עוד לפפנוציוס מנוחה אפילו רגע אחד. הקול היה
מדבר אליו תמיד. המנגנת בכנור הביטה אליו בלי הפסק בעינה האחת עם
העפעפים הארכים. פתאם התחילה גם היא לדבר אליו:

– הסתכל בי, הלא מלאה אני רזים ויפה אני. אהבני! מלא בין
זרועותי את תאות אהבתך המציקה לך. מה יועיל לך שתתירא ממני? להמלט
ממני לא תוכל! אני היא יפיה של האשה! לאן אתה אומר לברוח מפני?
משגע? הלא תשוב למצוא את תמונתי בזהר הפרחים ובחן התמרים,
במעוף היונים, בדלוגי האילות, בזרמת גלי הנחל,
בנגהות הרכים של הירח, וכמו כן, כשתסגור את עיניך, תשוב ותמצא
אותי גם בקרבך עצמך. זה אלף שנים עברו מן היום, שהאיש הלז, השוכב פה
במטת-אבנים שחורה מחתל בחתולים, לחץ אותי אל לבו. זה אלף שנים
עברו מן הרגע, שנשקתי אותו את נשיקת-פי האחרונה, אבל עוד עתה
מלאה שנתו את ריחה. הלא ידעתני היטב, פפנוציוס. מדוע לא הכרתני
מיד? הלא אחד מן הגלגולים הרבים והמרבים של תאיס אני.
נזיר מלמד אתה ובעל-נסיונות גדול. עברת את הארצות לארכן ולרחבן,
וכשאדם מהלך בדרך, הוא לומד תורה הרבה. יום אחד, שאדם שוהה בדרך,
נותן לו ידיעות חדשות הרבה יותר משיתנו לו עשר שנים של ישיבת בית.
ואתה הלא כבר שמעת אומרים, שתאיס היתה חיה בשפרטא באיזה זמן מן
הזמנים, ושמה היה אז הילינה. גלגול שני היה לה, כשהיתה בנא אמון,
זו העיר שמאת שערים לה. ותאיס בנא אמון זוהי – אני. איך זה לא
הכרת את זאת מיד? כשהייתי עוד בחיים, נטלתי על עצמי חלק גדול של
חטאות העולם, וגם עתה, כשנתמעטה דמותי עד שהייתי לצל, עוד מכשרה אני
מאד לטול עלי את חטאתיך, נזירי החביב. מהיכן באה לך השתוממותך?
הלא היה הדבר ברור מאד, שבכל מקום שתלך, תשוב למצוא את תאיס.

פפנוציוס הקיש במצחו על-גבי הקרקע וזעק מתוך בהלה. אבל בכל לילה עזבה
המנגנת בכנור את מקומה על-גבי הכתל, נגשה ודברה אליו בקול צלול,
שהיה מלא נשימות חדשות. ומכיון שהקדוש עמד בכל הנסיונות, שנסתה אותו בהם,
באה פעם אחת ואמרה אליו:

– אהבני! עשה את רצוני, רעי! כל עוד שתתיצב בפני, אציק
לך. לא ידעת עוד כמה גדולה קשיות ערפה של מתה. אם יהיה צרך
בדבר, אחכה לך עד שתמות. מכיון שקוסמת אני, היודעת לעשות
בלהטים, יהיה בכחי לפחת לתוך גופך אחרי מיתתך נשמה חדשה,
שתחיה אותו שנית, והוא לא ימנע עוד ממני מה ששואלת אני ממך עתה
לריק. שים-נא אל לבך, פפנוציוס, את כל הזרות שבדבר, כשנשמתך הנגאלה
תראה ממרום השמים את גופה שלה מתמכר לחטא. אלהים, שנשבע
לך להחזיר לך את גופך זה אחרי יום-הדין האחרון ואחרי סוף כל הדורות, הוא
בעצמו יהא נתון במבוכה גדולה! כיצד יעמוד לו להכניס תחת כנפי השכינה צלם
אדם, שהשטן יושב בקרבו ושמכשפה יושבת ושומרת עליו? אתה לא שמת
לב כלל לשאלה קשה זו, ואפשר מאד שגם אלהים לא עין בה כלל. בינינו לבין
עצמנו הלא נוכל לגלות את הסוד: בכלל אין הוא מחדד ביותר. כשבאה איזו
קוסמת פשוטה, יכולה היא לרמות אותו בקלות, ואלמלא היו לו הרעם
וגשמי השמים שלו, היו הנערים הקטנים שבכפר מושכים לו בשערות זקנו. ברור
לי, שאין לו ערמה אפילו באותה מדה שהיתה לאויבו, לאותו הנחש הקדמוני.
נחש זה היה אמן גדול. יפה אני כל-כך רק משום שהוא בעצמו עסק
בקשוטי. הוא הורני את המלאכה לקלוע את שערותי ולעשות את אצבעותי
אדמדמות, ואת צפרני, שיהיו מגיהים כעין האכטיס. אתה טעית בו קצת
יותר מדי. כשבאת לבחור לך מעון במהמורת-קברים זו, הנסת בכף-רגלך את
הנחשים, שרבצו כאן, ולא שאלת כלל את-עצמך, אפשר שנחשבים הם על משפחת
אותו הנחש הקדמוני, ובאת ורמסת וזרת את ביציהם. יראה אני, רעי
האמלל, שמא העמסת על עצמך איזו צרה חדשה. הלא הוגד לך פעם, שהנחש היה
בקי בחכמת הנגינה ובענינים של אהבה. מה עשית? עוררת מדון בינך ובין
החכמה והיפי; אמלל אתה מאד, ואלהים אינו בא לעזרתך. וגם אין שום
תקוה שיבוא. מכיון שגדול הוא כמלוא העולם, שוב אי-אפשר לו לזוז
ממקומו מחסר מרחב, ואם סוף-סוף יעשה איזו תנועה קלה, הלא כל הבריאה
תהרס באותו רגע. אי לך, נזירי היפה, תן לי נשיקה!

פפנוציוס ידע היטב, שנסים נעשים לפעמים על-ידי כשפים. בגדל
פחדו אמר לעצמו:

– אפשר שהמת הקבור פה לרגלי יודע את הרזים הכתובים באותו
ספר-הסודות הטמון לא-רחוק מזה במעמקי קברו של מלך אחד. בכחם של אותם
הרזים יכולים המתים לקבל שוב את צורות החיים, שהיו להם בשעה שהיו
מהלכים עוד על-פני האדמה, ואז הם חוזרים לראות שוב את אור החמה ואת שחוק פי הנשים.

ירא היה, שהמנגנת והמת יתאחדו שוב כמו בשעת חייהם והוא יהיה מכרח
לראות בעיניו כשיתחברו. לפעמים האמין, שהוא שומע קול רעש דק של נשיקות.

פפנוציוס נעשה מבלבל יותר ויותר, ועתה, מכיון שאלהים עזבו, היה
ירא לחשוב ולהגות. ובערב אחד, כשהיה שוכב וכורע על הקרקע, לפי ההרגל שלו,
שמע קול זר מדבר אליו:

– פפנוציוס! יש על-פני האדמה אומות יותר משאתה יכול להעלות על דעתך,
ואלו הייתי מראה לך את כל מה שראיתי, היית מת מפחד פתאם. יש
בני-אדם שאין להם אלא עין אחת באמצע מצחם. יש בני-אדם שאין להם אלא רגל
אחת, והם מדלגים כשהם הולכים. יש בני-אדם שמחליפים את מינם באופן
שנקבות נעשות זכרים. יש בני-אדם עשוים כעצים, שהם קשורים
בטבורם אל האדמה. וכן יש בני-אדם שאין להם ראש וששתי עיניהם
וחוטמם ופיהם קבועים באמצע לבם. החושב אתה באמת ובתמים, שישוע הנוצרי מת
בשביל גאלתם של בני-אדם אלו?

בפעם אחרת נראתה אליו מראה בחלום הלילה. אור גדול היה שופע מסביב לו
ומסלה רחבה עם נחלים וגנים נגלתה לפניו. במסלה זו רכבו בחפזון
אריסטובולוס וכיריאס על סוסיהם הסוריים, ולסתותיהם של האנשים
הצעירים היו אדמות מתוך התרגשות של תענוג הרכיבה. בתוך אולם של עמודים
עמד קליקרטס והקריא חרוזים, וגאוה שמצאה כאן את ספוקה רעדה
בקולו ונצנצה מתוך עיניו. בתוך הגן עמד צינותימיס וקטף לו תפוחי
זהב, ובזרועותיו חבק נחש, שכנפים כחלות לו. הרמודורוס ישב
משקע במחשבות תחת ענפי פרסיאה קדושה, והוא לבוש שמלה לבנה, ועל
ראשו ציץ נוצץ; אבל העץ במקום פרחים היו לו ראשים קטנים, שהיו
מהקצעים יפה, והראשים הללו היו מקשטים, כאלילות
המצריים, בקשוטי צורות של דיות ושל נצים או
בדיסקוס של ירח מזהיר. לא רחוק משם ישב ניקיאס אצל באר והיה
דורש מעל-גבי כדור של גלגלים את התנועות הקצובות של הכוכבים.

אחר-כך נגשה אל הנזיר אשה מעלפה בצעיף, שהחזיקה בידה ענף של
הדס ואמרה אליו:

– שים-נא את זה אל לבך: יש בני-אדם, שמבקשים את היפי הנצחי, ובאופן זה
הם מכניסים לתוך חייהם החולפים את זה, שאנו קוראים לו אין-סוף. יש אחרים,
שחיים בלי מחשבות גדולות ורבות, אלא שעל-ידי-זה בעצמו, שהם מוסרים
את-עצמם ביד הטבע היפה, הם נעשים מאשרים ויפים, ועל-ידי-זה
לכשעצמו, שהם נותנים לחייהם לשטוף לפי כל רוח ורוח, הם נותנים כבוד
לאותו האמן הנעלם, האדון לכל דבר; כי האדם אינו אלא שיר-תהלה לאלהים.
הם כלם חושבים, שהאשר אינו דבר הבא בעברה ושהשמחה
מתרת. פפנוציוס, אם סוף-סוף עם האנשים הללו הצדק, אז אוי לך, שהיית
שוטה גדול כל-כך!

והמראה נתעלמה.

כך הוכח פפנוציוס בלי הפסקה ביסורי גוף ונשמה. השטן לא הניח
לו אפילו רגע אחד של מנוחה. מהמורת-הקברים העזובה הזאת נעשתה מרבה
באוכלוסין יותר משוק הומה שבכרך גדול. השדים היו משמיעים שם
קולות גדולים של שחוק ולעג, ורבבות רוחות רעות ונשמות ערטילאות
ומפלצות היו עושות שם את מלאכת עבודת חייהן. כשהיה הולך בערב אל
המעין, היו שעירים וליליות מרקדים ביחד על סביביו והיו מושכים
אותו לתוך מחולותיהם החצופות. השדים חדלו להתירא ממנו. היו מכתירים
עליו דברי לעג וגדופים מלאים נבלות והיו מכים אותו. יום אחד בא
מזיק, שלא היה גדול במדתו ממדת זרוע ידו, וגנב ממנו את החבל,
שהיה אוזר בו את חלציו.

אז חשב בלבו:

– מחשבה, לאן הבאת אותי?

אז החליט לעשות מלאכת עבודה בידיו, כדי להביא על-ידי-כך לרוחו את המנוחה,
שהיה צריך לה. אצל המעין בצלם של התמרים צמחו שיחי מוזה בעלי עלים
רחבים. בא פפנוציוס וכרת לו משם גבעולים אחדים והביאם עמו לתוך
המהמורה, ואחר-כך כתת אותם באבן עד שנטחנו והיו לנימים דקים, כמו
שראה את עושי-החבלים עושים כשעומדים על מלאכתם. רצונו היה לעשות לו
בעצמו חבל במקומו של זה, שהמזיק גנב ממנו. השדים הרגישו
על-ידי-כך איזה רגש לא נעים: מיד חדלו לעשות את תעתועיהם, והמנגנת
בכנור ותרה על כשפיה ונשארה תלויה במנוחה על-גבי הכתל
המציר. ופפנוציוס היה מוסיף לטחון את גבעולי המוזה ועל-ידי-כך
חזק את רוחו ואת אמונתו.

– בעזרת אלהים, אמר לעצמו, אכניע את הבשר, ומה שנוגע להנשמה, הן לא אבדה
התקוה מקרבה מעולם. לשוא מנסים השדים ביחד עם אותה הארורה לעורר
בי ספקות בנוגע למהותו של אלהים. יכול אני לענות להם את דבריו של יוחנן השליח: “בראשית היה הדבר והדבר היה אלהים”. בזאת
אאמין בכל לבי, ואם מה שאאמין אינו אלא תפל, אז עלי להאמין בו עוד יותר.
ולא עוד, אלא שצרך הוא, שיהיה זה תפל, כי אלמלא כך לא הייתי מאמין
בו, אלא הייתי יודע אותו. אבל מה שאדם יודע, אינו נותן לו חיים; רק האמונה
לבדה היא שמביאה לו גאלה.

את הנימים שהפקיע היה מניח כלפי השמש וכלפי הטל, ובכל יום בבקר היה
זהיר להפוך אותם על עברם השני, כדי שלא ירקבו, והיה שמח כשהרגיש,
שחזרה אליו תמימות ילדותו. אחרי שגמר לעשות את החבל, הלך וכרת לו קנים
של סוף, כדי לעשות מחצלות וסלים. מהמורת-הקבר נעשתה דומה לבית-מלאכה
של עושה-סלים, ופפנוציוס היה עובר בקלות מן העבודה אל התפלה. אבל
אלהים לא האיר עוד אליו את פניו, כי בלילה אחד התעורר משנתו אחרי ששמע
קול קורא אליו, והקול הזה הקפיא את דמו בו מרב בהלה. וגם הבין מיד
למי הקול הזה: היה זה קולו של המת.

הקול המליט קריאה נחפזה, כמין שריקה קלה.

– הילינה! הילינה! בואי ונרחץ יחד באמבטי! בואי מהר!

ואשה אחת, שנגעה בפיה לאזנו של הנזיר, ענתה:

– רעי! לא אוכל לקום: איש שוכב עלי.

פתאם הרגיש פפנוציוס, שלחיו נלחצת אל שד של אשה. באותה שעה הכיר
את המנגנת בכנור, שהשתחררה מעט ממקומה והבליטה את שדיה. אז חבק
ביאוש רב את הבשר הפורח והחם הלז, שהיה מלא ריחות טובים, ופתאם תקפה
אותו תשוקה גדולה להיות מקלל לנצח ולהיות נדון בדינה של גיהנום, והוא
קרא:

– השארי אצלי, השארי אצלי, את בת-שמים שלי!

אבל היא כבר עמדה על המפתן. את קולה נתנה בשחוק, וקרני הירח שפכו את כספן על שחוק פיה.

– למה לי להשאר עוד? צל של צל הלא מספיק לאדם אוהב, שיש לו דמיון
עז שכזה. דרך-אגב הן כבר חטאת, ומה לך עוד? שלום לך. רעי קורא
לי.

פפנוציוס בכה באפלת הלילה, וכשעלה עמוד השחר, התפלל בלחש תפלה, שהיתה
ענוגה כמו קינה:

– ישוע, ישוע שלי, למה תעזבני? רואה אתה את הסכנה, שאני מסור
לה. בוא והושיעני, גואלי הנחמד! מכיון שאביך לא יאהבני עוד ולא
ישמעני, זכור שרק עתה לבדך נשארת לי. אי-אפשר עוד לשום קשר בינו
וביני; אני איני יכול להבינו והוא אינו יכול לנוד לי. אבל אתה הלא אשה
ילדתך, ולפיכך אבטח בך. זכור כי אדם היית. אליך אני נושא את כפי
בתחנונים, ולא משום שאתה אלהים בן אלהים, אור בן אור, אלהי אמת בן אלהי
אמת, אלא משום שחיית באיזה זמן מן הזמנים חיים של אדם עני וחלש
על-פני אותה האדמה, שעליה אסבול גם אני, ומשום שרצה השטן לנסות את
בשרך, ומשום שזעה של גסיסה הרטיבה את מצחך. אל האדם שבקרבך
אני נושא את כפי, ישוע שלי, אתה ישוע אחי!

אחרי שהתפלל כך וספק את כפיו, נשמע פתאם קול שחוק נורא, שהחריד את
כתלי המהמורה, ואותו הקול, שגם על ראש העמוד כבר שמע אותו, דבר
עתה בשחוק לעג:

– תפלה זו ראויה שתמצא לה מקום בסדור התפלות של מרקוס הכופר.
פפנוציוס נעשה לאריני! פפנוציוס נעשה לאריני!

הנזיר נפל לארץ בלי רוח חיים, כאלו פגע בו ברק.

………………………………………………………………………………………………………………………………..

כשפקח שוב את עיניו, ראה נזירים לבושים צניפות שחורות עוטרים
אותו מסביב ומטפטפים לו מים על-גבי רקותיו ומשמיעים עליו לחשים
והשבעות. אחדים מהם, שהיו עומדים מבחוץ, היו נושאים בידיהם כפות
תמרים.

– כשעברנו דרך המדבר הזה, אמר אחד מהם, שמענו קול צעקה מתוך
מהמורה זו, וכשנכנסנו, מצאנו אותך שוכב על הקרקע בלי רוח חיים.
ברור שהשדים הפילוך לארץ, וכששמעו אותנו באים, נסו על
נפשם.

פפנוציוס הרים את ראשו ושאל בקול רפה:

– אחי, מי אתם? ומדוע אתם נושאים בידכם כפות תמרים? האם באמת
לקבורתי אתם מביאים אותן?

ואחד ענה לו:

– אחי, האין אתה יודע כלל, שאנטוניוס אבינו, מכיון שמלאו לו
עתה מאה וחמש שנים, רמזו לו מלמעלה, שקצו כבר קרוב, והוא הולך ויורד
היום ממושבו שעל הר קולצינוס, כדי לבוא ולברך את בניו, בניו
ברוח, הרבים והמרבים? וגם אנחנו פה הננו הולכים לקראת אבינו זה,
אבינו ברוח, עם כפות התמרים הללו. אבל אתה, אחי, איך זה
נעלם ממך מאורע גדול שכזה? האפשר הוא, שלא בא אליך מלאך לבשר לך את
הבשורה בתוך מהמורה זו?

– אוי לי, השיב פפנוציוס, אין אני כדאי לחסד שכזה. האורחים היחידים, שיש
לי במהמורה זו, הם שדים וערפדים. התפללו בעדי! – אני הוא
פפנוציוס, אבא באנטינואי, הרע מכל עבדי אלהים.

כששמעו את השם פפנוציוס, נענעו כלם בללביהם שבידיהם וברכו
ברכות בלחש. וזה שדבר תחלה קרא ברב השתוממות:

– האפשר הדבר, שאתה הוא אותו פפנוציוס הקדוש, המהלל כל-כך על-ידי מעשיו,
עד ששום איש לא הטיל ספק בזה, שבאיזה זמן מן הזמנים ידמה
לאנטוניוס הגדול? אדם נעלה! אתה הוא שהבאת לאלהים את תאיס הזונה,
ואחר-כך, כשבחרת לך עמוד רם למושב לך, באו שרפים ונשאו
אותך משם אל השמים. האנשים, שהיו ערים בלילה לרגל העמוד, ראו אותך,
כשהיתה לך עליה נפלאה זו. מלאכים פרשו בכנפיהם מסביב לך עב לבנה,
ואתה שלחת את ימינך וברכת את אהלי האנשים שמסביב. ממחרת בבקר,
כשבא הקהל ולא ראה אותך עוד, עלה קול אנחה גדולה לראש העמוד,
שהוסרה ממנו כל תפארתו. אבל פלוינוס תלמידך הודיע לכל את הנס
שנעשה וקבל על עצמו להיות לשליט על הנזירים במקומך. רק אדם אחד, תם
ושוטה, פאול שמו, טען כנגד דעה זו, שנתקבלה פה אחד, ואמר,
שראה בחלומו, איך שבאו שדים ונשאו אותך עמם; ההמון רצה לרגום אותו
באבנים, ורק נס הוא מן השמים, שנמלט זה ממות. אני הוא זוזימוס,
אבא למתבודדים אלו, שאתה רואה אותם פה כורעים לרגליך. כמוהם אשתחוה
לך גם אני, כדי שתברך את האב עם הבנים ביחד, ואחר זה הלא
תספר באזנינו את הנפלאות, שאלהים ברצונו הטוב הואיל לעשות על-ידיך.

– לא רצה אלהים לעשות עמי חסד, כמה שאתה חושב, ענה פפנוציוס, אלא יסר
אותי בנסיונות נוראים. לא מלאכים נשאו אותי, אלא חומה של צללים שחורים
התנשאה לנגד עיני, והוא נסעה לפני. חייתי חיי חלום. חוץ מאלהים
הלא הכל אינו אלא חלום. כשנסעתי ובאתי לאלכסנדריה, שמעו אזני
בשעות מועטות שיחות רבות מאד, ובאתי לידי ההכרה, שהשגיאות רבות כל-כך,
עד שהיו למחנה גדול ועצום, שלא יספר מרב. ועתה רודפות השגיאות הללו
אחרי ומקיפות אותי בחרבותיהן.
וזוזימוס ענה:

– אבי הנשא! עליך לזכור, שהקדושים, וביחוד הקדושים שבמדבר,
באים תמיד לידי מסות נוראות. אם לא שרפים נשאו אותך בזרועותיהם
לשמים, אז בודאי הראה אלהים לעיני המאמינים גוף בדמותך ובצלמך, ועמו
עשה את כל החסד הלז, שהרי פלוינוס והנזירים והעם היו עדי-ראיה לעליתך זו.

בינתים החליט פפנוציוס בלבו לילך ולקבל ברכה גם הוא מאת אנטוניוס.

– זוזימוס אחי, אמר, תן לי אחת מכפות התמרים הללו ונלך לקראת
אבינו.

– נלך! ענה זוזימוס. הסדר, שעל-פיו יסע כל מחנה הצבא, מן הראוי
הוא שיהא מסור ביד הנזירים, שהם המובחרים שבאנשי-הצבא. אתה ואני, שהננו
אבות, נסע לפני אחינו אלו, והם ילכו אחרינו ויזמרו מזמורי תהלים.

וכך יצאו לדרך, ופפנוציוס, בשעה שהלך, פתח ודרש:

– אלהים הוא האחדות, מפני שהוא האמת, והאמת היא אחת. אבל העולם הוא
מרבה, משום שהוא הטעות. צריך אדם לברוח מפני כל חזיונות הטבע,
ואפילו מפני אלו, שלמראית-עין אין בם שום רע. הרבוי שלהם, העושה אותם
נעימים לנו, הוא הסמן, שהם רעים. לפיכך אין אני יכול להסתכל אפילו
בגבעול של פפירוס העולה מתוך הנחל הנרדם, ונשמתי לא תתמלא
בעצבות. כל מה שהחושים קולטים לתוך עצמם, זהו מגנה. גם גרגר קטן של
חול מביא עמו סכנה. כל דבר ודבר מביא אותנו לידי נסיון. האשה אינה
אלא קבץ של כל הנסיונות ביחד המפזרים בתוך האויר הקל ועל-פני האדמה
הפורחת ובתוך המים הזכים. אשרי מי שנשמתו היא קנקן חתום! אשרי מי שיודע
להיות אלם וסמא וחרש ואינו מבין שום דבר בעולם זה, כדי שיבין
את אלהים!

זוזימוס התעמק בדברים אלו, ואחר-כך ענה:

– אבי הנשא! מטלת עלי החובה להתודות לפניך על חטאתי, מאחרי
שגם אתה גלית לפני את נשמתך, ולפיכך נתודה שנינו זה לפני זה,
כמנהג לאנשים של הכנסיה. קודם שהייתי לנזיר, עברו עלי חיי בפריצות
נתעבה ומתעבה ביחד עם החולונים. במדוירא, עיר זו שנתפרסמה כל-כך
על-ידי הזונות שלה, רדפתי אחרי כל מיני אהבה. כל לילה ולילה סעדתי
עם עדת זוללים וסובאים ועם נערות מחללות בחלילים, וזו שמצאה חן בעיני
יותר מכלן, אותה הבאתי עמי לביתי. קדוש כמוך לא יוכל לציר לו
לעולם עד להיכן הגיעה סערת תאוותי. די לי אם אמר לך, שלא נרתעתי
לאחור לא מפני נשים נשואות ולא מפני נזירות קדושות, והייתי שטוף
בנאופים ובמעשי נאצות כנגד הכנסיה. על-ידי שתית יין רב הייתי
מגרה את יצר החושים שלי, ובצדק חשבו אותי לשכור הגדול מכל
השכורים שבמדוירא. אבל עם כל זאת הייתי נוצרי נאמן לדתי,
ולמרות כל תעתועי הרבים שמרתי בלבי את אמונתי בישוע הנצלב. אחרי
שאבדתי את כל הוני בחיי הוללות, עד שכבר התחלתי לטעום את
טעמם של המחסורים הראשונים, ראיתי את אחד מחברי, הגדול מכלם לרדוף
תענוגות, והוא נופל למשכב וחולה מחלה נוראה והולך ומתקרב בחפזון
לקצו. ברכיו התמוטטו תחתיו, ידיו הרועדות חדלו להיות נשמעות לו ועיניו
הטרוטות התחילו להסגר. מתוך גרונו לא באו עוד אלא גניחות משנות.
רוחו, שנעשה כבד יותר מגופו, נתנמנם. מכיון שחי כל ימיו חיי בהמה,
הטיל עליו אלהים ענש והפך אותו לבהמה. אבודו של הוני פעל עלי את
פעולתו עוד בתחלה, עד כדי לעוררני לפשפש במעשי, אבל גורלו של חברי
הביא לי תועלת עוד יותר גדולה; אותו המצב עשה עלי רשם גדול כל-כך,
שעזבתי את העולם החולוני כלו ובאתי אל המדבר. וזה לי עשרים שנה שאני
מתענג פה על חיים של שלוה, ששום דבר לא יזעזע אותם. אני והנזירים
שלי עוסקים באומנות, אם אומנות של אורגים ואם של בנאים ואם של
נגרים, ואפילו באומנות של סופרים, אף-על-פי שבאמת אין לי שום נטיה
למלאכת הכתיבה, מאחרי שמעולם נתתי יתרון למעשה מן המחשבה. ימי מלאים עתה
שמחות ולילותי עוברים עלי בלי חלומות, ואני מאמין, שחסד אלהים חופף
עלי, משום שעם החטאים היותר נוראים לא כלתה התקוה מלבי אפילו רגע
אחד.

כששמע פפנוציוס דברים אלו, נשא את עיניו למרום, לחש ורטן:

– אלהי! על האדם הזה, שעונותיו כבדים ומרבים כל-כך, אדם
שנאף וחלל את הקדש, אתה מביט באהבה, ואני, ששמרתי את
מצותיך תמיד, אתה פונה ממני! משפטיך תהום רבה, אלהי!
ודרכיך לא יחקרו!

פתאם הרים זוזימוס את ידו:

– ראה-נא, אבי הנשא! כמחנות שחורות של נמלים רומשות
ונוסעות אני רואה משני עברי האפק. הלא הם אחינו, שבאו
גם הם כמונו, ללכת לקראת אנטוניוס!

כשבאו אל המקום המיעד, נתגלה לעיניהם חזון נפלא: מחנה של נזירים
התפשט בשלש שורות סדורות על-פני חצי עגול בלי סוף ומדה. בשורה
הראשונה עמדו זקני המדבר, מטותיהם בידיהם וזקנם מגיע עד הקרקע.
הנזירים שהיו נשמעים לאפרם וסרפיון האבות, וכל יתר המתבודדים
ויושבי בתי-הנזירים שעל שפת הנילוס, התיצבו בשורה השניה. מאחריהם
נסעו בעלי-התשובה ובעלי-הסגופים, שבאו מהררי הסלעים הרחוקים. רבים
מהם היו עוטים על בשרם השחור והיבש סמרטוטים בלי שום צורה, רבים היו
לבושים במחצלות של סוף, שהיו חבושות בחבלים של סבכי עלים, ורבים
היו ערומים, ורק אלהים כסה עליהם עור עב כעורו של הצאן. כלם
נשאו בידיהם כפות תמרים ירקרקות; נראה היה כאלו נתגלתה פה
קשת בענן, שהיתה עשויה אזמרגדים, ודומים היו כנופיות של עדת
הנבחרים ולחומות חיות של עיר-האלהים.

ואספה זו היתה סדורה יפה כל-כך, עד שבלי יגיעה מצא פפנוציוס את
הנזירים, שהיו נכנעים לו. אז התיצב לפניהם, אלא שכסה תחלה את
פניו בצניפתו, כדי שלא יכירוהו ולא יבטל אותם מעיון תפלה. פתאם
נשמע קול תרועת צעקה גדולה.

– הקדוש בא! צעקו מכל העברים. הקדוש בא! הקדוש הגדול בא! זה
שהגיהנום מתחת לא יכול לו, זה אהוב אלהים! אנטוניוס אבינו!

אחר-כך קמה דממה גדולה וכל ראש הורד לארץ וכל העם הרב כרע על-פני
החול.

מראש גבעה אחת, מתוך המדבר הגדול, הלך אנטוניוס והתקרב והיה נשען על
שני תלמידיו החביבים עליו ביותר, על מקריוס ואמתס. בפסיעות
מדודות הלך, עקב בצד אגודל, אבל קומתו היתה עוד זקופה והיו
נכרים עוד בו כחות למעלה מכח אדם. זקנו הלבן השתרע על
לוח-לבו הרחב, קדקדו הקרח קרן כפני משה. עיניו היה להן מבט
כאותו של עיני הנשר. שחוק של ילד הזהיר על-גבי לחייו העגלות. אז
נשא את ידיו – ידים יגעות מעבודה לא פוסקת שעבד בהן מאה שנים –
ופרש אותן כדי לברך את עמו, וקולו אסף את שארית גדלו בשעה שקרא
בכל לבו את הפסוק:

– מה-טבו אהליך יעקב משכנתיך ישראל!

מיד נשמע מקצה החומה החיה ועד קצה השני כקול רעם אדיר וקצוב קול הפסוק שבתהלים: אשרי ירא אלהים!

בין כך וכך עבר אנטוניוס עם מקריוס ואמתס את שורות הזקנים
והנזירים ובעלי-התשובה. והרואה הזה, שראה את השמים ואת הגיהנום, המתבודד
הזה, שמתוך איזה נקיק סלע שפך את שלטונו על כל הכנסיה הנוצרית, הקדוש
הזה, שבימי הנסיונות היותר קשים, שבאו עליו, קבל את דתם של
המומתים על קדוש השם, המורה הזה, שכח הדבור שלו
נפץ את כל הכפירה כלה, – הוא דבר עתה רכות עם כל אחד
מבניו וקרא לו לשלום בחמלה רבה יום אחד לפני מיתתו הברוכה,
שחנן אותו אלהים, אחרי שבקש אותו ממנו בתחנונים רבים.

לאפרם ולסרפיון האבות אמר:

– מפקדים הייתם למחנות צבא רבים ואתם שניכם נעשיתם
לאסטרטוגים מצינים, ולפיכך גם בשמים תלבשו שריון של זהב
ומיכאל המלאך הגדול ישים אתכם לכיליארכין של צבאותיו.

כשראה את פלימון הזקן, נשק לו ואמר:

– זהו החביב והטוב מכל בני. נשמתו מפליטה ריח טוב כריח ציץ
העדשה, שהוא זורע בכל שנה.

ואל אבא זוזימוס אמר:

– אתה לא הטלת ספק בחסד של מעלה, לפיכך נתן לך שלום אלהים.
השושנים של צדקותיך צצו מתוך הדמן של קלקלתך.

לכל אחד ואחד דבר דברי חכמה נפלאים. אל הזקנים אמר:

– השליח ראה אצל כסא-הכבוד עשרים וארבעה זקנים יושבים מלבשים
כתנות לבנות ועטרותיהם בראשיהם ונהנים מזיו אלהים.

ואל הצעירים אמר:

– היו שמחים; את העצבות הניחו להמאשרים שבעולם הזה.

כך עבר על-פני מחנות צבא בניו וזרע ימין ושמאל דברים כבושים
ותוכחות מוסר. כשראה אותו פפנוציוס הולך ומתקרב, נפל על ברכיו בלב קרוע
מיראה ומתקוה.

– אבי! אבי! קרא באימה, אבי, בוא לעזרתי, כי הולך אני ואובד. נתתי
לאלהים את נשמתה של תאיס, שכנתי על ראש עמוד ובמהמורה של קברים.
את מצחי הייתי כובש בקרקע עד שנעשה ממרט ומרפט כברכו של
גמל. ואף-על-פי-כן פנה אלהים ממני. ברכני, אבי, ואנצל; שים עלי
אזוב ואתרחץ ואלבין כמו שלג.

אנטוניוס לא ענה שום דבר, אלא את עיניו, ששום אדם לא יכול לעמוד בפני
זהרן, העיף על-פני קהל עדת אנטינואי. כשראה ביניהם את
פאול, שהיו קוראים לו השוטה, התבונן בו שעה קלה, ואחר-כך רמז לו,
שיגש אליו. מכיון שהכל השתוממו על שהקדוש פנה לאחד, שדעתו
חלושה, הוסיף אנטוניוס ואמר:

– אלהים חלק לזה את חסדיו יותר משנתן לאיזה איש מכם. שא את
עיניך, פאול בני, והגד: מה אתה רואה בשמים?

פאול התם נשא את עיניו. פניו היו מזהירים ולשונו התפתחה ממוסרותיה.

– רואה אני בשמים, אמר, מטה מקשטת במרבדים העשוים ארגמן וזהב. שלש
נערות בתולות העומדות מסביב שומרות עליה בשקידה, ששום נפש לא תגש אליה
חוץ מן הנבחרה, שהמטה יעודה לה.

פפנוציוס, שהאמין כי מטה זו היא רמז לכבוד תפארתו, התחיל מיד
להתפלל תפלת הודיה לאלהים. אבל אנטוניוס נתן לו אות,
שישתוק ויוסיף להקשיב לדברי התם, והתם לחש ורגן בהתלהבות:

– שלש הנערות הבתולות מדברות אלי ואומרות: "נערה קדושה אחת הולכת לעזוב
את האדמה; תאיס האלכסנדרונית נוטה למות. ואנו ערכנו פה
את מטת כבודה, מאחרי שאנו הננו הצדקות שלה: אמונה ויראה ואהבה.
ואנטוניוס שאל:

– בן נחמד, מה אתה רואה עוד?

פאול העיף לריק את עיניו ממעלה למטה וממערב למזרח, עד שמצאו עיניו
לבסוף את אבא של אנטינואי. פלצות קדושה תקפה אותו, פניו הלבינו
ובבות עיניו האירו פתאם מלהבות אש נעלמות.

– רואה אני, לחש ורטן, שלשה שדים שמחים ועליזים על שהם הולכים לאחוז
את האיש הלז. בתארם דומים הם למגדל ולאשה ולקוסם,
ועל-גבי שלשתם חרות שמם בברזל מלבן באש; שם הראשון חרות על
מצחו, שם השני – על בטנו, ושם השלישי – על לוח לבו, והשמות האלה
הם: גאוה, זמה וספק. את זאת ראיתי.

אחרי שדבר פאול דברים אלו, נעשו עיניו תועות, פיו נתעוה,
והוא חזר להיות תם כבתחלה.

מכיון שנזירי אנטינואי הביטו מבלבלים על אנטוניוס, ענה להם
הקדוש רק דברים אלו:

– הודיע אלהים את משפטו הצודק, ועלינו רק להתפלל אליו ולהחריש.

ואחר זה עבר משם. בלט הלך הלוך וברך. החמה, שירדה על-פני
האפק, כסתה אותו בזיו נגה, וצלו, שנתארך עד בלי
מדה, נטה אחריו והיה כיריעה שאין לה סוף, עד שנעשה כעין אות
לזכרון ארך, שישאיר הקדוש הזה אחריו בין בני-האדם.

פפנוציוס עמד זקוף, אף-על-פי שהיה כפוף עד לארץ, והוא לא שמע ולא ראה
עוד שום דבר. אותן המלים המועטות “תאיס נוטה למות!” מלאו את
אזניו. מחשבה שכזו לא עלתה על דעתו מעולם. במשך עשרים שנה היה מסתכל
בגלגלת של אדם חנוט, וכאן באה לו המחשבה, שהמות יוכל לכבות את
עיני תאיס, והכתה אותו בתמהון עד ליאוש.

“תאיס נוטה למות!” שמועה נפלאה וזרה! “תאיס נוטה למות!” כמה נוראה וכמה
חדשה הוראתן של שלש מלים אלו! “תאיס נוטה למות!” ולמה אפוא עוד השמש
והפרחים והנחלים וכל הבריאה כלה? “תאיס נוטה למות!” ולמה אפוא העולם
כלו? ופתאם נתר מעל מקומו: “צריך אני לשוב ולראותה, צריך אני לראותה
עוד!” והוא התחיל רץ, לא ידע איה הוא ולאן הוא פונה, אבל ההרגשה שבקרבו
הנהיגה אותו בבטיחות גדולה. וכך רץ כלפי הנילוס. המון מפרשים
כסה את מי היאור, שהיו עולים ומתגברים. אז קפץ לתוך אני-שיט,
שהיתה נהוגה ביד נביים, ירד ורבץ על קרקעיתה בחלקה
הקדמוני, בלע בעיניו את סביבותיו, שכב וזעק מתוך מכאוב וחמה:

– הוי סכל, סכל כמוני, שלא חבקתי את חיק תאיס קודם שעבר המועד!
הוי סכל, סכל כמוני, שהאמנתי, שיש עוד בעולם דבר חוץ ממנה! הוי
שגעון! הגיתי באלהים, בחלקי לעולם הבא, בחיים הנצחיים, כאלו היה
לכל הדברים הללו איזה ערך, מיד כשראה אדם את תאיס. איך זה לא הרגשתי,
שהאשר הנצחי אינו אלא באחת מן הנשיקות של אשה זו, ושבלעדיה אין
להחיים שום מובן והם אינם אלא חלום רע? הוי בער! אתה ראית אותה – ואת
עיניך נשאת לחיי עולם הבא. הוי רך-לב! אתה ראית אותה – ואת אלהים היית
ירא. אלהים! שמים! מה הם אלה? ואיזהו הדבר שיוכלו אלה לתן לך,
והוא יהיה שוה אפילו את החלק היותר קטן מכל זה, שהיא היתה יכולה
לזכותך בו? הוי כסיל אמלל, שבקש את טוב השמים באיזה מקום אחר
ולא על שפתי תאיס! איזוהי היד, שרבצה על עיניך? ארור יהא זה,
שסמא את עיניך באותה שעה! במחיר מעט גיהנום היית יכול לקנות לך רגע
אחד של אהבתה, ואתה לא עשית זאת! היא פתחה לך את זרועותיה, המרקמות
אהבה וריחות טובים של פרחים, ואתה לא התנפלת לתוך אלפי הנעימות של
חיקה הגלוי! אתה שמעת בקול הקנאה, שקרא אליך: “הנזר מזה”.
פתי, פתי, פתי עלוב! הוי חרטה! הוי מוסר לב! הוי יאוש! ואין לי
אפילו אותה התקררות הדעת, להביא עמי לתוך הגיהנום גם את זכרון אותה
השעה, שאין לשכוח אותה שוב, ולקרוא באזני אלהים: "הבער את בשרי באש,
יבש את כל דמי בתוך גידי, נפץ את עצמותי, אבל לא תגזול
שוב ממני אותו הזכרון הממלא אותי ריח טוב ומחדש אותי מדורי
דורות ועד דורי דורות!… תאיס נוטה למות! הוי אלהים נלעג, הלואי
שידעת עד כמה אני לועג לגיהנום שלך! תאיס נוטה למות, ולי לא תהיה עוד עד
עולם, עד עולם, עד עולם!

ובשעה שאני-השיט שטה אחרי הזרם השוטף בחפזון, נשאר פפנוציוס
שוכב ימים שלמים על כרסו וקורא:

– עד עולם, עד עולם, עד עולם!

ואחר-כך, כשעלתה המחשבה על דעתו, שתאיס התמכרה לאחרים ולו לא היתה,
וכי שפכה נחלים של אהבה על-פני תבל והוא לא טבל בהם גם את שפתיו, אז
נתר ממקומו בחמת קצף והיליל ממכאוב. בצפרניו שרט את בשר לבו
ונשך בשניו את זרועות ידיו, ולעצמו אמר:

– הלואי שיכלתי להמית את כל האנשים, שאהבה אותם!

המחשבה בדבר אותן ההריגות מלאה את לבו בחמת תענוגות. בדמיונו
ציר לעצמו, איך שיעמוד ויחנק את ניקיאס בנחת, במתינות, ובשעת מעשה
יביט לתוך עיניו עד היסוד שבהן. אחר-כך חלף פתאם קצפו לגמרי. פתאם
התחיל לבכות ולהתיפח ונעשה רך וחונן. מין רחמנות, שלא ידע מעולם
כמוה, רככה את נשמתו. ובאותה שעה תקפה אותו תאוה עזה, להתנפל על
צוארי חברו מילדותו ולומר לו: “ניקיאס! אוהב אני אותך, משום
שאהבת אותה. דבר אלי על-אדותיה; השמיעני מה שהגידה
לך.” ובלי שום הפסק פלחה את לבו אותה החרב של המלים: “תאיס נוטה
למות!”

– אורות יום! צללי לילה שטופי כסף, כוכבים, שמים, עצים עם צמרות
נעות, חיות טורפות, חיות בית, נשמות נבהלות של בני-אדם, האין
אתם שומעים? “תאיס נוטה למות!” מאורות, אויר וריחות טובים,
השמדו. חדלו, צורות ומחשבות של העולם כלו! “תאיס נוטה
למות!”… והיא היתה יפיו של העולם, וכל מי שהתקרב אליה, נתיפה על-ידי
זהרי חנה. אותו זקן ואותם החכמים, שישבו על-ידה בשעת הסעודה
באלכסנדריה, כמה היו נחמדים כלם! כמה היו דבריהם קצובים כלם!
המון ציורים עליזים רחפו על שפתיהם וחדות תענוגים מלאה את כל
מחשבותיהם בריח טוב. כל מלה, שיצאה מפיהם, נהפכה ונעשתה לאהבה,
ליפי ולאמת, והכל משום שנשמת פי תאיס עברה רגע אחד על פניהם. גם רוח
כפירה נחמדה הוסיפה חן טוב לכל שיחותיהם, ושיחות אלו הפיקו כלאחר-יד
את כל זיוה של האנושיות. אוי לי, וכל זה לא היה אלא חלום! תאיס נוטה
למות. אוי, עד כמה חפצתי למות במקומה! אבל אפילו למות אי-אפשר לך, אתה
אבר מדלדל ויבש, אתה עבר שלא כלו לו חדשיו, והוא
טבול במרה ובדמעות שאינן מועילות! אוי, אתה הנפל שלא
נתבשל! החושב אתה לטעום טעם מיתה בעוד שלא ידעת כלל את החיים? מי יתן
וידעתי שיש אלהים, והוא ידינני בדינה של גיהנום! מקוה אני שכך
הוא, ורוצה אני בזה. אתה אלהים השנוא, שמעני! הסגירני לדינה
של גיהנום! יורק אני בפניך, כדי להכריחך על-ידי-כך לעשות את בקשתי.
מבקש אני לי גיהנום לעולם, כדי שיהיה לי מקום להפיג את חמתי העולמית
שבלבי.

*

כשעלה השחר, קבלה אלבינה על מפתן האהלים את פניו של אבא האנטינואי.

– תהא ביאתך ברוכה באהלי השלום שלנו, אבינו הנעלה! בודאי אתה בה, כדי
לברך את הקדושה, שנתת לנו. יודע אתה, שאלהים ברב רחמיו קורא
אותה אליו; וכי אפשר הוא שלא תדע חדשה שכזו, שהמלאכים נשאו אותה
ממדבר למדבר? ואמנם קרובה תאיס לקצה הברוך. את פעלה
השלימה; ואני אין לי אלא לספר לך בקצרה את ארח חייה בתוכנו.
מיד כשהלכת מפה ואותה עזבת בתוך התא, שהיה סגור בחותמך, שלחתי
אליה, ביחד עם מזונותיה, גם חליל, כאותו שהנערות הדומות לה במשלח
ידן נוהגות לחלל בו, כשהן נקראות למשתים ולסעודות. עשיתי דבר
זה, כדי שלא תבוא לידי מרה שחורה וכדי שחנה וכשרונה לפני אלהים לא
יהיו קטנים מאלו שהראתה לעיני בני-אדם. ואמנם מה שעשיתי לא היה מעשה
לבטלה; תאיס חללה כל היום בחליל תהלות ותשבחות לאלהים,
והבתולות, שצלילי החליל הנעלם הלז משכו את לבן, אמרו: “שומעות
אנו את קול הזמיר בסבך יערות השמים ואת זמרת הברבור
ההולך למות, שזמר לפני ישוע הנצלב.” תאיס עשתה תשובה, ואחר-כך,
כששלמו ששים יום, נפתחה מאליה הדלת, שחתמת בעדה, וחותם החמר
נבקע באמצע בעוד שלא נגעה אליו שום יד אדם. על-פי אות זה הכרתי,
שהנסיון, שהטלת עליה, בא זמנו לחדול, מאחרי שאלהים סלח
לעונותיה. מאותה שעה נעשתה דומה לכל נערותי, והיתה עושה את
מלאכתה ומתפללת את תפלותיה ביחד עמהן. והיא עודדה את
רוחן על-ידי הענותנות שבתנועותיה ודבריה, וכשעמדה ביניהן,
היתה דומה לפסל מסכה של בישנות. לפעמים היתה עצובה; אבל העבים
האלה חלפו. כשראיתי, שנפשה קשורה באמת באלהים על-ידי אמונה, תקוה ואהבה,
לא יראתי מלהשתמש באמנותה, ואפילו ביפיה, כדי לתת אותה
לשחק לפנינו, שעל-ידי-כך תעודד את רוחן של אחיותיה. בקשתי
ממנה, שתעביר לפנינו בחזון את מפעלות הנשים הגבורות
והבתולות החכמות שבכתבי הקדש. והיא באה וחקתה לעינינו את
תמונותיהן של אסתר, דבורה, יהודית, מרים אחות אלעזר ומרים
אם ישוע. ידעתי, אבי הנעלה, שמחמיר שכמותך יתפלץ בו לבו גם לעצם
הרעיון של שעשועים אלו. אבל גם אתה היית בא לידי התרגשות, אלו ראית
אותה במחזות קדש אלו, כשהיא בוכה את בכיה בלב שלם ופורשת
לשמים את כפיה כמו כפות תמרים. ממנה אני על הנשים זה שנים
מרבות, וכלל זה אני שומרת תמיד: שלא לעשות דבר כנגד טבען. לא כל
הגרעינים מוציאים פרחים דומים. לא כל הנשמות נעשות קדושות באופן אחד.
וגם את זאת עלינו לשים אל לב, שתאיס הסגירה את עצמה לאלהים כשהיתה
עוד יפה, וקרבן כזה, אף-על-פי שאינו יחיד במינו, הלא לכל-הפחות יקר
הוא במציאות… יפיה זה, שהוא לבושה הטבעי, לא עזב אותה עדיין גם
אחרי שלשה חדשים של קדחת, בשעה שהיא הולכת למות. מכיון שבימי מחלתה
שאלה תמיד לראות את פני השמים, נותנת אני לשאת אותה בכל יום בבקר לתוך
החצר אצל הבאר תחת התאנה הגדולה, שבצלה רגילות אמות
בית-הנזירים להתאסף לאסיפותיהן; שם תמצא אותה גם אתה, אבי הנעלה; אבל לך
מהר, כי אלהים קורא לה, ועוד היום בערב תכסה אצטלא שחורה את הפנים,
שיצר אלהים להיות לנחת וגם למורת-רוח לכל העולם מסביב.

פפנוציוס פנה והלך אחרי אלבינה לתוך החצר, שאור הבקר שטף אותה.
לארך רעפי הגגות ישבו היונים והיו נראות כחוט ארך של
מרגליות. על-גבי מטה בצל התאנה שכבה תאיס לבנה כלה, וזרועות ידיה
היו מקפלות זו על-גב זו. נשים מעלפות בצעיף עמדו מסביב והיו
מתפללות ואומרות את הפסוקים הנאמרים בשעה גסיסה:

– “חננו אלהים כחסדך כרב רחמיך מחה פשעי”.

ופפנוציוס קרא לה:

– תאיס!

תאיס פקחה את עפעפיה והסבה את בבות-עיניה הלבנות אל המקום שמשם בא הקול.

אלבינה נתנה אות לנשים המעלפות בצעיף להתרחק משם כמה פסיעות.

– תאיס! קרא הנזיר שוב.

ותאיס הרימה את ראשה. נשימת-פה קלה יצאה מתוך שפתיה הלבנות.

– האתה הוא זה, אבי?… אם זוכר אתה את מי המעין ואת
התמרים שקטפנו? אותו יום, אבי, נולדתי לאהבה… לחיים.

ואחר-כך החרישה והורידה את ראשה.

המות רחף עליה וזעת הגסיסה כבר רבצה על מצחה. קולה של תור
בוכה נשמע פתאם, שהפסיק את הדממה הנשגבה. אחר-כך התערבו גניחותיו של
הנזיר בפסוקי התהלים של הבתולות.

– “כבסני מעוני ומחטאתי טהרני: כי-פשעי אני
אדע וחטאתי נגדי תמיד”.

פתאם התעוררה תאיס על משכבה. עיניה הכחלות נפקחו בכל
גדלן; את מבטה העיפה למרום ואת ידיה פרשה אל הגבעות
הרחוקות ובקול צח וצלול אמרה:

– הנה פה הן: השושנים של בקר עולמים!

עיניה הזהירו. חמימות קלה כסתה באדמימות את רקותיה.
היתה כאלו חזרה לחיים, והיא מתוקה ויפה משהיתה מעולם. פפנוציוס
כרע לפניה התרפק עליה בזרועותיו השזופות.

– אל נא תמותי! צעק בקול זר ומשנה, שהוא בעצמו לא הכיר אותו. אוהב
אני אותך; אל נא תמותי! שמעי, תאיס שלי. רמיתיך, ולא הייתי אלא
סכל אמלל. אלהים, שמים – כל אלה אינם ולא כלום. אין אמת חוץ מן
החיים על-פני האדמה ומן האהבה של בני-האדם. אוהב אני אותך! אל נא תמותי.
דבר זה אי-אפשר; יקרה את בערכך יותר מדי. בואי, בואי עמי.
ננוס מזה. בזרועותי אשא אותך הרחק מאד מפה. בואי ונאהב
זה את זה. הקשיבי לי, אהובת כל לבי, והגידי לי כך: “אחיה, רוצה אני
לחיות”. תאיס, תאיס, קומי!

והיא לא שמעה את קולו. בבות-עיניה טבלו בתוך אין-סוף. ובדממה לחשה:

– השמים נפתחים. רואה אני את המלאכים, את הנביאים ואת הקדושים…
תיאודור הטוב גם הוא בתוכם, וידיו מלאות פרחים; משחק הוא אלי
וקורא לי… שני שרפים יורדים אלי. הולכים וקרבים… כמה יפים
הם!… רואה אני את אלהים.

ותאיס המליטה אנחת שמחה וראשה נפל אחורנית על-פני הכר בלי רוח-חיים.
תאיס מתה. שגעון של יאוש תקף את פפנוציוס, ופתאם התחיל לשרוט את
בשרה בתאוה משנה, בחמת-רוח ובאהבה.
ואלבינה צעקה אליו:
– ברח לך, מקלל!

ובנחת הניחה את אצבעותיה על עפעפי המתה. פפנוציוס נרתע לאחוריו ורגליו
התמוטטו תחתיו; עיניו בערו בלבות אש והוא הרגיש, שהאדמה פתחה את
פיה תחת רגליו.

הבתולות זמרו את הפסוק:

– “ברוך אדני אלהים אלהי ישראל”.

פתאם נחנק הקול בתוך גרונן. כי הביטו את פני הנזיר, והן נסו מרב
פלצות וקראו:
– ערפד! ערפד!

ופניו נתנולו כל-כך, עד שכשהעביר את ידו עליהם, הרגיש
בכעורם.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18634