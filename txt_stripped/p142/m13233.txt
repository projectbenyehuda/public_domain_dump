


	
	אספי פרי
	



א






צוני ואאסוף את־פריי והבאותיו מלא סלים
אל־חצרותיך, אף־כי אבד ממנו רב ורב אשר לא בשל.

כי המועד הולך וכבד מרבו וקול חליל רעים משמיע
נכאים עלה מן־הצל.





צוני ואפרוש מפרשים על־פני הנחל.

רוח האדר זעף ואת־הגלים העיפים יטלטל ושם להם
המון קול.

הגן התנצל את־כל אשר־לו ולעת הערב היגע בא
קול הקריאה מתוך־ביתך על־יד החוף עם־בוא השמש.




ב






חיי למועד נעורי דמו לפרח – פרח אשר נתק עלה
אחד או שנים מעתרת עליו הרבים ולא יחוש לעולם
אבדתו זאת לעת בוא רוחות האביב הקלים לשאל מעמו
נדבה.





עתה למועד קץ נעורי ידמו חיי לפרי אשר אין־לו כל
לחשוך אותו ליום יבא והוא רק מחכה כי יקריב
את־נפשו מנחה כליל עם־כבד משא כל־מתקו




ג






האם רק לציצים רעננים חג מועד הקיץ ולא גם לעלים
יבשים ולפרחים נובלים?

האם רק עם־הגלים העולים יהיה מזמור שיר לים?

האם לא ישמע השיר גם עם־הגלים הנופלים?

אבני יקר מרקמות בתוך־היריעה אשר נצב מלכי
עליה, אבל הנה שם גושי עפר מיחלים גם־המה
בדממה עד־כי תגע אליהם כף רגלו.

מעטים החכמים והגדולים היושבים לפני אדוני
ואותי הדל בחר לו לקחתני בזרועותיו ואותי שם
לעבד לו לנצח.




ד






הקיצותי ואת־מכתבו מצאתי עם־הבקר.

לא אדע את־אשר יאמר בו, כי לא ידעתי קרא.

אנח־נא את־האיש החכם עם־ספריו, לא אפריע אותו
מעבודתו, כי מי יודע אם יבין לקרא את־דברי
המכתב.





הבה ואשימהו על־מצחי ואל־לבי אלחצהו

כאשר ידם הלילה והכוכבים יצאו לצבאותם אחד
אחר אחד ופרשתיו בחיקי ואחכה דומם.

העלים המתלחשים יקראהו לי בקול, הזרם הרעש
יזמרנו ושבעת חכמי הכוכבים ירנו אותו
מן־השמים.

לא אוכל למצא את־אשר אבקש, לא אוכל להבין את־אשר
חפצתי ללמוד, אבל המכתב ההוא אשר הקרא לא
יקרא הקל את־סבלותי ואת־מחשבותי הפך לזמירות.




ה






מלא קמץ עפר יכל להעלים ממני את־דבר אותותיך
לעת אשר לא בנתי לרעיונם.

עתה חכמתי ואני קרא אותם בכל־דבר ובכל־ענין
אשר היו נסתרים ממני לפנים.





חרותים הם בכל־עלה אשר לפרח, גלים ירעמו אותם
מתוך קצף שצפם, גבעות מנשאות אותן ממעל להן
על־פני ראשי פסגותיהן.

את־ראשי הפניתי מעמך עד־כה, ולכן קראתי
את־אותותיך מעקלים ולא הבינותי למחשבותם.




ו






באשר רחובות סלולים יאבד דרכי ממני.

במים הרחוקים ובתכלת השמים אין־תו לכל־נתיב.

הנתיב מתכסה בכנפי צפרים, בנגהות כוכבים
ובפרחי מועדי השנה לחליפותיהם.

ואני שואל את־לבי: היחתר דמו עד לחקר הנתיב
אשר לא יראה?




ז






אללי, לא אוכל הסתופף בבית, מולדתי חדלה מהיות
לי למולדת, כי־זה הזר אשר מעולם ועד עולם קרא לי.
מתהלך הוא לארך הרחוב.

קול מצעדיו דפק על־לבי והוא יציק לי.

נעור הסער, הים מתיפח.

נוטש אנכי את־כל דאגותי עם פקפוקי ואני הולך
אחרי שטף הזרם אשר מולדת אין־לו, כי הזר קרא לי
והוא מתהלך לארך הרחוב.




ח






היה נכון, לבי, לצאת מזה ולחתור לדרך! יחכו־נא
עד־בוש כל־אשר שומה עליהם לחכות.

כי־הנה שמך נקרא ברקיע שמי הבקר.

אל־תחכה לאיש!





תאות הציץ ללילה ולטל, אבל הפרח אשר פרח צעק
לקראת חפש ואור.

בקע את־סגורך, לבי, וצא!




ט






כאשר ישבתי בשחוח על־אוצרותי האגורים חשתי
בקרבי כי דמיתי לתולעה, אשר את־טרפה תמצא
בחשכה בתוך הפרי אשר בו נולדה.

עוזב אנכי את־כלא הרקבון הזה.

לא אירא מגור בתוך־הדממה השוממה, כי הולך אני
לחפש נעורים אשר לעולם ימשכו. משליך אני
מלפני את־כל אשר רוחו איננו אחד עם־חיי או אשר
איננו קל כשחוק פי.

רץ אני עם־מרוצת העת, ואתה, הוי לבי, ברכב עזך
מפזז המשרר אשר יזמר בעת נסעו.




י






אחזתני בידי ומשכתני אליך לימינך והושבתני
במושב המעלה לעיני כל־האנשים, עד־נכלמתי ולא
עמד בי כח לנוע וללכת בדרכי אני. ואני פוסח
על־הסעפים וכושל בכל־מדרך כף רגלי, פן אדרוך
על־קוץ אשר לא כרצונם.





ועתה למועד קץ הנה חפשי אנכי!

בא הקצף, תף הגדופים רעש ומושבי השכן לעפר.

ונתיבותי פרושות פתוחות לפני.





מלאו כנפי את־תשוקתי לשמים.

אארח־נא לחברה עם־הכוכבים המתפרצים בחצות
הלילה ובתהומות הצללים אטבול.

דמיתי אל־עבי הקיץ מרדפי הסערה, אשר ישליכו
מעליהם כתר זהבם וכמו חרב יתלו את־יתד הרעם
על־שרשרות הברק.

בחדות נואש ארוץ על־פני נתיב האבק אשר לנקלים:
הולך אני וקרב באחריתי אל־שלום ברכתך.





הילד מוצא את־אמו אחרי עזבו את־חיקה.





אחרי הפרדי מעליך ואני נדח מחצרות ביתך חפשי
אני להביט את־פניך.




יא






רק לשימני ללעג תענדני את־שרשרת עדיי הלזו.

מדי היותה על־צוארי תפצפצני ומדי התאמצי
להתיקה מעלי תחנק לי.

תלחץ את־גרוני ואת־זמרתי תכבש בלועי.





לו רק יכלתי לתתה לך על־ידך, אדני, כי־עתה
נצלתי.

הסר־נא אותה מעלי ותמורתה תקשרני בעטרת
פרחים אליך, כי־נכלמתי לעמוד לפניך בעוד
שרשרת אבני היקר הזאת על־צוארי.




יב






במעמקים מתחת שטף היומנה מהיר ובהיר כלו
ומלמעלה נשקף החוף התלול והוא אים וקודר.

וגבעות שחורות מרב יערים ומבקעות מרב נחלים
מקיפות אותו סביב סביב.





וגובינדה הנביא הגדול לעדת השיקים ישב על־פני
הסלע ויקרא בספרים, אז יגש אליו רגו־נת
תלמידו, והוא איש גא בעשרו, וישתחו לפניו
ארצה ויאמר: "הנה הבאתי עמי את מנחתי הדלה
והיא נקלה מקחתך אותה מידי.

ובדברו שם לפניו שני צמידים עשוים זהב וממלאים
באבנים יקרות.

והנביא הניף את־האחד מהמה ויצמידהו אל־אצבעו
סביב והאבנים היקרות ירו על־סביבותן חצי אור.

פתאם שמט מידו ויתגלגל במורד ויפול
אל־תוך המים.

ורגו־נת קרא: “אויה!” ויקפוץ אחריו אל־תוך הנחל.



והנביא שם עיניו בספרו, והמים תפשו את־אשר
גנבו ויסתירהו וישטפו לדרכם.

ואור היום חלף ורגו־נת שב אל נביאו והוא עיף
והמים נוזלים ממנו.

והוא שאף בכבדות מקצר נשמה באפו ויאמר: “הן לא
יבצר ממני למצא אותו לו רק תורני את־המקום
אשר־שם נפל”.

והנביא הניף את־הצמיד הנשאר וישליכהו המימה
ויאמר: “שם הוא”.




יג






הלך ונוע־זה יקרא: מצא אותך בכל רגע, אתה הרע
למסעי!

הנה זה יקרא: זמן לפי מהלך קול צעדיך.

וזה אשר נשמת אפך נוגעת בו לא ילך אט בחסות צל
החוף.

את מפרשו באפס־דאגה יפרש אל־פני הרוח
ועל־פני מים זעפים ירכב.





וזה אשר את־שעריו יפשק לרוחה ויצעד לדרכו
לבטח וקבל את־ברכת שלומך.

לא יפגר לעמוד תחתיו לספור את־שללו או את־אשר
אבד לו. לבו בו יכה את־התף לקול לכתו, כי־זה
יקרא: הלך עמך צעד בצעד, אתה הרע למסעי!




יד






חלקי בכל־הנבחר בארץ הזאת בוא יבוא מידך לי –
כי ככה פצית את־פיך אלי.

לכן ינוצץ אורך בתוך דמעותי.

יראתי מהיות נהוג ביד אחרים, פן אחטיא אותך
בחכותך אלי באחת מפנות הדרכים להיות לי
למנהג.





אתהלך בקשי ערפי על־דרכי אני עד־אשר
אולתי הגדולה תביאך עד לדלתי.

כי את־פיך פצית אלי אשר חלקי בכל־הנבחר בארץ
הזאת בוא יבוא מידך לי.




טו






שפתך שפה ברורה, אדוני, אך לא־כן שפת אלה אשר
ידברו בך.

מבין אנכי את־שפת כוכביך ואת־דממת עציך.

יודע אנכי כי־לבי שאף להפתח כמו פרח, כי־חיי
רוו נפשם על־שפת מעין נעלם.





זמירותיך כמו צפרים מארץ־שלג נכריה עפות אלי
לבעבור בנה את קנן בתוך לבי לעת הניסן אשר
להן ואני מתענג ומחכה אל־מועד השנה המברך.




טז






הם ידעו את־הדרך וילכו לבקש אותך לארך הרחוב
הצר ואני הלכתי החוצה לקראת הלילה, כי־הייתי
נבער מכל־דעת.

לא הייתי למוד למדי לבעבור ירא אותך בחשכה, לכן
באתי עד למזוזת דלתך לתמי בפתע פתאם.

החכמים יסרוני ויצווני ללכת מזה כי־לא באתי
דרך הרחוב.

פניתי ללכת ואני נואש, אך אתה החזקת בי בעז
וקול גדופותם הלך הלך וחזק מיום ליום.




יז






הבאתי עמי את־מנורת החרש אשר־לי מקרב ביתי
ואקרא: “באו, בני, ואני אאיר לכם את־שבילכם!”

והלילה עוד חשך בשובי ואת־הרחוב עזבתי
לדממתו, ואקרא: “האירי את לי, האש! כי מנורת
החרש אשר־לי מתגוללת שבורה על־פני העפר”.




יח






לא – לא לכם היא שומה לפתח את־הציצים ולהפכם
לפרחים.

הניעו את־הציץ, הכוהו, אך נבצרה מכחכם לחיות
ממנו פרח.

ואם תגעו אליו־תשקצוהו, את־נצתו תבוססו
לחלקיה ופזרתם אותה על־פני עפר האדמה.

אך צבעים לא יראו וריח לא יבוא.

אויה! לא לכם היא שומה לפתח את־הציצים ולהפכם
לפרחים.

וזה אשר לו היא שומה לפתח את־הציץ הן עשה יעשה
את־מלאכתו והיא קלה ככה.

את־עינו יתן בו – ומיץ החיים זרם בתוך גידיו.

לנשמת רוח אפו יפרש הפרח את־כנפיו ויחפוז
לקראת הרוח.

וצבעים יפרצו כמו תשוקות מן־הלב והריח יגלה
סוד מתוק.

וזה אשר לו היא שומה לפתח את־הציץ הן עשה יעשה
את־מלאכתו והיא קלה ככה.




יט






את־הלוט האחרון אשר נשאר אחרי חמס החרף קטף
סודס הגנן מתוך הברכה אשר־לו וילך אל־שער
ההיכל למכור שם את־הפרח למלך.

ואיש עבר בדרך מצא אותו בלכתו וידבר אליו
ויאמר: “שאל את־שכרך במחיר הלוט האחרון ואתנה
– ואני הנני להקריב אותו אשכר לבודהא”.

וסודס ענה ויאמר: “אם תשלם לי משה זהב – והיה
זה לך”.

וההלך שלם כדברו.





והמלך יצא ברגע הזה חוצה ויתאו אל־הפרח
לקנותו, כי הוא בדרך ללכת עד־לפני אדונו בודהא
ובלבו אמר: “אכן טוב אעשה כי־אנח לרגליו את
הלוט אשר פרח בחרף”.

ובאמר הגנן כי נתן יתנו לו משה זהב במחירו
ויען המלך ויאמר אשר נכון הוא לתת פי־עשרה
משה, אולם ההלך כפל את־המחיר ויאמר לתת
פי־שנים בזה.

והגנן היה איש כילי ויקו בלבו לקחת שבעתים
ככה מיד זה אשר בגללו מתעשקים פה על־אדות
המחיר וישתחו ויאמר: “את־הלוט הזה לא אוכל
למכור”.

בתוך הצל המחריש אשר ביערת המנגו מעבר
לחומת העיר עמד סודס לפני בודהא אדונו ותהי דממת
האהבה רבצת על־שפתי בודהא ומנוחת שלום האירה
מעיניו כמו שחר טבול טל־סתו.

וסודס הביט אל־פניו ואת־הלוט הניח לרגליו
ואת־ראשו השח עד לעפר.

ובודהא האיר את־פניו בשחוק תמים וישאל:
“מה־שאלתך, בני?”

וסודס קרא ויאמר: “את־מגע רגלך האחרון שאלתי”.




כ






שימני למשוררך, לילה, הוי לילה כסוי צעיף!

הנה רבים ישבו בצלך באין־אמר דורות שלמים –
תנני ואהי לפה לשיריהם.

אספני אל־רכבך אשר אופנים אין־לו והוא באפס רעש
יחפוז מעולם ואל־עולם, אתה המלך בהיכל העת,
אתה השחור והנאוה!





רבים באו כמתגנבים אל־תוך חצרותיך ורוחם
בקרבם שאל, והם הלכו בקרב ביתך אשר מנורה
אין־לו ויבקשו מענה.

ורבים יש אשר פלח אותם חץ־החדוה ביד
בלתי־נודע ותפרוצנה מלבם החוצה זמירות עליזות
ויזעזעו את־החשכה עד־היסוד בה.

והנשמות הערות האלה מביטות משתאות אל־אחד
הכוכבים ומשתוממים אל־האוצר אשר מצאו פתאם.

שימני למשוררם, הוי לילה, למשרר דממתך אשר
אין־לה חקר.




כא






מי־יתן ומצאתי יום אחד את־החיים אשר בקרבי
ואת־החדוה המסתתרת בחיי, אף־כי עוו הימים
את־נתיבי וישחתו אותו בעפר נאלח.

רק לחלקים נגלו אלי, רוח קל חלף עלי ויגז וישם
למחשבותי ריח ניחוח לרגע אחד.

מי־יתן ומצאתי יום אחד את־החדוה אשר מחוץ לי
השכנת מעבר לגבול האור – ועמדתי בתוך העזובה
השוטפת אותי אשר שם יראו כל־הדברים כראות אותם
יוצרם.




כב






בקר הסתו הזה נלאה מכבד אור, ואם הולכים שיריך
הלוך ורפה, הלוך ויגע תן־לי את־חלילך כמעט רגע.





אחלל־נא בו ככל־אשר יהיה הרוח בי – רגע
ארביצהו בחיקי, רגע אגע בו בשפתי, רגע אנח
אותו לימיני על־פני הדשא.





אולם בבא דממת הערב הנאדרה אלקט־לי פרחים
ואענוד אותם לו לעטרת ואמלא אותו בריח ניחוח:
אכרע ואשתחוה לו בהעלותי את־המנורה.

כי בלילה אבא אליך להשיב לך את־חלילך.

ואתה תחלל בו את־נגינת חצות הלילה לעת אשר
הירח העלה מתהלך לבדו בינות לכוכבים.




כג






רוח המשרר מרחף ומרקד על־פני גלי החיים בינות
לקולות הסער והמים.





ועתה כי בא השמש והשמים הקודרים נטוים
על־הים כעפעפים נטוים על־עין עיפה, הנה־זה בא
מועד אשר ינח העט מתחת כף־היד ואשר יתן
למחשבות לרדת אל־קרקע התהום אשר לסוד העולמים
בקרב הדממה הלזו.




כד






אפל הלילה ותנומתך חזקה וגדולה בתוך השקט
אשר לחיי.

עורה, כאב האהבה, כי לא ידעתי לפתוח את־הדלת
ואני עומד בחוץ.





הרגעים מחכים, הכוכבים שוקדים, הרוח מחריש
והדממה כבדה בתוך לבי.

עורי, אהבה, עורי! מלאי את־כוסי הריקה
ובנשמת־רוח־זמרה העירי את־הלילה.




כה






צפור הבקר מזמרת.

אי־מזה באה לה השמועה על־דבר הבקר בטרם הבקר
יעלה ובעוד נחש הלילה מחזיק את־השמים
בין־טבעות כבליו השחורים והקרים?





הגידי לי, צפור הבקר, איך־זה מצא ציר המזרח
את־נתיבו אל־תוך חלומך בלילה הכפול הזה אשר
לשמים ואשר לעלים?

לא האמינה לך הארץ בקראך: “השמש הנה בדרך,
אין־לילה עוד”.

הוי, כל־ישן, הקיצה!

חשוף את־מצחך בחכותך אל־ברכת האור הראשונה
ורן עם־צפור הבקר בחדות אמונה.




כו






האביון היושב בקרבי נשא את־כפיו הצנומות
אל־השמים הריקים מכוכבים ויזעק באזני הלילה
בקולו הרעב.

ותפלותיו היו אל־החשכה העורת, והיא רבצה כמו
אלהים כושל בתוך שמים שוממים אשר לתקות
אובדות.

קול משאלותיו התגלגל בסערה מסביב לתהומות אידו
ויהי כצפור מתיפחת אשר תקיף את־קנה הריק.





אבל כאשר השליך הבקר את־עגנו אל־שפת המזרח,
קפץ האביון היושב בקרבי ויקרא:

“ברוך אנכי כי הלילה החרש לא שמעני – וכי
אוצרותיו היו ריקים”.

ויקרא: “הוי חיים, הוי אור, מה־נחמדים אתם!
ונחמדה גם החדוה אשר לעת־קץ הכירה אתכם!”




כז






על־שפת הגנגס התפלל סנטן את־תפלותיו
והנה־זה ברהמיני לבוש קרעים נגש אליו ויאמר:
“הושיענו כי עני אנכי”.

וסנטן אמר: “קערת הנדבות אשר בידי זה
כל־רכושי, כי כל־אשר היה לי נתתי לאחרים”.

והברהמיני הוסיף ויאמר: “אבל אדוננו שיוה נראה
אלי בחלום הלילה וייעצני לבוא אליך”.

וסנטן זכר פתאם כי מבין־חלוקי אבני הנחל לקט
אבן אחת יקרה אשר אין־לה ערוך ויטמנה בחול, כי
אמר: אולי דרושה תהיה לאיש.





אז הראה את־הברהמיני את־המקום, וישתאה האיש
וילך ויחפר את־האבן משם.

והברהמיני ישב על־פני האדמה ויחשב מחשבות
עד־בא השמש אל־מאחרי העצים ורעי הפרות שבו
עם־בהמתם.

אז קם ויבא לאטו אל־סנטן ויאמר: “אדוני, תן־לי
חלק קטן מן־העשר הלז אשר יבוז לעשר מלא
כל־הארץ”.

ואת־האבן היקרה השליך המימה.




כח






מועד על־מועד באתי אל־פתח שערך ואשא את־ידי
ואשאל הלוך ושאל וארב מיום ליום.

ואתה נתת, תת והוסף, תת והוסף, פעם במדה ופעם
בפתע פתאם מלא חפנים.

ואני לקחתי הרבה והרבה, ארצה, הרבה החזקתי
בכפי, והוא כבד, והרבה עשיתי לכלי משחק לי
ושברתיו אחרי אשר הלאני, עד־כי שברי
מתנותיך ואוצרותיהן רבו עד־לבלי הספר ויכסוך
ממני, והתוחלת באין־קץ הוגיעה את־לבי.

קח, הוי קח – זה־היה עתה קול קריאתי.

נפץ את־כל־אשר בקערת האביון הלז, כבה
את־המנורה אשר לשומר החצוף הזה; החזק בידי,
הרימני מגל מתנותיך אשר עודנו הולך וגדל
ונשאני עד־הנצח הערם אשר עמך בבדידתך.




כט






הושבתני עם־אלה אשר אחריתם לצאת מן־המשחק
ריקם.

ידעתי כי־לא לי הוא למצא שלל או לעזוב
את־המשחקים.

אתנפל אל־תוך השבלת, ולו גם אדע כי אטבע
במצולה.

אשחק את־משחק אידי.





את־כל־אשר ברכושי אתן כפר למשחק ובאבד לי
אגורתי האחרונה ונתתי גם את־נפשו בו, או־אז
ואראה פתאם כי מצאתי שלל עקב אשר אבדתי תהיה
שלמה.




ל






שחוק משובות השתפך על־פני השמים בהלבישך
את־לבי קרעים ותשלחהו החוצה אל־תוך הרחובות
לשאל נדבות.

והוא הלך מפתח אל־פתח, ויש־אשר קערתו כמעט
היתה מלאה, אז באו עליו שודדים וישדוהו.

ולעת קץ היום הכבד בא עד־לשערי היכלך ויט
אליך את־קערתו הדלה, ואתה באת ותפשת בידו
והושבת אותו על־כסא מלכותך לימינך.




לא






“מי בכם האיש אשר ישים לנפשו את־החק לכלכל
את־הרעבים?” ככה שאל בודהא האלהים את־הדבקים בו
בהיות רעב כבד בשרוסטי.

ורטנקר האיש הסוחר בכספים הוריד את־ראשו לארץ
ויאמר: “רב מדי כל־רכושי ידרש לבעבור כלכל
את־הרעבים”.

ויסן שר צבא המלך אמר: “בכל־נפשי הייתי נותן את
דמי כל־חיי, אך בביתי אין־די מאכל”.

ודהרמפל אשר כברות אדמה רבות היו לו לנחלה אמר
באנחה: “ינק הרזון כמו־שד את־שדותי כליל
עד־החריבם, לא אדע במה אשלם עתה את־מסי
המלך”.

אז קמה ספריה בת הנזיר הרש.

ותשתחו ארצה לפני כל־העדה ותען בענוה
ותאמר: “אנכי אאכיל את־הרעבים”.

והאנשים מסביב קראו כי־השתאו מאד ולא האמינו
ויאמרו: “איך תהיה כזאת! במה תוכלי ליחל לעשות
את־נדרך זה?”

וספריה אמרה: “כי אנכי העניה מכלכם פה,
ולכן זה כחי. הנה אסמי ומגורותי בכל־בית ובית
מבתיכם”.




**לב **






את־מלכי לא ידעתי, ולכן בדרשו ממני את־מסו
השאתי את־נפשי כי אתחבא ולא אשלם את־חובי.

ואני ברחתי כפעם־בפעם ואשוב ואברח מאחרי
כל־עבודת יומי וכל־חלומי בלילות.

אך פקדתו רדפה אחרי עם־כל־נשמת רוח אשר
שאפתי אל־קרבי.

ככה ידעתי לנכון כי נודעתי לו היטב וכי לא נותר
מקום לי אשר אמר עליו: לי הוא.

ועתה הנה זאת כל־תאותי להניח לרגליו את־כל
אשר לי לבעבור אמצא לי המשפט להיות מקום לי
בקרב ממלכתו.




לג






כאשר היה עם־לבי ליצור אותך, להיות צלמך צלם
חיי לבני אדם להשתחות לו, הבאתי עמי את־החמר
אשר לי ואת־חמדות משאלותי ואת־תרמית דמיוני
הכוזב ואת־תעתעי חלומותי.

כאשר שאלתי מעמך ליצור מקרב חיי את־צלם
לבך לאהבה אותך, הבאת עמך את־אשך ואת־ תקפך
ואת־אמתך ואת־יפעתך ואת־שלומך.




לד






“מלכי”, דבר עבד המלך לאדונו בבאו אליו לגלות
את־אזנו – "לא הואיל נרוטם הקדוש לבקר בהיכל
מקדש המלך מעודו ועד־כה.

"את־תהלת אלהים יזמר תחת העצים ברחובות על־פני
חוץ והמקדש ריק ממתפללים.

“כלם יאספו עליו מסביב כדברים על־הלוט הלבן,
ואל כד הדבש המזהב לא ישימו לב”.





שרפת הבתים, בשנה אשר אלפי בני עמך באו
להתדפק על־דלתותיך לבקש מעמך עזרה ולריק.

ואלהים אמר: "הנה היצור הדל הזה אשר נבצרה
ממנו לתת גג וחסות לאחיו, וזה אמר לבנות בית לי!

"ותחת העצים בתוך רחובות על־פני חוץ בחר לו אז
את־מקומו עם־בני האדם יחדו אשר גג וחסות אין
להם.

“ושקוץ הזהב הלז אשר הקימות ריק ואין־בו דבר
מלבד עב ענן הגאוה”.

והמלך קרא בחרון אפו: “עזוב את־ארצי!”

והקדוש ענה במנוחה: “אמנם כן, הגלני־נא כאשר
הגלית את־אלהי”.




לה






החצוצרה מתגוללת בעפר על־פני האדמה.

הרוח יגע, האור מת.

הוי ליום הרע!

באו, אנשי מלחמה, הביאו עמכם את דגליכם ואת
משרריכם עם־שירי המלחמה אשר לכם!

באו, עברי ארח, החפזו ממסעיכם!

החצוצרה מתגוללת בעפר על־פני האדמה ומחכה
אלינו.





ואני בדרך העלה אל־ההיכל ועמי קרבנות הערב
אשר־לי ואבקש לי מקום מנוחה אחרי עמל היום
המלא אבק ואקו כי ירפאו פצעי והבגדים הצאים
אשר לי יכבסו והיו לבנים: אז מצאתי את חצוצרתך
מתגוללת בעפר על־פני האדמה.

העוד לא בא מועד להעלות את־מנורת הערב אשר לי?

העוד לא שר הלילה באזני הכוכבים את־שיר השנה
אשר לו?

הוי שושנה אדמה כדם, הפרגים אשר לשנתי
הלבינו ויבולו!

חשבתי לנכון כי תמו נדדי וכי שלם כל־חבי,
ופתאם הנה פגעתי בחצוצרתך המתגוללת בעפר
על־פני האדמה.

גע בלבי הזעף עם־הקסם אשר לנעוריך!

תן וחדותי בחיים תתלקח לאש בערה.

תן וחצי רגעי הקיצי יחדרו ללב הלילה וזעקת
חרדה תנער כל עורון וכל־כשלון רגל.

באתי להרים את־חצוצרתך מן־העפר אשר על־פני
האדמה.

אל־נא לי שנה עוד – בתוך אבחת חצים תהיה דרכי.

ורבים יתפרצו מבתיהם ובאו ליד ימיני – ורבים
יבכו.

ורבים על־משכבותיהם יתיפחו ויתהפכו מצד
אל־צד בחלומות נוראים.

כי בלילה הזה ישמע קול חצוצרתך.





מעמך שאלתי רק שלום ותחתיו בא לי קלון.

ועתה אנכי עומד לפניך – עזרני־נא לשים עלי
את־נשקי!

תן ומהלמות מכאוב גדולות תמלטנה זיקי אש
אל־תוך חיי.

תן והתדפק לבי בצרה – והיה זה התף לעזך.

ריקות תהיינה ידי כליל, לבעבור הרם את־חצוצרתך.




לו






כאשר הרימו במשובת הוללותם סחי דמן מעל־פני
האדמה לטנף בו את־לבושך, אתה היפה, חלל־לבי
בי למראה.

ואני צעקתי אליך ואמר: “קח את־שבט מוסרך ושפוט
אותם”.

אור הבקר שכן על־העינים ההן אשר אדמו ממשתה
הלילה; שדה החבצלות הלבנות ברך בשלום
את־נשמת אפם הקודחת; הכוכבים מבעד למצולת
הקדרות הקדושה הגיהו אורם על־משתה נגינתם –
הגיהו אור על־עדת האנשים אשר הרימו סחי דמן
מעל־פני האדמה לטנף בו את־לבושך, אתה היפה!

ומושב משפטך היה בגן הפרחים לנכח זמרת
הצפרים למועד האביב: בצללי גדות הנחל אשר שם
המו העצים לענות את־הגלים ההומים.





הוי חמודי! עד לאפס־חמלה היו בחרונם.

התשוטטו בחשכה לבעבור גזל את־עדיך מעליך
לעדות בו את־תאותיהם המה.

וכאשר פגעו בך ויציקו לך וקולך חדר עד־ללבי
צעקתי אליך ואמר: “קח את־חרבך, אתה חמודי,
ועשה בם שפטים”.

אבל רוח צדקתך בך חכתה.





דמעות אם נשפכו על־דבר גדל זדונם: אמונת אהב
באין־גבול הסתירה את־חניתות התמרמרותה בתוך
פצעי האהב.

ואתה את־משפטך נתת במכאוב האלם אשר לאהבה
באין שנה; ובאדם צנוע אשר פניו יאדימו;
ובדמעות הלילה אשר לאיש עזוב; ובאור הבקר
החור אשר לסליחה.





הוי הנורא! המה במשובת תאותם העפילו לעלות
בשעריך בלילה, חתרו באסמיך לגזול את־אשר לך.

אבל משקל שללם גדל עד לאפס מדה. כבד מהם משאת
אותו או מסחוב אותו אחריהם.

ואני צעקתי אליך ואמר: “סלח להם, אתה הנורא!”

וסליחתך פרצה. בסערה, הפילה אותם לארץ
ואת־גזלתם פזרה לעפר.

היתה סליחתך בתוך הקולות אשר לרעם ועם־הזועות
אשר לדם ובקרב נפלאות האדם אשר לשקיעת שמש.




לז






ואפגפטא משרת בודהא שכב עם־החומה אשר לעיר
מתורא ויישן.

המנורות כבו כלן, השערים סגרו כלם, הכוכבים
התחבאו כלם ברקיע שמי אלול החשכים.

רגל מי־זה היא הבאה ומצלצלת בצמידיה ופתאם
תגע בקצה אל־לוח לבו?

והוא נבהל וייקץ, ואור מנורה אשר ביד אשה פגע
בעיניו הסולחות.

והיא נערה מן־הנערות המרקדות אשר־בעיר, מצפה
היתה כוכבי אבנים יקרות, מכסה ענן אדרת תכלת
לבנה, שכורת יין נעוריה.





אז תוריד את־מנורתה ותרא ותבט את־פניו הרכים
ביפים העז.

והאשה אמרה: “סלח־לי, אתה הנזיר הצעיר, הואילה
וסור אל־ביתי. הדמן על־פני האדמה איננו המשכב
הנאוה לך”.

והנזיר ענה: “לכי לדרכך, אשה. כאשר יגמול
ויבוא המועד אסור אליך”.

פתאם הראה הלילה השחור את־מלתעותיו לאור
הברק הלהט.

והסערה נהמה מאחת מכנפות השמים והאשה חרדה
תחתיה מפחד.





* * * * * * *



ענפי העצים אשר על־צדי הדרך דאבו מכבד ציצים.

זמירות חלילים עליזות שטפו מרחוק בתוך רוח האביב
החמה.

ויושבי העיר באו אל־היערות אל־מועד חג הפרחים.

ומחצי רקיע־השמים נשקף הירח המלא משתאה
אל־העיר הדוממה.

והנזיר עבר ברחוב העזוב וממעל לו הקואילים
חלי אהבה יושבים בתוך ענפי המנגו ומקוננים
באזניו את־קינתם באפס שנה.

ואפגפטא עבר את־שערי העיר ויבוא עד־רגל הסללה
ויעמוד.

מי־זאת האשה השכבת לרגליו בצל החומה מכת דבר
שחור אשר בשרה מכסה חבורות טריות והיא
מגרשת בחפזון מתוך־העיר?





והנזיר ישב לימינה, שם את־ראשה על־ברכיו,
על־שפתיה הטיף נטפי מים ואת־בשרה משח בצרי.

“מי־אתה הרחום?” שאלה האשה.

והנזיר הצעיר ענה: “הנה לעת־קץ בא המועד לדרש
אליך, ואני הנה באתי”.




לח






אין כל־זה עוד רק שחוק אהבים בינינו, אהובי!

מעת אל־עת השתערו עלי לילות סערה עזים אשר
נשבו במנורתי עד־כבותה; פקפוקים אפלים נערמו
ויכבו את־כל־הכוכבים אשר בשמי.





מעת אל־עת נהרסו החופים, שבלת המים סחפה
את־קצירי ונהי ותמרורים פלחו את־שמי מן־הקצה
אל־הקצה.

ואת־זאת למדתי ואדענה: יש באהבתך פצעי מכאוב
ואין־בה לנצח הרוח הקרה והאלמת אשר למות.




לט






הסללה נפלת, ואור כמו שחוק אלהים פרץ אלינו.

לנו העז, הוי אתה האור!

נבקע לב הלילה!

בתק בלהט חרבך את־סבך הפקפוקים ואת־סבך
כל־תשוקה רפה.

לנו העז!

בא אתה אשר חנות לא תדע!

בא אתה אשר נורא אתה בלבנתך.

הוי אתה האור! תפך נתן קולו עם־חליפות־האש
והלפיד האדם נשא אל־על; המות גוע עם־פרץ
הנהרה.




מ






הוי להב אש, אתה האח לי, לך עז.

אתה הוא הסמל האדם והבהיר אשר לחפשה הנוראה.

את כפיך תשא למרום, באצבעות נחפזות תעבור
על־מיתרי הנבל ונגינת המחולות אשר־לך נפלאה.





כאשר ישלמו ימי והשערים יפתחו, ושרפת
לאפר את־האסורים האלה אשר על־ידים ועל־רגלים.



בשרי יהיה עמך לאחדים, לבי יתלכד עם־גלגל
סופתך והחם הלהט אשר היה לי לנשמת חיים
יתלקח ויתערב בשלהבתך.




מא






המלח יצא לדרך והוא שט על־פני הים הזעף
בלילה.

התרן מתיפח תחת מפרשיו הנפוחים הממלאים
ברוח סער.

השמים מדקרים בצפרני הלילה והמה נפלים
על־פני הים שקויי רעל הפחד השחור.

הגלים מנפצים את־ראשם אל־השחור אשר־לא יראה –
והמלח יצא לדרך והוא שט על־פני הים הזעף.





המלח יצא לדרך, לא אדע את־מקום המועדה אשר־לו,
והוא מרגיז את־הלילה פתאם בלבנת מפרשיו.

לא אדע את־החוף אשר אליו יעלה לעת־קץ אל־היבשה,
למען הגיעו עד־החצר הדוממה אשר שם מנורה מאירה
ושם ימצא את־הנפש היושבת על־פני העפר ומחכה
לו.

מה־תאות נפשו אשר תשים את־סירתו עד־לבלי דאגה
מפני לילה ואפלה?

הכבדה סירתו באבנים יקרות ובפנינים?

אכן לא! אין המלח מביא עמו כל־מכמן מלבד
השושנה הלבנה אשר בכפו והזמרה אשר
על־שפתיו.

והן מועדות עמו למען הנפש המחכה לו לבדד
בלילה עם־מנורתה המאירה.

שכנת היא בסכה אשר עם־פאת הדרך.

שערות ראשה הפרוע מתעופפות ברוח ומסתירות
את־עיניה.

הסער נהק בעד־דלתה השבורה, הנר מתלקח
במנורת החרש אשר־לה ומשליכה צללים על־פני
הכתלים.

מתוך יללת הרוח היא שומעת בקראו בשמה – אותה
אשר בשמה לא נודעה.

הנה־זה עבר מועד רב מאז צאת המלח הימה.

הנה־זה יעבור עוד מועד רב עד־עלות השחר והוא
ידפוק על־הדלת.

לא בתפים יכה ואיש לא ידע.

רק האור ימלא את־הבית, העפר יהיה מברך והלב
יהיה עלז.

כל־הפקפוקים יחלפו בדממה לעת אשר יעלה המלח
אל־החוף.




מב






החזקתי בכל־כחי ברפסודה החיה הזאת, בבשרי,
מדי עברי את־הנחל הצר אשר לשנותי על־אדמות. ועזב
אעזבנה אחרי כלות המעבר.

ואחר־כן?

לא אדע אם־האור והחשך אשר שמה גם־הם כאור
וכחשך אשר לנו פה.





זה בלתי־נודע הוא החפש לעולמי עד;

באפס חמלה הוא באהבתו.

שבר הוא את־קלפת הפנינים, והוא אלם בכלא
החשכה.





הגה ובכה אתה על־הימים אשר חלפו, הוי אתה הלב
האמלל!

היה עלז, כי עוד ימים יבאו!

המועד קרב, אתה הנודד!

הנה עת לך להציב את־גבלות הדרכים!

יוסר המסוה מעל־פניו ובפעם שנית תפגשו.




מג






על־פני שרידי העפר אשר לעצמות בודהא האלהים
בנה המלך במבסר מזבח – שיר תהלה עשוי
שיש לבן.

ושם תבאנה כפעם־בפעם לעת־ערב הבתולות והנשים
אשר לבית המלך להקריב פרחים ולהעלות מנורות.

אך בעלות בנו אחריו להיות למלך תחתיו בבא
עתו, וישטוף בדם את־כל אמונת אביו מלפניו
ואת־אש הקרבנות הבעיר בספריו הקדושים.





ויהי יום סתו נטה לחלוף.

ומועד מנחת הערב קרב.

ושרימטי נערה מנערות המלכה אשר הקדשה
לבודהא, כי התרחצה במים הקדושים ואת־קערת
הזהב פארה בנרות ובציצים רעננים ולבנים, ותבא
ותשא את־עיניה השחורות אל־המלכה.

והמלכה חרדה מפחד ותאמר: "הטרם תדעי, נערה
פתיה, כי מות יומתו אל־נכון כל־איש וכל־אשה אשר
ישתחוו אל־מזבח בודהא?

“ככה חפץ המלך”.

ושרימטי תשתחוה אל־המלכה ובצאתה מפתח
הדלת ותעמוד לפני אמיטה אשת בן־המלך הצעיר
אשר ארשה לו זה־עתה.

וראי עשוי זהב מלטש מושם בחיקה ואשת
בן־המלך הצעירה קולעת את־מחלפות ראשה
השחורות והארכות ותהי מושחת בצבע את־החלקה
האדמה בתוך־מסכת השער אשר על־קדקד ראשה
להיות לאות תקוה טובה.

וידיה רעדו בהביטה את־הנערה ותזעק:
“מה־נוראה השואה אשר תוכלי להביא עלי!
עזביני־נא כרגע!”





ושוקלה בת־המלכה ישבה אל־החלון לאור השמש
השוקעת והיא קראת בספר ספרי הזמירות הנפלאות.

והיא נתרה ממקומה בראותה על־סף דלתה
את־הנערה עם הקרבנות הקדושים.

וספרה נפל מחיקה ארצה ותמהר ותלאט חרש באזן
שרימטי ותאמר: “אל־תתגרי במות, אשה
עזת־נפש!”





ושרימטי נחפזה ותעבור מדלת אל־דלת.

וראשה מורם למעלה והיא קראת: "הוי נשים אשר בבית
המלך, מהרנה!

“המועד לעבודת אדוננו הנה־זה בא!”

ורבות מהן סגרו את־דלתותיהן בפניה ורבות מהן
חרפו אותה.

וקרן אור היום האחרונה חלפה מעל־כפת הברונזה
אשר למגדל ההיכל.

וצללים כבדים רבצו על־פנות הרחובות: שאון העיר
ההומיה נאלם: צליל הגונג אשר למקדש שיוה
בשר כי בא מועד תפלת הערב.

ובחשכת נשף־הסתו, העמקה כמו־נחל זך, התלקחו
הכוכבים באורם, ופתאם ראו השומרים אשר בגן
היכל־המלך בחרדה מבעד לעצים והנה מסלת אור
מנורות מאירות פתאם על־יד מזבח בודהא.

והם משתערים בחרבותיהם השלופות ויקראו:
“מי־זה אתה, הפתי, אשר ישחק למות?”

וקול מלא מתק ענה: “שרימטי אנכי, שפחת אדוננו
בודהא”.

ובעוד רגע ודם לבה צבע את־השיש הקר באדמו.

ובתוך דממת מועד הכוכבים גוע אור המנורה אשר
לעבודת הקדש האחרונה לרגל המזבח.




מד






היום העומד בינך וביני משתחוה לי לברכני
את־ברכתו האחרונה לשלום.

הלילה מכסה את־פניו בצעיפו ומסתיר את־המנורה
האחת הבערת בחדרי.





הנה עבדך השחור בא באין־קול והוא פרש את יריעת
חתנתך לפניך לבעבור תשבי שם לבדד עמי
בדממה באין־דברים עד־יעבור הלילה.




מה






חלף לילי על־משכב דאגתי ועיני יגעות. לבי הכבד
איננו נכון עוד לקראת הבקר עם־מלא כל־משושו.





כסה בצעיף את־פני האור הערם, תן אות וסר ממני
הצדה הנגה המזהיר הזה עם־מחול החיים.

הסתירני בכנפי אדרת חשכתך הענגה והחבא
את־מכאובי כמעט רגע מפני לחץ תבל.




מו






חלפה העת אשר יכלתי לשלם לה חלף כל־אשר
לקחתי מעמה.

לילה מצא את־בקרו ואתה אספת אותה אל־זרועותיך,
ולך אני מגיש את־תודתי ואת־מנחותי אשר היו
יעודות לה.

תחת כל־הרעות והחטאות אשר חטאתי לה בא אנכי
אליך לבקש את־הסליחה.

על מזבחך אנכי מקריב את־כל־פרחי אהבתי אשר
נותרו בתוך ציציהם והיא חכתה להם כי ינצו.




מז






מצאתי מעט מכתבים ישנים מעמי אשר הניחה אותם
למשמרת היטב בארגזה – כלי צעצעים למען
זכרונותיה לשעשע בם.

בלב ירא נסתה לגנוב את־הקטנות האלה מתוך זרם
העת הסער ותאמר: “רק לי אלה לבדי!”





ראה הנה אין־איש אשר יכל יוכל לדרשם עתה
ולשלם את־מחירם נאמנה, ועוד המה פה.

אכן! יש אהבה בתבל זאת להצילם מן־הכליון
האחרון, כי־הנה רק אהבה כאהבתה הצילה
את־המכתבים האלה ברחמים רבים כאלה.




מח






הביאי יפי וסדרים אל־תוך האבדים, אשה, כאשר
הבאת אותם אל־תוך ביתי כל־העת אשר חיית.

טאטאי משם את־שרידי הרגעים המעפרים, מלאי
את־הכדים הריקות ורפאי את־כל אשר עלה בו תהו.

אחר־כן פתחי את־הדלת הפנימית אשר לארון, העלי
את־הנר ותני ונועד שם יחדו בדממה לפני
אלהינו.




מט






גדול היה העמל לעת אשר כוננו המיתרים, אדני!

החל את-נגינתך ותן לי לשכוח את-עמלי; תן לי
ואחוש בנעימות יפי את-כל-אשר חלף את-רוחך בקרב
הימים ההם באפס חנינה.





הלילה החולף נעצר עוד על-פתח דלתי, תן-נא
ויחלוף מזה בזמירות.

שפוך את-לבך אל-תוך מיתרי חיי, אדני, עם-הקולות
אשר ירדו מעל-כוכביך.




נ






לנגה הברק כמעט-רגע ראיתי את-בריאתך נצח אשר
בחיי – בריאה בתוך צורות-מות שונות מעולם
ועד-עולם.

מבכה אנכי את-שפלותי בראותי את-חיי ביד הרגעים
הריקים – אך בראותי אותם בכף ידך, ידעתי כי
יקרים הם מהיותם עלים בתהו בין-צללים.




נא






ידעתי כי יהיה אחד יום והוא יבא אל-קצו הקודר,
אז תשלח אלי השמש את-ברכת-שלומה האחרונה.

רעים יחללו על-פי חליליהם אצל עצי התאנה
והבהמה תרעה במורד הנחל לעת-כי ימי ירדו
אל-תוך החשכה.

ואני זאת תפלתי כי-אבין בטרם הפרדי על-מה-זה
קראתני האדמה אל-תוך זרעותיה.

בטרם אלך אעצר-נא על-שירי האחרון עד-כלותי
את-מלאכת נגינתי; אעלה-נא את-המנורה למען הבט
את-פניך ואקלע-נא את-עטרת הפרחים לעטר-בה
את-ראשך.




נב






מה היא הנגינה אשר לפי-קצב מדתה תנוע תבל?

נתן בשחוק פינו לעת הכותה במעלה החיים,
נתפלץ בחרדה לעת שובה למעמקים בחשכה.

אבל קול השיר אחד הוא, עלה ויורד לפי-קצב הנגינה
באפס קץ.





מסתיר אתה את אוצרך בכף ידך, ואנחנו קראים:
שדדנו.

אבל פתח וסגר את-כף ידך ככל-אשר יהיה עם-לבך:
גם השכר וגם האבדה משפט אחד להם.

בשחוק אשר תשחק עם-נפשך אתה תאבד
ותשתכר כאחד.




נג






נשקתי לתבל זאת במו-עיני וביצרי גוי; חתלתיה
במו-לבי בחתולים לאין-מספר; הציפותי
את-מחשבותי על-ימיה ועל-לילותיה עד-כי תבל וחיי
היו לאחדים – ואני אהב את-חיי יען-כי אהב אנכי
את-אור השמים אשר רקם עמי יחדו.





לו אמת נכון דבר עזבנו תבל זאת כדבר אהבתנו
אותה – כי-אז אל-נכון יש שכל אשר באתי אל-החיים
ובזאת אשר אפרד מעליהם.

ולו תכזב האהבה הזאת במות, כי-אז הן אכל אכל
סרטן הכזב הזה בכל-דבר ובכל-ענין עד-כי
יקמטו הכוכבים ועד-היו שחורים.




נד






העננה אמרה אלי: “אנכי גועת”; הלילה אמר:
“מתנפל אנכי אל-תוך אש הבקר”.

המכאוב אמר: “נשאר אנכי בתוך הדממה הכבדה
להיות לאות לעקבותיו אחריו”.

“ואנחנו מתים לנכח מלא כל-יש”, אמרו חיי אלי.

והאדמה אמרה: “אורי ישק למחשבותיך בכל-רגע”.

“הימים חולפים”, דברה האהבה, “אולם אנכי אחכה
לך”.

והמות אמר “מוליך אנכי את-סירת חייך להעבירנה
את-הים”.




נה






וטולסידס המשורר התהלך כבד במזמותיו על-שפת
הגנגס במקום אשר ישרפו שם את-מתיהם.

וימצא אשה יושבת למרגלות גופת אישה המת והיא
לבושה רקמת צבעים כבאה למועד חג-חתנה.

ותקם בראותה אותו ותשתחו אליו ותאמר: “הבה
אדני ונתת לי ברכתך ואבוא גם-אני אחרי אישי
השמימה”.

וטולסידס שאל: “למה את ככה נחפזה, בתי? האין
האדמה הזאת גם-היא אדמת הברא הלזה אשר ברא
את-השמים?”

“לא לשמים תאבתי”, ענתה האשה. “אל-אישי יערג
לבי”.

וטולסידס שחק בלט ויאמר אליה: “שובי לביתך,
ילדתי בטרם יעבור חדש ימים ומצאת את-אישך”.





והאשה הלכה לביתה בתקוה ובשמחה, וטולסידס
סר אליה יום יום ויתן בלבה מחשבות גדולות
לחשב אותן, עד-כי נמלא לבה על-כל-גדותיו אהבת
אלהים.

וטרם עוד יחלוף חדש ימים ותבאנה אליה השכנות
ותשאלנה: “אשה, המצאת את-אישך?”

והאלמנה שחקה בלט ותאמר: “מצאתי”.

והן שאלו בחפזון: “איהו?”

“בקרב לבי יושב אדוני, והוא עמי אחד”, ענתה
האשה.




נו






באת אלי לרגע אחד ותגע בי בתעלמות הפלא
הגדול על-דבר האשה הממלאה את-לב כל-היקום.

הן היא השבה כפעם-בפעם אל-אלהים, כי ממנו לה
הלך המתק – והיא היא היפי הרענן לעולמי עולמים
וסמל הנעורים אשר בכל; היא היא המרקדת על-פני
הזרם המפכה ומזמרת לאור הבקר; היא היא
המיניקה את-האדמה הצמאה גלים עזים; והיא אשר
ישבר אלהי הנצחים לפעמים את-לב האחת מקרב
עדתה בבא תאוה אשר לא תוכל להתאפק עוד ופרצה
והיתה למכאוב אהבה.




נז






מי היא זאת השכנת בקרב לבי –זאת האשה האבדת
ממני לנצח?

מהר מהרתיה לי לאשה והחטאתי ממצא אותה לי.

פארתיה עטרות פרחים ואת-תהלתה זמרתי.

הזהיר שחוק קל על-פניה רגע אחד, ואחר-כן חלף.

“לא אמצא משוש בך”, קראה – זאת האשה בעצבונה.





קניתי לה צמידים ממלאים באבנים יקרות, השבתי
אל-פניה רוח במניפה משבצת אבני חפץ; רפדתי
לה יצוע על-פני מטת זהב.

אז התלקח זיק עליצות בתוך עיניה, ואחר-כן גוע.

“לא אמצא משוש באלה”, קראה – זאת האשה
בעצבונה.





הושבתי אותה במרכבת עז והסעתי אותה מקצה
האדמה ועד-קצה האדמה.

לבבות נכנעים קרסו כרעו לרגליה ושאגות תהלתה
עלו עד-לשמים.

וגאון קרן בעיניה רגע אחד, ואחר-כן נמס ויהי
לדמעות.

“אין-לי משוש בהכניע”, קראה – זאת האשה
בעצבונה.





ואני שאלתיה: "הגידי לי את-מי את מבקשת?

והיא רק ענתני: “אל-זה אנכי מחכה אשר את-שמו לא
ידעתי”.

וימים חלפו והיא קראה: “מתי יבוא דודי לי, זה אשר
לא ידעתיו ואשר לעולמי עולמים לי יודע?”




נח






לך האור אשר יבקע מן-החשכה, והטוב אשר יצמח
מן-הלב הנשבר בריב.

לך הבית אשר דלתותיו פתוחות אל-כל-העולם,
והאהבה אשר קולה יקרא לשדה מלחמה.

לך המתנה אשר עוד שכרה עמה גם באבד כל
מסביב, והחיים אשר ישטפו מתוך מערות המות.

לך השמים הנחתים על-עפר נאלח, ואתה הוא אשר
תהיה למעני ואתה הוא אשר תהיה למען כל.




נט






ברבוץ עלי עמל הדרך עם-צמאון היום הלהט
ובהשליך רגעי העלטה צללים על-פני חיי כבלהות
אימי שדים, אז אקרא אליך, רעי, לא רק לשמע
את-קולך, כי-אם גם לבעבור תגע בי ידך.





הנה אימה בקרב לבי מפני משא כל-העשר הרב
אשר לא לך נתן.

שלח-נא ידך מבעד הלילה, אחז בה ואמלאנה ולא
ארפנה; הבה אחוש-נא את-מגעה, בדרך כברת הארץ
הריקה אשר לבדידתי.




ס






הריח קרא בתוך הציץ: “אללי לי, היום עבר, זה יום
האביב המברך, ואני שבוי בתוך עלה הפרח!”

אל-נא יפול לבך עליך, יצור דל!

אסוריך ימסו, הציץ ינץ ויהיה לפרח, ואם-מות
תמות בתוך שפעת החיים, והאריך האביב גם אחריך
עוד.





הריח מתדפק והמה בתוך הציץ: "אללי לי, הרגעים
חולפים ואני עוד טרם אדע לאן אנכי הולך ואת-מי
אנכי מבקש!

אל-נא יפול לבך עליך, יצור דל!

רוח האביב שמע את-תשוקתך, לא יבוא היום אל-קצו
בטרם תמלא את-מתכנת חייך.





סתום בחשך עתידו ממנו והריח קרא נואש: "אללי
לי, בחטאת-מי היו חיי ריקים באין-תכלית?

“מי יכל להגיד לי למה-זה אנכי כלי?”

אל-נא יפול לבך עליך, יצור דל!

קרוב הבקר השלם אשר יתערבו חייך אתה בחיי
כל וידעת באחריתך את-תכליתך.




סא






עוד ילדה היא, אדני.

שטה היא בהיכלך אנה ואנה ומשעשעת ומנסה
לעשות לשעשע גם-אותך אתה.

לא תתבונן ולא תשים לב אם שמטו שערותיה לארץ
ושמלתה תסחב אחריה בתוך האבק.

בעת דברך אליה, תרדם ולא תענה דבר – והפרח
אשר אתה נותן לה בבקר יזח מידה ארצה.

בפרוץ הסער והקדרות פרושה על-פני השמים, לא
תישן; צלמי פסלי שעשעיה פזורים על-פני הקרקע
והיא מתרפקת עליך בפלצות.

והיא רק יראה פן תחטא אליך בהחטיאה דבר
בעבודתה לפניך.

אבל בשחוק רך על-שפתיך אתה שוקד על-שעשעיה.

ידעת אותה.

הילדה היושבת על-העפר בחירתך היא אשר בחרת
לך; שעשעיה ישקטו וגם יעמקו והיו לאהבה.




סב






מה-יש עוד מלבד השמים, אתה השמש אשר יוכל
להכיל את-דמות צלמך?

“בחלומות בחזון אראך, אולם נבצרה עד-עולם ממני
לקות כי גם-עבד אעבדך” – ככה בכה אגל הטל
ויאמר: “קטנתי מאסוף אותך אל-קרבי, אדוני
הנשא, וחיי אינם בלתי-אם דמעות”.

“הנה אנכי מאיר את-כל-השמים אשר גבול אין להם,
ובכל-זה יכל אוכל להתמכר גם אל-אגל טל מעט” – ככה
דבר השמש. “היה אהיה לניצוץ אור ואמלאך
וחייך המעטים יהפכו והיו לגלגל משחק”.




סג






לא לי האהבה אשר כל-מעצור לא תדע, כי היא כיין
ההמה אשר נבקע נאדו והוא שאף לנדוף כלו כרגע.

שלח-לי את-האהבה אשר קרה היא וטהורה כמטר
גשמך, והוא יברך את-השדה הצמא וימלא גם
את-כדי החרש אשר בבית.

שלח-לי את-האהבה אשר תחדור עד למקור כל-יש,
ומשם תפרד כעסיס לא-נראה ובאה אל-תוך שריגי
עץ-החיים ונתנה חיים לפרי ולפרחים.

שלח-לי את-האהבה אשר תשקוד על הלב בדממה
עם-שפעת מלא השלום.




סד






השמש בא אל-מאחרי שפת הנחל ממערב אשר
בסבך היער.

נערי הנזירים העיזו את-המקנה הביתה וישבו
מסביב למדורת האש לשמוע את-דבר גוטמה נביאם.
והנה-זה נער זר בא ויגש-לו מנחת פרי ופרחים
ויברכהו וישתחו לרגליו ארצה וידבר אליו
ויהי מצפצף בקולו כמו-צפור ויאמר: "באתי אליך
לבעבור תאספני אל ארח האמת העליונה.

“סטיקמה זה שמי”.

והנביא אמר: "ברכות לראשך!

“אי-מזה שבט אתה, בני? הלא ידעת כי רק לאיש
ברהמיני המשפט לשאף אל-האמת העליונה”.

“אבי! לא ידעתי אי-זה שבט שבטי, אולם אלכה-נא
ואשאלה את-פי אמי”.

ויפרד מעליו אחרי דברו וילך ויעבור ברגל
את-הנחל השטוח ויבא אל-סכת אמו, והסכה
עומדת בקצה מדבר החול בשפת הכפר הישן.





המנורה בערה בעלטה בתוך החדר, והאשה עומדת
בפתח הדלת ומחכה עד-שוב בנה.

אז חבקה אותו אל-לבה ותשק לו על-שערת ראשו
ותשאל לו לדבר לכתו אל-הנביא.

והנער שאל: "מה-שם אבי, את אמי חמדתי?

“רק לאיש ברהמיני המשפט לשאף אל-האמת
העליונה – ככה דבר גוטמה אדוננו אלי”.

והאשה השפילה את-עיניה ותדבר חרש ותען:

“עניה הייתי בנערי ויהיו לי אדונים שונים.
ואתה, בני היקר, הנה-זה באת אל-בין זרועות אמך
יבלה, ולה לא היה בעל”.





קרני השמש הראשונות נוצצו על-ראשי העצים אשר
עם-בית הנזירים בתוך היער.

והתלמידים עוד שערות ראשם הסבוכות רטבות אחרי
הרחצה בבקר והם יושבים תחת העץ הזקן לפני
המורה.

וסטיקמה הנה-זה בא.

והוא משתחוה עד-לארץ לרגלי הנביא ויעמוד
מחריש.

והמורה הגדול שאלהו ויאמר: “הגידה-לי אי-מזה
שבט אתה?”

ויען: “אדוני, לא ידעתי. הנה-זה שאלתי את-פי
אמי ותאמר: אדונים רבים עבדתי בהיותי בנערי
ואתה באת אל-בין זרועות יבלה אמך, ולה לא היה
בעל”.

והמון קול תלונה כקול המית דברים מתקצפות אשר
הרגזו מכורתן עלה, כי הלינו התלמידים
על-הנדח הלז ועל עז מצחו אשר לא ידע הכלם.

וגוטמה הנביא קם ממושבו וישלח את-ידיו
ויחבק את-הנער אל-לבו ויאמר: “אכן הטוב
מכל-הברהמינים אתה הוא, נערי. גחלת האמת הנעלה
על-כל בקרבך היא”.




סה






אולי יש בית בעיר הזאת אשר שערו יפתח בבקר
הזה לעולם להיות נכון לקראת מגע צאת השמש
במלאות האור את-משלחתו.

הפרחים פתחו את-ציציהם בתוך הסבכים ובגנים,
אולי יש לב אשר מצא בהם בבקר הזה את-מתנת
הברכה אשר אחרה בדרך ימים ועתים באין-קץ.




סו






האזינה, לבי, ושמע: בתוך חלילו טמונה הנגינה
אשר לריח פרחים זרים ואשר לעלים מזהירים ואשר
למים נוצצים ואשר לצללים הומים מעל-כנפי דברים.

החליל גונב את-שחוק קולו מעל-שפתי רעי ופרש אותו
על-פני חיי.




סז






עומד אתה לבדד תמיד מעבר לנחל זמירותי.

גלי קולותי רחצים את-כפות רגליך, אולם לא ידעתי
איכה אשיגן.

זה שעשעי עמך איננו בלתי-אם שעשע מרחוק.

ומכאוב זה-הפרדנו מתמוגג בנגינות על-פי חלילי.

ואני מחכה אל-הימים אשר תעבור סירתך אל-גדות
שפתי ואתה תקח את-חלילי אל-תוך ידיך אתה.




סח






פתאם נפתח חלון לבי היום בבקר ברעש-זה
החלון הנשקף על-פני לבך.

השתוממתי לראות כי שמי אשר בו נודעתי אליך
כתוב בתוך עלי ניסן ובפרחיו-ואני ישבתי
מחריש.





לרגע אחד הוסר המסך המבדיל בין-שירי
ובין-שיריך.

מצאתי כי אור בקרך היה מלא את-שירי האלמים אשר
לא הושרו; חשבתי כי אלמדם לרגליך-ואני
ישבתי מחריש.




סט






ישבת בתוך לבי בקרב-ולכן בהיות לבי נודד
ונוסע לא מצאך מעולם; נחבאת מפני המון אהבתי
תקותי עד-לאחרונה – כי תמיד היית בקרבן.





אתה היית חדותי בקרבי בשעשעי נעורי, ואם
שוקד הייתי רב מדי על-שעשעי נגוזה החדוה.

אתה זמרת לי ברגעי רוממות חיי, ואני שכחתי
לזמר לך.




ע






בהחזיקך במנורתך בשמים, ושפכה את-אורה
על-פני וצלה יפול עליך.

ואני בהחזיקי במנורת האהבה בלבי, ונפל אורה
עליך ואני נשאר עומד מאחור בתוך הצל.




עא






הוי הגלים, גלים בולעי שמים, הנוצצים ברב-אור,
המרקדים ברב-חיים, הגלים אשר לחדוה מתגעשת,
הסערים נצח!





הכוכבים נדים על-פניהם, מחשבות לכל-חליפות
צבעיהן תוטלנה בהם ממעמקי תהומותיהן
ותשתפכנה על-גדות חופי החיים.

לדה ומות עלים ויורדים עם-קצב נגינתם ועוף-הים
אשר בתוך-לבי פרש את-כנפיו וצרח מגיל.




עב






החדוה נחפזה ותעבור את-מלא כל-העולם לבעבור
תאר את-תבניתי.

אורות השמים נשקו לה הלך ונשק עד-כי הקיצה.

פרחים אשר לקיצים נמהרים נאנחו בקרב נשמתה
וקולות אשר לרוחות ואשר לזרמות מים רנו בניד
יצריה.

זרמת חליפות הצבעים אשר לעבים ואשר ליערות
נזלה בחייה ונגינת כל-דבר וכל-ענין החליקה
בדי עורה לתת להם תאר.

והיא היתה לי לכלה – את-מנורתה העלתה בביתי.




עג






האביב עם-עליו ועם-פרחיו בא אל-תוך בשרי.

הדברים הומיות בו כל-הבקר והרוחות הבטלים
משעשעים עם-הצללים.





מעין מתוק מפכה מקרב לב לבי.

עיני טבלות בגיל כמו הבקר הרחץ בטל, וחיים
רעדים בכל-יצרי בשרי כמו מיתרים הומים אשר
לעגב.





הלבדד אתה מתהלך על-גדות חיי, אשר שם
השבלת גאה תגאה, אתה חמוד ימי עד-לאין-קץ?

המסביב לך מעופפים חלומותי כזבובי קיץ ברקמת
צבעים על-פני כנפיהם?

ואם אלה הם שיריך הנותנים הד-קולם במהמורות
האפלות אשר לחיתי?





מי מבלעדיך יכל לשמוע את-המית הרגעים הכבירים
הסערים היום בתוך גידי, את-קול הצעדים העליזים
המפזזים בתוך לבי ואת-שאון החיים באין-שקט
המתדפקים באברותיהם בקרב נפשי?




עד






מוסרותי נתקו, נשיי שלם, דלתי נפתחה לרוחה,
ואני הולך אל-כל אשר יהיה רוחי ללכת.

והם רבצים בפנותיהם וארגים את-ארג רגעיהם
החורים וספרים את-אגורותיהם בשבתם על-העפר
וקראים לי לשוב.

אבל חרבי לטושה, חליצתי על-בשרי וסוסי דהר
לרוץ.

מצא אמצא את-ממלכתי.




עה






הן רק-זה מצער ואני באתי אל-אדמתך ערם ובלי-שם
בקול זעקה.

והיום קולי עלז, כי אתה אדני עומד על-יד ימיני
לשים לי מקום לבעבור אמלא את-חק חיי.





וגם הנה מדי הביאי אליך את-זמירותי לקרבן,
תחיני תקוה בסתר, כי אנשים יבואו והם
יאהבוני על-כל-זה.

ואתה אהבת לגלות סודי כי אהב אנכי תבל זאת אשר
הבאתני אליה.




עו






בלב ירא רבצתי בצל מבטח, אבל עתה, בנשא דכיי
החדוה את-לבי על-מרום שיאם, מתרפק לבי על-צוק
הסלע האכזרי אשר לפגעיו.





בדד ישבתי בפנת ביתי וחשבתי כי צר הוא
לכל-אורח מחוץ, אבל עתה, כאשר נפתחה דלתי
ברעש בחדוה אשר לא פללתי, ראיתי כי יש מקום
שם גם-לך וגם לתבל כלה.





הלכתי על-ראשי אצבעות רגלי, שוקד על-נפשי,
ואני מלא כל-ראשי בשמים ועודה עדי – אבל עתה,
בבא סופה שובבה והכפישתני לעפר, אתן בשחוק
קולי ואתגולל על-פני האדמה לרגליך כמו-ילד.




עז






לך העולם עתה ולנצח.

ויען-כי לא ישאל לבך דבר, מלכי, לכן אין-לך
ענג בעשרך.

הנה הוא בעיניך כלא-היה.

ועל-כן אתה נותן לי מעט מעט את-אשר לך ואתה
כובש בלי-מעצר את-ממשלתך בקרבי.

יום על-יום אתה קנה את-עלות שמשך מיד לבי ואתה
מוצא את-אהבתך חקוקה בתוך תמונת חיי.




עח






לצפרים נתת זמירות והן שבות ונותנות זמירות לך.

ולי נתת רק קול לבדו, ואולם שאל אתה רב מזה –
ואני מזמר.





עשית את-רוחותיך קלי רגלים והם ממהרים
לעבודתך. ועל-ידי נתת סבל משא למען אקל אותו
מעליהן בנפשי עד-הסירי לעת-קץ את-הסבל כלו
והייתי חפשי לעבודתך.

בראת את-האדמה ומלאת את-צלליה בשרידי אור.

ופתאם עצרת במלאכה; עזבתני בידים ריקות
על-פני העפר לבעבור בראי את-שמיך.

לכל-היצורים אשר חוץ ממני אתה נותן, ומעמי אתה
שאל.

קציר חיי הולך ובשל בשמש ובגשם סחף עד-אקצור
שבעתים מאשר זרעת, לבעבור שמחי בו את-לבך,
אתה אדון גרנות הזהב.




עט






אל-נא תתנני להתפלל כי אשמר מן-הרעות, כי-אם
אשר אוכל להתיצב בפניהן ולא אירא.

אל-נא תתנני לשאל כי כאבי יחלוף, כי-אם אשר
יהיה לי לב להתגבר עליו.

אל-נא תתנני לחפש בעלי-ברית בשדה
מלחמות-החיים כי-אם אשר אבטח בעצם כחי.

אל-נא תתנני להתחנן במצוקות מוראי כי הנצל
אנצל, כי-אם אשר יהיה לי ארך רוח עד-אמצא
את-פדותי.

רצה-נא ואל תשימני לרך לבב, אשר אחוש את-חסדיך
רק בהיות הברכה בעמלי, כי-אם תנני ואכיר
את-ידך החזקה גם בעלות פעלי בתהו.




פ






לא ידעת את-נפשך גם-אתה בשבתך בדד, ולא בא
אליך קול הקריאה בחפוז הרוח מעבר החוף מזה
אל-עבר החוף מזה.





באתי ואז הקיצות, והשמים פרחו במו-אור.

הפרחתני בקרב פרחים רבים, טלטלתני בערשות
צורות שונות; טמנתני במות ושבת ומצאתני
בחיים.





באתי ואז גאה לבך; יגון בא לך וחדוה.

נגעת אלי ויעל קול צלילך באהבה.





אבל אד כלמה בתוך-עיני ויראה מתלקחת
בתוך-לבי; פני מעלפים מסוה ואני בכה כאשר לא
אוכל לראותך.

ובכל-זה ידעתי את-צמאון לבך באין-קץ לראות
את-פני, זה צמאון הקרא על-פתח דלתי יום יום
מחדש בהתדפק אלי השמש העלה.




פא






אתה בהיותך נצב על-משמרתך בבלי-עת תקשיב
לקול צעדי ההולכים הלך וקרב למועד אשר עליצותך
תתלכד עם-עריפי השחר ותבקע עם-פרוץ האור.

כאשר אקרב לבוא הלך וקרב כן תשגה וכן תגדל
חמת הכח אשר למחולות הים.





עולמך היה למטע מצמיח אור אשר ימלא את-כפיך,
אולם שמיך נטועים בסתר לבי! רק לאטו יפתח
את-ציציו באהבה כמפחד.




פב






הבה ואקרא בשמך בשבתי בדד בתוך-צללי
מחשבותי האלמות.

הבה ואקרא אותו בבלי-מלים, הבה ואקרא אותו
באין-מחשבה.

כי הנני כמו-ילד אשר יקרא את-אמו מאת פעמים
והוא שמח על-כי יכל יוכל לבטא בשפתיו: “אמי”.




פג






לבי ירחש כי הכוכבים כלם מאירים בקרבי

תבל פרצת אל-תוך חיי כשבלת מים.

הפרחים מציצים בקרב נפשי.

שפעת כל-הנערים אשר ביבשה ואשר במים עלה
כענן קטרת בקרב לבי, ונשמת כל-דבר וכל-ענין
פרטת על-פי מחשבותי כפרוט על-פי חליל.


Ⅱ


כאשר תישן כל-הארץ אבוא אל-פתח דלתך.

הכוכבים מחרישים ואני ירא לזמר.

אחכה-נא ואשקוד עד-יחלוף צלך על-מעקה הלילה,
אז אשוב בלב מלא.

ואחר-כן בהיות הבקר אזמר בפאתי דרכים;

הפרחים אשר בסבכי הגדרות יענו לי ורוח הבקר
יאזין.

ועברי ארח יעמדו פתאם תחתיהם ויביטו אל-פני,
כי יחשבו כי קראתי להם בשמותם.


Ⅲ


הדביקני-נא אל-מזוזת דלתך למען אחכה לפקודיך
תמיד ותן לי להתהלך בחצרות ממלכתך למען
אשמע בקראך.

אל-נא תתנני לשקוע ולחלוף בתהומות תהו.

אל-נא תתן לחיי לבלות לסחבות מחסר ומכליון.

אל-נא תתן לפקפוקים לצודני – אלה אבקות
כל-מהומה.

אל-נא תתנני לצאת בנתיבות רבים לאסוף דברים
רבים.

אל-נא תתנני לכף את-לבי תחת-על הרבים.

תנני-נא וארים ראשי אל-על בגבורה ובגאון
על-היותי לך לעבד.




פד






החתרים

השומע אתה את-תשאות המות מרחוק,

את-קול הקריאה בין-שבלת אש וענני נגף –


את-קריאת רב החבל אל-תפש המשוט להסב את-פני
האניה למחוז ימים אשר שם אין-להם,


כי חלף המועד – מועד חבוק-ידים בחוף –

ששם תקנה ותמכר זאת הסחורה הישנה במעגל
סובב באין-קץ,

ששם החפצים באין-רוח-חיים צפים אנה ואנה, והם
מורקים וריקים מאמת.





מקיצים הם בפחד פתאם ושאלים: “חברים, אי-זה מועד
השמיע קול הפעמון? מתי יעלה השחר?”

העבים מחו את-הכוכבים –

מי-הוא זה אשר יכל לראות את-אצבע היום הרוזמת?

נחפזים הם החוצה עם-משוטיהם בידיהם, המטות ריקות
האם מתפללת, האשה ארבת אל-פתח הדלת;

זעקת קול הנפרדים איש מעל-אחיו קרעת את-השמים,

וקול רב החובל קרא מן-החשכה:

“באו, חבלים, העת לשבת בחוף חלפה!”

כל פגעי העולם השחורים שטפו את-גדותיהם,

ובכל-זה, חתרים, עלו למקומותיכם וברכות הרעה
בנשמותיכם.

את-מי אתם מחרפים, אחי? הורידו ראשיכם ארצה.

החטאת היתה חטאתכם וחטאתנו.





החמה אשר הלכה וגדולה בלב אלהים מדר דור,

מרך לב החלשים, גאות הגבורים, התאוה לבצע
ולחלקה שמנה, משטמת הנכלמים, גאון לב השבטים
והתעבות הנעשות לבני אדם –

כל אלה בוססו את-שלום אלהים, ויזעף בסערה.





כמו-זג אשר בשל ישבר-נא הסער את-לבו ויער
את-רעמיו.

עצרו בעד שפך הדפי אשר תתנו בכל-איש ובעד
תהלת נפשכם את

ובדממת תפלה חרישית על-פניכם חתרו אל-מחוז זה
אשר שם אין-לו.





ידענו חטאות ורעות יום יום, – ואת-המות ידענו;

עוברות הן כעננים על-עולמנו ומהבילות אותנו
בשחוק פיהן הנוצץ ונדף.

פתאם הן עומדות דומם ותהיינה למפלצות,

ועל-בני האדם שומה היא לעמוד לפניהן ולהגיד:

"אין-אנחנו יראים אתכן, שקצים נתעבים! כי חיינו
יום יום והתגברנו עליכן,

ואנחנו מתים באמונתנו כי השלום אמת והאלהים
אמת ואמת אדני לנצח נצחים!"





אם לא ישכון אלהי אלמות בלב המות,

אם לא תפרח החכמה העליזה ולא תהרוס את-גבולות
הרעה,

אם לא תמות החטאה כי תגלה מאליה,

אם לא ישבר הגאון מכבד משא מכלוליו, –

אי-מזה באה אפוא התקוה אשר תהדף את-האנשים
האלה חוצה ממעונותיהם כמו-כוכבים, למען התנפל
אל-תוך מותם לנכח אור הבקר?

האם ערך דם הנענים ודמעות האמות יאבד כליל
עם-עפר האדמה ולא יקנו במחירם את-השמים?

ואם ישבור האדם את-גבוליו אשר מות להם, האם לא
יקום לעיניו ברגע הזה דבר אשר גבולים אין-לו?




פה


שירת הנואשים



צוני אדוני כי לעת עמדי בפאתי הדרכים אשיר
את-שירת התוחלת הנכזבה, כי היא הכלה אשר ימהר
אותה לו בסתר.

את-הצעיף הקודר שמה עליה, לבעבור הסתר את-פניה
מן-העם, אולם האבן היקרה להטת על-לבה מן-החשכה.

עזובה היא מן-היום, וליל אלהים מחכה לה במנורות
מוארות ובפרחים רטבי טל.

מחרישה היא ועיניה מורדות ארצה; את-ביתה עזבה
מאחריה, ומביתה עלה קול הזעקה הלז על-כנפי
הרוח.

אבל הכוכבים שרים את-שיר אהבת אלהים לנכח הפנים
המתוקים מכלמה וממכאוב.

הדלת פתוחה בחדר העזוב, קול הקריאה נשמע ולב
החשכה דפק בחרדת הדר לקראת מועד האהבה הבא.




פו


דברי תודה



לאלה ההולכים בדרך גאוה, והם טחנים את-חיי
השפלים בשעלי פעמיהם ומכסים את-הירק הענג
אשר על-פני האדמה בעקבי רגליהם בדם

תן להם ויעלזו ויודו לך, אדני, כי להם היום.

אבל אני זאת תודתי כי גורלי עם-הנדכאים, אשר
יכאבו ואשר ישאו את-סבל הכח ואת פניהם
יסתירו ואת-אנחותיהם יחנקו במו-אפל.

כי כל-הלמות מכאוב לבם התדפקה על-תהום לילך
הנסתרה וכל-עול נאסף אל-תוך דממתך הגדולה.

ויום המחר להם הוא.

הו שמש! עלה על-הלבבות זבי הדם ופרח בפרחי
בקר, ואורות הלפידים אשר למשתי הגאוה יצמתו
לאפר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13233