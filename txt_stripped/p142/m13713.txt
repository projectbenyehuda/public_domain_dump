


	
	אחרית
	








אמי, הנה־בא מועד לי ללכת – ואנכי הולך.

והיה בין־ערבים בעלות העלטה החורת והשוממה,
ותפרשי את־כפיך על־מטתך אל נערך, ועניתי
ואמרתי: “אין נערך בזה!” – אמי, הנני הולך.

ואני אהיה לנשמת רוח, קלה וענגה, ואבוא
ואתרפק עליך; לגלגל אהיה על־פני המים לעת
התרחצך בהם ואשק לך הלוך ונשק, הלוך ונשק.

ובליל סערה בהתדפק הגשם על־העלים, ושמעת
את־קולי במטתך בלט ושחוק פי יאור לך עם־הברק
יחדו וחדרו אל־חדרך בעד החלון הפתוח.

ובשכבך ערה בלילה ומאחרת להגות בבנך,
ושרתי לך מראש כוכבים: ישני, אמי, ישני".

ועם־קרני הירח המתשוטטות אתגנב אל־מטתך
ואשכב בחיקך לעת תישני.

ולחלום חזיון־לילה אהיה ובעד פתחי עפעפיך
הקטנים אחלק עליך לתוך מעמקי שנתך,
ובהתעוררך ותביטי סביב בחרדה, ואהי כזבוב אש
נוצץ ואתעופף פתאם החוצה אל־תוך החשכה.

ולעת ימי החג הגדול, חג פויה, בבא ילדי
השכנים לשחק בביתנו, ואתמוגג ואהי לזמרה בפי
החליל ואדפוק בלבך כל־היום.

ודודתי הנאהבה תבוא עם־מתנות חג הפויה
ותשאל: “אי נערנו, אחות?” וענית, אמי, ואמרת לה
בקול דממה: “יושב הוא בבבות עיני, יושב הוא
בבשרי ובנשמתי”.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13713