


	
	ארץ הגלות
	








אמי, אור היום נהפך ללבן כהה בשמים. לא ידעתי
מה־המועד עתה.

שעשעי לא ישעשעוני, לכן סרתי אליך. הנה
שבת היום, הנה היום הקדוש לנו.

עזבי את־מלאכתך, אמי, שבי פה אל־החלון וספרי
באזני והגידי לי איה מדבר טפנטר אשר בספרי
הנפלאות?





צללי הגשם כסו את־אור היום מן־הקצה אל־הקצה.



הברק הזועם שרט בצפרניו את־פני השמים
לשרטות.

כאשר יתגלגלו העבים והרעם ירעם, אהבתי
כי־אפחד ואדבק בך.

כאשר יתדפק הגשם הכבד שעות על־שעות על־פני
עלי הבמבו וחלונינו יחרדו ויצלצלו מדחיפות
הרוח, אהבתי כי־אשב בדד בחדרך לימינך, אמי,
ואשמע אליך בספרך באזני את־דבר מדבר
טפנטר אשר בספרי הנפלאות.





איה מקומו, אמי? על־שפת־צי מן־הימים, לרגל־מי
מן־הגבעות, בממלכת־מי מן־המלכים?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13698