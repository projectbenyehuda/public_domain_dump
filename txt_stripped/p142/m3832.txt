


	
	ספר יורם
	



ספר יורם / רודולף בורכארדט, תרגם דוד פרישמן

הקדמה מאת דוד פרישמן

לפני שנים אחדות פרסם רודולף בורכרדט, סופר שחציו משורר וחציו פילוסוף, את ספרו הקטן “יורם”, שהדפיסו בתור כתב-יד רק בשביל מספר קטן של מבינים. הרושם היה חזק. איש מודרני בוחר לו את הצורה העתיקה, סגנון ביבלי והרצאה ביבלית, בורא לו מין איוב קדמוני, ורק שרגשותיו הן רגשות מודרניות דוקא, ואיוב זה מתוכח גם הוא עם אלהיו הזועם ושואל מעמו כי יראה לו את עונו מפורש (“את אצבעך שים על חטאתי”), כדי שידע אם בצדקה באה עליו כל הרעה אשר מצאה אותו. אין הוא שואל כי יעביר מעליו את הרעה, כי ישוב ויחננו, כי ישוב את שבותו ויוסיף את כל אשר היה לו למשנה ויברך את אחריתו מראשיתו ויתן לו ארבעה-עשר אלף צאן וששת אלפים גמלים ואלף צמד בקר ואלף אתונות ושבענה בנים ושלוש בנות וכו'. לא. בשעשועי ילדים כאלה יכול היה רק איזה אלהים קדמוני לכפר פני איזה אדם קדמוני, אחרי שנחם על הרעה, והילד הגדול האיר מיד את פניו וישב ויהי מאושר. לא – בכל אלה לא יושע ליורם זה אף במעט (“אשר אבד הנה אבד ואת האבדה לא תמחה גם כי תשיב לתתה לי שנית. אשר מת הנה מת ואת המות לא תעביר מנגדי גם כי תעורר את המת”). אדרבא. נכון הוא בשס“כ כל גידיו וברמ”ח כל אבריו לקבל בכל רגע באהבה את כל היסורים הרבים, שבאו עליו, ולהצדיקם עליו. ורק את הדבר הקטן הוא שואל מעם האלהים הגדולים והתקיפים: אראה נא ואזכרה נא כי באה עלי כל זאת בצדק וביושר – ואז ירגע בי לבי ואוכל למות במנוחה. הלשון היא לשון אדירה ונאה ועזה. כאבני ברד נופלים הדברים, כסלעי שיש יורדים, והם עצומים וגדולים מכח אנוש. רגע אחד נחשבים אנחנו בעינינו כנתונים בעולם אחר. איזה כח איתנים התפרץ וסוער לעינינו. תשעת הפרקים הקטנים של הספר האמנותי הקטן הזה מכילים אוצר שלם של פרובלימות מודרניות היוצאות ומתפתחות מתוך שרשים קדומים מאד. המוטיבים מוטיבים קדמונים, ורק שמהם מסתעפות שאלות מודרניות רבות: האלהות והאנושות, החטא והעונש, החיים ומניעות פרי הבטן, האהבה ויחס המינים זה לזה, הרוח והטבע – כל אלה מובאים פה בחשבון. הריב הזה עם האלהים מזכיר לנו את האדיר ביותר, ששירת העולמים הטרגית ושירת הגבורים עם שירת האמונה נתנו לנו מאז ועד עתה. ואולם היותר נשגב הוא אותו הקול הנפלא היוצא לנו מתוך ההרצאה – קול שאפשר הוא החקוי היותר טוב לספר הביבליה, שיש לנו עד היום הזה. ומה זה קולה של הביבליה הלא ידענו: מן הצרופים שלו יוצאת לנו הלשון היותר אדירה, שכתבו בה בני האדם עד עתה.

את הספר הזה חשבתי לי לחובה לתת בתרגום עברי. אם המחבר, שסוף סוף לא היתה לו האפשרות לכתוב את הביבלית שלו אלא על פי חקויים לשפתו של לוטר, הצליח כל כך בספרו, הרי אי אפשר הוא שהספר בתרגומו העברי, כשהוא כתוב ביבלית ממש, יהיה רשמו קטן מזה.

ד. פ.

ספר יורם


קרוב אלהים ולהבינו רחוק:



אך בהיות השאה



וצמחה התשועה עמה…



האלדרלין



א


א.   אלה הדברים אשר כתב מרדכי בן-גבריאל הארמי על-ספר ויקרא לו נפלאות תולדות אדם.



ב.   איש היה בישראל מבני שבט הגדי וישב בעין-פרז אשר עם-הברכות האחוזות.



ג.   ושם האיש פינחס בן-עמינדב בן-פתור מבני גד ושם אמו יעל.



ד.   ויהי האיש תמים עם-אנשים טוב וישר ועם-ישראל נאמן וישב האיש בבית אבותיו ויעש מקנה וקנין ויסחר עם-עדריו הלוך ושוב מנגב ועד-ים וסובב אל-מזרח.



ה.   וירב רכושו מאד וילך הלוך ורב ויצא שמו עד-מדין אשר עם-ערב ועד-כשדים.



ו.   ויהי לו בן ושמו יורם אשר ילדה לו אשתו ולא היה לו אחר זולתו.



ז.   ויחמדו את-הנער כל-ראיו ויהי לשמחה ללב אביו ונגד זקניו נחמה.



ח.   כי משנה ברכה ברכו אלהים ויהי תם וטוב תאר אדמוני וצח ועם-הרצים רץ היה ויתהלך לפני-אלהים ישר מנעריו.



ט.   ויגדל הנער ויהי לאיש ויתן לו פינחס אביו את-הטבעת ואת-שמלת הגברים אשר ילבש ויבקש לו אשה לבעבור זרעו.



י.   וימצא לבנו אשה את-איזבל בת-זכרי בן-אליעזר מבני גד ויתן אותה לו לאשה.



יא.   ויקח אותה יורם לו לאשה כחקת ישראל ככתוב.



יב.   והאשה לא הרתה לאישה ולא ילדה לו בן או בת.



יג.   אז ידבר פינחס על-לב בנו יום יום ויתחנן לו ולא חדל אשר יגרש את-האשה כחק לישראל ונתון לה ספר כריתת כמשפט העקרות ככתוב בתורה.



יד.   ולא אבה יורם לשמוע לו ויכבד את-לבו ויחר לו על-אביו על-הדברים אשר דבר.



יה.   כי היתה האשה ברה ונחמדה מאד טובת תאר וענוה ונפשה תמימה כילדה ויורם אהבה.



יו.   ויצו אותה יורם ותשב האשה עמו כלבבו.



יז.   ויקח לו פילגשים על-אשתו אולי תחיינה בו זרע.



יח.   ובהרבותו את-פילגשיו ולא ילדו גם הנה זולתי האחת ותלד לו בן.



יט.   ויורם עין אותה ואת-הילד אשר ילדה לו.



כ.   והאשה אשה כשדית אשר ממחרפתא אשר בארץ כשדים.



כא.  ויהי לתקופת הימים וימצאוה אותה עם-מנאפה ויוציאוה אל-מחוץ לעיר ויסקלוה באבנים לנכח פני אלהים כי זנתה תחת אישה.



כב.   ואת-הילד אשר ילדה העביר יורם ולא יסף לדעתו כל-הימים.

ב



א.   ופינחס זקן מאד בא בימים ויתעצב אל-לבו על-בנו כי הכביד יורם את-לבו.



ב.   ויהי כי מרה רוחו לו וילך וישכב.



ג.   ויישן את-שנתו ויחלום חלום.



ד.   בחלומו והנה תאנה עומדת בין-העצים בגנו והתאנה אין-לה עלים ואין-לה פרי מק שרשה וכתוב עליה עקרה.



ה.   ויחלום עוד חלום שני על-הראשון וירא את-התאנה והיא עומדת ביום רעם והגשם הולך וסער והנה נתקו כל-שרשיה ערמים כלם ולא יכלה עוד התאנה להתחזק על-המקום אשר היא שם.



ו.   ופינחס חלם בשלישית וירא את-העץ ותפול אש עקלתון מן-השמים ותאכל אותו כאכול החיה הטרפת את-חית השלום ולא נותר ממנו שריד חיים ויאכל עם-גזעו.



ז.   וישמע פינחס והנה קול קרא אליו מן-הסערה לאמר: אנכי הוא אלהים אשר נתן אתן ואשר לקח אקח אכן נחמתי כי עשיתי את-האדם.



ח.   והמראה מראה ראשונה אשר נראתה לפינחס כי לא ראה מראה מעודו.



ט.   ויחרד פינחס חרדה גדולה ויירא את-אלהים וידבר אל-לבו לאמר:



י.   הלזה זקנתי ושבתי ואת-אלהים לא ידעתי ואת-קולו לא שמעתי בלתי היום.



יא.   אשר בלילות יחפשני בנדוד שנתי מעיני והבהילני במראות ובחזיונות ייסרני.



יב.   למען השפט אתי הרעות לעמת הטובות ואת-עדרי מול זרעי ושלם לי כגמולי.



יג.   ויהי ממחרת בהיות הבקר ויצו פינחס ויקראו לו חכמים ויודעי בינה לפתור לו את-חלומו.



יד.   וירבו מאד לבוא ולא מצא בהם איש יודע חלומו לפתור אותו ויתקצף מאד ויגרשם מעל פניו.



ויהי אחרי כן ויצו לעשות את-קרבנו לעלה והגישו קרבן אשם ואת-החטאת יעשו בחצרו לכפר עליו לפני אלהים.



יו.   ויורם בא מן-הדרך וירא את-הפרים ואת-הקדשים אשר בחצר ויתמה מאד ויגש אל-אביו וישאל: מה אלה לך אבי?



יז.   ופינחס היה כנכלם לעיני בנו ויבוש ויתרגז והוא חלש ואין אונים לא ידבר ורק יפטיר בשפה ויוריד ריר כי זקן האיש מאד.



יח.   ויורם שם אל-לבו וידבר בקרבו ויאמר: ראה הנה שב אבי ויהי כילד קטן ולא הכלים את-אביו עוד וידבר אליו רכות כדבר אל-הילד ויצו את-עבדיו ויעבירו את-הפרים מן-החצר.



יט.   וימי שני חיי פינחס תשעים שנה ושתים שנים ויהי שבע חיים וימת ויקבר עם-אבותיו בעין-הפרז אשר עם-הברכות האחוזות.



כ.   ואת-כל רכושו היה לבנו ירושה עם-מספר כל-העדרים ועם-משקל כל-הכסף.



כא.  זהב וזהב שחוט וגנים עם-כרמים והשדות אשר עם-הבתים ומחוץ לגבול ועל-סביביו.



כב.   ויסחר אל-הארץ גם הוא ככל-אשר עשה אביו.

ג



א.   ויהי בהיות יורם כבן-שלשים שנה ויקם לנסוע.



ב.   ויסע יורם למען סחרו וידבר אל-אשתו ויאמר:



ג.   ראי הנה אנכי יוצא לדרך וביום הששי אשוב.



ד.   ואת פה שימי-נא עינך על-כל אשר לי ולא יבלע לו ולא יהיה משחית ברכושי.



ה.   אל-תאספי זר הביתה פן תהיה בך דבת עם רעה ואל-תאמרי לאיש הנה חדרי.



ו.   כי-אם את העבדים צוי והכינו לכל-איש הבא ארחה וישבו עם-האהלים והגידו להם כי בשובי איטיב עמם שבעתים.



ז.   ואיש כי יסור אליך בשמי והביא עמו מכתב או חותם ושאל ממך לכל-ממכר ועל-התרבית;



ח.   ועשית לו כצדקתו אל תגרעי ממנו מסת שכרו מעט ואם הרבה כי חק הוא לאמר:



ט.   כי יעזוב איש ביתו להיות בדרך משלשת ימים ומעלה והפקיד האיש תחתיו איש או אשה להיות תחתיו בכל אשר יפנו ולא יהיה שמו לחטאה בקרב האדם.



י.   ותען איזבל ותאמר: את-כל אשר תצוני אדוני אעשה.



יא.   ויורם חבק לאשתו בידיו ובשפתיו כי לבו עלז בו ויתרפק עליה רגע מעט.



יב.   ויקם יורם אחרי כן ויצא לדרכו וחמשים עבדים לקח עמו חמשים להסיע את-העדרים ויהי שמח וטוב לב.



יג.   ויהי ביום השני בהיותו רכב הוא ועבדיו על-שפת נחל פשיון ויבאו עד-המדבר.



יד.   ושם לפנים ברישה עיר הגוים אשר השמיד אותה אלהים מעל פני האדמה בחטאתיה.



יה.   ויפלו עליהם השודדים מבני כש ויחזקו מהם ויהיו כל-עבדיו מאכל לפי חרבם וימותו כלם בחרב לא נמלט מהם בלתי-אם אחד.



יו.   ויורם התאמץ עליהם וילחם בם ככל אשר יכול ויכוהו וימחצו את-ראשו ויהי לו פצעים רבים מאד ויחלש ויאסרוהו בכבלים וינהגוהו אותו ואת-עבדיו שבי למכור אותם לעבדים לקחת כפרם.



יז.   ויורם התעלף ולא ידע את-נפשו וינהגוהו עמם אסור בחבלים.



יח.   ויבאו עד-מכריה היא העיר הגדולה בכשדים וימכרוהו לאיש כשדי בשלשה שקלים כסף ושני כבשים ויעזבו את-יורם בידו.



יט.   והעבד אשר נמלט מיד השודדים קם אחרי לכת האנשים כי נחבא אל-מתחת לאבני הנחל.



כ.   ויהי עם-לבו לשוב עד-עין הפרז לספר את-כל המוצאות אותם.



כא.  וירץ העבד הלוך ורוץ שנים עשר ריס ולא הוסיף וירץ שלש כברות דרך ולא הרחיק כי פגע בו אלהים וימת שם במדבר.

ד



א.   ויורם היה עבד בארץ כשדים וידבר באזני אדוניו אשר קנה אותו ויאמר:



ב.   בי אדוני הנה אנכי לך לא לעזר ולא להועיל לכן לו שמעתני ושלחת אל-ארצי אל-אשתי ולקחה אשתי מרכושי ככל אשר ייטב בעיניך ונתנה פדיון נפשי.



ג.   ואלהים הטה את-לב-הכשדי וייטב הדבר בעיניו ויצו את-בן-אחיו לצאת לדרך לארץ ישראל לבעבור יפדו את-יורם וישם האיש נעלים ברגליו ושמלת דרך שם על-בשרו.



ד.   ויצו ויביאו לו את-מבחר בהמותיו וישב על-אתונו ויסע יום ולילה.



ה.   הוא בדרך ויבא עד-המקום אשר יקראו לו בא-דגון אשר עם-מסלת הסוחרים העלה מדינה ויקם עליו אלהים רוצח ויפגע בו אלהים במקום הזה ויכהו ארצה ולא יסף עוד לבוא אם לפנים ואם לאחור.



ו.   ויהי במלאת הימים אשר על-בן-אחי הכשדי לשוב למכריה עם-כפר הפדיון ולא שב;



ז.   ויפלא הדבר בעיני הכשדי ויצו ויביאו את-יורם לפניו למען חקרו וידבר אליו קשות כי מלא חמה ויאמר אליו: רק התלת בי.



ח.   ופני יורם חורו ממות ויפול על-פניו ארצה ויקרא: אדוני אדוני.



ט.   ואחר כן קם ויצדק נפשו בעיני אדונו ויאמר: לא כי אריה טרפו או שודד שבהו או מקרה הוא לכן התמהמה.



י.   שלח לך עוד אחד אל-ארצי אל תקשה את-לבך לבעבור ימלט אלהים את-נפשך מצר ולא תהיה בך רעה.



יא.   והכשדי הטה את-לבו ויאות לו גם-הפעם כי נתן אלהים בלבו גם את-זה וגם את-זה אם לעשות ואם לחדול ויבחר לעשות ויצו את-אחד מעבדיו להיות נכון לדרך.



יב.   והעבד שנס את-מתניו ויקם וילך.



יג.   ויהי כראות אלהים את-עבד הכשדי בדרך ויחמול עליו ויחס על-הדם הנשפך וירחמהו.



יד.   ויצו אלהים את-אחד ממלאכיו ויאמר אליו: לך רד מן-השמים הרמים וצא את-שבעת שערי הברזל ויצוהו אל-העבד לחכות לו בלכתו.



יה.   ויהי כעבור העבד בדרך וירא והנה מלאך אלהים עומד על-אם הדרך במדבר.



יו.   והמלאך נצב בלהב אש לבוש לבוש חשך ולבנת עיניו כלבנת כוכבי בקר.



יז.   ויקרא המלאך מן-הלהבה אל-העבד ויאמר: לך שוב כרגע אל-המקום אשר יצאת.



יח.   והעבד נפל על-ברכיו באשר עמד ויפרוש את-כפיו אל-המורא הגדול וירא את-מותו לנגדו.



יט.   ויאמר: הנה לא ידעתיך אדוני ואני פה בדרך לבוא כנענה ארץ הדרום כי שלח שלחוני לפדות משביו איש יהודי אשר בכשדים.



כ.   ומלאך אלהים בעמדו הגדיל נוראותיו כי חרה לו ויעט את-הלהבה כמעיל לו סביב ולא נותר ממנו בלתי-אם שטף הלהב.



כא.  ויקרא המלאך מן-הלהט בקול גדול שבעתים מבראשונה ויצעק: התאמר בלבך לעצור את-רגל אלהים על-דרך אלהים? שוב אל-המקום אשר ממנו באת.



כב.   ויחרד העבד חרדה גדולה ויקם ויפן על-עקביו וישב בדרך אשר בא.



כג.   ובשובו ארצה כשדים ויבוא למכריה אל-בית אדוניו ויתמהו אליו כל-יודעיו מלפנים.



כד.   נאלם פיו מדבר ואזניו נאטמו משמוע אשר לא יבוא בו הדבר ולא יצא ממנו.



כה.  ויהי כי הביאוהו לפני הכשדי לענות אותו על-דבר דרכו ועל-פקדתו אשר הפקיד עליו וירא והנה הוא משחק כאשר ישחק המשגע ולא ידע לדבר.



כו.   אז יכיר יורם יד מי היתה נגדו ויהי דומם לנכח אלהים ויחל לעבוד את-אדוניו את-קונהו ויעבדהו בענוה ויהי לו לעבד נאמן.



כז.   וישימהו אדונו על-העבדים ועל-משרתיו בגנים וגם אשר בכרמים ולפקיד לכל-אנשיו אשר בבתיו.



כח.  ושערת ראש יורם הלבינה בטרם יעברו כמשלוש חדשים.



כט.  ושני ימי עבדותו חמש שנים ובשנה הששית וימת אדונו הכשדי וינחל את-כל רכושו אחריו לבנו ואת-כל אשר היה לו.



ל.   ויצו אותו בטרם מותו לשלח חפשי מן-העבדים את-האנשים אשר עבדו אותו באמונה ויהי גם יורם אחד מהם.



לא.   ויקם יורם לשוב אל-ארצו.



לב.   ויעמוס יורם את-כל אשר לו על-אתונו שני סלים מימינה ומשמאלה אשר עם-ידות הכר.



לג.   וישם משמאל את-לבוש הכבוד עם-חרב קטנה ועם משחת שמן בחצי השקל ושלשה אבטיחים שם מימין והם נבובים מלאי מים ומעט צדה לדרך לקח עמו ויצא לדרכו מקץ שש שנים תמימות.



לד.   והדרך דרכו אשר הלך בה עם-חמשים עבדיו החמשים מסיעי בהמותיו והם הלכו הלוך ושורר מאחרי חמשת העדרים.



לה.   ואלהים הביט אליו מדי לכתו בדרכו הלוך ונסע יום ולילה ויהי אלהים מחכה לו עם-הירח דומם ועם-השמש.

ה



א.   ויהי כי קרב יורם אל-אחזתו ולא היה בינו ובין-בית אבותיו בלתי-אם כמטחוי אבן ויפול עליו רוחו ויהי הערב מסביב.



ב.   וביורם לא קם רוח לבוא אל-שער ביתו פנימה וישב מחוץ על-אבני הגדרת אשר אל-הברכות וירעד מרפיון יד.



ג.   וגם אשר נעור רוח הלילה לעלות מן-הנחלים וירעד כל-בשרו.



ד.   ויהי בטרם לילה והנשים יצאו מן-הבתים אל-הברכות לשאוב מים ויכירן ואת-הילדים אשר עמהן לא הכיר.



ה.   ואחדות מן-הנשים ראוהו ותדברנה אשה אל-אחותה לאמר: רק אין זה כי-אם איש נכרי הוא כי ככה ענה בו לבושו ותתנה לו לשתות מדלין ותשקינה את-בהמתו.



ו.   ואחדות לא נתנו אליו לב ואחדות הרבו להג ותעשינה להן צחוק והוללות אשה עם-רעותה כאשר תעשינה הנשים הבאות אל-הבארות ולא היתה בהן אשה אשר הכירה אותו.



ז.   ויורם היה נבוך וידבר אליהן כשדית וישאל לאשתו והן לא הבינו לו ולדבריו.



ח.   ואשה יצאה מאחד הבתים לשאוב מים ותגש אל-יורם ותאמר אליו: קום האיש ובאת בצל קורתי ורחצת את רגליך והיה לעת בקר והיית נכון לדרכך כי עיף אתה.



ט.   ויורם ראה בעיניו את-נחלת אבותיו והנה זרים יתנו לו בה מקום ללון ויצר לו ויורד עיניו אל-המים אשר הוא יושב עליהם ויבט במים את-שמלתו ואת-תאר פניו.



י.   ואת-האשה אשר קראה לו לא ענה דבר.



יא.   ותדברנה הנשים אליה ותאמרנה: מה-לך כי תדברי בו הטרם תראי את-בגדיו אשר נכרי הוא ואת-לשונך לא ישמע כי איננו עברי ותלכנה אל-בתיהן אשה עם-דליה.



יב.   ויורם עודנו מביט אל-ביתו מנגד בהחל העלטה מסביב ויחרד כי לא הכיר את-ביתו מאז.



יג.   כי גרן היה תחת גן התאנה ותחת הכרם שדה לא עבד.



יד.   ויקם ויגש אל-המקום ולא מצא את-השער אשר בנה כי כסו סבכי חרול את-מבוא הדרך ויעל ממנו ריח פרחים עז וימלא לבו פחד ורוח עועים ויקף את-הבית וילך סביב.



יה.   ובלכתו ויהי כגנב בעיניו ויבוא אל-החצר התחתונה לבקש את-הדלת ולא מצא אותה.



יו.   וימצא נתיב בין-ענפי הסכות וילך לאור הירח והוא לא ידע את-הנתיב מאז ויבוא שמה.



יז.   ויהי בהתהלכו בחשך ויכשל בסבכים וירא אשה עם-אור הלבנה והיא נוצצת ביקר ארגמן ואבניה וזהבה נותנים קול כצלצלים למרחוק.



יח.   והאשה בראותה אותו ואת-לבוש הנכרי אשר על-בשרו ולא התחלחלה מפניו כי-אם הלכה בלט לעמת ביתה ותקרוץ לו בעיניה.



יט.   ויורם הבין כי אשה זונה היא כי הכיר את-רוח נאפופיה בסמי משחתה ובריח שמלותיה ויגל לבו בו ברגע ההוא.



כ.   ויחרץ בלבו לשאול את-הזקנים ממחרת היום להגיד לו את-מקום אשתו.



כא.  כי הבין יורם אשר מכר מכרה איזבל את-נחלתו ויהללנה בלבו על-זאת כי ידע כי יבצר ממנו לשבת עוד במקום הזה בבית אבותיו אחרי כל-הדברים אשר היו.



כב.   ויורם אמר אל-לבו: אעשה-נא לי חג הפעם ואיטיב את-לבי אחרי הרעה ואסוך את-ראשי בשמן ואשכב עם-האשה הזאת וילך ויגש אליה.



כג.   והאשה הפנתה את-ראשה אחרנית אליו ותרזום לו בעיניה ותמולל בידיה כבראשונה ותשחק בקול ואל-הבית קראה אל-שפחותיה להביא את-המנורות ותעמוד בפתח השער בחשך ותחכה לו ולמנורות.



כד.   ויורם נגש אליה השערה ויתרפק עליה ויחבק את-שוקיה ואת-שדיה ותמסוך בקרבו את-עגבת פיה כנרדים להטים.



כה.  אז תבאנה שתים שפחות ומנורות בידיהן להאיר להם ויכר יורם והנה היא אשתו איזבל בת-זכרי והיא אשה זונה.



כו. והוא בין-זרועותיו יחבקנה בבית אבותיו מקצה השנה הששית לצאתו.

ו



א.   והאשה הכירה את-אישה כי יורם הוא ותפן ממנו לאחור ותסוב עד-הקיר.



ב.   ויורם נתן אות לשפחות המביאות את-המנורות ללכת משם ולעזוב אותו עם-אשתו לבדו והשפחות הביטו אשה בפני אחותה ואחר כן בפני האשה.



ג.   וגם ביורם הביטו על-דבר אשר היה להן למצוה.



ד.   והיו כמו עגל בבאו עד-פרשת דרכים והביט אל-האיש אשר לטבח יובילהו ואת-הדרך לא ידע לבחור משתיהן והיתה היראה בשתי עיניו בהביטו.



ה.   ויורם ראה את-יראתן וימשול ברוחו ויצו אותן שנית לסור משם ולחכות עד-קראו.



ו.   והשפחות הקלו בו עקב אשר דבר אליהן רכות ותבזינה לו ותלעגנה לאמר: מי אתה כי תצונו על-פני האשה רק אין-זה כי אתה הוא המלך הגדול אשר על-כל מלכי הצפון.



ז.   או פרעה אתה כי ככה תענה בך שמלתך או אדוני בבל.



ח.   ויורם בשמעו כדברים האלה ויבער בו אפו להשחית וירם את-קולו ויצעק.



ט.   ויאחז במנורה אשר ביד האחת והיא תלויה בטבעותיה כמו קלע.



י.   וירוצץ יורם את-גלגלתה ואת-מפרקתה במנורה עשר פעמים ותפול אחרנית בדמיה ותשכב בדמיה מעקלה ותהי מרטשה ומנפצה כנחש רצוץ.



יא.   ותהי הדממה סביב וידבר אל-השפחה האחרת ויאמר: הנה אתון עומדת בחוץ אצל הברכות האחוזות.



יב.   צאי והבאתה אל-הארוה ופקדת על-אחד הנערים ורחץ אותה אחרי מוסרותיה אחרי לכתה בדרך ונתן לה מספוא.



יג.   והשפחה ראתה כי נמלטה ממות ותחרד לנפשה ותמהר החוצה כאשר אמר ויורם ישב על-המפתן בסף ביתו בחשך לבלתי ראות פני אשתו והוא עבר נודד במדבר אשר בנפשו כי לא ראה בנפשו בלתי-אם שממות מדבר.



יד.   ואחר החל לדבר אל-אשתו ויאמר: ראי הנה אנכי יצאתי לדרך נקי הייתי לפני אלהים ולא עול בי לפני אדם.



יה.   ואותך צויתי תחתי בבית הזה ובכל נחלתי כחקת ההולך בדרך כי הייתי בדרך משלשת ימים והלאה.



יו.   ועתה זה שבתי ואנכי תמים עם-נפשי ולנגד אלהים אין בי דפי.



יז.   וממך לא דרשתי דבר בלתי-אם את-עדות פיך עקב אשר הפקדתיך תחתי למען תוכלי להתיצב עמי במשפט ולמען תהיה לך צדקה לנכח אלהים.



יח.   והאשה צדקה את-נפשה ותאמר: מי אתה.



יט.   ויורם אמר בלבו: רק אין-זה כי-אם בלע הפחד את-בינתה ויען אותה ויאמר: אנכי יורם בן-פינחס בעלך אשר ארש אותך לו באמונה.



כ.   ותוסף האשה ותען אותו מן-החשכה לאמר: רק שקר תדבר כי לא ידעתי בעל אשר אמר: הייתי לו לאשה. אבל אם כדבריך כן-הוא כי-עתה קרא-נא לבנך אולי יבוא הביתה ועזר לך גם הוא אחרי דברי האלה וענה בי את-כחשי.



כא.  ויורם נאלם פתאם מדבר ויהי לו לילה בלבו ויקם ובשרו כבד והאשה הוסיפה ותצעק: הנני בידך לעשות בי ככל אשר עשית בשפחתי. לא ביד בעלי נתתי כי-אם ביד רוצח, לא ביד אדוני הסגרתי כי-אם ביד זר, אין לי בטחה מלפניך בלתי-אם ככל אשר היתה לשפחתי.



כב.   כי הנה אין לי ממך בן.



כג.   ויהי כשמוע יורם את-הדברים האלה ותחשק נפשו פתאם לראות גם פניה בדברה ונר אין ויפן ויצא.



כד.   וירץ אחרי השפחה אל-הסכה ויצונה לשוב להביא את-המנורה והשפחה יראה ותאמר: בי אדוני חוסה עלי ראה הנה בהמתך רעבה וגעה עד למרחוק.



כה.  ויורם ענה ויאמר: תרעב בהמה עד-מות ואל-תמות נפשי לשחת ויקח את-המנורה מידה.



כו.   וישב ויבא את-המנורה עד-פתח השער וישם אותה על-וו וירא והנה אשתו נצבת אל-הקיר ובוכה איננה.



כז.   כי-אם כעץ פורח היתה בקומתה, בנויה כמגדלות, הדר מלאה עם-מורא, לנוכח תביט כאניה ביום מלחמה ושדיה כמפרשים נחמדים נפוחי רוח.



כח.  ובעמדה נכחו ותבט בו לא ידעה מגור ולא היו תחנונים עמה כי-אם קצף והוד.



כט.  אז יפתח יורם את-פיו לאמר: זכה היית וטהורה למאד, צעירת נשים היית אשר ברחובות יכבדוה וירוממוה בקהל.



ל.   רמיה לא היתה בפיך ולא דבקה טמאה אל-נפשך, לא למעני עשית עקב היותך עמי כי-אם למענך, את-שערך קלעת בענוה ולא היה הדום לך למושב אשר לא נהפך בעיני לכסא מלכים.



לא.   עמדה העננה דומם בשלחך את-ידך וכי תשאי עיניך למת והקיץ לחיים. חי אני אם לא רבית נפלאותיך מנפלאות נביאי אלהים.



לב.   פקד אלהים אותך למופת להפוך גאים לענוים וחלשים לחזקים לנחם רעבי נחמה ולבעבור היות על-הארץ לב נדיבות זולתו, נפש בצלמו ודמיונו על-אדמות, ואיש לא יהין לנגוע אליו.



לג. כי-הנה נצרתיך עמי כארון הברית הגדולה מלפני עיני אדם וכקדש הקדשים אשר מתחת לכפורת ואני הנה לא קרבתי אליך מעודי לדעתך עד-אם נשקתי בראשונה את-רגליך ואת-ברכיך אל-פני מטתנו כמלכות אל-פני כסאן.



לד.   וכל-זאת עשיתי למען נפשנו אשר לא נטמא את-נפשנו לפני אלהים ולפני כבוד אלהים להיות כבהמה.



לה.   ראי אשתי הנה את אומרת אלי: אין לי בן ממך. היש אפוא בן לך מנאפופי הגוים ומעגבי שריך אשר מתניהם חגורים וזקנם סוכה ואם יש לך בן מן-הצרעת אשר לרוכביך בסוסים? קומי ועני לי אל-תיראי: למה עשית זאת?



לו.   והאשה נשאה את-עיניה ותבט בו ותען: הנה מראש דברתיה ואף כדבריך כן הוא: אין לי בן ממך.



לז.   ויורם עזבה וילך ויאסוף את-כנפי שמלתו על-פני מתניו ויעל אל-עלית הקיר אשר לביתו לשכב שם ולהשפט עם-אלהים.

ז



א.   ויהי כעלותו במעלות ויעבור את-העליה העליונה ויחטיאנה.



ב.   ויעל עוד ויוסף לעלות מאשר היה עם-לבו ויבא הגגה ולא מצא שם מטה כי-אם את-המיבשות הערוכות שם אשר יושם עליהן ענבים ליבשם כמשפט.



ג.   וישכב על-אחת המיבשות ותעלינה הקורות בו ותכאבנה לו ויהי כדבר אלהים אשר כתוב:



ד.   לא יבא יין אדני מן-היקב ולא מקצף הענבים הלחים בגתות אשר ברגלים ידרכוהו נאום אדני.



ה.   כי-אם מענבים יבשים יזק את-יינו הטוב אשר תאר אין להם ואשר בוז הם לפתאים נאום אדני.



ו.   אשר יחרבו בשדפה על-אשכלות הגפן בהאריך הקיץ ועל-המיבשות ינוחו כמתים והיו כפגרי חיים, מהם אזק את-מתקי להשכיר נאום אדני אלהיך.



ז.   ויורם שוכב על-משכבו לדרוש משפט ויקם חיץ בינו ובין-אלהים להיות מבדיל ביניהם ויאמר:



ח.   מה-עוני ובמה חטאתי כי פקדת עלי והשמדתני.



ט.   ואם זך אני בעיניך ואתה כרת את-הברית עם-משה:



י.   חי אני אם-תנוס מפני ואם-כנפי שחר תשים לך חי אני אם-תטהר.



יא.   מות האחד כמות השני, משפט אחד להם, וכרות האחד ככרות השני.



יב.   ואתה אלית בנפשך את-אלות הברית אשר לא יכרת כל-בשר עוד ממי המבול ונשבעת לנח לבלתי שחת את-אשר עשה.



יג.   ואם לנמר היית להקיא את-בלעך, הנני ועשיתיך לנמר אשר ישוב לבלוע את-קיאו.



יד.   כי בנפשך ערבת לי אשר לא תשחת הארץ שנית עם-היקום ועד יורם.



יה.   אשר ערב ערבתני בבריתך לדורות עולם באות הקשת בענן ואשר התהלך תתהלך לפני בקרב עמי בצבעיך בין-צבאות מלאכיך וטהרת.



יו.   ואם לא טהרת ואת-בריתך הפרת ואת-שבועתך נשבעת לשוא:



יז.   הנני ואשבור במו עיני את-קשתך בתוך הענן ואמחנה מקרב לבי ובצבאות מלאכיך אשב ברוח פי והתעופפו כצמר נוצה רכה וכלית ונשמדת גם אתה כעצב ריק תחת אשר נשבעת לשוא והבאתי עליך מבול מעט גם אני ונמחית מעל פני האדמה.



יח.   ויהי כדבר יורם ויהיו דבריו נוראים עד למאד וישמע אותם אלהים ויצר-לו על-הדברים המרים ויצו למלאך לאמר: לך רד אל-האיש הכאב ונחמתו וירד המלאך.



יט.   ויתיצב המלאך בפתח הגג לבוש כנפים ותהי על-שפתיו חמלה ויבט בעינים קמות ותהיינה כצלמי עינים.



כ.   ויברך את-יורם בעיניו ויאמר: אל-תבכה ברוך אלהים ואחר כן פנה וילך כאשר בא.



כא.  ויוסף יורם לריב אל-אלהים ויחזק בדבריו מבראשונה וידבר אל-אלהים שנית ויאמר: לא כי הראה הראני את-עוני ערם ואת-אצבעך שים על-חטאתי ואראה גם אני.



כב.   אשר אבד אבד, וגם בהשיבך את-שבותי – את-דבר האבדה לא תמחה עוד; ואשר מת מת, וגם בעוררך את-מתי לחיים – את המות לא תעביר עוד מנגדי וגם בכה לא אבכה;



כג.   כאשר בכיתי בשביה לכל אשר אבד ממני ולא אזעק ככל אשר זעקתי על-יד הברכות וכאשר זעקתי בפתח שער ביתי כי-עתה אשכב על-אחת המיבשות ולא אוסיף לבכות.



כד.   ולא אשאל מעמך דבר בלתי רק כי תראני כי בצדקה ובישר באה לי כל-זאת אשר אבד יאבד לי רכושי ואשתי ועבדי עם-כל מולדתי ואשר הייתי לאמלל.



כה.  ואשר בצדקה ובישר מתו האנשים אשר רצחת על-כל דרך מדרכי חיי למען תמות בנחמה נפשי.



כו.   ויורם נשא את-עיניו אל-פתח הגג לראות אם יתיצב המלאך להיות למליץ על-האלהים לפדות אותו מיד יורם ולא ירד המלאך להתיצב שם.



כז.   וישמח יורם בלבו על-הדבר הזה.

ח



א.   וידבר יורם בשלישית ויאמר: למה עשיתני פרד מנעורי אשר זרעי לא יעבר ולא אאחז בארץ עם-אבותי אשר לפני ולא יהיה לי קים עם-אשתי אחרי כי צדקו דבריה ובצדקה עשתה כי-אתה נתת לה צדקה.



ב.   ואנכי אין מועיל בי אשר כתאנה יבשה הייתי המחכה לסערה.



ג.   ומטרה לברק ואות למות ואין-אונים בצרה איד וקיא צאה על-פני האדמה אשר יצרתה מתהו ומבהו בראתה ומקיא צאה הזה צלמך אשר בו בראתנו?



ד.   כי בצדקם מתו אבותי ובתם לבב שבעי חיים ומלאי ימים ומלאי ברכה.



ה.   אשר לא עונם פקדת עלי לבקש את-חטאתם ממני ולכן ענני הפעם ואת-עדותך הועידני.



ו.   כי אין במלאכיך גם אחד אשר יגבר עד לסגור את-פי ואשר יעמיס על-נפשו את-עונך נגדי זולתי אתה לבדך כי תבוא ותגלה אלי בטרם אמות.



ז.   ויוסף יורם ויבט אל-פתח הגג לראות אם היתה מראה.



ח.   וירא מראה ויחשבנה לאלהים והוא בכה מתוך נגה אש גדול ולא ראה את-המראה בלתי-אם כניד עפעף מעט ותכינה עיניו בסנורים ולא הוסיף עוד לראות.



ט.   ואת-העומד בפתח לא הכיר ולא ידע מי-זה יצא לקראתו לענות אותו דברים.



י.   ולא ראה כי אשתו היא כי באה לחפשו והיא נשאת בידה שני מרבדים ונר ותגש אליו ותשכיבהו על-המרבדים ותשכב עמו גם היא ולא דברה דבר ויכר מן-החשכה כי רעדו פניה.



יא.   והמטה אין עמודים לה ואין מוטות לבעבור החזק את-האפריון ממעל וישלח אלהים ארבעה מלאכים וירדו משערי הברזל מן-השמים.



יב.   ויעמדו כל-הלילה על-ארבע פנות המטה ברוח לבושי כנפים ורגליהם סגורות והמה מביטים לנכחם ועיניהם עינים אשר לא תמותנה.



יג.   ויפרשו סכת רוח על פני המטה כשמלת ארג אשר לא יגע בה איש ויטוה על-פני שניהם לסך על-יורם ועל-אשתו בלילה ההוא בשכבם יחדו לב אל-לב.



יד.   והמה משביעים איש את-אחיו בדמעות.

ט



א.   ויהי ממחרת בהיות הבקר וימכור יורם את-כל אשר לו ואת-חלקת שדהו ואת-הבתים וימכרם ליואל בן-אמנון חותן אביו בעין הפרז.



ב.   ויסע הוא ואשתו עם-עדריו צפונה לשוב ארצה כשדים לגור שם כי אותה ידע.



ג.   ואיזבל הרתה לאישה ויסעו במדבר שמונה חדשים.



ד.   ובמלאת הימים ותלד בן ותינק אותו והילד שער לבן לו למיום הולדת אותו והיה לאות ללילה אשר הרה בו.



ה.   והאשה אשה רכה ומפנקה מאד ענג בשרה עליה ולא היה לה די חלב בשדיה להיניק את-הילד.



ו.   ויהי בבאם למכריה עד-בית הכשדי אשר נמכר יורם לעבד לו וישאלו את-פי בן הכשדי לאשה מינקת אם-יש אשה מינקת באחד מבתיו.



ז.   וימצאו שם אשה עבריה אשר ילדה גם היא ויתנו לה את-הילד להיניקו וישובו אל-אהליהם.



ח.   ויהי בהניק המינקת את-הילד בבית הכשדי ואש אלהים יצאה ותפול מן-השמים על-אהל יורם על-יתדותיו ותאחז בארבע פנות האהל ויעל יורם באש ההיא אל-אלהים וימת הוא ואשתו באש והעבדים נמלטו ולא מתו.



ט.   ויגדלו את-הילד בארץ כשדים ויאמנוהו וייראו את-אלהים.



י.   ויגדל הילד ויהי לנביא אשר לא ידע איש את-שמו ויקראו לו משיח.



יא.   ורבים ידעו כי פנים אל-פנים ראה אלהים אותו וידבר אליו כאשר ידבר איש לאחיו.



יב.   וכי בא אלהים אליו כי כלתה נפשו אליו למען היותו קרוב לו ככתוב בספרים.



יג.   ויש-אשר בסערה בא אליו לסער את-לבו ויש-אשר בא בקול דממה להיות דומם כמהו.



יד.   ובקול תהומות בא לבעבור הורותו ולבעבור למדו ובקול המות לילות בחלילים ובכנורות לזמר לפניו.



יה.   או בקול אשר לקשי רוח בעלות היגון בין-הערבים.



יו.   לבכות עמו יחדו לתבל ולכל אשר בה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3832