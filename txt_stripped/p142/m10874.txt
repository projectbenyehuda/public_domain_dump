


	
	לא אלך עמהם
	




לא אלך עמם, לא אלך; דרכיהם לא דרכי

ונשא לא אוכל להגם וניבם ושיחם ושיגם,

וסבל לא אוכל ארחם ורבעם וכל הגיגם,

נביאיהם לא נביאי, מלאכיהם לא מלאכי.





ולגעל לי מחשבות, מחשבות, ומוחות אינם,

ולתועבה לי רגשות, רגשות ואין לבבות.

ולזרא לי התלהבות שאין בה אש להבות –

לא אוכל, רעי, לא אוכל שתות מימיהם-יינם.





קטנים שטרם תדע אי בם החל או אי חדל!

ואני גמדים אשנא אם עושים כענקים,

ואמאס מבעירי-קש ואומרים: הנה ברקים!

ואבזה היורקים רק וקוראים: ים הגדול!





תעבתי לילפוטים מתמודדים כמו-גיגנטים

ומרעישים רום שמים – בעמקי מחלות-עפר;

איש איש בבצה ירעיש את-זרתו אשר חפר–

ואני ידעתים כלם, אני אני תכנתים!





ואני לא אלך עמם! – לא אלך בשביל העולם,

בדרך הסלולה ורחבה עם ערב-רב בצבור;

לבדי, לבדי אלך, ומחריש ובלי כל-דבור,

הלך הלך והרחק – עד-בלי עוד אשמע קולם.





עד אבליג על-כל-להגם וניבם ושיחם,

עד אשכחם וארחץ רשמם הנמאס מתוך נשמתי,

עד אשוב ואמצא אלי עם חזוני ועם תקותי –

ואלי זה לא אלם, ומשיחי לא משיחם!





ושבילי צר ורחוק, ולבדד אלך עליו;

רק אלי ילך עמי – האל הבוער בלבבי,

ומלא אותי יומם וחלומותי על משכבי;

העושה ברקים נאמנים, וימים נאמנים פעליו.





האל הנותן תקוה ולא יאמר מתי וכמה –

הנוטע בלבי אמונה, ולא יגביל חזון ועתידות;

שחזונו באפס-אחרית ועתידו אין לו מדות;

המודד ולא כמוהם – לא סוחר על-פי האמה.





האל הבז לקטנות, ורק גדולות לו ורחוקות,

והגדול לו הוא קטן וגם רחוקים לו מה-קרובים

ואם יאריך מעט – אך יביא, יביא הימים הטובים;

האל שאינו אוהב צעצועים של תינוקות.





האל הבורא רוח – ואיך אפוא יבינו אותו

הקטנים שמבינים רק מה-ביד שיקח?

הרואים המרקחה רק בקערה עת תרקח?

האומרים “נצח” ושואלים: אי נולד ומתי מותו?





ואני בי אלי חי, והוא נוגש למלחמה –

מלחמה זו הגדולה מקצה עולם אל הקצה,

עד חדל פדות, עד גבול מגבול לא-עוד יחצה;

מלחמה זו המלאה אותי כל-הנשמה.





ואלי זה בי חי עת ארד למלחמה!

והוא שיהיה עמי, אם תרום ותעז ידי,

והוא, אם אכרע ואפול, היה יהיה עמדי –

אם אסק לשמים ואם אצע לאדמה.





ובך נשבעתי, אלי, כי אתה לי בטחון!

ואם אכרע גם ואפול – נשבעתי, נשבעתי, אלי:

טוב לי נפל עמך ועזב עמך חילי

מנחל לי עם הקטנים האלה פה נצחון!







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10874