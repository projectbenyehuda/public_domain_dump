


	
	אגרות ליצחק יעקב ווייסברג
	



א

.Варшава, 4 АпрЪля, 1883 г



אדוני!

בעצת ידידי ה׳ א״י שפירא הנני כותב אליך, ואתה תשמע: השגותיך1
ב״המגיד״ נו׳ 15 קראתי, ואני טרם אבין מה ראית על ככה לשמור את עקבי,
אחרי כי בין תבין גם אתה, כי אך ״כדי שלא לבייש את מי שאין לו״
פשפשתי במעשי ראקאווסקי, ומי יודע אם לא ילין אתי גם הצדק. ארבע
טענות ערכת לנגדי ובאיזו מהן (כלומר, עפי״ר או בכולן) לא דקדקת ולא
נתת את לבך לדרוש היטב: א) בת־קול. המלה הזאת ראויה היא, לפי דעתי,
לבוא תמיד בלי ה״א הידיעה גם במקום שיש צורך לה״א הזאת, וסופר מהיר ידע
תמיד לכלכל דבריו להנצל מן הפורענית, וכן עשה גם המנוח מאפו בספורו
״עיט צבוע״ ח״ר; – ״אין לקול בת״. וכי יש בת לעין, והלא יאמר העברי בת
עין? התמצא טעם בדברי סופר שיכתוב הבת עין? אבל איך שיהיה: לעולם
אי־אפשר ה״א הידיעה בנסמך, ולא יעלה בזכרוני גם דוגמא אחת מן הזרות אשר
בכתבי הקודש שנמצא ה״א כזאת בנסמך. ב) חצר. צדקת – אבל אחת הלא תודה
לי, כי רוב חצרות הולכין אחרי הנקבה, ולכן מן הראוי הוא, כי סופר נבחר
כראקאווסקי לא ישען אל היוצא מן הכלל, ואם לפיקאווסקי לא הווה מומא,
לדידיה מומא הוא; ואף גם זאת: לוא לא השגתי על הדבר הזה, גם אז לא
היתה לי ע[גמת] נ[פש] יותר מדי, ובדיעבד כשר. ג) זרוע. ראיותיך מן
ויפזו זרועי וגו׳, וזרועי עמים ישפטו וגו׳ – הטרם תדע כי מלשון
רבים אין בל ראיה, אחרי כי בלשון הרבים נשתמש גם לזכר וגם לנקבה
באופן אחד, ורוב הנקבות מחזיקות בכנף הזכר הזה? עיין תל״ע על אודות הדבר
הזה;– אבל נמצא פעם אחת זרוע ל״ז: כאסוף קציר קמה וזרועו שבלים יקצור
(ישעיהו), ואולם המבארים המדקדקים בלשון הוכיחו מזה, כי קציר הוא כמו
קוצר, והפ[ועל] יקצור מוסב על קציר, משום שלא מצאו דמיון לזרוע בל״ז.
ד) חפצי בידי יצליח. שלש שורות שלמות כתבת, ואולם את ידך השיבות מקחת
את התנ״ך אל ידך, ולוא עיינת, כי אז מצאת שמקרא מלא הוא: וחפץ יהוה
בידו יצלח (ישעיהו) –. בדבר יתר הפרורין אשר אמרת, כי ממילא בטלי:
לוא יהי כדבריך! אבל בכל זאת הן לא למותר הוא אם ״בכדי שלא לבייש"
מצאתי און לי להעיר, כי לא יתכן לכתוב “למדו דעת איש את אחיו”, לא
יתכן לכתוב ״קול מאת עלמה״, לא יתכן לכתוב ״ספר הלאה״, לא
יתכן לכתוב ״היכל מאבנים“, לא יתכן לכתוב ״הבאר הזה”, לא יתכן
לכתוב ״שמתי את המעטפה על ראשי" במובן: קבלתי את דת המושלמנים (והיא
באמת טעות גדולה ולא מן הפרורין!) ועוד ועוד – האם גדלו עוונותי מנשוא
על הפרורין האלה אשר ביני ובינך מה הם?

ובעבור ספק־ספיקא של המלה חצר, שהיא נכונה גם בכה וגם בכה, מצאת ענין
לענות בו בריש גלי?

אני לכשעצמי הנני מסתפק לדבר אליך במכתב פרטי.

אמרי פיך יהיו לרצון לי אני העני ממעש2.

דוד פרישמאנן.

האדרעססא אלי: – – – או על־פי האדרעססא שא האי״ש3.



*

(על המכתב הזה הוסיף שפירא את הטורים האלה, האופיים מאד ליחס אחד מזקני
הסופרים באותו זמן לפרישמאן הצעיר):



ידידי יקירי, חטאתי לפניך, כי זה כמה לא הודעתיך דבר מכל אשר אתי.
ואולם האמינה לי, יקירי, כי טרדות הזמן ודאגות הפרנסה הקשות באמת
כקריעת ים צנוף צנפוני כדור ואוהב טהר לב כמוך יסלח לי על הדבר הזה.

וגם היום אודה ולא אבוש, אשר לולא הערתך על בקרתו של פרישמאן, לא
התעוררתי לכתוב אליך. פרישמאן זה ידידי הוא והוא עלם משכיל ומלא בקורת
כרמון, אך מה נעשה ומו״לינו אינם חפצים עוד לתת מקום לבקורת נאמנה. גם
זה האיש פרישמאן כתב בקורת על העתקת החלק הראשון מטאנקרעד ובעל
״המגיד״ לא רצה לקבלה מפני אימת הארי שבחבורה. ואתה הגידה נא לי
שאהבה נפשי, האם נכון הדבר לעשותו? בקרוב תקרא את הבקורת בדפוס
והיית אתה השופט בין המבקר ובין המו״ל, כי לבך לב מבין ואתה יודע
להלוך עם הבקורת כאשר הראית כחך בעוד ״הבוקר אור"4 חי.

לפרישמאן תוכל לענות על שמי, כי הוא נוסע היום מזה ומכתבך אליו לא
ימצאנו.

מה תאמר נפשך, יקירי, על העתקת יהל״ל, אף כי אוהבו אתה כמוני
היום? לפי דעתי, כתב יהל״ל את העתקתו בספר ובטרם קראו אותה בכתובים,
שלחה על פני חוץ, כי לוא קרא יהל״ל מה שכתב כמונו היום, לא הוציא את
מלאכתו לאור. האמינה לי, ידידי, לוא שלח יהל״ל את העתקתו אלי להדפיסה
ולא אל ידידו החכם צוקערמאן5, כי אז העירותי ב״ס לכתבה שנית לפי
רוח שפתנו וצר לי מאד על אשר חלל יהל״ל רגע פעם אחת את שמו הטוב אשר עשה
לו בשנים האחרונות על־ידי מאמריו במכ״ע אשר אמרו כבוד לו.

בי, יקירי, למסור בטובך את המכתב הרצוף בזה לה׳ ריווען, כי לא ידעתי
את אדרסתו, אף כי גם את כתובתך לא ידעתי ברור, בכל זאת אדמה, כי
יגיעך מכתבי גם בלי שם הרחוב.

ואתה ידידי יקירי שלום ושמחת בחג הבע״ל.

כחפץ ידידך ומוקירו בתמים

אליעזר יצחק שפירא.

ווארשא, י״ג ניסן, תרמ״ג.



ב

.Варшава, 22 АпрЪля, 1883 г

סופר מהיר ונבון דבר!

לא מהרתי לענותך על מכתבך במועדו, אחרי כי לא קבלתי אותו מידך לידי,
ואני ישבתי ימים אחדים בלאדז ואחר עד כה, ולא חפצתי להשבית את משושי
ולשוב אל רבצי ואל עסקי הספרות אשר כמעט שעזבתים, ואחי שמח בחלקי
ששכחתי מעט קט את כל הקהל הקדוש ואת כל ״החברה הלבנה״ אשר הכעיסוני
בהבליהם, מררוני בסכלותם, מיום ידעתי לקרוא בשמם; ואולם יראתי לחכות יותר
מדי, פן יהיה דבר עם לבבך לחשוב עלי תועה, וקשר אחוותנו הלא חדש מקרוב
הוא, ואתה לא ידעת עוד אותי ואת עצלותי, ולכן יערב נא שיחי עליך היום,
ודע לך, אדוני וידידי, כי אהובים וחביבים היו עלי דבריך בראותי, כי
לא בודד אני במועדי וכי רבים אתנו אשר יאזינו ואשר יבינו לכל הנעשה
כמוני, ואולי עוד יותר ממני, כי יש אשר תקצר נפשי פתאום ואתקצף ואקלל את
הספרות בסופריה ובעויליה גם יחד, וקול קורא בלבי: לפני מי אתה עומד
ודורש את דרשותיך? לפני אנשים אשר יהל״לים ודאליצקים וסמאלענסקים ואר״זים
וכנותהון הבינו להיות להם לאלהים ולשחק לפניהם? העיני אנשים כאלה תראינה
נכוחות?…

התשובה באגרת הפתוחה ב״המליץ״6 ערוכה אלי, כדבריך, ואולם אני לא
כתבתי מעולם אל ״״המליץ״ ולא עלה על לבי לקרוא שם את יהל״ל לעלות לעליה
ולשמוע מפי ברכת ״מי שברך״, וכפי אשר הודיעני רעי היקר שאפירא, כבר
כתב אליך ויודיעך את כל אשר עבר עלינו בדבר הזה. השמן לב העם הזה, וכל
הדבר אשר קדוש נאמר לו, לא נוכל עוד לגעת בו, כי קדוש הוא ואנחנו הטמאים,
ואיש כגארדאן בעל ״המגיד״ ענה את רעי שאפירא על מכתבו, לאמר:
״לכה״פ מבין י״ל גארדאן ב״המליץ“7 ככל אשר יבין פרישמאנן״, ובכן
הוא שופט, והוא דין צדק ואני רשע, הוא המבין והיודע ואני אך מלומד הנני
לראות נגעים וכתמים בפני השמש, ומה אענה לאיש אשר כזה? הלא הראיתי לו
באצבע שגיאות לאין מספר כתובות מפנים ומאחור על פני דפים אחדים,
והוא, די לו במה שישיב כי יל״ג הורה היתר והכשיר, ולפי זה הקרקבן איננו
קרקבן כלל, והקוץ שתחוב בו איננו קוץ כלל, ובבטול היש סגי ליה. דמיונו
בעיני כהמוזשיק הרוסי העוזב את הכפר ובא העירה, כי שמועה שמע שיש בעיר
״פינטאגראפיע״ (פאטאגראפיע) והוא חפץ לצוות את הפאטאגראף לחקות לו
את רשמי פניו; העירוני, בשמעו את אלה, יעיר אז אזנו, כי לא
פינטאגראפיא יאמר לה, כי אם פאטאגראפיא, והמוזשיק ישים את עיניו
על השלט אשר ממעל לפתח וקורא קריאת ארעי: Ф,o,т,o,г,р,а,ф,i,я. והולך
לחבר את האותיות ואומר: Ф и о יוצא פא, т и о יוצא טא וכו׳, ובכן– יקרא
פתאום – הלא פינטאגראפיא! כהכפרי הזה כן המה גם שופטינו וקוראינו:
אחרי אשר באותיות בולטות יראו להם את כל ונוכחת, אחרי אשר על פי עשר
אצבעותיהם ילכו וימנו את השגיאות, אחרי אשר שאזניהם שמעו, ועיניהם ראו
את כל המכה הכתובה בספר, והנה לפתע פתאום כשהם באים באחרונה לעשות
להם חשבון כולל, ימצאו כי פ, א, יוצא פינטא! – יהל״ל נקדש בעיניהם,
וכל העם עונה אחריהם בשמעם את קול השופר: ״יהל״ל הוא האלהים! יהל״ל הוא
האלהים! לשנה הבאה בירושלים!” ויזוררו עד שבע פעמים – ואיככה נדבר
אליהם למען תפקחנה עיניהם? איכה נצדיק ואיכה נרשיע ואיך יש לנו צדקה
לזעוק אל מלך כמוהו? הן נזבח את תועבת העברים לעיניהם ולא יסקלונו!…

אף גם זאת, בעברי על פני יהל״ל ויהל״לותו מצאתי, שטעיתי בו מאז ועד
היום, כי חשבתיו תמיד לאיש נאמן רוח אשר אך אולתו וסכלותו ופחזותו
הן הן עונותיו, ועתה ראה זה מצאתי, כי לבו נשחת ואין בו אמון רוח
ויושר לב: על ספרו ״נס לגוים״ לא כתב שהוא אך החלק הראשון בלבד, וגם
בהודעותיו במ״עתים לא כתב, יען כי אך אחרי בצעו לבו הולך, והוא
יודע כי לא יקן העם ״חלק ראשון״ אם לא יושם לפניו גם השני, ולדידי חזי
לי כי הוא ולא אחר כתב את ההודעות ששלח ביעקב והוא כתב ״יהל״ל המהולל"
על עצמו. כיוצא בזה ראיתי את מכתביו אל ה׳ סאקאלאוו, בבואו ללקק את
כפות ידיו ולצור עליו בחלקת לשון ובשפתי חנף מפנים ומאחור, אחרי אשר
נצב לו עד היום כשונא בנפשו, ועתה הוא בא אליו וצועק, הבה את אשתי,
הבה לי ריצנזיה טובה, כי לא כן באתי בצל קורתך; כיוצא בזה כתב מאמר
אל ״המגיד" (כמדומה לי הוא בנו׳ 13) לתפוש את ד״ג8 בלבו ולהראות
לו כי סופרו הוא, לגזול מאתו את החנית אשר בידו ולפתותו לכתוב
בקורת טובה; כיוצא בזה פנה לו אל אב״ג הזקן וישלח לו את הספר ויכתוב
אליו אגב אורחא, כי נמצא בקיוב איש אחד שחפץ לתת כסף להוצאת
הב״א, כי אמר יהל״ל, אקנה נא את לב הזקן, אולי יוכל להועיל לי, ואב״ג
הודיע את הדברים האלה לידידנו שאפירא ועם מכתבו אמר, כי נודע לו
שיהל״ל סבב אותו בכחש; כיוצא בזה פנה לו יהל״ל אל סלאנימסקי, כי אמר
אכפרה פניו, אולי יושיעני גם זה – אלה הן הנגלות לי, ומי יודע איפוא מה
כתב אל בערנפעלד9, אל יל״ג, אל ד״ג ואל שאר העוסקים בצרכי צבור?…

בשעה שבא אלי מכתבך כבר נגמר אצלי מאמר גדול בענין זה10 בערך
באגען אחד, וכבר יצא מאושר ומקוים מיד הצענזור פה, ואין אני יכול
להזכיר גם שגיאות אחדות בשמך; אבל אל נא יפול לבך עליך, כי רב אתנו
מאשר אתך והשגיאות עומדות ורוקדות לעין הקורא. עצתך לספח את המאמר הזה
לקונטרסי ״תהו ובהו״ נתקיימה טרם שנשמעה עוד על שפתיך, והחוברת כבר עומדת
על סף בית הדפוס. מה דעתך על קונטרסי ״תהו ובהו" אשר קראת?

אם תשוב לכתוב אלי, הודיעני מה ענה אותך פרידבערג11 על מכתבך
שהזכרת אותו לפני, וכן יהיה נא עם לבבך להודיעני אם קראת את העתקתי
״ידיעות הטבע״ חלק ג׳ וד׳ וה׳ (ועתה גם ו׳ ז׳); ההעתקה הזאת אשר נטל עלי
בעת הזאת להשלימה ולכלותה (עד כ״א חלקים) דורשת מאתי את רובי עתותי
בשעה שהנני חפשי ממסחרי, ואני לא שלחתי עוד עד היום כל ספר וחצי ספר אל
אחד המו״לים בישראל לשמוע את משפטם, כי ידעתי את תנואתם, ואולם
המו״ל, ה׳ זאכס, אשר שלם לי מחיר ההעתקה בכסף מלא (למפרע), הוא אומר
לשלוח עתה את החלקים הנדפסים לכל מו״ל ומו״ל בישראל, ואני הלא ידעתי את
אשר יעשה לי האדון גארדאן בעל ״המגיד". הודיעני נא אם קראת את החלקים
הנדפסים ואשלח לך גם את החלק הששי הנדפס בשבוע הזה ואתה תראה ותשפוט.

ידידותיך ואחוותך חמודות לי מאד, והנני המוקיר אותך

דוד פרישמאנן12.

– – – או ע״ש שפירא.

ווארשוין 7 מאי 1884.



ג



Warschaw, II,, 1883.



ידידי!

על מכתבי מיום הששי שעבר לא עניתני עוד דבר ואני והזעטצער עומדים ומחכים.

היום הנני שולח אליך שתי חוברות ״ידיעות הטבע״. את החלק החמישי ואת החלק
הששי, ובצאת השביעי אשלחהו אליך; ולפי שעה הנני מבקש מעמך לקרוא את
הספרים ולכתוב עליהם את דעתך במ״ע ״המגיד“, כי אנכי לא אוכל להתרפס
לפני מו״ל מ״ע עברי לחנפהו ולשלוח אליו ספרים, ולרגלי הדבר הזה לא נזכר
שמי עוד עד היום במ״ע עברי, ואדוני ה׳ זאכס תובע ממני בפה ״הבה לי
בנים! הבה לי ריצנזיה למען אדע!״ והיה אם לא עכשו, אימתי, כי עוד מעט
ומחברתי ״תהו ובהו״ עם ״על הנס” יוצאת לאור, והמו״לים לא יוכלו עוד
לדבר בי בלי פניה צדדית. – בדברך על אדות ההעתקה ושמת אל לבך כי
לא השפה היא העיקר, כי אם הענין, והטיבות לדבר על אדות התועלת היוצאת
לקהל העברים מספרים כאלה וכו׳ וכו׳ – הנני מחכה אל מענה פיך.

ה׳ דאליצקי הנהו פה. עפ״י איזו תחבולה השיג את הבאגען הראשון של
מחברתי ״תו״ב״ מביה״ד, ותהי המבוכה ויבא לריב ריבו אל ידידנו שפירא
ויבטיחהו כי יעשה עמי כלה. את הבאגען ההוא שלח אל ״המליץ״ –

מוקירך פרישמאנן.



ד

.1883,Warschaw, 18, 6 S Mai



ידיד יקר!

באחד ממכתביך לידידנו שאפירא אמרת, כי נכון אתה לעמוד לימיני
ולעזור לי בכל אשר תוכל, ולכן ראה הנה אנכי פונה אליך היום כדבריך, ואני
תקוה כי יכל תוכל וגם עשה תעשה:

ב״המליץ״ בעלים האחרונים ראיתי כי חמת אר״ז עוד לא שככה ועוד כימי
קדם הוא נותן עצות ומשמיע זאקאנים ומודיע אוסטאווים לכל איש ואיש,
ומעשים כאלה כעשן הם לעיני ותחתי ארגז, ואני ביראי כי במחברתי
״תהו ובהו״ לא צלח חפצי בידי לשרש את הרעה הזאת ולבער אותה בער היטב,
לכן אמרתי לכתוב את הדברים אשר תקרא אותם מעל״ד, וידוע אדע נאמנה,
כי הדברים האלה לא ישובו ריקם ולא יחטיאו את המטרה. אבל הזאקאן אומר,
ואגב כל המדפיסים וכל איש זעטצער, כי לא יקובלו דברים לדפוס בלתי
אם בתת עליהם יד הצענזאר את האימפרימטור, ולכן הנני שולח אליך את
הדברים ונפשי בבקשתי כי תעשה את כל אשר ביכלתך ואת כל המוטל עליך
לעשות למען אשר ירשום הצענזאר בעטו את אותותיו על פני הדברים, לא בתור
הוספה, כי אם בתור השמטה אשר נשמטה עפ״י מקרה, למען אוכל להביא את
הדברים בגוף המחברת פנימה במקום הראוי להם; ואולם הראני נא אות לטובה
ומהר והחש מעשיך, כי הזעטצער עומד ומחכה, ואם יכביד הצענזאר את לבו
לבלתי תת את אותותיו בלתי אם על ידי הקאמיטעט אשר לבקרת, אז יהיה נא
עם לבבך להודיעני ביום קבלך את המכתב, כי נתן יתן הצענזאר, ואראה
את דבריך להמדפיס, ועשה הזעטצער את מלאכתו עפ״י העתקה שניה אשר אתן
לו, עד שוב הגליון מיד הצענזאר או מיד הקאמיטעט, ולא תשבות המלאכה.
ראה הנה בקשתיך, ואתה תשמע ועשית כדבריך.

את מכתבך עם הגהותיך קבלתי, והנני נותן לך בזה את תודתי על עמלך
שעמלת בי להטפל בנבלתי, והיה לבבך זה אלי גם בימים יבאו. אבל על דבר
אחד אעיר את אזנך והיה לך לקנה מדה למוד על פיו את מעשי ידי בדבר
השפה וטהרת הקדש. אנכי לכשעצמי אינני מן הביבליסטים ואינני מן
הפוריסטים וימים טובים היו לי זה שנים אחדות ותהי גם להפך, כי בכל
מאמצי כחי דרשתי גרמניזמים ועמלתי לכתוב ברוח שפת אשכנז, עד שעמדה
בידי לכתוב בסגנון זר לשפת עבר, כאשר ימצא הקורא את ספורי ״ביום
הכפורים״ או את ראשית מאמרי ״ממסתרי ספרותנו“, ורבים ממיודעי אשר ידעו
כי עברי אנכי וכי אמון הייתי על ברכי העברית הצחה ונהירין לי שביליה
מאד, המה ראו כן תמהו ולא ידעו את אשר היה לי ויקראו עלי את הקריאה
״היודע את רבונו ומתכון למרד בו!״, ואני עמדתי במרדי ולא עוד, אלא
שחפצתי לכתוב הקדמה לספורי הנ״ל ולהעיר את אזני הקורא על שפתי ולהוכיח
כי אך ורק סגנון כזה יאה לספורים ולא סגנון אחר. את חטאי אלה אני
מזכיר היום, כי רוח הוא באנוש, והיה לך לאות כי בכל מה שכתבתי
בסגנון אשכנזי לא תמצא כל משגה כנגד דקדוק הלשון ואך כנגד שמושה,
עד שבא י״ל גארדאן ובאחד ממכתביו שחרני מוסר ודבריו ירדו אל תוך
לבי ואעזב את דרכי ואחדל ללכת בשרירות לבי ואשוב אל חיק העברית
כמקדם, ואולם לא על נקלה שבתי להכנס ולבוא בחצרותיה, יען ״כיון
דאדחא–אדחא״, ולכן עוד בכבדות אתנהל בחלק השלישי מהעתקותי, וגם בחלק
הרביעי ימצא המבין כי לפעמים עוד צרו צעדי, ואולם הנני יודע אל נכון,
כי בהגישי אליך את החלק החמישי ואת הששי, ומצאו חן בעיניך מאד. – רוב
הטעיות אשר מצאת, טעיות הדפוס הן, ואני וכסאי נקי, כמו ״יסופו״, מעתה
כל שהוא״ ועוד; אחדות מהן ראויות הן באמת לתקון, ואני לא אשוב עוד
לכסלה, כמו ״רעיון בריא” ״ומה פלא״ (אם כי האמנתי כי לה״כ היא: ומה
אות.); אחדות מהן אינן טעיות, ואני לא אסכים עמך, וכאז וכעתה אשוב
לכתב כמוהן – בדבר הנקודות החסרות, כמעט לא תאמין לי, באמור אליך
כי הן דכאוני החלי ואני נקטותי בפני כל היום, כי נפלתי בידי איש
כהמדפיס גאלדמאנן; ואולם בכלות הדפסת החלק הרביעי לא חפצתי לתת
להמו״ל את החמישי עד אם יבטיחני כי לא יוסיף לענות נפשי בסבלות
גאלדמאנן, ובעיניך תראה את החמישי והששי והשביעי היוצאים מדפוסו של
גינז, והם יפים וכלולים וגם לא יחסרו נקודות. – בעוד ימים אחדים אשלח
אליך את החלקים החדשים, ואתה תשמיע בטובך את משפטם בגלוי, כחפץ
המו״ל ה׳ זאכס, כי ראוי הוא ספר ״ידיעות הטבע" להתודע ולהגלות, ובפרט
כי גם ההעתקה לא רעה היא – ואף גם זאת לך לדעת, כי הספרים האלה
נכתבים תחת ידי בחפזון ובמהירות, וכמעט לא אשים עליהם לב לתקנם, ולא
אעמול בם יותר מדי.

ידידך מוקירך דוד פרישמאנן.



ה



.Warschau 25 Mai (6 S. Juni) 1883

ווייסבערג יקירי!

רבים צרים קמו עלי ומאחור ומקדם צררוני, ויגדרו דרכי ומכתבים כתבו
אל מו״לינו הקדושים והטהורים על אדותי, ואני אנוס אנכי אנוס לעצור
במלים; וגם הבהמה הזקנה אשר פה המכונה חז״ס עוללה לנפשי, כי בעצם ידו
נתן לי חז״ס את הספר החדש של דאליצקי13 ויבקשני לכתוב על אדותיו,
ואחרי כתבי נחם, ואך לקוט לקט ממאמרי גרגירים אחדים וישימם לפני קוראיו
בשמו – בעת רעה כזאת יקרים ואהובים לי אוהבי על אחת שבע, ולכן אחזיק
בך ולא ארפך.

גליון ״המגיד״, אשר שם מאמרך הקצוץ והרצוץ14, ישלח אליך היום מאת ידידנו
שאפירא – יהי אלהיו עמו – האיש הזה איננו עוד ״לומפ", ואני אהב אותו
נדבה.

המאמר ״תהו ובהו״ נגמר היום בדפוס, וגם עמודים אחדים ממאמרי ״על הנס״
נגמרו אתו, ובעוד ימים אחדים תשלם כל המלאכה, אכן בין כה וכה,
ושאפירא יקח היום או מחר עשרה עקזעמפלארים לשלוח אותם לקיוב אל יד
הצענזאר להשיג משם את ההרשאה האחרונה, ולכן אעיר עתה את אזנך ואבקשך
לעמוד על המשמר, למען לא ימשכו ימים רבים עד אשר ישיב הצענזאר את
ההרשאה להמדפיס פה, ובשובה הנה, יהיו שני המאמרים לאחדים לבא יחד
בחוברת, ואז אמהר לשלוח אליך עקזעמפלארים אחדים. יוכל היות, ידידי, כי
ההשמטה ממאמרי תו״ב איננה מתאמת עם הנדפס במלים אחדות, יען כי ההשמטה
הזאת נכתבה ונדפסה שנית עפ״י זכרוני לבד, וכל העתקה לא היתה לנגד
עיני, ואולם נקיה וטהורה היא ההשמטה מכל דפי ומכל אשר נגד חקי הצענזור,
ולכן אקוה כי תדע לסבב את פני הדבר לטוב לכלנו, אם ראה תראה, כי
הצענזאר יהרהר אחרי הדבר הזה, כי כל הדברים ההם דברים פשוטים הם,
שאינם מעלים ולא כלום, ואין כל הבדל בין מלה זו או מלה אחרת. אבל אני
לכשעצמי לא אאמין כי הצענזאר ישים לב לדבר כזה, ושלום.

בר־נש ב״המגיד“, כמדומה לי, הוא שטיינבערג15, כי מי יוכל ומי
ידבר דברים כמתלהמים כאלה נגד יל״ג, אם לא הוא? וממי יקבל בעל
״המגיד” מאמר כזה, אם לא מן הצענזאר שטיינבערג בווילנא אשר ירא הוא
את פניו ומן המלומד שטיינבערג אשר יאמין לו ד״ג על אמונתו? – אבל מאמין
אני כי גם אתה ידעת כמני, עד כמה לגלג המלגלג ש״ב הלזה במאמרו זה,
ועד כמה חטא כנגד האמת! הלא שמת לבך אל דברי יל״ג ועיינת בעיון, וגם
אל דברי ש״ב הלא שמת לב, לראות כי אך תואנה הוא מבקש להנקם נקמת
חותנו16. אכן שניהם ישא רוח! גם שניהם לא צדקו, ומדה כנגד מדה היא.

אם תחפוץ להיטיב עמי ועם המו״ל ה׳ זאכס ולכתוב מאמר על אדות
העתקותי, כאשר אמרת, אז טוב לך לדעת, כי שתי החוברות הראשונות לא
מידי העתקו, כי אם מידי ה׳ רודערמאנן17, ואך כאשר רננו אחרי
ההעתקה ההיא יותר מדי, שם המו״ל את המלאכה עלי. גם הח׳ השביעי כבר נגמר
בדפוס, ואולם לא ראתהו עוד עיני, ואתה תוכל לכתוב גם בטרם תשיגהו.
על שאלתך אם עליך לדבר על החלקים כלם או אך על האחרונים, אענך, כי
מן הנכון הוא לדבר אך על האחרונים יען כי חדשים הם, ואך הם הסבה
הגורמת לכתיבה ההיא, ואולם הסופר הטוב יודע לערב שמחה בשמחה ולהזכיר גם
את הראשונים בדרך העברה, ולא עוד אלא שמזכירים גם את הבאים אחריהם עד
כ״א חלקים, אשר בל״ס לא יפלו מן הראשונים וכו׳ וכו׳ ואם פקח שמעון,
מוסיף עוד נפך מדליה כנהוג – אכן כל הדברים האלה אינם מן העקר ואך
הדבר האחד יהיה לך לראש פנה, לדבר על אדות ידיעת הטבע בכלל לב״י, ועל
התועלת היוצאת מהעתקות כאלה לאלה שאינם יודעים שפה זרה בלתי אם
עברית לבד, ובפרט ספרי בערנשטיין, אשר לא בידיעותיו עשה לו את השם
הגדול, כי אם בסגנונו אשר אין דומה לו, כי הוא הראשון (וגם האחרון)
אשר הוריד את ידיעות הטבע מעל עבי שחקים ויתן להם מהלכים בין ההמון,
ובארץ אשכנז נראה עגלון יושב על כר העגלה ובידו – בערנשטיין, לקרא
בו18. גם ידידי סאקאלאוו קבל מה' זאכס את העקז׳, ולפי דבריו נכון
הוא לכתב על אדותיהם בשבוע הבא; אכן לא אוכל לקות, כי סאקאלאוו
ישים לב גם אל שפת ההעתקה, כי ענין כזה איננו נתן לו לענות בו.

לפי דברי ידידנו שאפירא, נכון הוא לכתב אליך ביום שלחו את עשרת
העקזעמפלארים לקיוב.

היום או מחר אנכי נוסע מזה עירה לאדז לשבת שם ימים אחדים. והיה אם יש את
נפשך לתת שמחה בלבי ענני נא תומ״י עפ״י האדרעססא – – – כי שם ביתי,
ואודך מקרב לבי, וביום שובי הנה אשוב ואכתב אליך.

גם את מאמר או״ר19 ומאמר יהל״ל קראתי ב״המגיד". בשעה שקרא ה׳
צוקקערמאן את מאמרו זה של יהל״ל נענע בראשו ואמר ״פלוסוף הוא!
פלוסוף! ידע נא פרישמאנקע עתה, מי בעל דברו, ואת מי נועז לדבר
בשער!״. את הדברים האלה ספרו לי, ואני מה אוכל להשיבך? לא ראיתי מימי
בערות גדולה מבערותו של יהל״ל אשר שם במאמר ההוא, ולו ידעתי כי יש
מו״ל מאסף דברי, כי אז הראיתי לעין כל כי ישנם דברים רבים במאמר
הזה אשר יהל״ל בעצמו לא יבינם כלל, ואך גנובים הם אתו מאחד הספרים,
ולו הבינם כי אז לא גנבם, אחרי כי עומדים הם וטוענים כנגדו –

השקר מתגבר מיום אל יום, אחיזת־העינים עומדת בראש הומיות, פטפוטי
מלים וגבוב דברים לוקחים מקום בראש, ועמנו עם החמור החכם והנבון עומד
ומביט ומקשיב ופוער את פיו ומאמין באמונה שלמה, כי מלאכי מרום עומדים
ודורשים לפניו – הה אל אלהים אדירים, עד מתי עוד? העת הנוכחת היא בעיני
כעתו של ש״צ, והמלים הריקות ״עם״, ״לאומיות״ וכדומה לא אדע מה פירושם,
והמה בעיני כהמלים ״כתר“, ״חכמה״, ״בינה”, ״סיומא דגופא“, ״חבור
הפרצופים” וכדומה – האם לא הצחוק הוא לשמוע את אשר קרני זה ימים אחדים
בדברי עם אחד הרבנים? רב אחד מופלג העוסק כל יומיו בישובה של
תורה, ואשר זה כל עולמו ועולם אחר לא ידע, הרב הזה שאל את פי ״מה זאת
״לאומיות״?״, בתתי לו לקרוא פטפוטים אחדים אשר באחד מה״ע. הוי שמיר
ושית! רב בישראל לא ידע מה זאת ״לאומיות״, רב שהוא הוא הלאומי האמתי,
ואנשים כסמאלענסקין ויהל״ל ודאליצקי ושקרנים אחרים, הם בוראים ועושים
״לאומיות" – היש קץ לרעה כזאת? מי יתן לי מקום במ״ע, מי יתן לי רשות
לדבר, חי ראשי אם שקטתי ואם נחתי רגע עד אם הבין המון הקוראים, מה
״הגדולים״ ההם שואלים מאתם. הלא תראה אם יקרך דברי אם לא: ימים רבים לא
ימשכו, ורבים מן היהודים יתנצרו ויצאו ויהיו לעם אחר, באשמת הנבלים
ההם, ולא עוד אלא שהנבלים ההם יתלבשו פתאום בטלית גנובה ובקדושה ובטהרה
יענו ויאמרו: ידינו לא שפכו את הדם! ויתגוללו על נקיים ותמימים, שלפי
דעתם הם הם המניאים, ויחלו שנית לדרש דרשות בק״ן טעמים להראות, כי
לו לא היו המניאים, כי אז בא ישראל אל נחלתו ולא היתה הרעה – יהי כן
אלהיהם עמם!

הנני ההוגה בך

דוד פרישמאנן.

התכתוב אלי? אחכה.



ו

Warschau 18/25 Juni 1883.



אוהב נאמן!

חמתי על הארץ ומלואה, על האלהים ואנשים, ובפרט בווארשויא חרה אפי על
חללה קודש, ואת היום הקדוש הזה לא תחוג! השמעת איך עשתה ווארשויא נבלה?
שמע ורגזה גם בטנך! בעצם היום הזה וספרי (של נעליך מעל רגליך!) ״תהו
ובהו" יצא אור, והנה עולם כמנהגו נוהג וזאת ווארשויא כמנהגה נוהגת
והדגלים לא ירחפו על פני הבתים, ובאורים לא יכבדו את היום! האם לא
נבלה היא? אני חשבתי תמיד למשפט, כי ביום צאת ספרי לאור ישתנו ספרי
בראשית, השמש בווארשויא תדם, ונהר הווייכסיל יבקע ומימיו יתיצבו כמו
נד נוזלים, האנשים ילבשו מחלצות, העיר תעד עדיה, ובבוקר השכם יבואו
שרים אחרי נוגנים להעיר אותי משנתי ולקדם פני בזמירות; ומה קצי כי
יחלתי? בעד חלון ביתי נשקפתי ואראה כי גשם יהיה על הארץ, האנשים
המתהלכים ברחוב גענשיא ינסרו גלגל חמה ברקיע ושמחים כי ימצאו שלל,
ואלי העני ממעש לא ישיתו לב, השמש אויבתי מאז תשית נוספות על פצעי
חנם ולא תצא היום מנרתיקה, וגם יאנאווא, האשה הזקנה המשרתת את פני,
קשר קשרה עלי היום וכוס הקאפפע אשר הכינה לי כוס תמרורים היא ולא תטעם
לחכי, ובעשותי עתה חשבונות רבים על אודות ההוצאות וההכנסות אשר לי,
אמצא כי לא הטיבותי לעשות להוציא כסף על ספר כזה אשר לנצח לא יושב
אלי…

אבל הדאגות לה׳ עושה שמים וארץ, ואני ואתה נקיים! היום השגתי
עקזמפלרים אחדים מספרי ״תהו ובהו״, ואמהר אפוא לשלוח אליך עקזמפלר
אחד, ואתה שים עינך בו ואת אשר תראה תגיד לי – בין השגיאות כנגד
הלשון המובאות במאמרי ״על הנס״, אמצא עתה פסוקים אחדים אשר רוחי אינה
נוחה מהם.

ידידנו שאפירא כבר לקח דברים עם בעל המגיד ויאמר אליו עם הספר, כי
נכון ווייסברג לכתוב בקרת על המחברת ״תהו ובהו״ – ולכן דע לך את אשר
לפניך ועשה את אשר נטל עליך לעשות, כי יתום קטן הוא ספרי זה, גם אב גם
אם אין לו, ואם עיניך בראשך הלא תראה כי לא חפצו הנבלים המו״לים לקבל
גם ״מודעה״ על אדותיו, ואם ככה הם עושים לי, ואם גם מבקרינו לא ידברו
דבר ולא ישמיעו משפטו, הלא אז לא יביא הספר את התועלת אשר למענה נוצר
וגם על הכסף אשר הוציא שאפירא צר לי מאד, כי לא עשיר האיש. כתב נא
כאשר עם לבבך (אחת היא לנו אם תחתום את שמך מפורש ואם לא20, כי
אתה הלא הבינות לרעי מאז ובין תבין גם אשר לפניך, והיה אחרי כתבך
נכון גם סאקאלאוו ידידי לכתוב את דבריו, ושמע העם את הקול מדבר
אליו, ונפקחו עיניו וגם אזניו תקשבנה ובאתהו טובה. – אל בעל המגיד
כתבו מפה, כי בספרי זה חרפתיו וגדפתיו, ולכן אמר ד״ג בראשונה
לבלתי קבל מודעה על אדות הספר הזה, ואולם כפי הנראה במכתבו אל ידידנו
אי״ש תבוא המודעה בהגליון הבא, וגם אני הולך לכתוב אליו היום ואשלח
אליו את מחברתי למנחה, למען אשר ידע כי כזבו לו, ושלום אמת יהיה
בינינו21. – ידידי! בלי״ס סרת אל בית הצענזאר ובקשת אותו למהר
לשלוח הנה את ההרשאה האחרונה כאשר בקשתיך.

מי הגיד לך כי אני כתבתי את הבקרת חסרת הטעם אשר בהצפירה על דבר הס׳
״שבט סופר"? אכן אמת נכון הדבר, כי אני כתבתי מאמר גדול על אדותיו,
והמאמר הזה היה לעיני בעלי הצפירה וחז״ס השתמש בו להוציא ממנו ציטאטים
אחדים, ואולם הדברים בהצפירה22 ידי חז״ס כתבו אותם ואני שלחתי את
דברי לבעל המגיד. אבל גם המגיד ידע את אשר לפניו, ובשאול שאפירא את פיו
לדעה מה יעשה במאמרי ענה אותו כי לא קבל ממני דבר ודוד וכסאו נקי –
יהי כן אלהיו עמו ויעל!

גם ע״ד בקרתך על העתקתי אוכיח את דרכך על פניך. מי בקש מידך לדבר
אלי או עלי רכות?23. מדוע תאמר, כי דברת את דבריך בלשון של
זהירות לבלתי פגוע חלילה בכבודי, הלזה יקרא איש אמת, הלזאת נקרא בקרת
שאין בה משוא פנים? הלואי כתבת אתה, ואני הייתי מבקרך! אחוותנו
הפרטית ומעשינו הגלוים בספרות, אין לה ולהם כל מגע ומשא, ומעשיך אלה
עדים נאמנים הם לי כי לא ידעתני עוד ולא ידעת כי מעשים כאלה ימלאו
את לבי מרורות ולא אוכל עוד לשאת פנים אליך. ידיד נאמן היה לי פה
בווארשויא, טריוואש שמו24, וספר25 היה לידידי אשר נתן אותו על
ידי לבקרהו26 ואתה אם קראת הלא ידעת כי לא דברתי רכות, והקורא
מן החוץ בלי״ס יאמין כי שונא אנכי לסופר הזה מתמול שלשום, אבל גם
ידידי זה בראותו כי לא אדע חונף, לא נהפך לי לאויב, ונהפוך הוא, למן היום
ההוא ומעלה ירומם שמי על לשונו ואהיה אצלו שעשועים. – ידידי! מהיום הזה
והלאה לא תוסיף עוד לעשות כמעשים האלה, אם תחפוץ באהבתי, כי מי
יודע אם לימים יבואו אוסיף סלוח לך ואם לא אשחית בעבור הפשע.

את ידידך ברוק27 לא אדע, ואני לא הסכנתי לחזור על הפתחים ולהשליך
יהבי ואהבתי על איש זר לי, ובפרט קשה עלי מעודי כריתת ברית, ולא על נקלה
אקנה לי אוהבים. גם אל ידידך ברי״ל28 לא אשלח עקזמפלר מספרי, מיד אל
יד, כי איש זר הוא לי, והמעט אשר ידעתי ממנו לא מצא חן בעיני. העת הזאת
היא עת רעה לי מאד ובשבע עינים אביט על כל איש זר לי (אתמול כמעט גנבו
מאתי את מורה־השעות אשר לי), ואחוותי איננה אבר מדולדל אשר אשליך אותו
לכלבים, וכל הצרות אשר סוב סבוני מעודי ועד היום הזה, מידי אוהבי ולא מידי
אויבי היו לי, ועל כן לא בחפזון אבור לי את רעי, וכלל גדול הוא לי, לבור
את אוהבי מרב טובה ולא בעת רעה. אם תחפוץ לשלוח לה׳ ברי״ל עקזמפלר אחד,
שלח, אך שמי לא יקרא עליו.

ומה החלום אשר חלמת על אדות ״העברי"?29. הממנו יצא משפטי? מפונק אנכי
מעודי ולא ארד שמה. – האם חפצת כי גם הוא יהיה לי לאוהב?

ידידי! עוד הפעם הנני אומר אליך כי לא בקשתי רעות באופן כזה ולא
החזרתי על הפתחים לבקשנה ולא כפיתי אותה כגיגית על כל הקרב אלי. שאפירא
יוכל להעיד עלי, כי חק שמתי לי לבלתי הציג אותי לפני איש, סופר או
מחבר, עד אם אמרי לו כי חפצי הוא להתיצב לפניו. מעט ורעים הם ימי חיי,
ומעט הם ידידי אשר רכשתי לי בזעת אפים, ובראשי אצבעות אמנה מספר להם
כי סך הכל עולה למספר שמנה וחצי. שמנה וחצי! החצי הזה הוא נער בן שבע
עשרה שנה אשר בבוא יומו יהיה לכבוד ולתפארת, ושמונת הנותרים הם, חמשה
אנשים ושתי נשים, והשמיני הוא – אנכי!

האם תצחק לי?

סלח נא לי, ידידי! הנה הרעב יבוא בעצמותי וע״כ אעזבה את שלחן הכתיבה ואלך
לסעד סעודתי. כתב נא אלי חיש מהר למען אדע את הרושם הראשון אשר עשה עליך
ספרי ובכתבך אלי הודיעני גם את אדרסת ידידנו מיכל גארדאן ואשלח לו
עקזמפלר. הודיעני נא גם את מספר העקזמפלרים אשר תמצא להם מקום בעירך
ובסביבותיך ואשלח לך. – מי הוא זה אליעזר שולמאנן? הודיעני נא את אשר
ידעת על אדות האיש הזה, אם ניתנו הדברים להגלות.

הנני מחכה אל מכתבך.

רעך ואוהבך דוד פרישמאן.



ז

.1883 Warschav 30 November

אוהב יקר!

עתה באתי הנה וימים אחדים אשב בזה. ידידנו שפירא קרא באזני את אחד
ממכתביך אליו אשר בו אמרת עם הספר כי ״פרישמאנן גם הוא בגד בך כמו
נחל״ ואני לא ידעתי מה עשיתי לך רעה. באחרית ימי הקיץ קבלתי ממך
בלאדז מכתב גלוי, ועל המכתב הזה עניתיך מברלין, ומני אז ועד עתה
נסתם כל חזון ממך, ואתה אומר אל שפירא, כי כתבת אלי מכתב גדול ואני
לא אדע; אולי עלה מכתבך בתהו ויאבד. – את הבקרת30 במ״ח ״וואסחאד״
קראתי היום ודברים כאלו לא מעלין ולא מורידין. את ספרך31 אשר מסרת פה
לדפוס לא ראיתי וגם לא מצאתי כל באגען נכון לפני למען אוכל לחוות לך את
דעתי. – הן תכתב אלי, ידידי, כי בעוד ימים אנכי שב ללאדז לשבת שם,
ולכן אחת אבקש ממך לכתוב אלי ולבלתי מעט בדברים, כי יושב אני מחוץ
למחנה ולא אדע כל דבר קטן או גדול מכל הנעשה בגבול ספרותנו. את המליץ לא
קראתי זה כחצי שנה ואך ההוספה הידועה32 נשלחה אלי במועדה, ולכן אחשבה
לך לצדקה אם יבואונו דבריך מעת אל עת. – מה חדשה נהיתה בקיוב? מה היתה שם
במחנה? האדרעססא אלי – – –

אני שלך פרישמאנן.



ח

ווארשוי, 7 מאי 1884.



ידיד נכבד!

זה לי ימים אחדים ואני בווארשוי ומחר ולא לאחר זמן אני שב הביתה אל עיר
מגורי. – בהיותי בלאדז קבלתי ממר את ספרך33 בצרוף מכתבך ואני
לא מהרתי להשיב אותך דבר, יען כי זה מעט כתבתי אליך את מכתבי הגדול,
ואתה הן לא עניתני על מכתבי זה ולא נתת לי אות, כי בא המכתב לידך.
אמת נכון הדבר, כי גם עלה אחד מן ״העברי" קבלתי ממך, וקראתי בו את
מאמרך ומצאתי את דבריך טובים ונכוחים אחרי כי לא בחידות דברת עם
האספסוף וקימת מצות ״שימה בפיהם״ – ואולם על מכתבי הן לא עניתני! האם
חרה אפך בי על כי שמתי לפניך את משפט ספרך כפי הרושם אשר עשה בי?
הגם אתה הנך אחד מן האנשים הקוראים אמת! משפט! ובקרת! ובבא עדיהם
ויבהלו? חלילה ממך, ואני אשמרה לנפשי מתת דפי בך!

במכתבך השני שאלת מעמי לכתוב את משפט ספרך באחד מכתבי־העת, והיה
אם תשים אל לבך וראית כי לא יתכן הדרך הזה, אחרי כי הזכיר
הזכרתני בספרך לטובה34, ובזאת שמת עבותות על ידי לבלתי היות לך
למבקר; ואף גם זאת, בהיותך למבקר את העתקתי ״ידיעות הטבע״, לא אוכל
לדבר גם אני טובות עליך ולא יאמרו ״הבריות“, כי היה לנו הכלל לחוק
״שמור לי ואשמור לך״. – מדי דברי בהעתקתי אומר לך, כי ה׳ זאכס הגיד
לי אשר הטיבות לשלוח לו את מחברתך, ועל כן גם הוא נכון לשלוח אליך את
חלקי ״ידיעות הטבע” עד תומם, והיה בצאת לאור בקרב הימים החלקים י״א,
י״ב, י״ג אשר מלאכתם כבר שלמה, ושלח לך את כל החלקים יחדו.

היום ראיתי את שני חלקי ״טאנקרד" האחרונים, ולא קראתים עוד, ומי יודע אם
אשוב לקראם, ואך את ההקדמה הכתובה בראש החלק השני קראתי ואתענג עליה;
ואני נכון הנני לתת ליהל״ל תשובה ברורה ולא בדרך הספרות, כי היום אנכי
הולך אל אחד האדוואקאטים אשר בזה, ואעתיק לפניו את הדברים על אדות
״המדליק את האש" וכדומה35, וראו כל הערב הרב אשר סביבותינו כי לא
ככל המחברים אני ולא דרכיהם דרכי. – אבל אחת אשאל ממך, ואם תוכל
לעשותה הן תעשנה, ואני הנני מבטיח אותך כי אשמרה לפי מחסום ושמך לא
יזכר ולא יפקד רע: הן בימי הקיץ העבר כתבת באחד ממכתביך על אדות
הדבה אשר הוציא עלי צ״מ36 באזני יהל״ל ועל אדות הדברים אשר הפיח
יהל״ל קריה כי אני הבערתי בערה בבתים ובחנויות, ולכן אולי תוכל לתת
בידי אות ומופת ולקרוא בשם את האיש או את האנשים אשר באזניהם דבר
יהל״ל את דבריו, או את המקום ואת הזמן; הן קטן הדבר הזה אליך, ולי יביא
בכנפיו תבואה רבה, כי מאד גרסה נפשי לתאבה להורות הלכה לדורות
למחברינו ולסופרינו המלמדים ובחורי הישיבה, כי לא כמני כמהם, ולא כאלה
הם כלי־נשק אשר ילחם בם סופר ומחבר ונקה – וידעו כל עם הארץ ולא
יזידון עוד.

אין שעתי ודעתי פנויות עתה לעסוק הרבה בדברי הבל ובדברי ספרות, ולכן
לא אקרא ולא אכתב עתה. ואולם הן אתה תיטיב עמנו וכתבת אלי, והאדרעססא
אלי ללאדז; הלא בספרתך.

מוקירך ומכבדך

ד. פרישמאנן.

לה׳ מייזאח ידידי אומר שלום. מה מעשיר עתה בקיוב? ומשכרתך מה היא? הלא
חפצת לשלוח אלי את המחברת פ״י (? – א. ר. מ.), ומדוע מנעת אותה ממני? גם
לדבריך אחכה, ואם תוכל לגנוב למעני את אחד ״העברים״, הלא תשלח אלי. האין
זאת?

מוקירך ד\״פ.



למכתב זה הוסיף שפירא את הטורים האלו:

ידידי יקירי שלום וברכה!

השלום אתה יקירי? השלום רעיתך? מדוע נסתם כל חזון ממך זה כמה ועל מכתבי
האחרון לא ענית אותי דבר. הודיעני נא, יקירי, מה אתך ומה גורל ספרך? האם
קראת את ההקדמה של החכם להרע? בי יקירי, דבר נא באזני ריווען אולי
תמצא ידו להשיג את הטאנקרעד ואעשה עמו חלוף טוב כאשר תאוה נפשו וזו
היא הנקמה היותר נכבדה למען הוריד את המתהלל דומה, כי אוריד לארץ את נצח
ספרו ויפול ולא יוסיף קום ועליך יקירי להשתדל בזה אם ע״י ריווען או ע״י
איש אחר ותראה בקרוב אם יקרך דברי אם לא.

לתשובתך יקירי אחכה והנני ידידך ומוקירך בתמים

מתי תגיעני תמונתך?

אליעזר יצחק שפירא.



ט



(בלי תאריך היום, החודש והשנה, אך מתוך המכתב הקודם נראה, שהמכתב נכתב
בווארשה בחודש יוני או יולי של שנת 1884).

יקירי!

נכבד אתה היום בעיני שבעתים מאשר בתחלה, כי את אשר לא פללתי
שמעתי: אני חשבתיך בתחלה לאנוש כערכי, איש צעיר לימים כמני, מבן
עשרים שנה ומעלה, ומעודי לא עלה על לבי, כי כפלים לך לשנותי, ועל כן
דברתי אליך תמיד בקלות ראש כאשר אהבתי, והנה מייזאח ידידנו אומר אלי
פתאם כי בנים ובנות לך אשר יוכלו להתחשב לבני גילי, ואני שמעתי ולא
ידעתי נפשי. למה רמיתני אדוני?

אדוני – גם השם הזה ילך לאבדון עקב אשר גם הוא לא ימצא בעיני חן – ידידי!
אל נא יפלא בעיניך כי לא עניתי אותך על מכתבך האחרון; חי נפשי כי אני
כתבתי אליך מכתב גדול בעודי בלאדז׳ וגם מייזאח ראה את המכתב בידי פה
בווארשוי, והיום לא אדע מי שם לו כנפים לעוף ממני כי אבד ואיננו.
במכתבי ההוא בארתי לך, כי לא כהצעקתה הבאה אלי ממך כן היא, כי לא
מעשה רצח או מעשה קנאות הוא, אם אצא לשפוט את האדון יהל״ל במשפט ב״ד
של מטה, כי כך היא דרכה של בקרת, אם האחד יוצא כנגד רעהו לשים עליו
עלילות דברים במה שיוצא לחוץ מן הספרות, הדין נותן כי הנעלב רשאי לעשות
גם הוא את מעשהו לחוץ מתחום הספרות – ובכל זאת משכתי את ידי מן
הפראצעסס אשר אמרתי והיה כדבריך. – את שני חלקי טאנקרעד האחרונים לא
קראתי עוד וגם אם אקראם לא אכתב על אדותיהם דבר, כי לא תהיה עוד תפארתי
על הדרך הזאת, אחרי כי במה שנוגע לגוף הספר כבר דנתיו במה שיש בו די,
ולכתוב בקרת אך לשם השגיאות כנגד חוקי הלשון הנמצאות בספר, לא עלי היא
המלאכה, ובכל זאת אם איש דברים אתה, הלא עליך מוטל הדבר.

במכתבי ההוא שאלתי אותך גם את הדבר הזה: אם האיש לייזר שולמאנן אשר
קראת בשמו במכתבך, הוא ה׳ אליעזר שולמאנן בעל ״ממקור ישראל" אשר אכבדהו
מאד בלבי, כי לפי ראות עיני איננו אחד מן החברותא אשר קרוא בשמם תועבה
לי. אם תראה אותו הגידה נא לו בשמי כי בלכתו להדפיס את ספרו ממקור
ישראל במהדורא תנינא ייטיב מאד לתקן שגיאה אחת אשר עלתה בספרו דף 169 (את
הדף הזה אציין פה עפ״י זכרוני לבד ומי יודע אם לא טעיתי, כי זה שנים
אחדות אשר לא היה ספרו בידי) ושם כתוב לאמר: ״וכל לשון בדורות יבאו
תקראהו בשם המקור הנאמן״… ״איין בוך דאס פאן דען צונצען (Zunzen)
אללער יאהרהונדערטע אלס קוועלע גענאננט ווערדען זאלל" – זאת היא לשון
היינע בקבוצת ספריו ואצל שטראדטמאנן, וה׳ שולמאנן שגה ויעתיק ״לשון״
כאלו כתוב שם ״צונגען" בג׳ ולא ״צונצען" בצ׳; ובעיני יפלא מאד הדבר כי
איש מבין לשון אשכנז כמהו לא ירגיש כי אין כל טעם במליצה: דיע צונגען
אללער יאהרהונדערטע, וגם אם אניח כי היה לפניו ספר משובש, הלא טעות
דמוכח היא. – הלא תגיד לו את הדברים האלה, כי אוהב אתה את האמת כמני.

מה שלום אשתך אשר אמרת חולה היא? לא ידעתי בלתי היום כי אתה איש
מוכה ביסורים שונים ואני לא ידעתי.

בעוד ימים אשוב לעיר מגורי לאדז. אם חפץ אתה בטובתי, מהרה וכתבה אלי,
כי ערירי אנכי יושב בלאדז, ואך דברים ומכתבים הם ישעשעוני.

מוקירך

ד. פרישמאנן.



י

.1884 Lodz 15/27 September

ידידי איש חמודות!

אמת היא כי שמרת לפיך מחסום כל הימים הרבים אשר אנכי יושב פה, מיום
שובי מווארשוי ועד היום, ואני כבר אמרתי בלבי כי אך סמאלענסקין הפך
את לבך לשנוא אותי, כי כן היו דבריו אליך בהשחר לסור מעל אהלי האנשים
הרשעים כד״פ וסיעתו, ואולם זה מכתבך אשר הובא אלי בשבוע הזה הוכיח את
משוגתי על פני, ולכן אבקש את סליחתך על כי חשדתיך במה שאין בך! ואני
תקוה כי עוד יבא יום ואלקה בגופי –

ראה אתה אומר אלי כי למקרא ״האותיות הפורחות״ בהאסיף צחקת במלא
פיך, ואני תפלה לאל מרום כי לא יהיה גורל כל הקוראים כגורלך,
אחרי כי לא לצחוק לבד יעדתי את האותיות הפורחות ההן, כי יש בהן גם
מעין אמת פסיכולוגית, ובפרט במאמר ״בין לילה אחד" אשר נסוך עליו רוח
תוגה חרישית; ובכלל אומר לך כי הספורים האלה בכל קטנם וערכם המעט
משכו עליהם עיני מבינים, אחרי כי בחרתי לי עתה את המין החדש שגם
בספרות העמים איננו עוד אזרח; והם יבאו בקרב הימים בהעתקה אשכנזית,
כמדומה לי במ״ע ״יידישעס ליטעראטורבלאטט“. – מאמרי ע״ד אויערבאך
היהודי אשר מצא חן בעיניך, איננו חכמה כי אם מלאכה, מלאכה גדולה וכבדה
לקבץ את כל המאמרים המפוזרים ואת כל הדברים אשר דבר אויערבאך מעודו
על היהודים והיהדות; ובדבר מאמרי ״גם זה יובל הוא״37 אומר לך כי הוא
נדפס בהעברי ולא לרצוני, יען כי לא חפצתי כי ראשית עבודתי בהעברי
תהיה עבודה קלה כזו אשר כתבתי בקלות ראש וברוח לצנות יתירה, והמאמר הזה
כתבתיו בווארשוי, ומזח לקח אותו מידי ויבטיחני כי ישיבנו אלי וישלחהו
להעברי, ובשלחו אלי את העלה ההוא בושתי וגם נכלמתי להרים את עיני אליו,
ואדע את אשר עשה לי בני הקטן, זה מזח ידידי. – את מאמרך ״חוט המשולש” לא
אדע אם נדפס בהמגיד ואם לא, כי אני פה בלאדז לא אקרא כל מ״ע עברי ולא
אדע מן הספרות דבר וחצי דבר; אכן שמחתי מאד בדבריך אלי כי ראיתי אשר
מחברות ״ידיעות הטבע" נמצאות בידיך, ובלי״ס שלחן זאכס אליך, וזה דבר
גדול לאדון גדול כמוהו. – אם יהיה דבר מה בהשחר הלא תודיעני, כי אני לא
אקרא ולא אדע כל דבר, וגם את החוברת ד׳ לא קראתי, אך מווארשוי הודיעוני
את הדברים הנאמרים שם.

בעוד שבועים או מקץ שלשה שבועות תשלם מלאכתי, מלאכת העתקת ״ידיעות
הטבע״ עד תומה, ואז עלי לשוב ולהעתיק גם את החלק הראשון ואת השני,
ואחרי כן אנסה לתקן גם את החלק השלישי והרביעי, כי החלקים האלה היו
ראשית עבודתי ועל כן עלו כלם קמשונים, ואחרי כן עלי לכתוב גם את
תולדות בערנשטיין, ובחודש דעקאבר תשלם כל המלאכה, ואז לא אדע אי זה
הדרך אבחר לי, כי לא טוב לנסוע בימי החורף, כי עד היום הזה לא אדע עוד
אם אשב בפאריז ואשתקע שם ואם אעזב את אירפה ואלך לאמריקה – ראשי סובב
הולך עלי כגלגל, ודברים גדולים בלבי לעשותם, ומטרה נשגבה לנגד עיני,
ומי יודע אם אגיע אליה בשלום; הן גם בריא אולם אינני וכח אין בי
כמשפט!

הן אתה אומר אלי כי יל״ג שלח אליך את שיריו – השמת לבך לשירו
״לאדוני בזק"? גם את סאקאלאוו העירותי על השיר הזה, והוא לא הבין לרעו
בראשונה; ואת תמונתו האם שלח אליך יל״ג ביחוד, ואם בצרוף לספר שיריו?
– את תמונתי לא אוכל לשלוח אליך עתה, כי זה שנים אחדות אשר לא נתתי
את פני לפוטוגרף, ולא אמלא את בקשתך ולא ״אשלם את נשיי״ עד אם אבוא
לווארשוי ואתן את פני לחקותם בטרם עזבי את הארץ, ואז פקד אפקד אותך;
ואולם מדוע זה לא תחפוץ אתה להיות המתחיל במצוה? מדוע זה לא תשלח אתה
אלי את תמונתך?

במאמרו של יהל״ל נגדך בהשחר38, האם גם עלי שפך את קיתונו בדרך
העברה? – את שירו ״שתי דמעות״ קראתי עודנו בכתובים, ועל פי עצתי תקן
בו סאקאלאוו תקונים אחדים, ובכלל איננו נופל השיר הזה מכל השירים
האחרים שהסכינו בהם משוררי ישראל, ואולם כשאני לעצמי לא אמצא כל טעם
בשיר המבקש בחזקת היד את התרגשות הנפש ואת התעוררות הגידים ואת
התפרקות העצמות; שירים כאלה נעשים על נקלה על פי תחבולות של טעכניק
חיצוניות ולא על פי הרגשה פנימית, וכל איש שסגל לו מעט את סגנון
המשוררים (כגון י״א תנועות וכו׳) יבין את המלאכה הזאת על נקלה.

המאמר ״יהי אור״ בודאי ובודאי סאקאלאוו כתבו, וכל קורא הלא ימצא שם
ידיעות רבות ובקיאות, שזה דרך סאקאלאוו מעודו לשים כאלה לפני הקורא;
ואולם השפה הזרה שמצאת שם ואשר עליה תאמר לא לרנ״ס היא, הלא זה הדבר:
סאקאלאוו מדי היותו לרידקטור חלה במחלת כל הרידקטורים – – –והרי הוא
בסגנון כל – – ובבטואיהם ובל׳ ״אנחנו״, ומתחיל ״מחכמתו יתברך שנגלתה
בבחינת פעליו״ או ״בחכמתו יתברך שהטביע כמה מטבעות, ועוד ועוד; ולו
הייתי עתה בווארשוי כי עתה אמרתי לו תיכף כי הוא עתה בעיני כרידקטור
מושלם בכל מכל לכל, וסגנונו עולה אלינו ממעמקים כמו מאיש שיש לו מחלת
הטחורים זה מאז. – כן כן ידידי! הרידקטורנות מחלה נצחת היא, ואם היא
תדבק באיש ואם גם בן מעלות וכשרונות ומדעים הוא, תכה גם אותו מכה
בלתי סרה, והיה ל – – – בכפה!

בדבר העברי אומר לך כי לא טוב לשלוח אותו אלי, אחרי כי לא אוכל להבטיח
לכתוב בו כי עתותי ספורות ואין לי כל שעה פנויה, ובשעה שאני בא על
הפנויה לעתים רחוקות, יש לי דבר אחר לעשותו חוץ מכתיבת מאמרים בעד
העברי – ובכל זאת אבקש לי עת ומועד לכתוב למען העברי דברים אחדים, כי
דברים הרבה בלבי להגידם באזני כל העברים, והם כאבן מעמסה יכבדו על
לבי!

— — — — — — — — — — — — — — — — — — — — — —

ובפרט הנני מבקשך למהר ולכתוב אלי, והנני מוקירך

ד. פרישמאנן.



יא

לאדז 6 דעקאבר 1884.



ידיד יקר! אמנם כן, יצר סוכן בי ועוני לנגד עיני תמיד על כי לא
עניתיך על מכתבך הגדול, ואתה ידע תדע כי חיבתי את ראשי ואת מכתבי
לך, ואני את נשיי אשלם בעוד ימים אחדים; ואולם היום יהיו נא דברי מעטים
להשקיט את שאונך ואת התרגזך אלי: כל הימים האלה היתה המלאכה מרובה מאד
לפני ולא מצאתי עוד עת לכלות את העתקת בערנשטיין, ובעוד שבועים או
בשלשה שבועות אכלנה, והיתה לי הרוחה, ואכתוב לך כאשר עם לבבי. אבל בין
כה וכה אובד דרך אנכי בקרב הספרות העברית כי לא אדע עתה דבר וחצי דבר
מכל הנעשה בתוך המחנה, ומ״ע עברי לא קראתי זה שבועות רבים. גם את החוט
אשר שלשת בהמגיד39 לא ראיתי ולא ידעתי, ולשפירא אין עוד גליון מן
הגליונות ההם, ולכן אין אי תקוה עוד לראותם בלתי אם אתה יכול תוכל
לשלחם אלי. גם את המאמר ״הספרות והחיים" לא ראיתי ולא אדענו, ואך לך
עיני תלויות כי תשלח לי את גליונות העברי, ואקרא, ואם יהיו דברים בפי
ובלבי, ואענה. – את הספר ״ענות עני״ קבלתי, ובזאת אודה למחבר חסדו על
כי פקדני, ואתה בראותך את פניו הלא תיטיב להגיד לו כי מקץ ימים
אחדים, בכלותי לקרוא את ספרו, אכתוב אליו (אבא האדרעססע מאין תמצא לי,
אם לא עפ״י האדרעססע אשר לך?) – ע״ד מסעי לחו״ל עוד אשוב לכתוב אליך.
–

״אותיותי הפורחות" היו לפורחות, כי יצאו מן האסיף ונעתקו לשפת
פולאנית, ומ״ע אחדים בווארשוי עודם מדברים על אדותיהן; וגם לשפת
אשכנז נעתקו ובקרב הימים תראינה אור. מה תאמר נפשך לזה, כי שכרי
הרבה מאד מאת אחת הרידקציות בווארשוי, למען אוסיף תת כחי בשדה הזה?
– יקירי! אם עשות חסד למצוה תחשב לך, אז מהרה נא לכתב אלי ואל תחכה
למכתבי הגדול, כי יושב אנכי כערער בערבה בעיר כלאדז ומן הספרות
העברית לא אדע דבר, ואם לא רעי יחמלו עלי במכתביהם, מי יחמול? – שלח נא
את הגליונות אשר אמרת.

זאת הפעם, עצם מעצמי ובשר מבשרי, לא אוכל להרבות מלים ובקרוב אמלא את
החסרון.

אני שלך ד. פרישמאנן.

האם תוכל להודיעני את האדרעססא של ה׳ קלמנסאהן40 בעוד מועד?



יב

.1885 (Warschau 22 Yanuer (3 Febr

אוהב טהר לב!

אמת היא כי עתותי אשר מכורות היו לה׳ זקש שבו להיות ברשותי, ואולם רגע
אחד בכל אלה לא מצאתי אשר אוכל כיום הזה לטפטף טפות הרבה של דיו
לעיניך, כי עבודות חדשות לפני אשר לא אוכל להמיש צוארי מהן, ובעוד ימים
אחדים אשוב אל שלחן הסופרים כבראשונה, ואך בזאת ישונה גורלי עתה, כי
לא אשב עוד בלאדז ולא אהיה עוד מבדל מן העדה אשר סביבותי לבלתי דעת קטנה
או גדולה, כי בווארשוי אשב ואדע תמיד את כל הנעשה, ומי יתן ואוכל לצאת
את פני הארץ הזאת אחרי ימי הפסח, כי זה לי ירחים אחדים אשר תאוה עזה
תקפתני ללכת אל אחת הערים הגדולות ולנסות דבר בשדה אחר, אולי אצליח.

את השחר לא ראיתי ולא קראתי זה ימים רבים מאד, ואך לחפצך ולכבודך
נכנסתי אתמול עם ה׳ מזח לבית המו״ס צוקקערמאנן, אם כי לא בקרתי בבית
האיש הזה זה שנים אחדות, ואקרא את השחר ש״ז ח׳ ד׳ וגם את החו׳ ח׳ ודלגתי
דלג וקרא גם מאמרים אחרים. משפט סמאלענסקין עליך41 בחוברת הרביעית
איננו בלתי צודק מכל וכל כי הרבה מדבריו נאמרו בדעת, כי סוף סוף
אנוס הקורא שאיננו יושב בעירך לחלוט כי מלחמה צדדית אתה נלחם, ואולם
את הדברים הנכוחים האלה משמיע ס׳ באופן זר וכאחד הנבלים, ואין כונתו
בלתי אם לעפר בעפר על סביביו, ובפרט בהערתו הגדולה בחוברת השמינית הוא
כעין יעזואיט גמור שהניחו לו מקום להתגדר בו, כי אתה לא נזהרת מפני
האיש הזה ולא חפצת לזכור ולהבין מראש אשר יבוא סמאלענסקין זה להגיד לך
כי אף אם סוכנו אתה שלא עמלק״פ בכל זאת לא ימנע שבטו ממך יען כי
גדול הוא, וזה דרך כל היעזואיטים להטהר ולהתגדל – ובכל זה אל נא
תשתוחח עליך נפשך כי במאמרך בחוברת ה׳42 דברת אליו דברים אשר
תפארת הם לדוברם וכל קורא נבון יבין כי הערתו לא הפילה צרור אחד
מדבריך ארצה, והוא אך דבר ידבר כי בעה״ב הוא והוא הנזק אשר אתה
הרשית לך להכנס אל תוך רשותו להיות לו למזיק – ואתה האם לא תבין כי
הדברים יגעים וכי לא איש הוא סמאלענסקין אשר נוכל לדבר דבר על לבו
להשיבו מדרכו? האיש הזה ״עקשן״ מאד, ובפרט במקום שנגע בדרך הליכה במעט
אמת, ובמקום שאין לו דבר לענות רב לו אם יצעק: נבל, גנב, חותר בתים
וכדומה, או יאמר: הכלב קם לנבח על אור הירח, אני משפט אבקש והוא
בחרפות וכו׳ וכדומה מן הפראזען האלה אשר נמצא בדבריו בכל מקום ומקום;
ואם כל אלה לא יועילו, אז יבדה דבר מלבו אשר לא היה ולא נברא, כמו:
ההערה במאמרו של יהל״ל נדפסה במקרה כנגד רצונו, והוא טעות דמוכח – אכן
רב לי, אני אדע את האיש הזה ואת תכונתו היטב! ישלח לו אלהיו רפואה שלמה
למחלת גופו43 ולב טהור יברא לו!

את ה׳ דאווידזאהן44 אשר אמרת לא אדע.

בימים האלה אחל לעבוד עבודתי בעד האסיף החדש לסאקאלאוו, ועבודה
אחרת בעד אחד ממה״ע פה אשר שלם ישלם לי בכסף מלא, ומלבד אלה קבלתי
מכתב מאת קאנטאר בפ״ב הכותב בשם החבורה החדשה אשר אכתוב גם אני ידי
להם ״ושכרי לא יקפחו״, ועוד עבודות אחרות ושונות לפני – האם לא איש צולח
אני? האם לא טוב לי שבעתים מכל אותם הסופרים הממללים והמהגים, בין שהם
מן הישוב ובין שאינם מן הישוב, ורגזו ושחקו ואין נחת? – ראה אתה אומר
אלי להודיעך מכל אשר אשר ידעתי וראיתי בחברת חובבי ציון, ואני אך אחת
אוכל להגיד לך כי חברי גנבים45 כלם אשר יעשו מסחר טוב ברבבות אלפי
ממונן של ישראל, ואין עצה ואין תחבולה בלתי אם לחכות עד אם ינצו
הגנבים איש את אחיו ואז יודע כל דבר הגנבה בקהל. בלילות האחרונים קראתי
בעיון את החשבונות של החבורות ואת דברי הכספים מן התמונות של משה; לו
אוכל ואקום אכתוב באשר עם לבבי!

פוטוגראפיה אין לי עוד, ובקרב הימים אתן את פני לחקותם.

והנני מוקירך ומכבדך דוד פרישמאנן.

את העברי עם ראשית מאמרי ראיתי היום – כתב נא אלי במהרה!



יג

.1885 Lodz 16 4 S. April

ידידי!

היום הרת עולם! היום יום הפאסט (טאנקרעד a 1a) ואני כותב וסופר את
מכתבי לרחוק ולקרוב, לשלם את חובותי לרבים שחבתי לידידי ולאנשי בריתי
זה ימים רבים, ואתך הסליחה אם לא עניתיך עד כה, כי כל הימים הרבים
האלה שטתי בארץ שוט ונסוע ולא אחזה בקסת הסופר ידי, והיום בשבתי אל
שלחן הכתיבה אתה הנך מן הראשונים בשורה, כי חמשה רגעים כמעט עברו
אשר כתבתי וכליתי את מכתבי אל יל״ג, וכמעט הניחותי את כפי מן הגליון
ההוא, והנה אתה הוא השני למלך הזה והיית אתה לי לכהן לשפוך לפניך את
שיחתי.

במכתבך שקבלתי בשבוע לפני חג הפסח בעודי בווארשוי הודעתני כי
חולה אתה, ואתה טרם ידעת כי את מכתבך ההוא כתבת אל איש החולה גם
הוא את חליו ואשר מכתבך יכאיבהו; אכן כמים עבר חליי ועתה שלום
בעצמותי – הגם גורלך אתה כן הוא? השבת גם אתה לאיתנך והתחזקת
והיית לאיש בריא העובד עבודתו? מי יתן והיה כדבר הזה, והיית אך שמח!
ובפרט לא הטיבות כי לא הודעתני את דבר מחלתך ומשפטה לדעת ולהבין את
אשר עמך, ואם ארכו הימים אשר דבקה בך מחלתך. מחלת הריאה מחלה ארורה
היא, ואולם האיש אשר עבר את שנת השלשים וחמש הלא ילעג יבוז לה – הן
ידעתיך יקירי, כי גם אתה הנך בז לכל דבר ולועג לרש, האם לא תהיה עם
פיך עתה לבוז וללעג לדברים כאלה גם היום?

הגידה נא לי יקירי, הגם אתה הנך מן הגורסין סמיכת הפרשיות? אם הדבר
כן הוא, אז אחדל ממחלתך ואדבר על אדותי, כי גם אני הנני מן המכות
הכתובות או אשר לא כתובות בספר. – אני אמרתי בראשונה: ימלאו נא ימי
עבודתי אשר עבדתי בידיעות הטבע, ואז אימין או אשמאיל, אלך לארצות
אמריקה או אעלה פאריזה; ובמלאת הימים האלה לא באתי עוד לגמר דעת, כי
בין כה וכה עברו ימי החורף, ובבואי לווארשויא שמו לפני מלאכות שונות אשר
לא אוכל עוד עד היום להמיש את צוארי מהן, ומי יודע מתי יבוא קצן. מלאכת
הסופרים (ובפרט העברים) שנואה ובזויה בעיני וכבר עיפה נפשי לכותבים ולא
בחמדה אשפוך את רוחי על הגליון. האם לא תכסה כלמה את פנינו בראותנו את
כל אשר עוללו סופרינו לנו? קופים הם כלם! ואם האיש האחד ישלח (במחילה
מכבודך) נפיחתו ונפחו כל הנופחים והסופרים, מנער ועד זקן, מאיש ועד
אשה, ועל כל העדה תצא הצחנה. בראשונה חגגו את חג היובל אשר ליל״ג –
תבוא עליהם ברכה! ואחרי כן גם את היובל אשר לסלאנימסקי – יהי רצון גם
זה! ואחרי כן את היובל אשר לחרבונה46 – גם חרבונה זכור לטוב! ואולם
נראה נא את משפט היובלים אשר הם חוגגים עתה: נערים (בעלי זקנה),
בוערים (בעלי ספרים), אנשים שלא הגיעו עוד לשבעים, והם דוחקים את השעה
וצועקים בני שבעים אנחנו, כאלה וכאלה היו עתה אבירי היובלים; הגידה נא
לי אתה, אולי תמצא את חידתי: ר׳ אלעזר בן עזריה היה כבן שבעים ולא
בן שבעים ממש, ועליו אמרו כי היה בן י״ח, הגם נער כזה חיב לבסומי
ולהתהולל ולחג חג התיבלות? – קופים הם כלם! הם ראו כי עמי הארץ חוגגים
חגי יובל, וקמו גם הם בחפזון לעשות כמעשיהם, ויחגו שנים שלשה יובלים
כמשפט, והיה בראותם כי אחרי השנים והשלשה האלה לא נותר להם עוד איש
הגון וראוי לחג כזה, לכן לא היה להם עוד דרך אחרת בלתי אם לחוג את חג
כל איש ואיש אשר יעלה המזלג, ועל כן פרו ורבו יובלים כאלה, ואנשים
כצווייפעל או לערנערים ושערשעווסקים ודאליצקים וכנותהון זוכים לראות
עולמותיהם בחיים. ״המאושרת! במה זכתה לזאת הגדולה?״ (יל״ג). – כדבר
הזה היה גם בעשותם את ״תמונות חכמי ישראל", ויהי כאשר תבן וחכמים לא
היו עוד להם ולבנים ותמונות אמרו לעשות לנו, ויקחו מכל הבא בידם,
ויזכה גם איש אחד, יוסף גיביאנסקי שמו, להיות נמנה בין החכמים ההם ובין
תמונותיהם. המאושר! במה זכה לזאת הגדולה? – יהי שם ה׳ מבורך כי לא שם
חלקי בין יושבי הקרנות ההן, או, (למה זה אכחד את האמת תחת לשוני?) יקחני
אופל שבע ביום על כי לא הייתי בימים ההם במרומי קרת כי עתה הייתי
גם אני בין החכמים, ואני הן באמת הנני חכם כמלאך אלהים (עיי׳ יהל״ל
ומל״ל וכדומה)! – קופים הם כלם! אחדים מהם קראו במ״ע החדשים ובספרים
חדשים וימצאו שם את הפראזים בדבר הלאומיות ואהבת ארץ מולדת וכדומה,
ויבואו האחדים ההם ויכתבו דברים אחדים, ואחדים אחרים קראו ויגידום
לאחדים אחרים, ויכתבו האחרים ויקראו אחרים אחריהם, וכן היתה הפראזע ההיא
למלה בפי כל, ותהי לנו לספרות גדולה אשר לא תמיש מעשות פרי מאז ועד
היום, והאנשים האמללים האלה מריבים זה עם זה ואינם יודעים מה הם חפצים,
וקהל הקוראים אינם יודעים מאומה והם מאמינים באמונה שלמה בכל דבר הנדפס
והנקרא, וראובן יבטח על שמעון ושמעון על לוי, וחשבון ומשפט לא יבקשו.
קופים הם כלם! הם ראו כי המנהג הוא לאסוף אספות ולעשות קונפירנציות,
ויעשו גם הם כמעשים האלה, ובשעה שהיתה אספת המלכים בסקיערניעוויץ נולדה
מחשבת אספת בני המלכים בקאטטאוויץ. קופים הם כלם! הם ראו כי
הגדולים עושים ימי זכרון לגדוליהם אחרי מיתתם, ויכרעו גם הם ללת ויולידו
להם סמאלענסקין מת ויעשו אותו לבר אלהין; והקוראים יעמדו בדחילו
ורחימו ולא יבינו דבר וינועו מרחוק. אכן כל הדברים האלה הם דברים
הנוגעים בעצם הרעיונות והדעות, ואולם הדברים הנוגעים למעשה הם
דברים אשר נראה כמוהם גם בין שאר הגנבים והחומסים במלא רחב הארץ. הקהל
היא פרה חולבת והרועים וכל קהל הנערים עושים את שלהם. היעזואיטים
והכהנים הולידו את מכירת תמונות האם הקדושה ויעזואיטינו וגנבינו הולידו
את מכירת תמונות האיש משה47. האמת הדבר כי בקיוב קם אחד למכור
תמונות מגן דוד לישוב א״י? גם הדבר הזה, אם אמת הוא, הוא כעין מכירת
תמונת האם הקדושה! יקח אופל את כל האנשים האלה גם יחד ולא ימררו ולא
ישימו עוד ראש פתנים אכזר בכוסי הרויה, כי מדי זכרי אותם, לא אוכל עוד
לשקוט תחתי, ואכלה את שארי מעלי באפס מעשה! מה עשו לנו אלה? מה
הערבוביא אשר הביאו עלינו, אלה באולתם ואלה בזדון לבם? חכה נא לי,
אולי עוד אתעורר, אולי עוד אעביר את סמאלענסקין ואת מעשיו ואת ידו
הגדולה לעיני כל ישראל, וראו אנשים פשוטים כמוני, אולי יוכלו עוד
להנצל. בראשית אמרתי, תם כחי, לא מהם ולא מהמהם אני, וידי לא תהיה
בם עוד עד נצח, ואולם יש שעות (כמו עתה!) אשר יעבור עלי רוח, ולב האבן
אשר בי יהפך קל כמו כדור של גומי, ומקפא הקרח ימס ויזל, והדברים גם
הם יזלו מתחת עטי כמו הלך מים ולא אדע עוד מעצור לרוחי, וברגעים כאלה
אביעה תפלתי ותחנתי, כי בטרם אלך ואינני אמצא אי עוד אך שעה אחת אשר
אוכל לריב אל האנשים האלה כנפשי שבעה, ואז תשמע ותראה – חכה נא לי, עוד
יבוא יום ואתה תחזה ותשמע!

יל״ג עוררני לכתוב דברים אחדים, ובקרב הימים הבאים אקרב אל המלאכה. גם
בעד סאקאלאוו יש לי עוד הרבה לכתוב אל האסיף, וגם קאנטאר מפ״ב
קראני לכתוב אל מה״ע החדש אשר הוא אומר להוציא לאור. ליל״ג הנני שולח
היום שיר גדול בשפת אשכנז, והוא העתקה משירו ״במצולת ים"48, כי
כן יבקש, ובלי״ס תראה ההעתקה הזאת אור. – את אשר שאלתני במכתבך עד
למתי יקבל סאקאלאוו עוד אל האסיף, דע אך כי עוד רבה המלאכה גם
לפניו, ובלי״ס לא יקדים בשנה הזאת מן השנה שעברה; ואתה כתב נא את אשר
החילות, והנני מבטיחך בלי ראיה, כי מאמרך יהיה לרצון. את מאמרו של
שאצקעס49 בהאסיף קראתי בשבתי בווארשוי, גם יהל״ל יכתוב, ואולי
ישמע סאקאלאוו לעצתי, ויחתום ״לעווין״ תחת יהל״ל, כי שם כזה לבדו
(יהל״ל!) די הוא לי להכות אותי בתמהון ובחליים רעים; אני לא אוכל כלכל
שמות כאלה! – ומה שלום ידידנו קלמנסאהן האב ובנו? כמדומה לי יחר אף
האנשים בי, ואני לא אדע מדוע. לא ר׳ משה ק״ס כתבתי פעמים. הבאמת חרה
אפו בי? פקוד נא לשלום אותו ואת בנו. – בדבר העתקת גראטץ או כתיבת
דברי ימי ישראל, דע לך כי משל הוא או גוזמא אשר שמעת כי אני הנני נגש
אל המלאכה הזאת. על הראשונות (ידיעות הטבע) אני מצטער ואתה בא להוסיף!
מלאכות כאלה לא טובות הן לי, כי מפילות הן תרדמה על רוחי, וכמעט
שכחתי ולא ידעתי עוד אם אוכל עוד להנער כפעם בפעם ואם תעמוד עוד ידי
לי לנתח ביד חרוצים את הסופרים והספרים לנתחיהם כאשר ידעתי וכאשר
עשיתי בימי חרפי. מלאכת ידיעות הטבע חלשה את רוחי וכמעט אבדה את כחותי
ואת כשרונותי הדלים. לא אוסיף עוד לשחת את רוחי ואת נפשי באופן כזה.
ומי יודע אם לא הטיבותי לעשות לו נתתי ידים לרוחי לעבוד עבודה בשדה אחר
לרקד ולכרכר בכל עוז כאשר אהבה נפשי, תחת אשר כליתי את מבחר ימי
בעבודה כזאת. לא אוסיף עוד!

ומתי תכתוב אלי אתה? הן חכה אחכה לדבריך, ואתה דע לך. דרש נא בשלום
מזח בראותך את פניו והגידה לי כי היטב חרה אפי בו על כי לא כתב אלי
עוד דבר. וגם אתה כתב חיש מהר והודיעני מכל אשר אתך. הנני שלך

ד. פרישמאנן.



יד

.1885,Lodz 1, 13 S. August

ידידי!

התקיעה הראשונה שיצאה מן השופר ביום אתמול החרידה את לבי ותביאני לידי
נסיון לנסות ולעשות תשובה, ואזכר כי גם נגדך חטאתי ואמהר לכתוב אליך
היום. אבל האם עוד הולך לבך אחרי מכתבי בכלל? האם לא כבר בחלה נפשך בי
ורוח אחרת היתה אתך בקרב הימים הרבים ההם? תן תודה איש תרומות
ותרעומות! הנה שמועה באה אלי מקיוב כי מלגלג אתה אחרי ובבא מכתב ממני
אליך תבקש פגימות בשכיני לאמר עלי כי מנבל אני את פי וכי לא אביא
עמי בבואי את הריח הניחוח – הניחה לי איש תרעומות! מקדם כזאת ידעתי
ומלפנים אותה גליתי, וביום אשר שמעתי עליך כי אינך עוד איש צעיר לימים
כמני, ידעתי כי יבוא יום ורוח מלפניך יעטוף לקרוע קרעים ביריעה אשר רקמנו
ואשר אמרנו עליה אחוה היא, רעות היא וידידות. תן לי רשות ואפטר מלפניך
ואצא בשלום, ואתה וכסאך נקי ולא תמצא לך לנצח ידים עוד להתאונן עלי.

קץ אחוותנו הנה זה בא. ”! tu l’as vaulu Georg Donden“ ״הלא זאת
חפצת, זשארזש דאנדען!״ יאמר הצרפתי.

ובטרם אצא מאת פניך אגלה עוד את אזנך על דבר המקרים האחרונים והמוצאות
אשר מצאו אותי, והיו לי הדברים האלה והחסד אשר אתה עושה עמדי לשמוע אלי
כעין החסד שהתלין עושה עם הפושע למלא את כל אשר תאוה נפשו לפני
מותו. בעוד ימים אחדים, באחרית ימי השבוע הבא, אנכי עוזב את לאדז
לאורך ימים, לבוא לליפסיא להשתקע שם, והיה אם מצליח אני בדרכי זאת
ושמעת גם אתה מרחוק ושמע כל בית ישראל, ואם תסתיר ההצלחה פניה מגבר
אשר דרכו נסתרה, וירדתי אבל שאולה ואיש לא יראה ולא ידע. אם תחפוץ
לדעת אל נכון את המעשה אשר אעשה בליפסיא, אז עליך לפנות אל ה׳ יהל״ל
והוא בלי״ס יגדך כי הולך אני לחבר חברת מדליקי בתים ומוכרי כלבים. אבל
באמת סמוך לבי ובטוח כי אש גדולה תצא מאתי ואחזה בארבע פנות הבית
אשר טחו טחי התפל, וגם הכלבים יהמו ויסבו עיר ביום עשותי את אותותי
ואת מופתי, ועיניך רואות… שיננא! חי ראשי כי לא טוב ולא מחכמה עשית
להתעבר ולהתאנף בי עתה, עתה בבא עת ללדה; לך לך גם אתה בשם ה׳,
ואני לא אקרא אותך לשוב; למה לי ידידים? למה לי רעים? אני הנני הרע האחד
לנפשי ואני קרוב מאד אצל עצמי! לך לך!

האמת אגיד לך כי קיוב ומשכיליה בכלל נפלאים בעיני מאד מאד ולא אבין
לארחם ורבעם. אוהבים המה תמיד לסכסך איש באיש ונוטים המה אחרי מעשי
סקאנדאל למען היותם למלה איש בפי איש, והם לוקחים את האשרה הזאת גם עד
מזבח מכתבי־העתים, לכבס את הבגדים הצואים האלה גם לעיני השמש ולא
יתבוששו. כל המעשים הגדולים והזרים אשר ראיתי צלם מתוך מה״ע ״העברי״
היו בעיני לחידה רבתי אשר אך לאנשים מסוכסכים וסבוכים פתרונים. היום
יקראו שלום שלום ומחר למהלומות, היום עתרות נשיקותיהם ומחר יוכו איש איש
בית מאהביו, היום הם אומרים איש אל אחיו ״יפה דנת״ ״יפה דרשת״ ומחר
״יעלו עשבים בלחייך״, וכן להפך. ואתה? דרכך אדוני להאריך לשונך לרעים
ולטובים גם אתה, ורק באמונתך ובפשטותך לקחת את לבבי, ועוד כיום הזה
הנני חושב כי אתה הוא הנבחר מכל העדה החטאה הזאת בקיוב. ואולם עוד
מעשה אחד עשיתם לכם, פסל מסכה אשר נסכתם כיד רוחכם הטובה עליכם,
ותקראו לו ״ידידות״, ותהי גם זאת לכם למלה טעכניקית, ותהי לכם כעין
מלאכה, כעין אומנות. הנה ידיד חדש מקרוב בא אלי מקיוב, איש זקן ורגיל,
הלא הוא מודענו הנכבד קלמנסאהן (היום כתבתי אליו מכתב ושכחתי לדבר
באזניו דבר בנדון זה.) והאיש הזה שלח אלי מאמר בכתב־יד זה ירחים
אחדים והמאמר ערוך נגד יהל״ל בדבר מאמרו ״גלגל החוזר״ ומלא שטנה; האם לא
היה לי הרשות להאמין כי בלב תמים ידבר הסופר הזה? ואולם שבתי וקראתי
זה שבועות אחדים את דברי יהל״ל ודברי ק״ס הבאים כאחד באחד מגליונות
המגיד50, וארא והנה אמת וחסד נפגשו, יהל״ל וק״ס נשקו. הן אין בזה כל
עון אשר חטא, ואולם אני העומד מרחוק ורואה את כל המעשים האלה מבחוץ,
איך לא אירא לנפשי לדבר ככל העולה על רוחי, פן אפגע אדם ודברי תחת
היטיב ירעו. – לא טוב היות סופר בישראל!

זה לי כשלשה שבועות ואני נקראתי לבוא לווארשויא אחרי בא י״ל גארדאן אל
העיר הזאת ואשתשע בחברתו51 ולמקרא נתן לי שירים חדשים אשר כתב,
ומאמרים חדשים קראתי אשר אתו בכתובים. האיש הזה הוא האחד אשר כברו תוכו
והוא האחד אשר עצר כח להגיד בפה מלא לאמר: ״רבים אומרים עלי כי איש
רע אנכי, וידעתם היום כי אמת בפי הרבים ההם!" לא רבים יחכמו לדבר
דברים כאלה בשפה ברורה ולא יתבוששו.

המעט אשר כתבתי בקרב הימים מאז ועד היום הלא תמצא בהאסיף החדש, מעט
שירים ומעט ספורים, מעט בקרת ומעט חקירה, מעט שנה ומעט תנומות, ושם
הלא יבחנו עפעפיך וראית והכרת בנקל גם אשר שמי לא חתום עליו. את מאמרך
בהאסיף קראתי וימצא חן בעיני על פי דרכו.

יראתי להיות מאריך בשלחני, שלחן הכתיבה, פן יצא ח״ו מעטי איזה דבור
אשר תקרא לו בטובך נבול פה או ריח בלתי טהור ועל כן אחדל ואמנע הרע
מבעלי.

כל המכתבים אשר יבאו לשמי בעיר לאדז, ישלחו אלי מזה אל המקום אשר
אשכן שמי שם, עד כי אוכל להודיע לאיש ואיש את האדרעססע החדשה אשר תהיה
לי.

היום בשבתי אל שלחן הכתיבה בקר מזח במעוני ויבקשני לקרוא לך לשלום
בשמו ואף גם יתפלא מאד על כי לא ענית אותו על מכתבו אשר כתב אליך
מווארשויא.

היה שלום אתה וביתך וכל אשר לך.

ידידך המנבל את פיו,

דוד פרישמאנן

אם כי מלא אתה תרעומות נגדי, הנני מרהיב בנפשי עז לבוא עוד אליך בבקשה
קטנה: שלח נא לי את הס׳ אשר חובר נגד ספרך מאת ראזענבערג52 אחד אשר
לא אדע את שמו ולא ראיתיו עד היום.



טו

לאדז 14/2 סענטיאבר, 1885.



מי שהיה ידידי!

באי ספק ידעת על פי מכתבי מזח כי לא הייתי בביתי ובעירי שבועות
אחדים ובשעה שבא אלי מכתבך הגדול מיום 5 אווגוסט ש״ז, שהיה ראוי לתשובה
תומ״י, הייתי רחוק ממקום מכתבך בערך המרחק שרחוקים אנחנו איש מאחיו.
אמנם כן, אפילו ס״ת שבהיכל צריר מזל! על מכתבך ההוא בודאי הייתי
עונה אותך בו ביום לו ידעתיו, בכדי להוציא מלבך, ורק מזלך גרים לקלע
אותך בתוך כף הקלע וליסרך יסורים של אהבה הרבה יתר מאשר עלה על לבי
במחשבה תחלה.

מדה אחת אני מכיר בך שלא תמצא בעיני חן כלל וכלל: אתה חושב את
מחשבותיך ועושה את מעשיך בכבדות ובקושי ובמחלת הטחורים ובלשם יחוד
ונטילת ידים ואין בך אותה הקלות או המהירות שקורין אה עלאסטיציטעט
בלע״ז, למען היות הרוח גדול הכנפים ורב הנוצה, לחשוב ולעשות ולפעול
כלאחר יד, אם גם המעשים והפעולות יעמדו ימים רבים. גם את העולם אתה
רואה מנקודה כזאת, ואין לך הבנה כל שהיא להבין ולדעת כי יש אשר המעשים
שאתה רואה נכתבים ונעשים בנקל ובלי מחלת הטחורים; החיים והמעשים בכל
יום נגלו לפניך ואתה מביט עליהם בתמימות וחושב אותם לאמת מוחלטת, מה
שקורין בלע״ז ״ערנסט״ ״וואזשנאסט״ וכו׳. לפיכך גם ההשכלה, הידידות
וכדומה היו לך למין עבודה או מלאכה ואתה עושה בהן בכבדות ובעיון ובזעת
אפים, והנני סמוך ובטוח כי אפילו את מכתבי זה תקרא באופן כזה. – ראה,
הנה אתה בא אלי בקולות וברקים ומראה אתה לי באצבע כי הסכלתי עשה
להתעבר בך על דבר אשר כל איש שיש לו מוח בקדקדו לא ישים אליו לב וכו׳
וכו׳ אבל ה׳ עמך ידידי! מי זה התעבר בך? זה הוא הדבר אשר דברתי:
מחשבותיך ודבריך ומעשיך נעשים על האבנים בכבדות ובקושי נמרץ. אני לא
התעברתי בך מעודי, וכל הדברים שאתה דובר, פראזים הם ולקוחים איש איש
מתוך ספרי־המלים הנמצאים בביתך, וכל המחלקת (חלוקי דעות) שיש עתה לנו
הלא זאת היא: אני הנני איש חפשי במחשבותי ובדבורי ובמעשי ואינני אוהב
להיות אסור כסוס למרכבה ולא הרבה פעמים יהיה רצון מלפני לשמור מחסום
לפי בכדי לעשות נחת רוח לחברי, וכל איש היודע אותי פא״פ ידע כי בכלל
אינני מאלה האוהבים לחשות ולבלום פיהם, ורק בשעה שיש לי געגועין אוכל
לשבת במסבת עליזים שעה ושתים מבלי לדבר דבר, ולכן בשמעי כי אתה הנך
ההפך מזה וכי נפשך סולדת עליך לשמוע דברים שאינם נאמרים מתוך עיון או
מתוך מלאכה שעושה המוח אלא מתוך חופש ההגיון וקלות הרוח, חיש קל ראיתי
והבינותי כי שונים אנחנו בטבענו וכי לא תוכל הארץ לשאת אותנו יחדו וע״כ
גמרתי לבטל אותי מפניך לבלתי היות לצנינים בצדך, כי אני כפי שאני
יודע אותי לא אוכל לותר הרבה על דרכי ואופני, וכיון שחשבתי שאין אתה
יכול לשאת אותי כמו שהנני, במעלותי וחסרונותי גם יחד, לכן אמרתי למשוך
ידי ממך אם כי היטב ירעה לי נפשי בעשותי כדבר הזה ומעי המו. אוהב נאמן
היה לי בפ״ב לעווינסקי53 שמו, ואותו אהבתי ואוהב גם עתה בכל נפשי
ומאדי; אבל האיש הזה היה בן טבע אחר מאשר הייתי אני ואני ראיתי בכאב לב
כי ימי אחוותנו לא ימשכו. ואף אמנם היה כדבר הזה; אחת או פעמים
בשבוע כתבנו מכתבינו איש אל אחיו, ופעם אחת אנוס הייתי לכתוב אליו:
ידידי! אל נא תוסיף כתב אלי – וחליפות מכתבינו חדלו לפצעי ולחבורתי.
אבל אתה אם באת עתה אלי במכתבך האחרון להודיעני כי שגיתי וכי לא
תשים מתג בפי למען שמוע מפי רק את הדברים אשר רצתה נפשך וכי ״גם את
הטוב וגם את הרע תקבל״, הנה אם כה תדבר ברוך אתה לי מקרב לבי;
אבל מדוע תרבה מלים ללא הועיל להגיד לי כי התעברתי בך וכי רבתי
אליך וכי בא שטן לגזלני ממך וכי אנשים זרים (מזח וכנותיה) חרחרו ריב
בינינו בעוד שיש לך דרך קרובה למצוא את האמת לאשורה? למה תדבר בכבדות
ובעיון ובקושי וכבד ראש ובנטילת ידים ובלשם יחוד? למה תבקש את הסבה
באיים רחוקים והאמת הלא קרובה? – אמת נכון הדבר כי האיסטניות בכלל היא
מין מחלה וגם היא ילידת הכבדות והקושי היא, ולו ראיתי כי יש תקוה
להעביר את הרעה הזאת ממך כי עתה בכל נפשי חפצתי כדבר הזה; ואולם יוכל
היות כי ברבות ימי אשנה גם אני את טעמי כמעט.

הנה כי כן מביט אני מנקודה זו על כל השקלא וטריא שיש לך עם מזח או עם
בעל העברי או עם החברותא בקיוב: הדברים נאמרים והמעשים נעשים בכבדות
״ולשמה״ ואתה נוהג בהם כאלו חטבת עצים בזעת אפים, בעת אשר אדם
שלם בגופו ובמוחו יפטר מלפני מעשים כאלה כלאחר יד ואינו קובע מסמרות
בכל פסיעה ופסיעה. הן גם לי היו דין ודברים עם שונים, כמו למשל
במחברתי תו״ב, ובכל זה הריני נשבע לך כי כמעט אינני זוכר את האמור
שם, ואף אמנם ״אינני זוכר״ גוזמא היא, ואולם אם אזכר את הדברים אין זה
כי אם פרי כח זכרוני אשר לא בגד בי ולא פרי הרשם אשר עשה הדבר על כל
בתי נפשי; והנני סמוך ובטוח כי לו קרו הדברים האלה לך כי עתה עורקיך
לא שכבו עד היום הזה. אתה מביט תמיד על המעשים בכל יום כאלו היו
מטבעות עוברות לסוחר ולא תובא להבין כי החיים בכלל הם אך מין צחוק
אשר צחק בנו האלהים כטוב לבו עליו. אתה אוחז את החיים בזנבם וצועק
כל היום כי הם מושכים אותך אחריהם בלי הרף וכה לא עמד בך למהר
אחריהם; ואולם משוך ידך מן הזנב והיית לאיש! הלא כן יאמרו המושלים, האין
זאת? הנה יום הכפורים קרוב ובא; נניח נא כי אני אקח תרנגול לכפרה,
ובשעה שאתפלל תפלת ״בני אדם״ יעשה התרנגול את צרכיו (סלח לי!) על
פני הסדור; מה יעשה איש כמני? איש כמני ימחה כעב את פשע התרנגול מעל
פני הסדור, מחה ואמר לא פעל און, ואוסיף לסב את כפרתי כאלו לא היה
דבר. זאת תורת החיים בכלל! מחה וסבב, מחה וסבב, ולא לעמוד על הפרק עד
ימות המשיח. הפלפול והחקירה בכלל הם מדות רעות מאד ובלי״ס אך השטן
הולידם. – ראה הנה אתה מספר בגנותו של מזח כי מצאת בו עון אשר חטא,
ואתה תאמר כי האמנת בו על כי אני ערבתיו לטוב. אבל אם אני ערבתיו
הלא אמרתי מפורש כי אעשה כזאת אך ורק משום שמצא חן בעיני על
תמימותו ופשטותו ולא משום חכמתו ומעשיו הטובים, ערבתיו לטוב משום
שראיתי כי הוא מורדף בלי חשך על לא דבר והכל מנבלין את פיהם על
אדותיו, וכמדומה לי שגם אתה אמרת כי מצאת בו את אשר מצאתי אני, ולמה
לי אפוא כל הפראזים וכל הקריאות שאתה קורא, למשל, ״פרישמאנן העיד, מי
לא יאמין?" הן לא על המלך המשיח אנחנו דנים כי אם על מזח, והענין אשר
לפנינו מובן לנו היטב בלי פלפולים ובלי באורים ובלי כונות לשם היחוד,
ומדוע זה נכביד עבטיט בידים על הגלוי וידוע לנו למען היות לו חתולת
ערפל? – צר לי כי מזח אין עתה לפני למען אוכל לגבות עדות כדבעי, אבל
אם לפי דבריך במכתבך בעצמך אשפוט, אמצא כי אתה החיב ומזח הצדיק. אם
ילך איש אמת רגע אחד בדרך השקר, אז תנקום האמת את נקמתה ממנו ולא
במהרה יוכל לחלץ נפשו ממנה. רגע אחד עלה השקר כיונק לפניך, כי לא היה
לך הכח להגיד את האמת גלוי ומפורש כראוי ולא רצית שיתפרסם דבר בשמך
ומסרת אותו למזח, ורוך לבך זה שהיה לך רגע אחד הביא לך פגעים רבים
לארך ימים. מעשה כזה שעשית אתה יהיה כעון חמור בעיני בעל מדות ישרות,
והאיש החי עפ״י תורת המדות של שפינוזה ונקעה נפשו ממך. אם נשאת אשה
בשביה סופך לשנוא אותה וסופך להוליד ממנה בן סורר ומורה וסופך שיצא
לתרבות רעה ויעבור עברות ויתחיב מיתה בסנהדרין וכו׳ ומזח מה כי תלין
עליו? מזח עשה כאשר יעשה כל איש אחר במקומו: הוא כתב מאמר בהעברי
ולבסוף באה הכחשה על הספור שספר. ובעל העברי שאל את פיו על הדבר הזה,
ואולי גם שלם ישלם לו בעל העברי במחיר מאמריו ובראותו כי שקרים הוא מספר
אמר למשוך את ידו ממנו, ומה היה אפוא למזח לעשות אם לא לספר לו את
הדברים כהויתם: כי אנשים נאמנים כמו ווייסבערג ומרעיו הם בעלי הספור
וכו׳ וכו׳?54 מי יודע, אולי גם אתה או גם אני במקומו היינו עושים
כמוהו! לעשות את ההפך מאשר עשה הוא, לאמר: להגיד לבעל העברי בפה מלא
״שקר ספרתי״, אך רק למען כסות על ערוות זולתנו, צריכים אנחנו להיות
אנשים גדולים, בעלי רוח כביר אשר כח בהם להביא את נפשם לקרבן על
מזבח אהבתם אשר יאהבו את זולתם, ולא כל אחד יוכל להתפאר כי תמצא ידו
לעשות כדבר הזה. – שים נא את כל הדברים האלה אל לבך והפך בם, והיה אם
לא תמצא בם כי האמת אתי, אז מובטח אני לכה״פ כי ברבות הימים וסערת
לבך תקום לדממה או אז תראה ונוחכת כי אתי תלין צדקתי בדברי את
כל הדברים האלה; אני אינני נוגע בדבר בעת אשר אתה הנך נוגע בדבר
יותר מדי, ולכן חובה עליך להאמין לי יותר מאשר תאמין לעצמך. – כמו כן
רואה אני אותך טועה בחשבון באמרך כי מזח דרש לשלום ק״ס ויכתוב אליו
בידו ממש תחת אשר לשלומך דרש ע״י שליח כמותי, וזה לך לאות כי לא יוכל
עוד דברך לשלום; וזה הוא שקר: זוכר אני כי בכתבי את מכתבי לק״ס היה
מזח בביתי עפ״י מקרה ויבקשני ואתן לו מקום לכתוב אליו גם הוא בעצם
ידו, ובאותה שעה לא כתבתי עוד אליך ורק אמרתי אליו כי כתב אכתב אליך
ביום ההוא, וע״כ בקשני כי אדרש לשלומך בשמו; ואני יודע אל נכון כי
לו היה בביתי בעת כתבי כי עתה כתב גם אליך בעצם ידו. – ויתר המעשים
אשר אתה מספר לי במכתבך אינם מובנים לי היטב; בלי״ס לא קראתי את
המאמרים במה״ע אשר אליהם אתה רומז, ולכן יפלא ממני כל המו״מ ולא
אבינהו. כ״כ לא אבין היטב את ריבך אל בעל העברי ולא אדע ברור במה חטא
לך, וזה בלי״ס משום שסבות הדברים נעלמו ממני ולא קראתין בשעתן.

ראה כי אוהב אני אותך באמת, כי על כן אני מרשה לעצמי לדבר אליך, ככל
הדברים האלה ולא אבקש לי לשון של זהורית, ונפשי בתקותי כי מלא אתה אמת
כרמון ואוהב אתה את האמת הערומה יותר מבשרך (ולא מנפשך). במכתבי זה
אני דובר אליך בלי כל מליצות ולא אבחר לי לשון ערומים, ומכתבי זה יהיה
לאות על ידך כי חפץ אני טובתך וקרבתך.

בכלל אומר לך כי בעל דמיונות אתה ורואה חלומות בהקיץ. אני אינני
מאמין בשום אופן כי חפצו לגזול ממך את המתנה הטובה, את סוכנות המליץ,
וע״כ חרחרו את כל הריב שאתה אומר, ורק איש דמיונות כמוך מאמין כי
באמת כל העולם אינו עושה דבר אלא חושב מחשבות בשבילך להרע לך, וכי
הדעפעשען רצות רצוא ושוב מקיוב לפ״ב ומפ״ב לקיוב ומשם לבראדי
ומבראדי להכי ולהתם וכו׳ וכו׳. הקם נא סערת רוחך לדממה! צל הרים אתה
רואה רואה כהרים, ובאמת אין שם כל הר כי אם אגמי רפש והצפרדעים מושלות
בהם, וכל המו״מ איננו שוה לאבד עליו אפילו טפה אחת של דיו. הנשא,
העלה מעל כל העדה הרעה הזאת ואל נא תשעה בדבריהם עוד כי הכל הבל, ומי
יתן ומכתביך אשר תכתוב אלי בימים הבאים יכילו חומר אחר מאשר בחרת
לך עד היום ולא שקץ תשקצם עוד בדברים כאלה וכיוצא בהם. – מזח ספר לי
פעם אחת כי בקראך דברים שהם למורת רוחך, כמו למשל בקרת נגדך הכתובה
בשקר, כי אז תרגז תחתיך ואותו היום יום פורעניות הוא לך, והדברים
עושים רשם עליך עד להחליא אותך. הכזה יהיה איש אבחרהו? הוי, מי יתן
ויכלת לשנות את טעמך זה והיית לאיש אחר; מי יתן והיית כמני אשר גם את
הטוב וגם את הרע אקבל במנוחת נפש. ואשר כרגע אוכל להסיח דעתי גם מזה
וגם מזה. אני הנני יודע תמיד כי הספרות וכל הנלוה לה אינם שוים לדבר
בם אף רגע אחד ומכש״כ שאינם שוים להחליא בעבורם את גופנו ונפשנו, ואת
הדברים האלה אינני אך נאה דורש כי אם גם נאה מקיים. ומה אפוא כל החרדה
וכל הקולות והברקים שאני מוצא במכתבך?

שים נא את כל דברי אל לבך כי את טובתך אני דורש.

היה מהיום והלאה קל כצבי ועזב את הקושי וכבד הראש. בארנע אומר במקום אחד
על האשכנזי כי הוא איננו אוהב את האגוז לאכול אותו כי אם את מעשה
הפציעה הוא אוהב לפצוע את קליפת האגוז ולשבר ולמגר ולקרקר אותו, וע״כ
בתתך לו אגוז מוסר מקליפתו העומד לאכילה, יבעט בו. גם רב משכילינו
אוהבים יותר את הרעש ואת הקולות והברקים שהם מולידים לשם איזה דבר מאשר
יאהבו את הדבר בעצמו – האם לא תוכל אתה להבדל מן העדה הרעה והחטאה
הזאת?

גם מה׳ קלמנסאהן הזקן מונח לפני מכתב, והיה בראותך אותו ודרשת לשלומו
בשמי ואמרת אליו כי אודנו על מכתבו אשר כתב אלי. בדברים אחדים הוא
טוען כנגדי ואמרת אליו כי אני אינני קובע מסמרות בדברי וככל הישר
בעיניו יעשה ולא ישים לבו לחלומותי, ואני הנני נותן לו את בריתי שלום.

נסיעתי לחו״ל נדחתה פתאם בחזקת היד מחמת הרדיפות שסובלים שם כל ילידי
חו״ל שאינם בני אשכנז, כי על כן לא יתנוני בני משפחתי בשום אופן
ללכת עתה לארץ הזועמת והזעומה הזאת. ואולם גם בביתי לא ישכנו רגלי ולא
ימשכו הימים עד צאתי מזה.

בהאסיף נמצא ממני מאמר גדול בשם ״בשוק של הסופרים והספרים׳׳ והיה בקראך
אותו וידעת כי הדברים הנאמרים שם על אדות ה׳ צ״ב וה׳ צווייפעל שונו מאד
מאשר נכתבו על ידי בראשונה ובצורתם החדשה הזאת אין עוד אחריותם עלי. – גם
סאקאלאוו איננו האיש אשר איש כמני יוכל לאמר עליו כי הוא זה!

כתב נא אלי בקרב הימים הבאים!

הנה יום הכפורים והסליחות הולך לקראתנו, והצדיקים הטובים היושבים אתכתכי
דהב פיזא בסכת עורו של לויתן יעתירו בעדנו, ונסלחו כל עונותינו
וחטאותינו שחטאנו איש לאחיו, ונכנסנו כלנו לחיים טובים ולשלום.

ההוגה בך באהבה והמחכה אל מכתבך

דוד פרישמאנן.

אם תחפוץ להראותני אות לטובה, אז כנס נדחי רעיונותיך וכתוב איזה מאמר
להיהדות. אולי אם נהיה לה לעזרה ועמד רוח והצלה לספרתנו העלובה ממקום זה.
יהי איך שיהיה, ברודס ראוי והגון בעיני הרבה יתר מכל המולי״ם שאני
יודע, וגם עלינו לזכור כי הוא איננו יכול להתהלל כמו סאקאלאוו
ולקרוא: ״במיטב כספי אשלם לעוזרי וסופרי!״ ראה בקשתיך גם אני אתמוך בו
ככל אשר אוכל.



טז



לאדז א׳ תולדות, 1 נאוועמבער למנין שאנו מונין פה, 1885.

זאת הפעם, עצם מעצמי ובשר מבשרי, הנני ממהר להשיב אותך על שני מכתביך,
הגדול והקטן, כדי להוציא מלבך את החרדה שאתה חרד לי ולכבודי אשר גלה
ממני על פי המליץ בגליון 5574, ואני אמרתי רק יודע אתה כי
בנפול אוהבך שמח תשמח ובכשלו יגל נא לבך, והנה אתה בא לנוד לי ולנחם
אותי. אכן כעין נבואה נזרקה מפיך במכתבך האחרון באמרך: ״ידעתי כי
התל תהתל בי על חלומותי ועל דברי״, ואני כדבריך כן אעשה והנני מהתל
ומשטה בך כנפשי שבעה, ואתה דע לך כי דברי בעל המליץ כאשר נכנסו אל
תוכי בשלום כן יצאו בשלום וכל רעה לא הולידו בי; ובכל זאת הנני מודה
במקצת דבריו אשר כמדומה לי שהם נאמרים באמת וצדק, אם כי לא הטריח עצמו
הכותב לרדת לסוף דעתי.

מתוך המאמר אני מכיר כי לא יצאו הדברים מעטו של ה׳ ארז לבדו וכי גם
אחרים (ואולי ה׳ פריעדבערג56 או גם ה׳ ל״ב בעצמו) נתנו מחילם לו
ויצא המאמר הזה. – במה שנוגע להטחורים או העפולים מן הראוי הוא לענות
דבר כהלכה, מאחרי שהכותב מבקש אותי שם להראות לו בטובי באיזה ספר
מצאתי ״עפולים" מין שרץ; והנה ראיתך מן המלה סרטן טובה ונכוחה מאד וגם
יודע אני כי האמת נר לרגלה, ואולם עוד גדולות מזה אראך: באותו אוצה״ש
עצמו שמציין ה׳ ארז, שם נמצא בפרוש ״וי״מ מין חיה רעה״ (עיין אוצה״ש
הוצאת מיכל וואלף ע״י שולבוים) ועוד גדולות מזה אראך: אם תקח לך ספר
פשוט מספרי כה״ק עם רש״י ומצודות, ומצאת כי במצודת ציון בשמואל א׳ ה׳
ו׳, שם נאמר בפרוש כי עפולים בע׳ הוא כמו בא׳, והוא מין שרץ
וכו׳. – דא חדא ואידך: לו גם באמת לא מצאתי לי כל עזר וסעד שכתבתי מלה
אחת כהלכתה, מלה שכמעט אין לה דין ודברים עם יתר דברי המאמר, הבאמת
תעלה צעקת החטא הזה השמימה שלא תניח את ה׳ צ״ב לישון עד שיקום ויכתוב
הערה גדולה בכדי להראות את הבקיאות ולהזכיר מלים שונות משפת אשכנז
ורומית ורוסית? – ­אבל הקץ לדברי רוח! אם תחפוץ לכתוב איזו הערה בדבר
העפולים באחד ממה״ע, נסה נא וכתוב, ואם תדע להזהר בדבריך על אחת שבע,
או אז תראה הערתך בלי״ס אור57. – אם ה׳ סאקאלאוו יענה את ה׳
ארז, אינני יודע, כי אני שמרתי לפי מחסום לבלתי דבר אל ה׳ נ״ס
למטוב ועד רע, כי אמרתי: יעשה נא כטוב בעיניו.

אכן אחדים מדבריך הכאיבו את לבי מאד ואינני יכול גם לדבר בם בלי
תנועה פנימית ובלי התרגשות לב; הלא הם הדברים אשר אמרת עלי בנוגע לה׳
ל״ב כי הקוראים יראו מכתלי דברי שטינא בלבי עליו, או כי חפצתי לנקום
נקמת ה׳ נ״ס על קראו אותו בשם ״טפש״58. ידידי! לא תדע עוד אותי אף
ידיעה כל שהיא! – אם תאמר למשל: “ומי כמוני יודע כי בכל טוב הארץ
לא יקנו את לבבך לחשוב אחרת מאשר תחשוב״, הריני משיב לך: שוטה שבעולם!
פראזע גדואה נזרקה מפיך ואין אתה יודע מה אתה שח ואין אתה יודע או
יכול לדעת כי בכל טוב הארץ לא יקנו וכו׳ ואתה השתמשת אך בקבץ מלים
נפוחות להגיד לי קאמפלימענט בפני, ואין אני מחויב לעדות גאה וגאון
למשמע דבריך ההם ואף לא להתקצף ולהתעצב לו שמעתי מפיך ההפך. אמנם יש
ויש אנשים אשר להם הצדקה להשמיע את הדברים ההם, אם מפאת שהם יודעים אותי
באמת ומכירים אותי מתוך מעשי או מפאת שהם נסוני ואני עמדתי בנסיון
(כמו למשל ידידי אי״׳ש בווארשוי יודע ועד שהיה איש בווארשוי זה שנתים
והוא חפץ לשקול על כפי מאת אלף רו״כ [התשמע? 100,000.!! Rs]
לקחת את בתו, והנערה לא ישרה בעיני, ואני יצאתי מן הנסיון הזה בשלום
ולא הבטתי לברית הזאת ולא פניתי ליצר של הכסף הרב והעצום); כמו כן
ישנם אנשים המכירים אותי מקרוב ולא מרחוק, ולהם רק להם המשפט לדבר
ולשפוט אותי, והנני נשבע לך כי האנשים האלה לא יאמרו כמוך כי טינא
היה בלבי. בשנה שעברה היה איש אחד בווארשוי, דייכעס שמו59, מיושבי
חארקאוו, והוא גם הוא היה אחד מאסופי קאטטאוויץ, והאיש הזה כפי הנראה
ישר לב ורוח הוא, והוא נסה אלי דברים לפתותני כי אלך לארץ הקדושה עירה
יפו להיות שם למתרגמן לחובבי ציון ולעשות העתקות משפת אשכנז לשפת צרפת
ולהפך, ויקב לי שכר הגון ויפה עד מאד, ואולם אני מאחרי שאינני בעד הרעיון
של חובבי ציון, לא עליתי לדוכן זה, אם כי דבר אלי האיש לאמר: ומה בכך?
הלא לא את דעותיך אני מבקש הפעם כי אם את מלאכתך והרי אתה ככל
פועל ושכיר הבא בשכרו, כפקיד באחד מבתי המסחר, כבוכהאלטער, ואין
לדעותיך ולפקודה ההיא ולא כלום, ואני הייתי באחת ולא חפצתי. ומשום מה?
משום שאני חפץ להיות חפשי ולא תלוי באחרים, ובבואי לדבר את דברי באחד
ממה״ע, אדע ידיעה ברורה כי חפשי אני וטהור מכל נטיה ופניה צדדית, ולכן
לי המשפט ולי הצדקה לדבר. ה׳ סאקאלאוו למשל לא יוכל לדבר ככל
העולה על רוחו, משום שהוא ירא את פלוני ואת פלוני שלא יבאש בהם, והרי
הוא תלוי לפעמים בדעת רחז״ס או בדעת קצת מקהלתו נותני לחמו או בדעת
לוקחי האסיף וכדומה; ואולם אני, אני שאין לי כל שיח ושיג עם כל אלה
ופרנסתי איננה מצויה מהם ומצבי בכלל איננו עשוי בידי אחרים, אני
יכולתי לכתוב קונטרס כמו ״תהו ובהו”, ואני יכלתי לכתוב גלוי ומפורש
בהמגיד60 לאמר: יבאו נא כל אלה אשר יצאתי נגדם בקונטרסי ההוא ויענו
בי אם היה לי מעולם דין ודברים עמם, אם פא״פ ואם בכתב, אם ידעתי אותם
ידיעה צדדית ואם יוכלו למצוא בי דבר או חצי דבר אשר יאמרו עליו כי הוא
זה אשר השיאני לצאת לנגדם; ולא היה פוצה פה ומצפצף וגם ה׳ יהל״ל בעצמו
בכל חמתו ועזוז אפו היה אנוס להודות לי כי לא היו לי עמו כל דין
ודברים מעולם61. – מעולם שמרתי לנפשי מנגוע באחד שהיה לי עמו אף
סכסוך כל שהוא, לבלי יאמרו הבריות כי טינא בלבי, ורק הפעם הזאת
באתי בין המצרים. – ידידי! עוד לא בחנת את מדותי אף בחינה כל שהיא
ולא תדע עוד אותי במשהו! הן אם אדבר אליך עתה לא תוכל עוד להאמין לי אף
אם תחפוץ, ורק אם ידעת אותי מקרוב כי אז האמנת לי ואז לא הייתי
צריך עוד לדבר אליך את דברי. – הנני נשבע לך כי אך דעתי הפנימית
היתה נר לרגלי בכתבי את מאמרי נגד ה׳ ל״ב ובבואי לכתוב קשה היה לי אותו
היום כקריעת י״ס, ואלחם עם נפשי אם לכתוב ואם לחדול, באשר ידעתי כי
ישנם אנשים אשר יקומו באיזה יום מן הימים ויאמרו: ״אהא! ל״ב כתב פעם
כנגד פ״מ את ההוספה בהמליץ ועתה מצא ב״ח זה מקום לגבות את חובו, והרי
נמצא כי טינא בלבי עליו״. נלחמתי עם נפשי ואהי נגוע כל היום ונגמר
אצלי לבלתי לכתוב, ובכ״ז כתבתי לבסוף, אחרי כי גבר טבעי ויחזק מחפצי,
ואולם באזניך יהיו הדברים האלה אמורים: כי יותר טוב היה לי לו יכלתי
גם הפעם לצאת בריש גלי ולדבר בגאון לאמר: ״יבוא נא ה׳ ל״ב בעצמו
ויענה בי אם היו לנו מקודם כל דין ודברים!״ אבל עתה לא אוכל עוד לעשות
כדבר הזה, אחרי כי המקרה העור חפץ כי ל״ב זה יהיה הכותב את ההוספה
הנ״ל, והרי נמצא כי… טינא בלבי עליו!! אכן בכל קדש אני נשבע לך כי
לא הייתי כותב אחרת ולא הייתי שונה מדברי אף אם ל״ב זה לא היה הכותב את
ההוספה ההיא, ואולי עוד במרירות יתרה וגדולה מזו דברתי, או ידעתי גם
הפעם כי נקי אני מכל וכל וכי בטוח אני שלא יוכל עוד איזה אדם לבוא
לבסוף ולאמר: טינא היה בלבי עליו. ידידי! יהיו נא הדברים אמורים לך כי
עוד לא תדע אותי! אמת היא, אני אמרתי על ל״ב בנוגע להלאומיות כי
״מפתה יאכל״, אבל הידעת משום מה אמרתי כן? משום שלא היה כח באיש
הזה לעמוד בנסיון כדרוש! נניח נא כי ל״ב הוא איש ישר לב הנלחם באמת
בעד דעותיו כמו שאומר בעל המליץ, הנני נכון להאמין גם בזה, ואולם
הנני מבטיח אותך כי לו הייתי אני במקומו, כלומר לו הייתי אני נלחם
בעד דבר חובבי ציון תחתיו, ולו זכו אותי בשכר בטלה שלא בפני
כאשר זכה הד״ר פ(ינסקר) אותו, כי אז משכתי את ידי מן המתנה הזאת
ולא קבלתי אתנן כזה לעולם, למען אשר אוכל להיות חפשי ותלוי בעצמי
ולמען אשר אהיה בטוח כי לא יוכל איש לעולם לבוא ולאמר: אהא! הלא קבלת
שלומים לדבר טוב על דעה פלונית ופלונית והרי נמצא כי מפתה תאכל! אני
במקומו בחרתי להיות רעב ללחם, אני בחרתי לבקש לי פרנסתי בכל אשר אוכל
ולא להוציא לחם מן הסלע אשר אכה אותו במטי. – אבל מה אני מרבה לדבר
באזניך? הן גם אתה הנך מאלה הרואים מכתלי הדברים כי טינא היה
בלבי״… הה, אל אלהי אבותי! למי אנחנו עמלים? למי אנחנו כותבים? הלא רב
הקוראים אינם מבינים ואינם יורדים לסוף דעתנו, והרי הם בנעוריהם
ובזקניהם מן האנשים אשר לא יוכלו להשיג ולהבין כי יש אשר יתעורר אחד איש
לדבר חזון לבו גם בלי כל טינא וכל פניה ונטיה – טח לב העדה! קצרה רוחי
בי מהיות סופר בישראל! – ולמקרא דבריך כי נקמתי נקמת ה׳ נ״ס צחקתי,
אחרי כי חדשה שמעו אזני. אני יושב בלאדז ואקרא מה״ע לישראל אך במקרה
ולעתים רחוקות, וע״כ אתה הוא האיש המניד לי ולא שמעתי בלתי היום
כי קרא ה׳ ל״ב לסאקאלאוו ׳׳טפש" ולא ידעתי מעולם כי גם בין השנים
האלה פרץ הריב ותהי להם איזו מחלוקה, ובאופן כזה הלא תבין עד כמה
נכוחים דבריך כי חשבתי לנקום מה׳ ל״ב נקמת סאקאלאוו…

עדה נפלאה הנכם אתם הסופרים העברים בקיוב! ראה אתה כותב אלי: ״אם
יבוא אליך מכתב מאת רמ״ק אל תתמה על החפץ ואתה אל תען – ״ מה
זאת? איזו אינטריגה חדשה נולדה בזה? הן לא אל אני כי אם אדם, ובודאי אם
יבוא אלי מכתב מאת רמ״ק שיהיה כתוב באיזו שפה מן השפות המובנות לי, אז
אקראהו ואבינהו ולא אתמה, וכן אם יהיו לי דברים לענות אענה – ומה אפוא
פשר הדברים: ״ואתה אל תען״? האם שכחת עדי רגע את אשר אמרת כי מי
כמוך היודע כי בכל טוב הארץ לא יקנו את לבבי לחשוב אחרת מאשר אחשוב,
ואיך איפוא תוכל להאמין כי באמרך ״ואתה אל תען״ אהיה מושבע ועומד
למלא את דבריך בלי כל הבחנה והבדלה?

לא אדע עוד לכון בזה את הזמן שאהיה בקיוב ונסיעתי בכלל איננה עוד דבר
המסוים אצלי, ועוד אכתוב אליך בנדון זה. – מכתב גדול ששלחת אלי על שם
טשערנאוויטש62 לא קבלתי ממזח. – בדבר המכתב על אדות הקאפפע63
שמעתיך ובהיותי בווארשוי בקרוב אנסה דבר אל מזח, ואם באמת לא שרפהו,
כאשר תאמר, בטוח אני, כי ימסור מזח את המכתב לי. – הקונטרס ״טפח
מגלה" הוא סתירה נפלאה, רבו פראזא ומעוטו שירים, ובין השירים נמצאו
אחדים אשר לא נופלים במעט משירי יל״ג64, ובכלל הוא נוסד על אדני
תחבולה יפה; בקראך את הקונטרס הזה והתענגת עליו! –אם תקרא את מאמרי
האסיף בעיון, כאשר אמרת, הלא תודיעני את הרשם שעשו בך המאמרים, וגם
מאמרי ואותיותי, וגם שירי הקטן, וגם ״בכל מכל כל״; בהשיר נפלו שגיאות
אחדות מטעם הצינזור ועי״ז אבד השיר מערכו הרבה מאד.

והנני מתפלל תפלה קצרה כי דברי יהיו לרצון לפניך ולא יעשו בך רושם רע,
כי לטובה כונתי, וגם בדברי רתת לטובה כונתי, ובזה אפטר מלפניך.

ידידך היודע ערכך ואינו יודע אותך,

דוד פרישמאנן.

כאשר הודיעוני מווארשוי חדל ברודס מקרוא בשם מזח בהיהדות65. – את
גליונו של ה׳ מארגאלין66 קראתי זה כבר.

בעצם הרגע הזה קבלתי מכתב מברודס ובו יודיעני כי התפרדה החבילה בינו
ובין מזח ויצאו שניהם בשלום.



יז

לאדז 11/13 דעקאבר 1885.

ידידי!

כמדומה לי שאתה מלא כעס וחרון ורוגז עלי ואני רחום וחנון ולבי טוב עליך
כבראשונה; כמדומה לי שאתה לא כתבת אלי זה ימים וחדשים ואני כתבתי
אליך פעמים; כמדומה לי שאתה הוא וטפשיותיך לא יתמו ואני כאשר החילותי
להכירך ולדעת דרכך כן אשא וכן אסבול גם להבא.

אך הנה דבר לי אליך אשר בדברי אותו באזניך חרונך והתרגזך אלי כחלום
יעופו:

בעוד ימים אחדים ואני הנני בא לקיוב!

השמעת?

אבל אחת אשאל ממך אותה אבקש: ביום קבלך את כרטיסי זה, מהרה נא וענני
דבר ברור למען אדע: באיזה יום מתחילין הקונטרקטין בדיוק ובצמצום? מתי
מתחילין הסוחרים ואנשי קנין להתאסף בעיר מגוריך? למתי אבא אני? – כי
הנה גמרתי בלבי לבא לקיוב כשבוע או כשבועים בטרם הוחל עוד כל משא
וכל מתן, ובפרט אם אדע כי לא ארבה עי״ז בהוצאות יתרות.

וזה זה לי לאות: אם לא תמהר לענות אות (ך) [י] תומ״י, אז אדע כי
באמת לא תחפוץ עוד כי יהיה בינינו כל מגע וכל משא ואז ארפה ממך
לעולם; ובאופן זה לא אמצא כל עצה וכל תחבלה בלתי אם לפנות לי אל ידידי
יהל״ל והוא הלא נכון יהיה לעמוד לשרת לפני בכל אשר יוכל ובחפץ לבב.

ידידך

ד. פרישמאנן.



יח



.С. Петербургъ], 2 Февраля, 1886 г]

ידידי היקר!

הלא עיניך הרואות איה אנכי היום ומה המלאכה אשר לפני67. ואני גם פה
לא שכחתיך והנני ממהר לכתוב אליך בכדי להפיס דעתך על כי החשיתי מטוב
ומרע עד היום.

דברי תלונותיך אשר לנת עלי באזני מזח במכתביך אליו שמעתי גם אני,
ואולם הלא רואה אתה עתה כי שגית ברואה וכי גם בשומי פני לפטרבורג לא
הלכתי לנוע על הארז, ולכן הלא ישקוט לבך ונח מזעפו אשר זעף עלי. – הלא
ידעת כי היה עם לבי לבוא לקיוב לימי הקאנטראקטין, ואולם הקריאה אשר
נקראתי לבוא לפ״ב היא שעמדה לי לשטן בדרך אשר אמרתי לעלות עליה, ולכן
בטלתי רצוני הראשון מפני רצוני האחרון. העבודה אשר העמסתי עלי פה
גדולה ועצומה מאד ומי יודע אם לא בנפשי עשיתי את הדבר. ואף גם זאת כי
לפי שעה אין לי עוד כל שעה פנויה ולא אוכל גם להרבות בדברים ולספר לך
מקרים אחדים אשר קרוני פה, ולכן אשוב ואכתוב עוד אליך בימים הבאים. –
הפעם הזאת לא חפצתי בלתי אם להראות לך אות לחיים ולמען תדע כי זכור
אזכרך.

ועוד דבר אחד חפצתי הפעם! אם נא מצאתי חן בעיניך ואם חפץ אתה להיות
לי לעזר מעירך, הבה נא ידך וכתב לך כפעם בפעם דברים אל ״היום״, והיו לנו
דבריך למכתבי סופרים. הלא שופט ומבקר אתה וע״כ הלא בנקל תראה כי
מטרת ״היום״ איננה להיות ליהודים למ״ע עברי דוקא כי אם למ״ע
כללי, וע״כ לא יסכנו לנו עפי״ר ״המאמרים״ הבאים אלינו כי לא
באלה חפצנו. ״היום״ יחפוץ בקאריספונדינציות הכתובות בשפה יפה
ונעימה ואשר תשאנה דעה למרחוק על כל הנעשה בעיר, וממילא משמע כי בכלל
מאתים מנה ובכלל ״כל הנעשה״ נכלל גם הפרק על אדות היהודים ועניניהם.
הלא יודע אני כי אתה הוא האיש אשר תוכל להפיק רצוננו, ולכן נפשי
בתקותי כי לא תשיב פני ריקם וכתוב תכתוב אלינו תומ״י ושכרך לפניך –

עוד הפעם הנני מבקשך למלא את בקשתי ולמהר את מעשיך. ראה בקשתיך, ראה
הזהרתיך, ראה אהבתיך, ואם לא תעשה את אשר אבקש – וידעתי.

אתמול ביום ש״ק דברתי עם ה׳ ארז בפעם הראשונה, וזה הדבר: אני הייתי
בבית קונסטנטין שפירא ועוד רבים אחרים שם, וגם סאקאלאוו מווארשויא
נקרה נקרה שמה, ופתאום בא צ״ב החדרה. שפירא היה רגע אחד במבוכה כי לא
ידע מה לעשות, אחרי כי צ״ב כבר ידע את כל הנאספים בשמותם ורק אני
הייתי האחד אשר לא ידעני, וע״כ מהר ויציגני גם אותי לפניו, ואולם לא קרא
לי בשמי פרישמאנן כי אם ״שפירא״ קרא לי, ויאמר כי מבני משפחתו אני.
וכן ישבנו יחדו כשתי שעות ודברנו על כל עץ ועל כל אבן, ועל המליץ
ועל פרישמאנן, ועל היום ועל פרישמאנן, ועל צ״ב ועל פרישמאנן וכו׳ וכו׳ –
דעת לנבון נקל כי חמודות היו לי השעות האלה.

רגעות עתותי ספורים היום ועל כן אחתום דברי.

הנני מחכה למכתבך ולמכתב־סופרים.

האדריסה אלי ע״ש הרידקציה בהוספת שמי.

ידידך ד. פרישמאנן.



יט

[סט. פטרבורג] 8 פווראל 86 מוצ״ש.



ידידי!

שני כתוביך באו אלי כאחד היום לעת הערב. מכתבך הגלוי ומכתבך הסגור,
והנני ממהר לענות אותך כרגע משום שלא אבוא לידי נסיון לבלתי ענותך כלל,
אחרי היות ידי מלאות עבודה.

יבואו נא דבריך וכבדנום (זאת היא הנוסחא שאהבה נפשי!) ובלבד שלא יהיו
דבריך רק הגיונות ורעיונות בלבד כי אם השקפה צלולה וזכה על הנעשה בעיר
מגוריך, ולא שפעציעלל יהודית כי אם יותר כללית או למצער משותפת לאורמיז
ולאחרימן.

שגית באמרך כי אני הנני המכלכל את ״היום״ והמנצח על הרידקציה, ולך אני
מגלה בלחישה כי יש מאמרים בגליונות ״היום״ שעוד לא קראתים כלל. השבושים
שהעירות עליהם צועקים גם אלי מן ״היום״ וגם אני כבר העירותי על וו״ין יתרים
או חסרים וכיוצא בזה, ובפרט שאין לנו עוד מגיה כראוי למ״ע יומי –. אני
מצדי לא התאכסנתי עוד פה כהוגן ועוד לי ימים אחדים עד בואי אל המנוחה
ואל הנחלה ואל העבודה העיקרית, ואז הוא דבר מובן מאליו כי גם אני אהיה עם
פי הרידקציה ולא אתן את חכה לחטוא. לפי שעה לא אוכל – וגם קאנטאר לא
יוכל – לעשות יותר מאשר נעשה. אין לך עוד כל מושג מן העבודה אשר לפנינו.

את פני יל׳׳ג ראיתי פעמים והננו אוהבים ונאהבים ונעימים ומנעימים איש את
אחיו. אל מאמריך אני מחכה.

ידידך דוד פרישמאנן68.



כ



.С. Петербургъ, 23 Апреля, 1886 г

יקירי!

אצבע אלהים היא כי ביום אשר הבאתי את ספורך ״אצבע אלהים״69 אל תוך
המעטפה להשיבהו אליך כחפצך, בו ביום קבלתי את מכתבך הגלוי אשר בו
אתה צועק אלי, ע״ד האחור אשר אחרתי עד כה. לוא ידעת עד כמה אני
שטוף בעבודה כל היום וחלק גדול מהלילה, כי עתה לא חרה אפך בי, לא
על מנעי ממך את ספורך להשיבהו אליך ולא על מנעי ממך את מכתבי. הן כאיש
חכמתך וידעת והשבות אל לבבך כי דבר אי אפשר הוא להיות איש רעים להתרועע
ואיש משועבד למלאכתו. ובפרט יאחזני כעין געל נפש באמרי לשבת ולכתוב
גם מכתבים פרטים אחרי כתבי כל היום כתיבת חובה. אמשול לך משל: הד״ר
טאננער בשעתו ישב בתענית ארבעים יום; נניח כי הרופא הזה היה יהודי,
ונניח כי יום הארבעים ואחד היה יום הכפורים; ואמור מעתה כי בא איש
אל הרופא הזה ואמר לו: ידידי! יפה עשית כי צמת את הארבעים יום, לחם
לא אכלת ומים לא שתית, ואולם נסה נא בטובך הגדול וצמת לך גם את יום
הארבעים ואחד ושכרך נכון לעולם הבא – מה יענה טאננער לדבר הזה? ואנכי
מה אענה?

חמתי עליר כי עזבתנו ולא תכתוב אלינו דבר. הן ידעת כי הקונקורנציה
גדולה אלינו מפנים ומאחור, ואם המעטים והשרידים בין אוהבי לא יתמכוני
בידם הנדיבה ובעטם הנדיב, מה תהיה אחריתי? – חמה אין לי עליך על כי תאמר
לתת את כחך להאסיף ולהב״א, אשר לפנים לא ידעת אתה ואבותיך, ואולם אם
גזרה היא מלפניך לא אבוא עמך בטרוניא על הדבר הזה. אבל זכור את בוראך
וזכור אותי ואת המו״ל ואת ״היום״!

הנני מבקש מלפניך על ״היום" לעשות למענו לפי חמרו ולפי רוחו.

שלח נא אלינו מכתבים מקיוב ואתה הלא איש בעל טעם אתה היודע לזרות
ולחבר, לקרב ולרחק. שא נא לי אם לא אוכל להרבות שיחה עמך כי המלאכה
מרובה לפני.

מוקירך ד. פרישמאנן.

הלא תקרא את האותיות הפורחות בגליון 63? הלא תדע אל מי כונתי בספורי
״מעמע״ ולמי עשיתי פאראדיע?70.



כא



ידידי!

ה׳ קאנטאר הראה אותי מכתב כתוב בידך אליו, ושם אתה קורא גם בשמי.
ישלם לך האלהים הטוב ככל החסד אשר אתה עושה עמי! אני חשבתי עד היום הזה
כי קונם אתה ממני וכי גם את שמי לא תחפוץ עוד לשאת על שפתיך, והנה
הראוני אלהים וקאנטאר יחדו כי שגיתי.

כפי הנראה, בן־קיוב אתה לכל משפטיו וחקותיו, העיר קיוב נודעת לי לעיר
מלאה מחרחרי ריב ועושי אינטריגות, ובאין ספק הלשינו באזניך גם עלי, ועל כן
לא מצאת לגופך טוב משתיקה, ולא דברת אלי מלה וחצי מלה בקרב שנה אחת
וחצי. אם צדיק אתה בריבך זה, אלהים הוא היודע, ואולם אנכי אינני יודע
דבר, ולמען הראותך כי לבבי שלם עמך, הנני אוחז את ההזדמנות הראשונה לכתוב
אליך את הדברים האלה, כי לכה״פ ראיתי אשר אינני מחרם ומנודה מלפניך וכי
קראת בשם המפורש שלי ולא יראת כי יבולע לך.

הגידה נא לי: האם לא תכסה כלמה את פניך על המעשה אשר עשית לי?

בנוגע לעצם הענין אשר אתה מציע לפני ה׳ קאנטאר, אין אני יודע להגיד
לך בלתי אם כי לא כונת את השעה. בסוד סודות הנני מודיע לך כי כבר
משכתי ידי מן ״היום״ זה יותר מירח ימים, ובאין ספק אעזוב את פ״ב בימים
הקרובים; ואולם יוכל היות כי עוד אשנה את עצתי זאת, ולא אעזוב את העיר,
ורק את הרידקציה של ״היום״ אעזוב ואשים פני לבקש לי ענין אחר לענות
בו. את הדברים האלה הנני מגלה לך בלחישה, כי כפי הנראה לא יחפוץ ה׳
קאנטאר בהתגלותם, ועל כן ראיתי אותו בהודעותיו קורא עוד בשמי
ובאותיותי הפורחות, אם כי ידע כי אין תקוה לו ממני, ואני לא אחפוץ
להרע עם הגבר הזה אשר דרכו נסתרה, ואם ידמה בנפשו כי שמי יוכל להועיל
לו, יעשה למען שמי ואני אחשה.

והנני מוקירך ומכבדך

ד. פרישמאנן.

.С. Петербурга, 15 Января, 1888 г



כב

ס׳ פטרבורג, 9 פברואר, 1888.



ידידי!

הנה אנכי עונה אותך היום על מכתבך האחרון, אם כי ידי מלאות עבודה
בשני השבועות האחרונים מן הבוקר ועד לפנות בוקר השני, וגם ה׳ קאנטאר
נסע מזה זה שבוע אחד ועלי היתה כל העבודה. האמת אגיד לך ולא אכחד, כי
לוא ראיתיך כאיש אשר עיניו בראשו והן למרחוק יביטו, כי עתה לא עניתיך
עוד גם הפעם ועליך היה להבין, כי מקוצר זמן ועבודה קשה עושה אני כדבר
הזה, אבל עתה, אחרי אשר ראיתי אותו כמתעתע העושה לו שיטות בשמים
וחולם חלומות בהקיץ, ואם רעהו לא יענה אותו תומ״י, מיד הוא מבין כי
שיטה היא, כונה היא, פניה היא וכדומה, לכן הנני ממהר לשלוח אליך את
מכתבי. אוי לי כי ראיתיך בכך!

דבריך במכתבך קשים כגידים, ויש ביניהם גם דבר אחד שהוא לבדו קשה יותר
משס״ה גידים יחדיו. אבל, מובן מאליו, כי האיש אשר כבר הסכין לשמוע
דבורים כמו: כלב, נבלה, זונה וכו׳, האיש הזה יעמוד ולא ינוע ולא יזוע
גם אם יאמר אליו ״אוהב נאמן״ אחד מקיוב כי מה שהוא כותב הוא כותב
״בשכר״. כן אדוני! ״בשכר״ אמרת – ואני קראתי והמלה לא עשתה
כל רושם בנפשי. הוי אלי, אלי! העולם הוא בית־משוגעים גדול, והמשוגעים
האלה בעשותם את זרותיהם ותהפוכותיהם, הלא סוף סוף אחת היא לנו אל מה מן
התהפוכות ומן הזרות יפנו בראשונה, ואם יקטינו ואם יגדילו… הלא ״אוהב
נאמן״ כתב לי את המלה הזאת!

ידידי! האל הטוב יסלח לך את פחזותך ואת הדם אשר חפצת לשפוך ארצה!

בכלל ראיתי כי אין אני יכול לצרף אותך לחשבון ואין אני רשאי להביא
אותך במשפט, אחרי כי מוח גלגלתך איננו תקוע במקום נאמן ועיניך
תראינה זרות. ראה, אתה אומר אלי, כי אתה הוא אשר כתבת אלי פעם
ופעמים ואני הוא אשר לא עניתיך – טוב! אבל האם לחכמה מן השמים אנחנו
צריכים למען נוכל להבין, כי האיש אשר ידיו מלאות עבודה בבית של
רידקציה לא יוכל לכתוב מכתבים בכל יום ובכל שעה? האם בשביל זה יש לך
הזכות לגשת אל איש אשר לא ידעת אותו ואת תכונת רוחו ולמשמש ולהגריס
באצבעותיך הגסות בתוך בני־מעיו ולהגיד לו, כי ״ברצונו הבלתי
פשוט, חדש הלכה ב״שאלות ותשובות" אך ורק למען הכלימך בתשובתו, עד
כי תרף ממנו ולא תחפוץ עוד לשום לך מגע ומשא עמו“? – ידידי! אם לי
היושבת בלאדז ואשר נכון אני יום יום לתת במחירה אותך ואת כל
המשכילים ואת כל הספרות העברית והאירופאית גם יחד, ואמי זאת – יודע
אני אל נכון – לא תוכל לחיות בלעדי; ואני גם אליה לא יכולתי לכתוב
בלתי אם אחת בשבוע ולפעמים רק אחת בשני שבועות, והנה זה בא איש כמוך
ומבקש עלי תנואות, כי לא עניתיו פעם או פעמים כהוגן! האם לא הצחוק
הוא לשמוע? – זוכר אנכי, לפני שלש שנים כתבת אלי ע״ד ה׳ פריעדבערג,
ומצאת אז בו את המום אשר אתה מוצא היום בי, ואמרת כי ״מיום שבא
לכהן פאר בקדשי הרידקציה נהפך לאחר, כי גבה לבו בכהונתו הגדולה”
וכו׳; ואני האמנתי לך אז, אבל היום לא אאמין אך עוד; היום אני יודע מה
זאת עבודה בבית רידקציה ועד כמה אפשר לכתוב מכתבים לאנשים פרטים ועד
כמה אפשר לכתוב אפילו לאם אהובה וקשורה בנפש (ובכל אלה הלא ה׳
פריעדבערג עבד למ״ע היו״ל רק פעמים בשבוע ואני עובד למ״ע היו״ל יום
ביומו!). ואת אשר תאמר כי חדשתי הלכה ב״שאלות ותשובות" רק למען
הכלימך בתשובתי פעם אחת ולא אשנה ואז אהיה נקי ממך כל ימי חיי– על
דברים כאלה אין לי לענות; דברים כאלה יוכלו לצאת רק מפי איש אשר לא
הגיע עוד אפילו לשנות מקרא. אולי בקיוב עושים כדבר הזה, אולי משכילי
פאדאל היודעים אינטריגה לכל חפץ נוהגים לפטור מחבריהם מתוך דבר הלכה
כזאת ובאופן כזה, אבל אני: אותי עשה אלהים ישר; אם הייתי רוצה כי לא
יהיה לך עוד מגע ומשא עמי, אז הייתי כותב לך: ״אדוני ווייסבערג! מהיום
והלאה לא אענה עוד אותך על מכתביך, וטוב לך לדעת זאת למען תקמץ מהיום
והלאה במרקות ולא תכתוב ולא תשלח מכתביך לבהלה!" – רע היה לי לפני
ארבע וחמש שנים, לעווינסקי שמו, והאיש הזה כתב אלי מכתבים שתים שלש
פעמים בשבוע ואני עניתיו תמיד ובריתנו היתה ברית נאמנה; אבל פעם אחת
חטא האיש הזה חטאה גדולה, ואני בררתי לו את חטאו וכתבתי לו ישר ומפורש:
״אדוני לעווינסקי! מהיום והלאה לא אענה״ וכו׳, והיה כאשר לא שמע האיש הזה
לקולי, ויכתוב אלי מכתב גם אחרי הדברים האלה, אז שלחתי לו את מכתבו
בחזרה ואת מסגרתו לא קרעתי כלל, והאיש הזה נפרד מעלי עד היום הזה. עוד
רע אחד היה לי וליפשיטץ שמו, וגם לו עשיתי כדבר הזה. והנני מבטיחך גם
אותך, כי לוא מצאתי בך און ולא הייתי חפץ לבוא עוד עמך בדברים, כי
אז דברתי אליך ישר ומפורש: סוב פנה לך ממני! ולא חדשתי כלל הלכה
בשאלות ותשובות וכו׳ –. אמת היא כי עניתיך פעם אחת באגרת
התשובה71, והנני מתחרט על הדבר הזה, כי לא מחכמה עשיתי זאת; ואולם
בימים ההם לא הייתי עוד רגיל בדברים כאלה, ולא ידעתי עוד, כי דבר
כזה הוא כלימת עולם; הלא גם אותי ענו פעם אחת באופן כזה, ואני לא
נכלמתי כלל, והנני מבטיחך כי לא רק לך לבד עניתי באגרת התשובה ועשיתי
לך נס במקום הזה, כי גם לה׳ ישראל בערנשטיין ולה׳ פרוג בזה ולה׳
שפירא בווארשא ועוד ועוד, וכל האנשים האלה לא נכלמו. ובפרט כי אומר
אני לך בפה מלא שאני מתחרט על פחזותי זאת שעשיתי שלא מדעת!– ואולם אתה
לא כן היית עמך; אתה ראית איזו שיטה במעשי – ואני ישבתי פה ולא
הבינותי דבר, ורק ראיתי כי סרת מאחרי. בראשונה, יוכל היות, כי אתה
כתבת ואני לא עניתיך, כי לא הספיקה לי השעה, ובאחרונה אין ספק
בעיני, כי לא כתבתי לך תשובה רק משום ״אם תעזבנה יום יומים תעזבך״,
והימים היו לחדשים והחדשים לתקופות, ובין כה וכה ראיתי למגנת לבי כי
שומר אתה את פתחי פיך מלהזכיר אף בשמי, ואז חדלתי, ורק כאשר
שמעתי לפני שלשה שבועות כי דובר אתה בי באזני קאנטאר וכי שמי לא
היה עוד או למחנק לצוארך – מהרתי וכתבתי אני לך בראשונה.

האם חכמה גדולה אנחנו צריכים להבין דברים פשוטים כמו אלה?

אבל הנה זה באת במכתבך ובמנוחה ובמתינות אתה יכול לדבר אלי: ״הלא
אתה בשכרך באת לידות אבן באיש הקדוש״ וכו׳. – אישי! הרוצה לנבל
את פיו עליו לדעת בראשונה לפני מי הוא עומד! אלי לא ערב עוד איש את
לבו לדבר דבר כזה. ואתה וכל המשכילים וכל הנלוים אליכם עוד ימכרו
שבעים ושבע פעמים את נשמותיכם בשכר, עד אם תזכו לראות כי אני אדבר
דבר ולא רוחי! השמעת ידידי? אתה וכל אשר לך אולי תעשה כדבר הזה, אבא
לא אנכי! – בכלל עליו לדעת, ידידי, כי קאנטאר זה שאני עובד את
עבודתי למענו, איננו איש כסף, והוא, לדאבון לבי, אין ידו משגת לשלם
לעוזריו את המגיע להם אף מימי קדם, והאיש היושב בזה והיודע את היחס אשר
לי ולו או אשר לי ולה', גארדאן, הוא ידע ויבין עד כמה אני נקי אף מצל
של חשד כזה. – או האם באמת כבר נעשיתם כלכם למשוגעים ואין אתם
יכולים אפילו לראות דבר פשוט כזה ולהבין אותו לאשורו בלי פירושים
ורמזים? האם כבר טפש לבכם באופן כזה ולא תוכלו עוד להרגיש ולחוש כי
באמת יש אשר יתרגז לב איש בקרבו אם יראה סופר גדול כגארדאן עושה
אתמול כן והיום כן? האם באמת אין בכם איש ישר אף אחד אשר יתחמץ לבו
בקרבו לראות את אשר היה לנו גארדאן לפנים ואת אשר הוא עתה? האם
באמת אין בכם אף איש אחד אשר יכאב בו לבו לראות, כי גארדאן
זה, אשר בכל ספריו ושיריו ואף גם במעשיו, היה תמיד בין הסוערים
והעוקרים, והיום נהפך פתאום וצועק בקול גדול: שישו ושמחו! יש סברה
גדולה, כי גם הרבי פלוני אלמוני יהיה אי״ה ברבות הימים לאחד מחברתנו?
– האם לא תבינו עד כמה שקר ועד כמה חנופה וצביעות נמצא בדבר הזה? האם
לא תרגישו, כי האיש הזה, מכיון שהזקין, לא יוכל עוד למשול בתאותו,
תאות הכסף, והנה הוא התחבר אל ״המליץ" ואוחז גם הוא בשיטתו ובכל
הבליו, אך רק משום שכך מצא לטוב לפניו? – – וממני מה תבקשו? ממני
תבקשו, כי אשים יד לפה ולא אתבונן אל כל הדברים האלה, אך רק משום
שאני אוהב את שירי יל״ג מאין כמוני?? לא! אלף פעמים לא! אני לא אשקוט
ולא אנוח עד כי אביא את מלאכי זה, אשר אליו התפללתי, ואשיבו אל
המקום אשר עמד שם שלשים שנה!

אנכי באתי בשכרי – הבאמת אין בגלגלתך קורטוב מוח אף אחד לראות ולהבין
ולהרגיש, כי מיום דרכי ראשונה על מפתן הספרות הייתי תמיד האיש אשר
התקצפתי והתרגזתי בכל פעם ופעם בראותי שקר וחנופה וצביעות? – עוד נער
הייתי בכתבי את דברי הראשונים על סמאלענסקין. האם גם אז באתי בשכרי?
האם גם אז, לא תודו לי, חרה אף הנער הצעיר מאד מאד ביום ראותו בפעם
הראשונה סופר גדול עושה אחיזת עינים ועוסק בשארלאטאניזם? – אחרי כן
הרביתי ימים אחדים, ואני ראיתי את השערוריות החדשות אשר עשו לנו האדונים
אשר בספרתנו – הגם אז באתי בשכרי? הגם אז, לא תודו לי, להטה נפשי
גחלים בראותי איש כאר״ז מושל בכפה, וסופרים כיהל״ל ודומיהם נקראים
משוררים ודוברי צחות? – אחרי כן ראיתי את ליליענבלום ואת תעתועיו –
האם בשכר כתבתי על אדותיו? האם לא באשר ראיתי כי הוא איש שאינו מרגיש
את היופי שבשירי גארדאן והוא לועס אותם בשנים? – ועתה בכתבי את
דברי על גארדאן, האם באמת רחוק הדבר מן ההבנה הישרה להבין ולהרגיש,
כי צלחה כאש חמתי בראותי את גארדאן עושה שקר בגלוי והוא נעשה לחנף
ולצבוע? –

אלהים לא ידרוש את משפטי מאתכם!

אכן חמה יש לי רק על קאנטאר! רק על קאנטאר אני כועס, כי עשה מעשה כסל
ויבלבל את מחלקתו לשם שמים עם מחלקתו אשר לו עם גארדאן משום שזה האחרון
הכלים אותו![73]. את הדבר הזה לא אוכל לסלוח לו! או האם באמת אין בכם
אף איש אחד, אשר לא ירגיש ולא יחוש עד כמה נפל גארדאן זה בשיריו
האחרונים? האם באמת יש איש אחד, שיש לו טעם מעט, ואשר יוכל לקרוא שיר
כשירו ״שרש נשמתי״ ולא יהיה לו געל נפש? אמנם, יוכל היות, כי עשיתי שלא
כהוגן בכתבי את שירי ״שרש נשמתך״72; ואולם הדבר הזה הלא היה אך הלצה
יפה, והיא מצאה חן בעיני יותר מדי מאשר הייתי יכול למשול ברוחי ולקבור
אותה בחובי! האין כל סליחה ומחילה לדבר כזה?

רב לי! כבר עבר מועד הצהרים, ועלי עוד לכתוב היום פוליטון ומאמר ראשי,
ועל כן אחתום.

אם עוד תשוב לכתוב אלי ואם עוד יקר המקרה כי לא אענה אותר תומ״י – זכור
ודע כי אין אני ברשותי וכי גם אם אמצא שעה פנויה, לא בכל יום עלול אני
לכתיבת מכתבי.

היה שלום ולמד ממכתבי זה לדעת כי עוד נסתרה דרכי מעמך ולא ידעת את
תכונת רוחי אפילו במשהו!

ידידך ד. פרישמאנן.



כג

ס׳ פטרבורג, 6 מארץ 1888.



בעוד שעות אחדות אנכי עוזב את פטרבורג לבלתי שוב עוד אליה, ובטרם עברי
מזה חפץ אנכי עוד לענות אותך דברים אחדים על מכתבך האחרון והגדול.

כפי הנראה לא נבין עוד איש את רעהו עד עולם; תכונת רוחך שונה מתכונתי
ועל כן נבלה שפתנו, ואם גם אניח כי זווגנו עולה, ואולם איננו עולה
יפה. לא אחשוד אותך כי חפץ אתה בהתגלות לבך וע״כ אתה מספר
דברים רבים ומעשים ארוכים ע״ד סמאלענסקין וע״ד איש אחד ששמו יפה73
ויחוסם אליך, ואולם הפכתי והפכתי בדבריך ולא אדע מדוע כתבת אותם דוקא
אלי. אמת היא כי אני קראתי באזניך את הקריאה: ״העולם הוא בית משגעים
גדול!״ אבל מעולם לא עלה על לבי להוציא א״ע מן הכלל ולהתהלל כי אני
הנני הרופא, ולהפך, יודע אני כי כשם שאני סובל יסורים ע״י שגעונם של
אחרים כך סובלים אחרים יסורים ע׳׳י שגעוני וכשם שאני חולם על אחרים כך
חולמים אחרים עלי; ולפיכך אין אני יודע מה ענין ריבך עם סמאלענסקין
ודבריך הארוכים על אדותיו ואלי, ועוד יותר מזה נפלאו בעיני דבריך על
אדות האיש יפה ודמיונו אלי, בעת אשר אני מעולם לא התאוננתי באזניך על
גורלי ולא באתי אליך לקבל פרס או חנופה על טרחתי שאני טורח בספרות ולא
אמרתי אליך כי העשרתי אותך ואת הקוראים האחרים, ואדרבה שמח אני
בחלקי בכל עת שרוח הפילוסופיה מתגברת עלי על רוח הזמרה וההגיון, ולא
עלה על לבי מעולם להתאונן על אחרים ולאמר כי קרבן הצבור אני; ומכל
דבריך אני רואה רק את האחד, כי נחה עליך רוח כתיבה יתירה, אחרי שלא
כתבת אלי ימים רבים, וע״כ כתבת אלי הפעם הזאת כל מה שעלה על לשונך
ודברת אלי גם דברים שאינם נוגעים אלי ולא כלום.

בדבר ריבי עם גארדאן74 לא אוכל לקרוע לפניך את סגור לבי ולהראותך
כי באמת ובתמים רבתי את ריבי, ויוכל היות כי לא תאמין לי אם אומר לך:
לולא הייתי בהרידקציה של ״היום״, שהדבר הזה אסר את לשוני בכבל, כי
עתה דברתי את דברי יותר ברורים ויותר מפורשים מאשר עשיתי עתה75,
אבל יודע אנכי כי גם אם אשבע לפניך ולפני כל החברותא, אתם לא תוכלו
להאמין שיש איש אשר נפשו בקרבו תחרד ותרגז ביום ראותו את האיש אשר היה
לו תמיד לאלהים, נהפך ויהי לנבל בפרהסיא. – ראה אתה אומר אלי כי
לא אתה בלבד כי אם עדה שלמה76 דוברים עלי כדבר הזה ושמים לי
עלילות דברים, אשר מעולם לא טעיתי להאמין שיש יכולת בידי לסגור את פי
כל הרוצה לדבר. זוכר אני כי גם אחרי צאת הקונטרס ״תהו ובהו״ לאור, קם
יהל׳ל, ועוד אחרים לענות בי כדבר הזה וכי כותב אני בשלום, אבל מי כסיל
ישים לב אל הדבר הזה? זכורני כי אתה עמדת אז לצדי ולא האמנת להם –
עכשו עברה גם עליך רוח אחרת ולא תבין עוד מה זה איש בלי פניה, והרי
אתה מאמין גם אתה כי ״מכרתי בכסף עטי ודעתי לאחר נתתי״. אמת היא,
כי דברים כאלה יכאבו לי מאד, אבל קצרה ידי מהושיע לנפשי – הן מזכיר
אתה גם את שכרי, שכר מאה וחמשה ועשרים רו״כ לחדש, שאני מקבל; ואולם
מלבד שעליך היה לראות כי דרך אחד להשקפותי ולדעותי עתה ולהשקפותי
ולדעותי לפני שנים ולא שניתי את דרכי אפילו כמלוא נימא מה שעשו אחרים
וגדולים ממני, הלא אוכל לגלות לפניך גם את הדבר הזה כי לא באתי על שכרי
בביתו של ה׳ קאנטאר, והאיש הזה אשר אהבתיו וכבדתיו מאד, קצרה ידו
ממלא את חובתו, וזה לי יותר משנה אשר עבדתיו כמעט חנם, ורק יען כי
אנשים אחים אנחנו ולבו נאמן עם כל דעותי והשקפותי. – ואולם הרשות נתונה
לך להאמין את כל אשר תחפוץ להאמין.

במכתבי האחרון עשיתי כמעשה אשר יעשה כל איש ישר והודיתי על כמה דברים
שנראים לי כאמת ואמרתי כי מתחרט אני עליהם – ואתה מה עשית? אתה
הוצאת ממכתבי רק את הציונים האלה והבאתם אלי במכתבך ואתה אומר
אלי כי רואה אתה אשר ״נפשי יודעת מאד כי לך הצדקה ולי בשת הפנים״.
יודע אתה לטכס מלחמה!

אך רב לי.

תמונתי אין אתי, ואם תהיה בידי, אשלחה לך.

בימים האלה קבלתי את הספור ״אפיון" העתקת יהל״ל, אך לא קראתי עוד.

נוסע אנכי מזה ללאדז׳ והאדריסה אלי כשמי, ורק עליך להוסיף את שם הרחוב –

והנני ידידך הכותב בחפזון גדול מאד

ד.פרישמאנן.



כד

.Лодзь, 27 Марта, 1889 г

ידידי!

לך, ידידי, בא בחדרך וסגר דלתיך בעדך כי דבר סתר לי אליך היום, ואולם
בכל הקדוש לך אנכי משביע אותך בראשונה לבלתי גלות דבר ורבע דבר לאיש
מכל אשר אנכי כותב אליך ולבלתי יגונב אל אזן זר אפילו קוצו של יו״ד
ממכתבי זה. ראה השבעתיך! ועתה הט אזנך ושמע:

מווארשוי כתבתי אליך זה שני שבועות וכבר גליתי את אזנך כי הייתי בקיוב
ואהי שם כמתנכר ובשמי לא נודעתי לך; ואולם את טעם הדבר הזה לא שמתי
לפניך, וגם עתה לא אוכל לברר לך עוד את הסבה אשר הניעתני לעשות
ככה, ורק בבוא מועד, וידעת; אבל חדשה אנכי מגיד לך היום: הן הייתי לפני
שנים שלשה שבועות בקיוב ולא התודעתי אל איש, זולתי אל ה׳ שלום־עליכם
וביתו, ועתה הנני אומר לבוא שנית אל עיר מגוריך ולא אראה את פני איש,
זולתי אותך ואת ביתך ומכריך. באמרי: לא אראה את פני איש, ר"ל, לא
אראה את פני ה׳ שלום־עליכם, ובהיותי בביתך, ושמעת מפי חדשות ונצורות
אשר לא פללת, וידעת על מה אנכי עושה ככה. רק בשם ה׳ ובשם כבודך! אל
נא יודע דבר לאיש פן יבולע לי מאד! ראה בקשתיך והשבעתיך והזהרתיך!

כמדומה לי שאתה אינך נופל מה׳ שלום־עליכם, וכשם שה׳ שלום־עליכם ידע לשים
מחסום לפיו ולשמור את סודו, כך תשמור את סודך גם אתה.

ואולם משום שאין ספק בידי להכין לי את זכות הישיבה בקיוב, הנני מבקש את
פניך לתת את ידך לי ולהיות לי לעזר, אם בביתך ואם בבית אחד ממכריך
ברחובות פאדאל; אמנם יוכל היות כי מיד אחרי באי לקיוב יצלח חפצי בידי
לשכן את שמי ואת בשרי באחד מבתי המלונות הגדולים באין מכלים דבר, ואולם
לפי שעה אין עוד זכות הישיבה בידי, עליך ידידי אטיל החובה להצפין אותי
בביתך או בבית אחד מרעיך, כשם שהצפנת שם את ה׳ אטלס77 ואת מזח; והנני
מבטיח אותך כי בבואי לפניך ונפקחו עיניך לראות את אשר לא ראתה שפחה על
הים ואזניך תשמענה את אשר לא שמעה אזן על הר סיני.

כתב נא לי חיש מהר אם ברצונך ואם ביכלתך לעשות עמי את החסד הזה.

כתב נא לי ג״כ אם ה׳ אטלס עוד יושב במחיצתך כי דבר גדול לי אליו לטובתו
ולהנאתך.

והיה אם תענה אותי כי יש עם נפשך לקיים בי מצות הכנסת אורחים אז אודיע
אותך במכתב, ואחרי כן בטעלעגראממא, את מועד צאתי מזה ושעת בואי לקיוב
וחכית לי בחצר מסלת הברזל; וגם באופן הזה אבקש ממך לבלתי הגד לאיש דבר
עד היותך בחצר מסלת הברזל, וגם שם תבוא לבדך, ושם אדבר עמך פא״פ ונדע
בינינו מה טוב ומה המעשה אשר נעשה להתודע אל מכריך, או אל מכרי (ה׳ אטלס
ומזח) אם עודם יושבים בקיוב.

בדעתי לעזוב את לאדז ביום הראשון לחוה״מ הבא ולבוא למחרתו בערב
לקיוב.

ואתה ענה נא אותי דבר ברור בהקדם היותר אפשרי, כי מחכה אני אליו
בכליון עינים.

אבל בשם ה׳! אל נא תשמע אזן איש אפילו הברה אחת או אות אחת מכל אשר אנכי
דובר אליך היום. בנפשי בקשתיך!

והנני שלך, דוד פרישמאנן.

.P. S יודע אני כי דברים
רבים היו בעיניך כחידה סתומה, ויוכל היות כי חייב אני בעיניך על כי
יכלתי למשול ברוחי לבלתי התודע אליך בהיותי בקיוב, ואולם עוד חזון
למועד ואתה תדע את כל ונוכחת כי לא מרע לב עשיתי לך ככה.

ענה נא בהקדם היותר אפשרי, באופן שמכתבך יהיה בידי בעוד ימים אחדים,
והנני פורט לך זמן בכדי שיעשה ולא יותר.



כה

.Лодзь, 9 Апреля, 1889 г



ידידי!

זה עתה שבתי מדרכי ומצאתי את מכתבך מיום השלשים ואחד לחדש האחרון. לפי
שעה לא אדע עוד לכון את יום בואי אל עיר מגוריך, ואולם בכל אופן שיהיה
אודיעך את הדבר הזה גם במכתב וגם בתלגרמה. לפי ההשערה לא יארכו הימים
ואני בא אבא.

והנני מברכך בשמחת החג,

ידידך ד. פרישמאנן.

סלח נא לי כי אין גליון מהודר תחת ידי לכתוב אליך.

את סודי הלא תשמור אתך, האין זה?



כו

.Лодзь, 21 Апреля, 1889 г

ידידי!

ביום מחר השלישית, הוא יום 23 לחודש הזה אנכי עוזב את לאדז ואבא
לווארשוי, ולא אדע עוד לפי שעה אם אעשה יום אחד בעיר ההיא ואם לא. כפי
הנראה אעזב את ווארשוי בעצם היום ההוא ואבא לקיוב למחרתו בערב בשעה
התשיעית, הוא יום השני לשבוע בערב, ואולם יוכל היות כי אעשה בווארשוי
יום אחד, ואז אבוא לקיוב ביום השלישי בערב. – בכל אופן שיהיה, תקבל
ממני תלגרמה, למען תדע את השעה הנכונה לקבל את פני. לפי שעה קבל נא את
תודתי למפרע.

בשם ה׳! שים נא אל לבך כי כבודך הסתר דבר!

והנני מוקירך ומכבדך

ד. פרישמאנן.

הנשמעה גם בקיוב השמועה ע״ד מותי? בלי״ס הן קראת את הצפירה ואת דעתה
המחוכמה ע״ד מקור השמועה ההיא78.



כז

.Варшава, 7 Августа, 1889 г

ידידי היקר!

זה עתה שבתי ממסעותי ואבא לעירי לווארשוי, אבל גם בזה לא ינוח לי ולא
אנוח, כי בעוד ביום הזה אנכי עוזב את ווארשויא ואבא להראות את פני
אבותי בלאדז ואשב שם ימים או עשור, ואחרי כן אקח לי שנית את מקלי ואת
תרמילי ואלך בדרך אשר באתי, עד אבוא אל מנוחתי ואל נחלתי.

ומה אתה יכול להשמיעני מן הנעשה בביתך ובחומותיך? מה שלומך ושלום אנשי
ביתך? המזח עודנו בקיוב? אם סופרים ואורחים אחרים שם בימים האלה? ומה
חדשות בכלל בקיוב?

הן רואה אתה את לבי הטוב כי זכרתיך ופקדתיך במכתבי, ואולם שא נא לי
אם יהיו דברי מעטים מאד כי טרוד אנכי ורגלי האחת עומדת בווארשוי והשנית
מזה והלאה. אבל אתה הן לא תשלם לי מדה תחת מדה ולא תקצר גם אתה במכתבך
ולא תאריך נפשי לימים רבים.

על פי האדריסה אשר אני כותב אליך הפעם תוכל לכתוב אלי תמיד עד אשר
אורך אדריסה אחרת.

והנני דורש לשלום כלכם.

מוקירך ומכבדך

ד. פרישמאנן.

היטיבה נא ברצונך להודיעני אם תחפוץ להיות לי לפה בקיוב, אם את עזרתך
אבקש, וזה הדבר: נגמר אצלי בימים האלה ספר כתוב זשארגאנית, ויוכל היות
כי לא אביאהו אל בית הצינזוריא אשר בווארשוי, כי אם אשלחהו לקיוב, והיה
בעשותי כדבר הזה, הן תהיה לי אתה לשתדלן, כי אשלחהו אליך עם המארקות
הדרושות, ואתה תמסרהו למבקר ותקבלהו אח״כ בחזרה. אם תמצא לך שעה
כשרה, הן תוכל לדבר עם ה׳ קאראסעק, ואת אשר יגיד לך תודיעני.

הנ״ל.



כח



ידידי!

עוד במכתבי האחרון אליך שאלתיך על דבר מזח ומקום שבתו, ואתה לא
עניתני דבר, ועל כן שא נא לי אם אהיה לך למשא בבאי הפעם שנית לשנות את
שאלתי, וענית אותי בטובך אם ידעת, כי דבר לי אל האיש הזה.

לפני שבועות אחדים השלמתי את מחברת השירים הזשארגאנים אשר החילותי,
והם מאה ושלשים במספר, כלם שירי הגיון או שירי אהבה, אשר כמוהם לא
נסו עוד סופרי זשארגאן לכתוב עד היום הזה, מר׳ אליהו בחור ועד אליקום
צונזער ועד בכלל, והמחברת ההיא נכונה לדפוס; והנה חפצתי לשלוח אותה
אליך לבעבור תמסור אותה על יד הצינזוריע בקיוב, ועל כן הטיבה נא
להודיעני ברצונך אם נכון אתה להטפל במחברתי זאת. ועוד אחת: אולי
תמצא בקיוב איש אשר יחפוץ להוציא את המחברת הזאת על הוצאותיו, והנני
מובטח כי עשה יעשה וגם הרוח ירויח. לולא כתבתי אני את השירים האלה, כי
אז אמרתי לך בפה מלא: השירים האלה טובים מאד מאד והם המובחרים מכל
אשר כתבתי. וכמדומה לי אשר בקיוב תמצא לך מו״ל; נסה נא לשאול את פי
ה׳ שעפטעל79 וכדומה, ואולי ידרשו לך גם אנשים חיצונים אשר אין מלאכתם
בכך לשית ידם עמי. – בכל אופן הנני שואל מעמך לבלתי תת אותי לחכות
על דבריך ולענותני תומ״י.

ובכן אנכי דובר שלום אליך ואל כל אנשי ביתך, ולבת זקוניך, לחאלקא,
תאמר כי זכר אזכרנה עוד ולא שכחתיה.

מוקירך ומכבדך

ד. פרישמאנן.

Лодзь, 1 Октября, 1889 г



כט

.Лодзь, 19 Ноября, 1889 г

ידידי!

ראשית דבר דע לך כי קוץ מכאיב לי מכתב גלוי ולא אוכל כלכל אותו,
ואתה זה לך הפעם החמישית או הששית בשנה הזאת לכתוב אלי במכתבים
גלוים. – וזאת שנית דע לך כי ״יהודי ארור״ אתה אשר שמונים קאפ׳
יהיו לו לענין לענות בו; ואתה הלא עליך לדעת כי גם בלעדיך נכון
הייתי לשלם לך את מחיר המארקע אשר תשים על כתב־ידי, ועתה כי עשית זאת,
״יהודי ארור" אתה המוכר את רעהו בעבור נעלים, וענש תענש בזאת כי
תחכה לי עתה ימים ושבועות עד שלחי אליך את מחיר המארקע. – וזאת לי
שלישיה: בתך גאלקע הפריזה על המדה באמרה עלי כי אמן נפלא אנכי בשחוק
הקארטי.

מלבד שלשת הדברים הנחוצים האלה עלי להודיעך גם את זאת: ע"פ מכתבך לא
יכלתי בשום אופן לדעת אם כבר מסרת את כ״י למבקר ואם לא; ועוד זאת: מי
הוא המבקר אשר יקרא את השירים האלה? האם הצענזאר בעצמו או האיש הצעיר אשר
ראיתי את פניו פעם בבית ה׳ ראבינאוויטש80? (את שמו שכחתי; כמדומה
לי ששמו קאראסעק. – מאד מאד חפצתי כי גם ה׳ שולמאנן יקרא את השירים האלה
אחרי כי שנים או שלשה מהם קראתי באזניו בהיותו בבית מלוני בקיוב, ומי
יודע אם האיש הזה איננו היחיד בקיוב היודע את משפט השירים האלה וטיבם.

ידידי! בדרך כלל אומר לך: שונא אנכי אותך בימים האלה תכלית שנאה ולא
אוכל כלכל אותך עוד, אחרי כי נהפכת לאיש אחר ואין לבך ופיך נוגעים זה
בזה אפילו כמלוא נימא. היו ימים טובים ואתה ידעת לקחת עמך דברים
ולדבר על לב רעך בנוח עליו הרוח הרעה, ולא הסתפקת במכתבים גלוים
ובשיעורים קצרים ובמלים ספורות ומדודות; ועתה בלל האל הרע את שפתנו
ולמן החורף האחרון לא נשמע עוד איש שפת רעהו, ובאופן כזה לא אוכל להאריך
עוד את מגענו ומשאנו, כי תקצר רוחי בי, ואתה הלא ידעתני ואת רוחי: אם
תשוב להיות לי כבראשונה – טוב, ואם לא, חדל נא ממני לגמרי ולך לך לעזאזל
מעבר מזה ואני אלך לי לעזאזל מעבר מזה. השמעת?

ידידי! האמן לי על דברתי: בשנה הזאת תכפו עלי צרות רבות וגדולות ואני
נשאתי וסבלתי כל מה שהפה לא יכול לדבר, ותהי המעט לי כל זאת והנה
נכונות לי גם מכות קטנות בבית מאהבי ואתה כאחד מהם, ואני עומד
ושואל: עד מתי עוד? כצפור הייתי למשחק בידי אנשים אין לב, כעפר הייתי
למרמס לרגל גאוה, את גאוני שברו ואת כבודי רמסו ברגל, ועתה תדרוך
תרמוס גם אתה בראותך כי באה שעת הכושר – בשם ד׳, חדל לך, ידידי,
ואל נא תוסיף עוד להשליך קרחך כפתים בתוך מכתביך הקטנים; הרבה נשאתי
וסבלתי, ואולם דברים קרים ומדודים לא אוכל שאת.

על הגבור הספרדי סיד מספרים כי אחרי נפלו במלחמה לקחו את גויתו
ויקשרוה אל סוסו וירכיבוה במחנה, והגבור המת הפיל חללים רבים, כי
נפל חתיתו על כל משנאיו. – ראה, הנה נפלתי גם אני, ואולם גם אחרי
נפלי, עוד תעוז ידי לי ומי יודע אם לא אהיה עוד לכם לששון ולשמחה ואם לא
אעבוד את עבודתכם עוד ואם לא יבא יום ואתם תתהללו בי בשער. – עוד מעט
והגבור המת יבוא אל תוך המחנה.

לבי נגרש כיום מאד מאד ואין אני יודע את אשר יעשה בי בקרב לבי היום;
ואולם רב לי כי הקרח הנורא נמס ולא אוסיף עוד להיות סגור ומסוגר לקראת
אוהבי ורעי. חש אני בנפשי כי פצעי הנאמנים אשר שמו בלבי בשנה הזאת החלו
לרפא ועוד מעט ושב ורפא לי כלי.

כתב נא לי במהרה.

מה שלום רעיתך שהיתה חולה? ומה שלום בנך ובנותיך?

הרואה אתה את פני קלמנסון הצעיר81 אם לא? – האיש הזה, ידעתי כי ישמח
מאד לקראת שירי.

כתב נא לי במהרה.

והנני שלך

ד. פרישמאנן.



ל

ידידי יקירי!

ראה הנה אנכי שולח לך היום את ספרי בכתובים, ועוד ספר שני אשלח לך אשר
שאלתי מאת ה׳ שולמאנן בהיותי בקיוב ואתה בטובך תשיב את הספר הזה אל
ידו ותברכהו בשמי.

ואת ספרי השני קח לך ושים עליו מארקע על חשבוני ומסרת אותו לבית
הצינזוריה, ובצאתו בשלום מאת הצינזוריה והשיבות אותו אלי. ובין כה וכה
בקש לך איש בקיוב אשר יש עם לבבו להוציא את הספר הזה לאור, כי מובטחני
בו שיביא פרי בשכרו, ואם ה׳ שעפטיל לא יאבה לשמוע לך הן תוכל לבקש לך איש
אחר לאו דוקא בין מוכרי הספרים, ובפרט כי הספר יהיה בידך להראותו. ונפשי
יודעת מאד כי ימצא חן בעיני כל קורא מבין שיש לו נשמה יתירה להבין שירי
הגיון. ואתה דע לך כי בווארשוי אי אפשר לי לבקש לי מו״ל בימים האלה
משום טעמים רבים, וגם אני לכשעצמי אין את לבי בעתים הרעות האלה להוציא
את הספר הזה בהוצאותי ומאד מאד חפצתי כי יהיה לי מו״ל, ואולם אם תקצר ידך
ממצוא חפצי בקיוב, אז אהיה מוכרח להדפיס את הספר בהוצאותי. – הן השירים
האלה בידך, ואם צריך אתה להסכמתי אז אומר לך כי הספר הזה הוא המובחר
מכל אשר כתבתי עד היום הזה. קולות כאלה, צבעים כאלה, מראות הנפש במדה
מרובה כזו, – לא נמצא יום יום בכל ספר וספר. כמדומה לי שגם ה׳ שולמאנן
קרא שירים אחדים מן השירים האלה בהיותו בבית משכני בקיוב.

והנני מוקירך ומכבדך המחכה לתשובתך

ד. פרישמאנן.

אם בני ביתך יזכרו עוד את שמי ומי ומה אני, אז אמור להם כי גם אני לא
שכחתים וכי דובר אנכי שלום להם בכל לב.



.Лодзь, 20 Декабря, 1889 г



לא



יקירי!

היום קבלתי מעם הצינזוריה בקיוב את ספר שירי הזרגונים ואם נא מצאתי חן
בעיניך קבל נא את תודתי על עמלך שעמלת לי וגם על המרקה ששלמת במחירה
שמונים קאפ׳; הן אמת הדבר כי מצאתי כתוב בשער הספר אשר ה׳ שולמאנן
היה המוסר את כתב־היד לידי הצינזוריה ובאופן הזה יש לחשוד אותו כי הוא
גם המשלם במחיר המרקה הנכבדה שתחי׳, ואולם מניח אני את הספק הזה ואבחר
לי את הודאי, שבודאי היית אתה המשלם ולך אני חיב את הסך
שמונים קאפ׳, והיה בבא דברך אלי ואדע וגם אתה על תשלומיך תבא
בשלום. ואולם אעזבה נא את הדברים הבטלים האלה ונקחה עמנו דברים אחרים.

בספר השירים מצאתי שיר אחד אשר היתה בו יד הצינזור עם הדיו האדום אשר
לו לאסור אותו מבא בקהל, ואני לא אדע בשום אופן את טעמו ונמוקו. אמת הוא
כי בשיר הזה חמדתי לי לצון להגיד לקוראי כי בחלומי הייתי לאלהים –
ואולם משוררים למאות כבר עשו כדבר הזה ולא היה – – פוצה פה ומצפצף
נגדם, וגם הצינזור הזה בעצמו הלא קרא את שירי ״אופיר״ ולא השמידו מתחת
שמי ״הביבליותיקה״82, ושם נמצא דברים נוראים שבעתים מן הדברים
האלה, ואם שם לא מצא הצינזור מקום לגבות את חובו על שום שהטחתי דברים
כלפי מי שאמר והיה העולם, פה עאכו״כ לא היתה לו כל זכות לעקור את
הנטוע, ומעולם לא דמיתי כי יתחשב גם ה׳ קאראסעק במין הצינזורים הזה.
אבל הנעשה אין להשיב לפי שעה, ואין אני רוצה כלל להקניטו כי סוף סוף הלא
אנו מחבריו והוא צנזורנו.

עפ״י מקרה קראתי את מאמרך ״מי זאת הנשקפה כמו שחר״83 וגם את מאמרך השני
ע״ד ״האומן״84, והנה בנוגע למאמרך הראשון אומר אני לך יישר, כי גם אני
קראתי את החוברות ההן85, ויודע אני פנים אל פנים גם את ה׳
קאפולאוויטץ היושב פה עמנו בלאדז וחושב לעלות לדוכן של מטיף בביה״כ
לנאורים. ובכל זה אומר לך כי בכל מאמרך מצאתי אך מלה אחת טובה, והיא
– השם שקראת למאמרך, ומכאן ואילך לא עשית דבר בלתי אם נשפטת עמו ע״ד
ספור שבלי״ס כתב אותו איזה נער משגע או אויל, ולא שמו לבך אל החלק
הנקרא בלע״ז ״החלק המדעי״, כמו המאמר ע״ד בן גבירול. את המאמר הזה קרא
המחבר באזני ולא אוכל להגיד לך עד כמה העלה את חמתי עליו, כי מלבד
ששייך לזה מדה גדולה של טפשות לכתוב בימים האלה מאמר ע״ד ב״ג אחרי
שחוקרים גדולים הקדישו לו כל ימי חייהם לכתוב על אדותיו ספרים שלמים,
הנה רואים אנחנו גם זאת כי מדבר ה׳ קאפולאוויטץ על גבירול ואת מונק86
לא הכיר ואת זאכס87 לא ידע ולא הזכיר אפילו את שמם בכל המאמר ההוא.
– ומלבד המרגלית הטובה הזאת, הלא מצאתי עוד מרגליות אחרות וטובות בחוברות
ההן שראוי לשום אליהן לב, וכועס אני עליך שפטרת את המו״ל החכם הזה בלא
כלום אחרי שכבר באה המצוה הזאת לידך. ובכל זאת אומר אני לך יישר!

ראה הנה אתה נשפט עמי גם על דבר מעשי ותהלוכותי נגדך בהיותי בקיוב
בפעם הראשונה – ואתה שים נא אתה את ידך על לבך ואמור לי: הבאמת
צריכים עוד הדברים האלה ברור? הבאמת אינך יודע את הנעשה בי בימים ההם
ובזמן ההוא? הבאמת אינך יודע ואינך מבין ואינך מרגיש את אשר עשו לי ועד
כמה היה כל דבור ודבור וכל פסיעה ופסיעה שדברתי ושפסעתי בזמן ההוא
דיבורים ופסיעות עפ״י ההכרח ולא היה כח בידי לשנות מכל אלה אפילו קוצו
של יו״ד? הלא אתה בעצמך יודע את כל הדברים האלה היטב, ואולי תדע עוד
יתר ממני, ורק שגם אתה אוהב למשמש באצבע גסה במקום שמכתו של חברך
טריה. ואולם לך אני מגיד בסוד סודות כי בשבועות האחרונים כבר החילותי
להרגיש בנפשי חיים חדשים ומוצא אני כי שב אלי כחי הראשון והריני מביט
בעצמי על כל העבר כמו על חלום רע. בימים האלה כבר יש לאל ידי להתנער
ולהביט על כל המעשים הללו ברוח קרה וברוח משפט, ובקרב לבי פנימה כבר
סלחתי גם לכל אלה אשר ערבו את לבם לגעת בי ובנפשי. – הנה אתה אומר אלי
כי ביד חזקה דרשתי מידך לגלות לי סודות שחלמו אחרים עלי באזניך (מאן
אחרים – הלא תדע היטב), ועל הדבר הזה אתה אומר כי לא במשפט ולא בצדק
דרשתיו מידך, ואולם גם בזאת לא צדקת. יודע אני בעצמי כי ״סוד אחר אל
תגל״, ובעצמי כועס אני על האיש שעושה את ההפך, ואולם יש מעשים בודדים
ודברים היוצאים מן הכלל הזה, ע״ד ״עת לעשות – הפרו תורתך״; יש אשר הדבר
נוגע עד הנפש, ואז יחדלו כל הכללים הטובים ההם, והאיש החושש לכללים
האלה בשעת חירום כזו אומר לכל כי איננו בעל הרגשה צחה ואינו יודע לכוון
את הרגעים בשעה שהדברים הנזכרים מותרים. זאת היא דעתי בענין הזה, ועפ״י
דעתי זאת שפטתי בימים ההם, ואם אתה בחרת לך השקפה אחרת – יהי לך אשר
לך.

ונוסף על כל אלה עליך לדעת כי הימים שכתבתי אליך את מכתבי מפ״ב היו
לי ימים רעים ומרים מאד, כי בימים ההם ולבי טרם שב עוד למנוחתו וכל
הדברים שדברתי וכל המעשים שעשיתי בימים ההם נושאים עליהם את חותם
התרגשות הנפש והתרגשות העצבים. הלא תשחק לי אם אומר לך כי לא ראית כלל
את פרישמאנן בהיותו בקיוב, כי בימים ההם לא הייתי פרישמאנן כלל
וכלל. ויודע אני אל נכון כי לו באתי עתה אל עיר מגוריך כי אז ראית איש
חדש אשר לא פללת ויודע אני אל נכון כי עתה מצאתי חן בעיניך.
כן, כן ידידי! אל תראני שאני ״קשטן״ וכי מקפיד אני אם ימצא רבב על
בגדי, כי באמת נמצאים גם מתחת לבגדי איזה דברים שהם יוכלו למצוא חן
בעיני בני אדם אחדים. חכה לי, ידידי, ואולי אבא אליכם שלישית לקיוב
ואז רק אז תראו מי אני ומה אני וכי בריה חדשה אני אשר לא פללתם ולא
קויתם. אכן רב לי ואסב לי מזה אל מול אחר.

מי ומי הקוראים את ספר שירי בקיוב? העוד רבים קראו אותם גם מלבד הצינזור
ושולמאנן וקאמינער? הלא תגיד לי, האין זה?

בפרט נותן אני לך את תודתי על שנתת את השירים למקרא לקאמינער. ראה
אתה אומר אלי כי מצאו השירים חן בעיני קאמינער, ורק ״מה אמר עוד לא
אגיד לך למען הגדל צמאונך״ וכו׳, ואני בתמי אלך ואמצא את חידתך. באין
ספק אמר לך קאמינער כי רואה הוא עפ״י פעלי שחשקה נפשי באיזו נערה או
שהנני מן האוהבים ואינם נאהבים, וכדומה, האין זה, יקירי?

אבל העיקר, ידידי! מה דעתו של שולמאנן מיודענו בדבר השירים? הלא
הבטחתני להודיעני את דעתו למען אדע. ואתה, ידידי, הלא עוקר הרים
אתה מעודך ולכן קום וקח לך את אחד ההרים מן ההרים הגבוהים אשר בקיוב
וכפה אותו כגיגית על ה׳ שולמאנן וכוף אותו לכתוב אלי במהרה ולהשמיעני
את דעתו בדבר השירים האלה, כי תלוי אנכי בדעתו זו, אחרי כי סוף סוף
הוא היחיד בכל הקוראים אשר יוכלו לערוך את השירים האלה עפ״י ערכם
האמתי, כי יודע הוא את המקצוע הזה היטב, אחרי אשר היינע היה לו
לאלהים88.

ומתי תכתוב אלי אתה?

קורא אני לשלום לכל בני ביתך הגדולים עם הקטנים, והגד להם כי יש תקוה
אשר בדרך בנסעי אסור גם לקיוב.

לא אוכל לכתוב אליך היום יותר כי חולה אני מעט מחלת ארעי.

חציי חולה וכלי שלך,

ד. פרישמאנן.

[לודז, 20 בדצמבר, 1889].



לב

.1890 Breslau, 6 S. Januar 1891, 25 Dekaber



יקירי!

מברעסלוי תשמע קולי, מברעסלוי אערך אליך את הדברים האלה, כי זה לי
ירחים רבים אשר אני יושב בעיר הזאת ומתאבק בעפר רגלי חכמיה, והנה רב
מאד האבק אשר מצאתי לי ורק החכמה עוד רחוקה ממני.

על משכבי בלילות זוכר אני לפעמים את האנשים אשר התהלכתי עמם ואת כל
הרעים והסופרים אשר עזבתי אחרי בארצי, ויש אשר גם זכרך עולה על לבי.
הן כמעט נהפכתי והייתי לאיש אחר, כי עזבתי את הספרות העבריה ואת
סופריה גם יחד, ומי יודע אם לא כמת נחשבתי גם בעיניהם והם שכחוני ולא
ידעוני עוד. הן סופרים חדשים יולדו לכם יום יום, דור חדש יקום אשר לא ידע
עוד את הסופרים אשר עבדו לפניו, ובמה נחשב עוד סופר כמוני בעיניהם? –
ספרים עברים הנדפסים בערי רוסיה לא אקרא, וגם גליונות מכה״ע רחוקים
ממני ולא אדע את הנכתב בהם – ואולם הן לא תהתל בי אם אומר לך כי יש
אשר על משכבי בלילות אזכור פתאום את כל כבודי הראשון אשר גז ממני,
ואז אחוש כאב בלבי ולא אדע על מה היה לי כדבר הזה. חולם אנכי,
יקירי, ואולם יש אשר טובה בעיני כף אחת חלומות נעימים מכל הנחלה החדשה
והמוחלטת אשר נחלתי לי עתה. געגועים לי עתה בלבי עליכם אחי וחברי,
געגועים רבים והמון מעים – מי ישיבני עתה אל סיר הבשר אשר עזבתי
בשאט נפש?

עוד שנה אחת עברה עלי. זוכר אני כי מליצינו הסכינו לכתוב במקום הזה:
עוד א׳ טפה ירדה לים הנצח וכו׳ ואולם בנוגע אלי הנני אומר לך, כי הטפה
הזאת היתה לי טפה סרוחה מאד, טפה מרה, וכמעט נלאיתי כלכל אותה, והטפה
החדשה הבאה עתה לקראתי הן נפלאה ממני ולא אדענה – האם לא תוכל אתה
להגיד לי: טפה זו מה תהא עליה?

געגועים לי עליכם, אחי וחברי! מה גורלכם עתה? מה אתם עושים? מה אתם
כותבים? העודכם חיים אם מתם? ומכתבי העתים אשר לכם, במה עוסקים אלה?
וספרי השנה אשר לכם העודם יוצאים לאור? מי עומד עתה בשורה הראשונה? מי
היה לסופר נכבד בן לילה?

בלילה האחרון לא יכלתי לישון ואהי מתהפך על משכבי מימין לשמאל ומשמאל
לימין, כאותו פסוק: לישועתך קויתי, קויתי לישועתך וכו׳. – אכן נפלא הוא
רוח האדם! ימים רבים לא חשבתי בך ולא זכרתיך, ופתאום עלה על לבי
בלילה הזה זכרונך וזכרון הימים הראשונים אשר החלונו לכתוב מכתבים איש
אל אחיו. כמדומה לי שיותר מעשר שנים עברו מן היום ההוא ועד עתה, ואולם
כשמלה פרוש לפני זכרון ההתחלה הזאת עם כל פרטיה. זוכר אני את המכתב
אשר שלחת אלי על יד מיכל גארדאן בבואו לווארשוי עם גאונו ושברו, זוכר
אני כי הייתי בעינך כעין בריה משונה משאר הבריות שכתבו עברית, זוכר
אני כי במכתביך הראשונים עשית בי הרושם כאילו ברכת עלי כפעם בפעם:
ברוך משנה הבריות, זוכר אני כי באמת התענגתי בימים ההם לכתוב אליך
ולקבל את מכתביך – את כל אלה אזכרה עתה בשכבי בדד על משכבי, ואחרי
כן הנה אנכי שב וזוכר כי באו גם ימים רעים וכי נלאיתי כלכל את כל
הספרות ואת כל הסופרים והקוראים והכותבים מכתבים וכי רוח גאה ושטות
נכנסה בי ואפן מכם ואעזוב אתכם כולכם יחד ואצא אל מחוץ למחנה ואצחק לכם
בלבי – ואולם עתה הנה אנכי יושב על אדמת נכר, ולבי יכבד עלי
בקרבי מיום אל יום, הנה פנים חדשות יום יום לנגד עיני, הנה מעשים אחרים
נעשים על סביבי, ואני טרם אמצא מנוח לרוחי הסוערת בי. על משכבי בלילות
אזכור אתכם פתאום, והנה געגועים לי עליכם, אחי ורעי, מי יתן וישבתי
ביניכם, והשתעשעתי לפניכם, כי סוף סוף הלא חלמנו יחדו תמיד חלומות
נעימים…

מה אתם עושים שם בקיוב? מה הפרק אשר עליו אתם עומדים כיום הזה? איזו
הלכה נתחדשה בבית־מדרשכם?

כתב נא אלי, יקירי, כתב נא אלי מכתב מלא וגדוש, ואתה היה סמוך ובטוח
כי על כל מלה ומלה ועל כל שמועה ושמועה אודך מקרב לבי העמוק. האם כבר
כלה ה׳ שולמאנן את מלאכתו ע״ד תולדות ספרות הזשארגאן89? האם
הוציא ה׳ שלום עליכם את הביבליותיקה השלישית?90. ובכלל: היש עוד
בקרבכם איש אשר יזכרני לפעמים? – כתב נא אלי על כל קוץ וקוץ מכל
הנעשה במחנה ועל סביביו, הודיעני נא מכל החדשות אשר היו, בין בקיוב
ובין מחוצה לה, כי אוזן קשבת לי לשמוע אליך ככל אשר תדבר אלי, ונפשי
עורגת עליכם כימים מקדם.

ואני שלום לי במקום מגורי זה, כי יושב אנכי בשבת תחכמוני ולעת קץ
אהיה גם לדוקטור, ובין כה וכה הנני כותב למה״ע האשכנזים ויש אשר
אומרים כי גם כשרון לי ויש תקוה לאחריתי. אם אמת הדבר הזה לא אדע,
ואולם אחת ידעתי ואותה אחשוב, כי עד אשר תבוא תקותי ועד אשר אהיה את
אשר אהיה, יקדמני בלי״ס המות ואהיה לו לברות. מי יתן וכזבתי!

והנני מוקירך ואוהבך המחכה אל מכתבך

ד. פרישמאנן.

אם תראה את פני ה׳ שולמאנן ודברת אליו שלום בשמי, ואולם לה׳ שלום
עליכם אל נא תגיד כי שאלתי גם לשלום הביבליותיקה אשר לו ולכל המעשה
אשר נעשה בביתו, ואת יתר מכרינו ומיודעינו הטובים ברך נא בשמי.



לג

ברסלוי, 26/13 פעברואר 1891.



יקירי! עין תחת עין, שן תחת שן ומכתב גלוי תחת מכתב גלוי, לקיים מה
שנאמר מה דעלך סני לחברו עביד.

למכתבך הגדול אל תדאג כי אותו קבלתי בעתו, וגם את מכתבך הגלוי
קבלתי היום והנני ממהר להשיב אותך עליו בדברים המעטים האלה, ואתה
סלח לי אם קצרתי הפעם, כי עפ״י מקרה טרוד אני היום יותר מדי וע״כ
הלא טוב תתי לך תשובה קצרה מאשר אמנע ממך תשובה כל עיקר.

הלא ידעתי את מריך אשר אתה ממרה אתי ואת קשי ערפך ואת תנואותיך אשר
אתה מבקש ומוצא עלי, והיה בראותך כי קצרתי, ואמרת: אכן ידעתי כי
יש דברים בגוי גדול זה! ואולם הנה שנית ושלישית אני מגיד לך כי אך
באין היום עתי בידי ומבלתי חפצי לתת אותך לחכות לי ימים רבים
קצרתי וכתבתי היום.

במכתבך אתה אומר כי בבוא תשובתי אליך תוסיף שנית ידך לכתוב אלי,
והנני מחכה לדבריך בכא יום ויום.

מוקירך ואוהבך ד. פרישמאנן.

ברך בשמי את ה׳ שולמאנן מכרנו.

במכתבך הלא תטיב עמי לשול לי מן הצבתים אשר בשדה הספרות ואחבוט את
אשר תלקט. אולי יש תחת ידך איזה ספרים או קונטרסים חדשים אשר יצאו לאור
בימים האחרונים בארצך, והטיבות מאד עמדי אם תשלח אותם אלי, כי חפץ
אני לכתוב דברי בקרת לאוצר הספרות91. האם בידך שירי קאמינקא?92.



לד

[ווארשה, 30 בפברואר, 1900].



רעי הטוב!

עפ״י עצתך כתבתי היום לה׳ שו״ב93. אם יוכל האיש הזה להיות לי לעזר מעט
ישמח לבי מאד.

ומעמך אנכי שואל שתכתוב לי מזמן לזמן מכתבים מקיוב. מובן מעצמו כי לא
בסגנון שכותבים ל״הצפירה״ או ל״המליץ״. זה הכלל: כל מה שראוי ל״הצפירה״
או ל״המליץ״ אינו ראוי ל״הדור״. שואל אני מעשים (לא רק הנעשים בקיוב,
כי אם בכל הגלילות סביביך), והעיקר שהמעשים האלה יהיו נכתבים בסגנון
מצומצם ומדויק, באופן שכל פסוק ישמיע איזה דבר חדש.

שלום לך.

בחפזון גדול

ידידך ד. פרישמאנן.






בהערה “הנה בכתובים”.  ↩



פרישמאן חתם על מאמרו זה, שעליו השיב ווייסברג, בשם: “הנני העני
ממעש”.  ↩



אליעזר יצחק שפירא.  ↩



ירחון עברי יצא על ידי א.ב. גוטלובר.  ↩



אברהם צוקרמאן, סופר עברי ומוציא–לאור ידוע בווארשה.  ↩



ב״המליץ", 1883, גליון 26, אנו מוצאים ב״אגרת הפתוחה״ תשובה זו,
ערוכה לפרישמאן:

״לה׳ ד. פ–ן בוו. אתה קורא עלינו תגר בשם כל משכילי עירך על אשר
הללנו את ההעתקה (תרגום ״טנקראד״. – א. ר. מ.), אשר לדעתכם כלה
משחת ומתום אין בה. והמעתיק מצדו יקרא עלינו תגר על כי חללנו את
מעשה ידיו, אשר לדעתו כולו יפה ומום אין בו – ­לכו והתפרנסו זה
מזה".

התשובה נכתבה על־ידי יל״ג, שהיה אז עורך ״המליץ" למעשה. ובמכתבו
לפרישמאן, בנדון זה, יתנצל המשורר לפניו:

״ – – – ובתשובה הקצרה אין אף קורטוב אחד של עלבון ופחיתות הכבוד לך,
כי מלבד שאין הקורא את הדברים יודע למי הם נאמרים, עוד הם נוגעים לא
בך, כי אם, להיפך, באיש מצותך". (״אגרות יל״ג", כרך שני, מכתב רל״ב,
עמוד 48).  ↩



שנת 1883, גליון 22, בפרק “בינה בספרים”.  ↩



דוד גורדון.  ↩



ברנפלד אמנם פרסם, באחד מגליונות “המגיד” לשנת 1883, בקורת של שבח
על תרגום “טאנקרד”.  ↩



הוא הקונטרס “על הנס”.  ↩



א.ש., בעל “זכרונות” לבית דוד“ ו”עמק הארזים“. פרידברג היה אז עוזר
ראשי במערכת ”המליץ".  ↩



בסוף המכתב הוסיף שפירא את השורות הללו:

ידידי יקירי! גם מכתבך הגלוי הגיעני וגם זה היה לעיני פרישמאן.
אקוה אשר בקרוב אוכל לשלוח לו את התהו ובהו עם הנוספות. מפני כבוד
השבת אקצר ואומר לך שלום וברכה. והנני ידידך מוקירך בתמים המבקש טוב לך

אליעזר יצחק שפירא.   ↩



האגרון “שבט סופר”.  ↩



מכתב אל המו“ל, על דבר ישוב ארץ–ישראל, ”המגיד", שנת 1883, גליון
20.  ↩



יהושע שטיינברג בעל “משפט האורים”, “משלי יהושע” ו“מערכי לשון עבר”.  ↩



בחוברת “מגדנות” (הוספה ל“המליץ”)הדפיס י. ל. גורדון השגות אחדות על
המשורר אד“ם הכהן לבנזון. שטיינברג יצא להגן על כבוד חותנו וענה ליל”ג
בהערה חריפה בשם “שערורה מקוצו של יו”ד“, שנדפסה ב”המגיד", 1883, גליון
19.  ↩



פסח רודרמאן, פובליציסטן מפורסם בתקופת “השחר”.  ↩



הבקורת של ווייסברג על “ידיעות הטבע” נדפסה ב“המגיד”, 1883, גליון  ↩


כדאי להעיר, כי רוב דבריו לקוחים מתוך מכתבו זה של פרישמאן. בסוף
מאמרו העיר ווייסברג על איזו מבטאים ועל מלים אחדות שלא נוקדו כדין.




א. וו. רבינוביץ, חבר־נעוריו של מוריס ווינטשבסקי ועוזרו בעריכת
״אספת חכמים“, הירחון הסוציאליסטי הידוע. רבינוביץ היה אחר־כך ל״חובב
ציון” והתחיל להטיף ללאומיות. מושבו עתה בלונדון.

20 בהוספה ל״המגיד“, שנת 1883, גליון 20, נדפסה חליפת־מכתבים בין
או״ר ויהל״ל בשם ״מזה אחד ומזה אחד”, על־דבר שאלת תקונים בדת וישוב
ארץ־ישראל.  ↩



מאת ווייסברג לא נתפרסם בדפוס שום מאמר על אדות ה״תהו ובהו“, אבל
לפי השערתי, היה ווייסברג אותו הסופר שפנה לעורך ״המגיד” במכתב מלא
התלהבות על אדות פרישמאן, שבו הוא קורא בעליצות: ״דרך כוכב מזהיר בשמי
ספרותנו! בערנע והיינע בשפת גרמנית ופרישמאן בשפת עברית!" (״המגיד״,
1883, גליון 28).  ↩



לשבחו של עורך ״המגיד“ יאמר, כי בכלל התייחס בכבוד לפרישמאן, אם כי
דרכיו לא מצאו חן בעיניו והתנגד לתכסיסי־הבקורת שלו. ב״המגיד” לשנת
1883, גליון 28, פרסם גורדון בקורת על ה״תהו ובהו", ובה השווה את
פרישמאן לפרדינאנד לאסאל, ואת ה״תהו ובהו״ – למחברת שכתב לאסאל נגד
יוליאן שמידט.  ↩



שנת 1883, גליון 15.  ↩



ווייסברג העיר על שגיאות אחדות שמצא בתרגום ״ידיעות הטבע“, ובכדי
שלא לפגוע בכבוד פרישמאן, הוסיף בזהירות: ״אפס בזח יש להצטדק, כי אולי
טעות הדפוס הוא” (״המגיד״, שנת 1883, גליון 27).  ↩



הוא הסופר המפורסם א. י. טריוואש.  ↩



“דור תהפוכות”.  ↩



בקורת פרישמאן על הספר הזה נדפסה ב“הבוקר אור”, שנה רביעית, עמודים
391–93.  ↩



א. י. ברוק, מסופרי “המליץ” ו“קול מבשר”.  ↩



איו"ב ממינסק.  ↩



העתון “עברי אנכי”, שיצא בברודי של גאליציה, על–ידי יעקב וורבר.  ↩



ב״ווסחוד״, חוברת ספטמבר של שנת 1883 פרסם ״קריטיקוס״ (ש.
דובנוב), רשימת–בקורת על ה״תהו ובהו״.  ↩



“שבר גאון” ו“גאון ושברו”.  ↩



לגליון 61 של ״המליץ״, 1883, נספחה הוספה מיוחדת נגד פרישמאן.
ההוספה הכילה מכתב מאת ליב לילינבלום להר–שלום (א. ש. פרידברג), שהיה
אז עוזר ראשי במערכת “המליץ”.  ↩



“שבר גאון”.  ↩



בהערה ארוכה ב״גאון ושבר״ (מעמוד 56 עד 71) הרחיב ווייסברג את הדבור
על אודות הבקורת בספרות העברית והפליג בשבחו של פרישמאן בתור מבקר
ומתרגם, על ״חשבון“ יהל״ל. בין שאר דבריו הוא אומר: ״אחד חכם מדבר:
פלוני שכתב קונטרס קטן על הספר הקדוש (״נס לגוים". – א. ר. מ.) של
המחבר הקדוש, ופתח בו חלונות, והראה בו נגעים מכף רגל ועד ראש לכל
מראה עיני הקורא, למשל: שגיאות בדרכי לה״ק, בדקדוקה ושמושה, דמיונות
מבהילים עולים למעלה ראש, כי גם תוכן הספר בעצם לא לנו הוא, כ״א
לצרינו וכו׳ וכו׳. בקורת זו, אומר הוא, אינה מן השם, יען מה? יען כי
נודע לו עפ״י ״מכתבים פרטים” מידידיו, כי מבקר פלוני פנוי הוא,
בחור הוא, שכור הוא. – – ולעומת זה מכיר ויודע אני, כי העתקות
״ידיעות הטבע״ נעתקו לשפת עברית עברית. שפה ביבלית צחה, וע״ז העיר גם
המו״ל את ״המגיד“ רד״ג היודע גם שפת אשכנז, כנודע. ואם אמרתי להעתיק
בזה לדוגמא מאמרים ובטויים מהדבור תיפח שהמעתיק משתמש בו בהעתקתו שם
ולהעריכם זה לעומת זה עם כל הנ״ל, אז צריך הייתי להעתיק את כל חמשת
הספרים הנעתקים ההם. והלא הספרים ההם נפתחים ומצויים – וכל הרוצה
להוכח באמתת הדבר יבוא ויקרא!” –  ↩



בהקדמתו לחלק השני של ״נס לגוים“ שפך יהל״ל את חמתו על מבקריו,
וביחוד – פרישמאן. יהל״ל כותב: ״הלץ הזה יוצא דופן מחרבת הספרות לא
ידע אותי ודבר לא היה לי עמו”, והוסיף: ״זה מדליק בית לקבל כסף האחריות
ועולה ומטפס אל הספרות לשרוף בהבל פיו גדולים וטובים לקבל משכורתו".  ↩



צוקרמאן.  ↩



סאטירה גסה כלפי אר״ז, שחגג בימים ההם את יובל הופעת גליון האלף של
״המליץ“; נדפסה גם בקונטרס ״טפח מגולה”. במכתבו אל פרישמאן יאמר יל״ג:
״ספורך ״גם זה יובל״ הביאני לעבור על אסור דרבנן ולמלאת שחוק פי
בעוה״ז; ובצוארך תלוי הקולר. נתתיו לקרוא לאחדים ממכרי רואי פני שר
אלפי האלפים וגם הם התענגו על דבריך, אפס כי מצאו כי במקום אחד חסרה
פלפולא חריפתא אחת, והיא כי היה לך להוסיף שלהגר אשר הכינו להמוהל ביום
חגו היה (במחלה מכבודך!)… כמו ארז״. (״אגרות יל״ג״, כרך שני, מכתב
רע״ז, ע׳ 105־ 104).  ↩



בהערה למאמרו ״גלגל החוזר“ (״השחר״ שנה י״ב, ע׳ 292), יכתוב יהל״ל:
״ורק בדור שלילה והפקרות, בדור מלא חמס ושוד אפשר הוא לראות סופרים
חדשים כשורי האצטדין מתפרצים אל הספרות וממלאים אותה בספרים כמו הספר
״שבר גאון, גאון ושברו או מגלת סתרים״, אשר יצא לנבל ולשקץ איש גדול
בתורה”…  ↩



מאמרו “חוט המשולש”.  ↩



משה קלמנסון, מחבר הספר “ענות עני”.  ↩



על הספר “שבר גאון וגאון ושברו”.  ↩



בנוגע לענין זה, ראה מאמרו על ווייסברג ״יקראני ואענהו" ב״השחר״ שנה
י״ב, חוברת ט׳ ע׳ 511 ותשובת סמולנסקין באותה חוברת מע׳ 516 והלאה.  ↩



המכתב כתוב סמוך למיתת סמולנסקין.  ↩



מנחם דודזון, חבר־נעורים של א. ש. פרידברג וק. שפירא. ד. ידוע
במאמריו ובשיריו ב״השחר".  ↩



רמז למזכיר ״חובבי ציון" בווארשה, שבימים ההם האשימו אותו
במעילת־כספים.  ↩



בשם “חרבונה” רמז פרישמאן להמשורר א. ב. גוטלובר.  ↩



מונטיפיורי.  ↩



ראה בנידון זה מכתבי יל“ג לפרישמאן ב”אגרות יל“ג”, כרך שני, מכתב
רע“א ור”פ.  ↩



משה אהרן שאצקעס, בעל “המפתח”.  ↩



ראה מאמרו של יהל“ל, ”דברים אחדים“, בהוספה לגליון 25 של ”המגיד"
שנת 1883.  ↩



ראה “אגרות יל”ג“, כרך שני, מכתב רפ”ח, ע' 128–127.  ↩



לא רוזנברג, כי–אם רייכסברג. שם הספר הוא: דברי ספר, בקרת על הספר
“שבר גאון וגאון ושברו”, ווארשה, תרמ"ה.  ↩



לפי השערתי הוא הסופר יה"ל, מחבר רומאנים שונים באידית.  ↩



מתוך מכתבו של וורבר ליהל“ל נודע לאר”ז כי יד ווייסברג היתה בראשונה
להפיץ ברבים את ה“שמועה” על–דבר ה“קפה” (הענין הנזכר במכתב שלאחר–זה).
אר"ז דרש בגלוי מאת ווייסברג להכחיש את הידיעה או להוכיח כי זייפו
את כתב–ידו.  ↩



בגליון 74 של ״המליץ״ לשנת 1885, פרסם ארז מאמר־ראשי בצורת
מכתב־ידידות לסוקולוב, שבו יוכיח אותו על שהדפיס ב״האסיף״ את הבקורת
של פרישמאן על ה״מליץ אחד מני אלף״.  ↩



א. ש. פרידברג היה אז עוזר ראשי במערכת “המליץ”.  ↩



כל המשא־ומתן הספרותי הזה על־דבר ה״טחורים״ וה״עפולים״, הוא בגלל
דברי פרישמאן על לילינבלום: ״וזה ישפל בשפלה וגם בצאתו למלחמה לא ידע
בלתי את את ד׳ אמותיו ואת העכברים והעפולים בחורין וסדקין אשר הוא צר״.
על־זה כתב אר״ז: ״מעולם לא שמענו כי יאהבו חתולים לצור עפולים (בכתיב
או טחורים בקרי), ולפלא כי לא הטריח עצמו המבקר לדרוש מעל אוצה״ש לב״ז,
אשר לדבריו רק הוא לבדו נודע לה׳ ל״ב, הן שם נאמר בפירוש ״עפלים“ שם
מכה בתחתוניות”. מעין הדברים האמורים במכתב זה פרסם פרישמאן ב״הצפירה״,
שנת 1885 גליון 41, מאמר קטן בשם ״לענות,משכיל׳!״ ראה בנידון זה גם
מכתב יל״ג לפרישמאן, ב״אגרות יל״ג״, כרך שני, מכתב רצ״ז, ע׳ 143.  ↩



בפולמוס־דברים עם חז״ס עורך ״הצפירה״, יכתוב לילינבלום במאמרו
״עירוב פרשיות“, ב״המליץ” 1884 גליון 21: ״הנה שבתי וראיתי, כי
הטפשות הגדולה הבולטת במכתב זה מכרעת אח הכף לחשוב שמחברו הוא
המו״ל העובר (כלומר: סוקולוב. – א. ר. מ.), ומה שנכתב בסגנון קל
ומובן הוא שבקש מאת אחד ממיודעיו (כוונתו לפרישמאן. – א. ר. מ.) לתקן
אותו ולתת לו פנים אחרות. – – – טפש יהיה, סופר וצופה לבית ישראל
יהיה, מתנגד לישוב ארץ ישראל ומבעלי הלהפך יהיה״. ראה גם מאמרו של
סמולנסקין: ״ואענה חורפי דבר“, ב״השחר” שנה י"א ע׳ 529.  ↩



יעקב.  ↩



בהוספה לגליון 44 של ״המגיד“ לשנת 1883 נדפס מפרישמאן מאמר קטן
״להוציא מלבן של מבקרי״. תשובה זו היתה ביחוד ערוכה לברנפלד שבמאמרו על
ה״תהו ובהו״ ב״המגיד״ גליון 30 של אותה שנה, כתב כי בנוגע ליהל״ל הוציא
פרישמאן ״משפט מעוקל”, כי בשעה שכתב פרישמאן את מאמרו ״על הנס״ היתה
בלבו ״טינא פרטית" נגד יהל״ל.  ↩



בהקדמתו לחלק השני של “נס לגוים”.  ↩



נחמיה טשרנוביץ, סוכן “עברי אנכי”.  ↩



בהיות אר״ז מוזמן לארוחת־הערב בבית אחד המשכילים בווילנה, הלל אחרי
הסעודה את גברת הבית והגיד לה ״מחמאה“ כזו: כי מיום שנתכבד לשתות
קאהווה ב״היכל אילדיז” אצל השולטן אבדול חאמיד, לא טעם טעם משובח
ונפלא כזה בהקאהווה ששתה בערב זה. ווייסברג מסר את הדבר ב״סוד״ למזח
על־מנת שיפרסמהו ברבים, והאחרון הודיע את הדבר ב״עברי אנכי״, וזמן רב
שמש הענין הזה חומר ללצני הדור. אר״ז הוציא אז הוספה מיוחדת ל״המליץ“
בשם ״ויעה ברד מחסה כזב”, שבה הכחיש את הספור ומביא ״תעודות נאמנות“,
כי מעולם לא התהלל ב״שקר״ כזה. במאמרו זה הסיר אר״ז את הלוט על
מעשיהם המגונים של ״משכילי” קיוב, והאינטריגות שביניהם.  ↩



הקונטרס ״טפח מגולה״, שעליו חתום בתור מחבר השם יהושע מזח, חובר
באמת מאת יהודה ליב גורדון ודוד פרישמאן. מובן מאליו, שהשירים
שנדפסו בקונטרס זה אינם ״נופלים במעט משירי יל״ג“, אם נכתבו מאת
גורדון. השירים האלה (״עם עקש תתפל״, ״אצבון בעל העגלה״ ו״חתן
למולות") אמנם נכנסו לכרך הששי של ״כל שירי יל״ג”.  ↩



עתון עברי שיצא אז פעמים בחודש בלמברג, על–ידי ברודס ומזח.  ↩



עסקן–צבורי ידוע ששמש אז בתור צנזור בפטרבורג.  ↩



המכתב כתוב על “שער–מכתבים” של “היום”.  ↩



אל הגלויה הזאת מצורפת גם דרישת־שלום מאת א. רוזנפלד (בעל ״גן
שעשועים״ ואחד העוזרים הקבועים ב״היום״):

״גם אנכי קורא לך לשלום ומאפס מקום אעצור במלים. אבנ״ר".  ↩



נדפס המאסף “כנסת הגדולה” של סובאלסקי, כרך שני.  ↩



לפי השערתי כוון פרישמאן בפיליטונו זה להספור “גדיא” של דובער
רבינוביץ, ב“הצפירה” שנת 1886, גליון 7–8.  ↩



ב״אגרת התשובה“, ב״היום״ שנה א׳, גליון 63, אנו מוצאים תשובה זו
ערוכה לווייסברג: ״לה׳ י. וו”ב בק. את העתקתך מש״ר אנחנו שולחים אליך
בחזרה“. ווייסברג ה״נוח לכעוס”, הרגיש אח עצמו נעלב בגלל זה.  ↩



“היום” שנה שניה, גליון 234. על השיר הזה חתום פרישמאן בשם “יחיאל
בער”.  ↩



לפי השערתי, האיש יפה הנזכר במכתב זה, הוא הד״ר אברהם יהושע יפה, מי
שהיה מורה לתלמוד ב״בית מדרש לרבנים״ בניו־יורק.  ↩



בשנת תרמ״ז התחיל יל״ג להראות פנים מסבירות לרעיון הלאומי ופרסם
אז ב״המליץ״ מאמרים אחדים לטובת ״חבת ציון“, מה שהעירו את חמת
פרישמאן והתנפל על המשורר בשני פיליטונים ב״היום״. פיליטונים אלו
(״ממערכות המלחמה״ ו״אחר בחצר סוסה״) נכנסו אחר־כך יחד עם תשובת
פרישמאן לברנפלד (״מחצר סוסה ועד הנה״), לתוך ״כל כתבי פרישמאן”
(״כתבים ראשונים", ע׳ 170–139).  ↩



בפיליטוניו לא הזכיר פרישמאן את שם המשורר מפורש כי–אם בכנוי “דון
יצחק קופייקין”.  ↩



בשם ״רוב סופרי שפת עבר“ בקיוב פרסם הד״ר קאמינר ״מחאה גלויה”
ב״הצפירה“ (שנת 1888, גליון 21) נגד פרישמאן על ״שיצא לחרף ולגדף את
בחיר משוררינו”. גם ברנפלד יצא אז ב״הצפירה״ להציל את כבוד גורדון.  ↩



אלעזר אטלס, מבקר מפורסם ועורך “הכרם”.  ↩



בראשון לחג הפסח של שנת תרמ״ט, נתקבלה במערכת ״הצפירה“ תלגרמה מעיר
לודז המודיעה על מות פרישמאן. אך בטרם שהספיקו לפרסם את התלגרמה, ראו
את פרישמאן מתהלך בחוצות ווארשה. במערכת ״הצפירה״ חשדו אז כי פרישמאן
בעצמו הריץ את התלגרמה, והפוליטוניסטן הקבוע של ״הצפירה”, הנ״ץ, הביע
את חשדו זה באחד מפרקי ״בראש הומיות“. בגליון 81 של שנת 1889 יכתוב:
״מי היה מחבר התלגרמה עוד לא נודע על נכון, אומרים אמור כי יש רגלים
לדבר, שכותב התלגרמה הוא – הבר־מינן בכבודו ובעצמו, יען כי נפשו נכספה
לראות בחיים בעיני בשר את המצבה אשר תציג לו הצפירה על קברו, ואת
התהלות והשבחים אשר יספרו אחרי מטתו, השיאהו יצרו לאבד עצמו לדעת
עכ״פ לאיזה ימים, לפני יודעיו ומכיריו, לשמוע אל הרנה ואל התפלה”.  ↩



מדפיס ומוכר ספרים בקיוב.  ↩



שלום–עליכם.  ↩



אלחנן.  ↩



“פאלקס–ביבליאטהעק”, של שלום–עליכם.  ↩



“המליץ”, 1890, גליון 260.  ↩



לי. ל. קלאצקא. נדפס ב“המליץ” 1889, גליון 275.  ↩



“הועד”.  ↩



שלמה.  ↩



שניאור.  ↩



שולמאן חבר את תולדות היינה בעברית, הוא החלק הראשון של ספרו “ממקור
ישראל” (ווינה, תרל"ו).  ↩



״שפת יהודית אשכנזית וספרותה״, נדפס אחרי מות המחבר, על־ידי י. ח.
טביוב (ריגה, תרע״ג).  ↩



בנמחק: “והקלמנסונים מה עושים?”  ↩



מאסף שנתי, יצא לאור על־ידי ש. א. גרבר.  ↩



״אספת שירים", פאריז,.1888  ↩



יהושע שוב, הדפיס מאמרים שונים ב״המליץ״ ואם אין אני טועה, חבר גם
קונטרס נגד בריינין, בגלל התנפלות האחרון על יל״ג.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13227