


	
	התאנה
	








הו את התאנה עם־דלילי הראש העומדת על־שפת הנחל,
השכחת את־הילד הקטן כאשר שכחת את הצפרים
אשר קננו בין־עפאיך ואחר־כן עזבוך?

האם לא תזכרי אותו בהיותו יושב אל־החלון
ומשתאה אל־סבך שרשיך הטובלים בתחתית
האדמה?

הנשים באו עם כדיהן למלאן מים מן־הנחל וצלך
הרב והשחור התמודד על־פני המים ויהי כשנה
המתאמצת לעור.

ואור שמש רקד באין מנוחה על־פני גלגלי המים
והיו כמנורי ארגים קטנים הרוקמים רקמת
יריעות־זהב.

ושני בני־אוזים שטו על־שפת הנחל הזרועה קוצים
בעצם צלם והילד ישב דומם ויחשוב מחשבות.

ולבו התאוה תאוה להיות לרוח ולנשוף
בין־זלזליך ההומים, ולהיות לצל לך ולהאריך
על־פני המים בהאריך היום, ולהיות לצפור
ולהנשא עד לראש צמרתך לשבת שם, ולהיות
כבני־האוזים ההם ולשוט בין־קוצים וצללים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13716