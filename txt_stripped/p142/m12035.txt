


	
	צורה בולטת
	



ישבנו למשתה התה. החברה היתה קטנה: המנגן, הדוקטור, המשורר ועוד
אחדים, והדברים אשר דברנו היו, כמובן, דברים על-אודות האמנות. אמנות לשם
אמנות – דבר זה מובן מאליו. ואולם השאלה היא: האם תזכך האמנות את מדותיהם
של בני-האדם? האם תעזור להתקדמותם ולהתפתחותם? ואף גם זאת: האמנות בכלל
מה היא?

הדוקטור התעורר.

– חושבים אתם, כי אמן נקרא רק זה, העודה רביד גדול על צואריו עם כנפים
מנשבות ומנפנפות באויר ועל קדקדו משתרע פיליון-של-ראש עצום ורב עם
שולים רחבים? לא, אדוני! אם נבקש, נמצא לפעמים אמנים, אמנים אמתים
מלדה ומבטן, גם בקרב מנקי-הארבות המטפסים על הגגות ובקרב הרכבים
הנוהגים בסוסים. יש שבני-אדם אלו חשים ומרגישים את היפי שבע ושבעים פעמים
יותר מאשר ירגישו כל בני הטרקלינים המגוהצים והשחוצים כלם יחד. יש שעין
כזאת רואה רגע אחד איזו תמונה או איזה פסל או איזה ציור על-גבי הכתל —
והלב מתחיל מדבר פתאום. יש שאזן כזו קולטת מן האויר על-פי מקרה איזה קול
נגינה של משורר או של פסנתר — והלב מתמלא שירה והעין דמעה. אלא שבני-אדם
אלה נולדים וחיים ומתים ואינם יודעים כלל, כי הם הם האמנים האמתים. כמה
אמנים כאלה, אתם חושבים, מתו מיתת-חניקה ברחוב היהודים במשך דורות שלמים
ורבים, ואיש לא ידע את אשר חי בלבם וגם הם בעצמם לא ידעו?

מן המעון שבחצר, אשר ממול מעוננו אנו, נשמע קול צרוד של איזה גרמופון,
המנגן את נגינת הרוכבים של “האלמנה העליזה”.

– אני ידעתי פעם איש יהודי כזה, אמן אמתי, שהוא בעצמו לא ידע מעולם כי יש
לו נשמה של אמן…

– ספר! ספר! – האיצו עתה באורחנו הדוקטור מכל העברים.

והדוקטור ספר:

…האיש היה יהודי פשוט מן היהודים שברחוב נלבקי. לא היתה לו שום
השכלה במובן הרגיל ולא ידע אפילו, כי יש בעולם איזה דבר, שמצינים אותו
על-פי המלה אמנות. איש יהודי היה, היושב על התורה, והיה אדוק ושומר מצוות.
אלא שהיה מבני הנגידים וחתן יושב על ספריו בביתו של חותנו הנגיד. ואולם מי
שראה את האיש הצעיר הזה, הכיר בו מיד, כי יש בו איזו מדה מיוחדה. הדבר, אשר
קלטה אותו העין מיד בסקירה הראשונה, היתה החיצוניות המצוחצחה שלו: הנעלים
ברגליו הקטנות והנאות, שהיו מגוהצות תמיד עד שהטילו נגוהות, המעיל הארך
עד לארץ מעשה ארג-צמר שחור, שלא נמצא עליו רבב מעולם, הצוארון הלבן והמבהיק
אשר על-גבי צואריו והמגבעת הצרה על ראשו, העשויה ארג-צמר עם התריס הקטן
מלפניה, כמנהג יהודי פולין החרדים. איזה טוב-טעם מיוחד היה נכר גם
בתלבשת היהודית הפשוטה הזאת. וטוב-טעם כזה היה נכר בו גם בכל פנה
שפנה. הקבינט הקטן שהתקין לעצמו, ואשר שם ישב על ספריו העבים ולמד בהם,
היה מסודר, אם אפשר לומר כן, באפן “אמנותי” על-פי דרכו הוא. מובן מעצמו: לא
סגנון של רניסנס ולא זה של ברוק ולא זה של רוקוקו, ואפילו לא הסגנון
האנגלי החביב עתה כל-כך על הבריות – את כל זה לא ידע אפילו בשם – אלא
שהכל היה מלא חן. שפעה גדולה של כלי-צעצועים וכלי-שעשועים שונים על-גבי
הגזוזטרות ועל כרכוב התנור, מורה-שעות אוריגינלי על-גבי הכתל, ציורי איגר
והגר"א מוילנה בגפופים יפים, יריעות עם ציורים שונים על-גבי החלון,
שטיחים עם קלסתרי דוגמאות של רקמה יפה על-גבי הרצפה וארונות-ספרים עם
שמשיות של זכוכית מהודרים. והספרים עצמם וכריכותיהם – היית יכול להשבע,
כי חדשים עוד כלם ורק עתה יצאו מתחת יד הכורך. סלסול מיוחד היה נוהג בהם
והיה שוקד בזהירות מיוחדה עליהם ועל הנוי שלהם, שלא יתקלקל. הנוי, כפי
הנראה, היה שלא-מדעת לאחד מן העיקרים שבנשמתו. הכלים הנאים, זה היה ברור,
הרחיבו את דעתו בכל רגע שהיה מסתכל בהם. ואולם, כמובן, כל אלה אינם אלא
דברים טפלים. העיקר: אותן העינים, שהתחילו לוהטות ונוצצות וחולמות, בשעה
ששמע מן החוץ את קול המרש של שופין, לרגלי איזו הלוית-המת העוברת
ברחוב או בשעה שהאזינה אזנו בערבי קיץ את קול הזמרה היפה, העולה אליו מן
החלון הפתוח אשר מעבר החצר. מלחמה קטנה התלקחה בלבו ברגעים כאלה. ידע כי
ההלויה היא של מת נכרי וקול נגינות זה יש בו משום “שקץ תשקצנו”, ידע כי
המזמרת היא נערה צעירה, אחת מגרי הבית – ואולם לא היה בו כח בשום-אפן
לאטום את אזניו. היה עומד ושומע וחוזר ושומע, ועיניו לוהטות ונוצצות
וחולמות. הלא ידענו, ידענו את הסימנים האלה…

ולאיש הצעיר הזה קרה מקרה קטן, אשר היה לו כמעט לטרגדיה של חייו. קרע
רחב וארך בנשמתו ויפצענה עד לידי דם.

התחשבו כי אספר לכם איזה מעשה נורא? מעשה נפלא ומשונה?

המעשה הוא פשוט קצת יותר מדי, מעשה בכל יום. האיש הצעיר מקרה קרה לו, כי בא
לעקור את דירתו מרחוב נלבקי ולבחר לו דירה חדשה. מובן מאליו, כי את
הדירה החדשה, מכיון שהבחירה היתה עתה בידו, בקש לו באחת הרחובות היותר יפות
ובאחד הבנינים החדשים הבנוים לפי כל הטעם הטוב והמודרני. מיד כשנכנס בפעם
הראשונה למעונו החדש, התחילו עיניו מאירות. זיו ויפי כזה לא ראה עוד מימיו:
אותן הדדלתות הכבדות, הארוזות ושחורות, עם זרי הזהב מסביב להן ועם
חשוקיהן ומנעליהן העשוים שן, אותם הקירות המשוחים שלל צבעים צנועים
ולוקחי-לב, כל חדר וחדר לפי טעמו המיוחד ולפי תכליתו המיוחדת, אותם החלונות
עם צפויי הנחשת הממרטה שלהם ועם חשוקיהם ובריחיהם העשוים עשת
וזכוכית, אותם הספונים על-גבי התקרות עם ציוריהם ועם תמונותיהם
הנפלאים והנהדרים, אותם הארונות החבוים, הקבועים בתוך הקירות בצלעותיהם
ואותם התנורים…

תנור אחד לקח את לבו ביחוד, התנור היה עשוי מיוליקה ירוקה ומלפניו,
על-פני שטחו באמצע, חטובה תבנית פסל: קלסתר דינה הורסלית. השמלה
מקפלת עד לברכים, היד האחת אוחזת בקרני הצבי המרקד והשנית ממשמשת
באשפת-החצים מאחורי כתפה, ואותם הפנים ואותו החטם – –

האיש הצעיר עמד ולא ידע את הנעשה בנפשו. חש כי נשמתו מתרחצת בים של תענוגים
נפלאים והיא משתרעת, משתרעת. הנשמה נעשית גדולה ורחבה כמו ים. ככל אשר נטה
מאחרי התנור ופנה אל יתר הזויות ואל כל המראות אשר מסביב, כן חזר כפעם בפעם
אליו ועמד שוב לפניו והסתכל באותה צןרה וחזר והסתכל.

וגם בערב, אחרי אשר כבר סדרו כל הכלים וכל המשכן וכל החפצים איש איש על
מקומו הראוי, עוד עמד לררגעים לפני הצורה היפה והסתכל בה.

ופתאום הלבינו פניו מאד. כמו יד מחניקה נגעה אליו. רעיון פתאום חלף את
לבו…

הלא זאת היא צורה בולטת, צורה בולטת לכל דיניה ומשפטיה! ופתאום הוברר לו כל
הענין: מכיון שהצורה היא בולטת, שוב אין לה עוד שום תקנה. הלאו של “לא תעשה
לך פסל” אינו חל בעיקרו אלא על הצורה בשעה שהיא בולטת ויוצאת. אם כל
התמונות כשרות, הצורה הבולטת אסורה לכל הדעות. צורה כזו אין לה תקנה, אלא
אם-כן מוחקים אותה ביד ומגרדים אותה בשכין ומטשטשים את סימניה הבולטים,
עד כדי שלא להכיר בה. זעה קרה כסתה את כל מצחו.

ואולם הלא כך היא דעתם של כל הראשונים והאחרונים…

ואת אשר נעשה עם האיש הצעיר הזה הלא אין לי לספר לכם.

בשכין חד עמד לפני התנור ושפשף בו וגרד את החטם של אותה דינה ומחק את
כל הסימנים הבולטים שבאותו צבי וטשטש את כל הצורה, עד שלא הכיר בה עוד
איש. ואולם הידים רעדו בעשותו…

ואת אשר הרגיש בלבו – מי ידע? לא הגיד לאיש דבר ולא ספר.

ורק אחת אני יכול להוסיף. ממחרת בבקר, כאשר קראוני אליו, בהיותו חולה קצת,
מצאתיו מוטל בקדחת. אכן ראוי חלומו אשר ספר לי לשים אליו לב: בלילה היה
שט בנהר גדול בין אלפי כוכבים על-פני רקיע השמים העמוקים והוא עמל
ועובד בארבות ידיו בלי הרף, ופתאום והנה הוא אוחז בידו בצוארי בנו הקטן
והיחיד ומנקר את עיניו בצפרניו, ומנקר ומנקר, עד שיצאה נשמתו. נדמה
לו, כי היה חלף בידו ושחט בו את בנו. רק בעותי החלום הזה, כפי שהבטיח
לי, החליאוהו מעט, וזולתם אין דבר. אפשר – אמר לי בשחוק קל – אפשר יש בידך
איזו רפאות להעביר חלומות רעים…

מספקני מאד אם נמצאו בעולם מיני רפאות להעביר את חלומותיו של זה.

מי יודע את אשר הרגיש האמן הזה בנשמתו, מכיון שהיה מוכרח לאבד בידים יפי
זה, אשר לו צמאה נפשו כל-כך? הלא תצחקו, אדוני, ואולם סוף-סוף הלא זאת
טרגדיה גדולה של חיים קטנים…

הדוקטור החריש. האויר מסביב נעשה כבד קצת. דממה חריששית רבצה רגע על כל אשר
מסביב.

ומן המעון בחצר, אשר ממול מעוננו אנו, עלה ברגע הזה קול הגרמופון הצרוד,
בנגנו את המילודיה של “אוי עד כמה טוב לי, אוי עד כמה יפה לי להיות יהודי!”






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12035