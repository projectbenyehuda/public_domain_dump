


	
	בית־ספר לפרחים
	








כאשר ישקו עבי סערה בשמים וגשמי סיון ירדו
ארצה, –

אז יבוא רוח לח ממזרח והלך ועבר על־הערבה וחלל
על־פי שק־חלילו בין־עצי הבמבו.



והמוני פרחים יצאו פתאם על־פני השדה, ואין איש
יודע מאין באו, והם מפזזים במצהלות שובבים
על־פני הדשא.





אמנם חשבתי בלבי, אמי, כי הולכים הפרחים
גם־הם אל־בית־ספר אשר מתחת לאדמה.



וחק למדים להם לעשותו ולכלותו בעתו, והדלתות
סגורות בעדם, ובהיות עם־לבם לצאת חוצה לשעשעיהם
בטרם בוא מועד להם, והציג אותם המורה בפנת
זוית.





בבא עת הגשם ובאו להם ימי חג חפשתם.

הענפים יתדפקו ביער יחדו, העלים ירעשו לארץ
במשובת רוח, עבי הרעם ימחאו כפיהם החזקות,
וילדי הפרחים יתפרצו החוצה בלבוש אדם וצהב
ולבן.





התדעי לך, אמי? – מעון להם בשמים אשר שם
הכוכבים!

האם לא ראית כי־תערוג נפשם ככה לבוא שמה? האם
לא תדעי למה הם נחפזים ככה?

ואמנם לבי מגיד לי אל־מי הם נשאים את־כפיהם: אם
להם שמה כאשר גם־לי אם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13703