


	
	עלטה
	




לא יום אף לא לילה: דמדומים היו



חיי.



וזה אשר-לא היה וזה אשר לא יהיה –



היה מאויי.


  


בין השמשות ארך אחד – ורק לרגעים



יש כי אנער.



אשפשף עיני: עלטה. אך פאת-שמים אחת



אדמה עד-לבער.


  


אביט וכף לעין: האם הוא לפנות-ערב?



האם לפנות-שחרית?



לא אדע. ולא אדע אם עתה רק אחל



או אם זה כבר אחרית.


  


לא אהבתי ולא שנאתי. הוי אלי, אלי!



אלפי אלפי זוכים



עמלים על כל סביבי והומים פה ורועשים,



ורבבות אמללים בוכים,


  


וגלגל מנסר גלגל ושורקת כל המכונה



והעולם חי וקים.



אך מה-לי פה אני ומי לי פה אני,



וחיי אים?


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2879