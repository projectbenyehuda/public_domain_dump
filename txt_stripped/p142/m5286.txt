


	
	לא אנכי חלמתי החלום
	



[לא אנכי חלמתי החלום] / דוד פרישמן

*




לא אנכי חלמתי החלום –



אני רק בקשתי הפתרון;



אני רק בקשתי, דרשתי;


“מה-הוה”, “מה-תכלית”, “מה-יתרון”.




לא אנכי חלמתי החלום –



היה לו אחר וחלמו;



חלם לו עולם כה נפלא,



וסוד בו השקיע – וסתמו.


  


חלם לו שמש ולילה,



חלם לו חיים ומות,



ושמים וארץ ואדם



ולב לו – ובו גיא צלמות.


  


ואותי גם אותי רק חלם –



מין חרטם בין חכמי חרטמים;



ויחלם מין לב לי בקרב,



ובלב לי מין אורים ותמים.


  


ואני פה כל-ימי רק אדרש,



רק אשאל את-תמי ואת אורי:



מה פשר חלומו של זה שם?



וחיי מה המה ויסורי?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5286