


	
	חיטרא: משחק במחלקה אחת
	



מתרגם אנגלית מן המקור

הבנגלי על-ידי המחבר

בעצמו ומאנגלית לעברית

על-ידי

דוד פרישמאן





דברים אחדים

הדרמה הלירית הזאת נכתבה לפני עשרים וחמש שנה בערך, ומיסדה היא על
ספור המעשה המובא בספר המהבהרטא, שתכנו הוא כך:

כשנדר אריונא את נדרו להנזר מן העולם ויצא בגולה ובא עד
מנפור, ראה שם את חיטראנגדא, בתו היפה של המלך שם
הנקרא חיטראוהנא, ותקח את לבו בקסם חנה הגדול, וישאל מן
המלך לתת לו את בתו לאשה. וחיטראוהנא, ובשמעו את שאלתו, שאל
אותו לשמו ולמולדתו, ויען אותו כי הוא אריונא יורש העצר אשר למשפחת
בית פנדוא. אז ספר לו המלך, כי ראש בית אבות אבותיו, הוא
פרבהנינא אבי מלכי מניפור, הלך ימים רבים ערירי, לא
היה לו בן אשר יירש אותו אחריו, ויהי צם ומענה את נפשו כל הימים, עד
אשר ראה שיוה האלהים בעניו ויחמול עליו ויתן לו וגם לכל הבא
אחריו לדורותיו איש איש ילד אחד, ומדור לדור היה ילד זה ילד זכר; ורק
הוא, חיטראוהנא, הוא הראשון אשר לא נולד לו בן, כי-אם בת, היא
חיטראנגדא, ומאחרי אשר עליה להקים לו זרע, ולכן עשה עמה תמיד
כאשר יעשה עם הבנים ויגדל אותה כמו בן וילמד אותה כל אשר ילמד
הבן ויעש אותה ליורשת אותו. ואחר-זה הוסיף המלך ויאמר:

“הבן האחד אשר יולד לה, זה יקים את זרעי אחריו לדורותיו, ואת הבן הזה
אשאל לי מעמך במחיר תתי אותה לך. אם תאות לי לקים את הדבר הזה
לעשותו, תוכל לקחת אותה לך לאשה”.

ואריונא קבל את הדבר למלא אותו לעשותו, ויקח לו את
חיטראנגדא לאשה וישב עמה בעיר מלוכת אביה שלש שנים, וכאשר נולד
להם בן, חבק אותה אל לבו באהבה, ואחר-כן נפרד מעליה ומעל אביה,
וישב ויצא בגולה כבראשונה.





הנפשות


אלים:

מדנא (ארוס)

וסנטא (ליקוריס).



בני אדם

חיטרא, בת מלך במנפור.
אריונא, בן מלך ממלכי בית קורו, מעדת הקשטריא, או “עדת הלוחמים”. בשעת המעשה הוא יושב בדד ביער כמו נזיר.



אנשי כפר מנוף רחוק ממנפור.




מחזה ראשון


חיטרא

האתה הוא האלהים בעל חמשת החצים – אלהי האהבה?



מדנא

אני הוא הבן הבכור ליוצר אשר נולד בלבו ראשונה.
בעבותות מכאוב ובתענגות אאסור את חיי כל איש וכל אשה!



חיטרא

ידעתי, הוי איך ידעתי מה המכאוב הזה ומה העבותות האלה. – ואתה מי זה,
אדוני?



וסנטא

אני רעו – וסנטא – מלך תקופות השנה. לולא אנכי הרודף אחרי המות.
ואחרי התחלואים להלחם אליהם תמיד, כי-עתה החריבו את הארץ
עד-היסוד. אני הוא הנער לנצח.



חיטרא

לך אלהי וסנטא, אכרע ואשתחוה.



מדנא

אבל האם נדר נדרת לאלהים בחזקה, את נכריה נחמדה? למה תתני
לנעוריך הרעננים לבלות בצומות ובענות נפש? קרבן אשר כזה לא
ירצה לעבודת הקדש אשר לאהבה. מי את ובקשתך מה היא?



חיטרא

חיטרא אנכי, בת לבית המלך במנפור. הנה שיוה אלהים נשבע בחסדו
הגדול לאבי אבות אבותי, הוא המלך,לתת לו זרע בנים דור אחרי דור, אשר
לא יחדל בן מקרבם עד-עולם. ובכל-זה לא יכל דבר אלהים זה להפוך את
ניצוץ החיים אשר היה ברחם אמי ולשנותו, כי ככה גבר בי עצמי,
אף כי אינני בלתי אם אשה.



מדנא

ידעתי את כל זה וכי לבעבור זאת גדל אביך אותך כמו בן וילמדך
לדרוך קשת ולעשות כל מלאכה אשר יעשה אותה מלך.



חיטרא

כן הוא הדבר, ולכן לבשתי מלבוש גבר, ואת חדרי הנבדל, חדר הנשים
אשר היה לי, עזבתי. נכלי אשה אשר בם תצודד לבבות לא ידעתי. ידי
אמונות לתפוש את הקשת, אבל את מלאכת קפידון להיות מורה חצים
במו-עיני לא למדתי.



מדנא

אכן אין דורש מעמך ללמוד את המלאכה הזאת, את היפה העין יודעת
אותה לעשותה גם באפס למודים, ואמנם האיש אשר פגעו החץ בלבו יודע
היטב כי כן הוא.



חיטרא

יום היה ואני הלכתי לבקש לי ציד ואתע על שפת נחל פרנה. את סוסי
אסרתי אל גזע עץ, ואני יצאתי בעקבי אחד הצבאים וארד אל-בין
הסבכים העבתים. נתיב צר ומעקל מצאתי אשר התפתל בתוך העלטה
אשר לענפים המסבכים, העלים רעדו לקול שריקות הצרצר, ופתאם
ראיתי והנה איש שוכב על-פני הדרך אשר לפני ורובץ על טרפי צמח
יבשים. בגאות לב צויתי לסור הצדה, והוא לא שם את דברי אל לב.
אז נקבתי בו בבוז בקצה קשתי החד. ברגע ההוא השתער האיש מעל מקומו
ויקם, וארא והנה הוא חזק-בשר וחסן מאד, דומה ללשון אש אשר
התלקחה פתאם מתוך ערמת אפר. שחוק עלז חלף על קצות שפתיו, ואני
אמרתי בלבי: רק אין זאת כי אם משחק הוא למראה תבניתי אשר היתה כתבנית
נער. אז חשתי בנפשי בפעם הראשונה בחיי כי אשה אנכי וידעתי כי גבר עומד
לפני.



מדנא

ברגע מברך אלמד את האיש ואת האשה את התורה הנאמנה להכיר איש את
אחיו. אבל מה נעשה אחר-כן?



חיטרא

ביראה ובתמהון שאלתיו: “מי אתה?” והוא ענני: “אריונא
אנכי, משבט קורו הגדול”. הייתי כאבן דומם, עמדתי כפסל ושכחתי
להשתחות לו. האמנם זה הוא אריונא אליל חלומותי היחיד והגדול?
כן, זה ימים רבים שמעתי, כי נדר נדר לאלהים לחכות
שתים-עשרה שנה עד קחתו לו אשה. ואני הנה מאז הסית אותי דם
נעורי יום יום לנסות את כחי אליו במלחמה, ותאותי אל הכבוד
פיתתני להתנכר ולבוא לפניו ולקרא לו לקרב, להלחם שנינו יחדו
איש לקראת איש, למען הוכיח לו את כח אצבעותי למלחמה. הוי לב פותה,
לאן ברח גאונך פתאם? מי-יתן ויכלתי לתת את כל נעורי עם כל
תשוקותיהם חלף רגב-האדמה אשר עליו עומדת כף רגלו, וחשבתי לי את זה
לחסד גדול. לא אדע עתה מה היתה שבלת המחשבות אשר שטפתני ברגע
אשר ראיתי פתאם כי הוא הולך ונעלם בין העצים. הוי אשה פותה, אשר לא
ברכת אותו לשלום ולא דברת אליו דבר ולא שאלת מעמו סליחה,
כי-אם עמדת כבול עץ ברגע אשר פנה ממך בלעג בוז
וילך!… ממחרת היום בבקר פשטתי מעלי את בגדי הגברים אשר לי
ואעד צמידים וצעדות וחגורת חלצים ושמלת משי ארגמן.
השמלה אשר לא נסיתי ללכת בה דבקה אל בשרי הרועד כמו תחרא;
אבל אנכי מהרתי ללכת ולבקש עד כי מצאתי את אריונה בהיכל היער אשר
לשיוה.



מדנא

ספרי לי את כל המוצאות אותך אחת לאחת עד תמן, הלא אנכי ילוד
הלב אשר לאלהים ומסתרי מחשבות כאלה אבין.



חיטרא

לא אזכור היטב את אשר דברתי ואת אשר ענני. ואתה חמל עלי ואל
תצוני לספר לך דבר לדבר. כלמה עברתני כמכת
רעם, ובכל-זאת לא יכלה לי לפצפצני לשבבים, ככה היתה גבורתי
וככה היה כחי כח גבר. ורק בשובי לביתי נקבו באזני דבריו האחרונים
כמדקרות מרצעות אדמים מאש לוהט. “הלא נדר נדרתי לאלהים לבלתי
קחת לי אשה. לא אוכל להיות לך לבעל!” הוי לנדרי גברים! ואתה, אלהי
האהבה, הלא לנכון ידעת כי קדושים וחכמים רבים, בשבתם לרגלי אשה,
עזבו את כל השכר אשר יבוא להם מצומותיהם ומענות-נפש אשר
קבלו עליהם לכל ימי-חייהם. שברתי את קשתי לשבבים ואת חצי
שרפתי באש. שנאתי את זרועי החזקה והמהירה בגלל האותות אשר היו בה
מרב דרכי את מיתרי קשתי. הוי אהבה, הוי אתה אלהי האהבה, עד לעפר
הכנעת את הגאוה הריקה אשר היתה לי וכל גבורת האיש אשר בה
התהללתי הנה היא מרטשה ומובסה עתה לרגליך. למדני נא
אתה את פקודיך עתה; תן לי כיום הזה את הכח אשר לחלשים
ואזרני את כלי הנשק אשר ליד לא-מיזנה.



מדנא

הנני והייתי לך לרע. את אריונא המכניע את כל הארץ אביא אליך להיות
לך לשבוי ומפיך ישמע את משפטו על-דבר מרדו אשר
מרד.



חיטרא

לולא קצרה עתי לי, כי-עתה יכלתי לכבש את לבו לי מעט מעט ולא
הייתי שואלת עזרה מעם האלים. כמו רע הייתי עומדת לימינו,
לנהוג את סוסיו הפראים אשר לרכבו ולעזור אחריו בצאתו
לתענגותיו לצוד ציד, ובלילה הייתי שומרת עליו לפתח אהלו והייתי
ממלאה אחריו את מפעליו הגדולים אשר איש מן הקשטריא שומה
עליו לעשותם, למען הושיע לנדכאים ולתת משפט לאשר אין לו. אז הנה בוא יבוא
היום אל-נכון אשר יביט אלי משתאה ואשר ישאל: “מי הוא זה הנער הזה? האם לא
אחד מעבדי הוא אשר היה לי באחד מגלגולי חיי הראשונים, והוא דבק
אחרי כמו מפעלי הטובים אשר דבקו אחרי, למען היות עמי פה
בחיי החדשים?” ואמנם אנכי אינני האשה אשר תחביא יגונה בתוך
הדממה העזובה ותשפוך עליו את דמעותיה בלילה ובבקר תסתיר אותו תחת
מסוה השחוק ותאריך רוחה והיתה לאלמנה מלדה. אל לפרח תשוקתי להיות
מובס לעפר בטרם פריו יגמול. הנה זאת עבודתי וזאת מלאכתי לכל
ימי-חיי, למצא לי אזן קשבת ולתת לנפשי כבוד. ולכן הנה זה באתי עד
לפתח דלתך, אתה אלהי האהבה הכובשת את כל הארץ; ואתה וסנטא,
האלהים הרענן אשר לתקופות השנה, העבר-נא מעל בשרי הרך את העול אשר
נעשה לי ביום הולדי בהנתן לי התאר הרע הזה אשר לי. רק ליום
אחד שים אותי יפה להפליא, לבעבור איף כמו האהבה אשר פרחה בקרב לבי
פתאם. רק ליום אחד קטן תן לי יפי שלם בלי כל סלף, ואז אערוב לפניך את
ערבתי על-דבר יתר הימים אשר יבואו.



מדנא

גברתי, הנה שאלתך תעשה.



וסנטא

ולא רק למדת יום אחד קטנה, כי-אם לשנה תמימה תדבק כל
חמדת פרחי האביב ליצרי בשרך.






מחזה שני


אריונא

החלום חלמתי או אם באמת ראיתי על שפת הנחל את כל אשר ראיתי? על נות
ירק-דשא ישבתי ברדת צללי היער ואזכור שנים אשר חלפו, ופתאם והנה
מראה כליל יפי נגלה אלי מעט מעט בצלם דמות אשה, והאשה עומדת על-פני
חלקת אבן לבנה אשר עם שפת המים. רגע אחד דמיתי בנפשי כי לב
האדמה גם הוא ירחב מגיל תחת כפות רגליה הלבנות והיחפות, ורגע
חשבתי כי מעטה הבשר הענג והדק אשר על עצמותיה יתמוגג פתאם מרב
התרוממות הנפש ויהפך לאד והיה כזהב דמדומי השחר הנמס
מלפני השלג אשר על ראש הגבעה במזרח. אז השתחותה על-פני הנחל
הנוצץ ותבט ותרא בו את פניה, ופתאם רגזה לאחור ותעמוד דומם;
אחר-כן צחקה חרש ותנע את שמאלה בעצלתים ותפרע את ראשה
מעט מעט ותתן לשערותיה להשתפך על הארץ לרגליה. אז גלתה את
שדיה ותבט על זרועות ידיה המחטבות באין סלף, ותמלא
שמחה למראה בשרה. ואחר-כן כפפה את ראשה ותבט ותרא את
ציץ-נעוריה המתוק והפורח ואת הזיו ואת האדם הצח אשר לעורה, ופניה
קרנו מחדות פתאם אשר לא פללה. ככה ישתאה כל היום גם פרח
הלוט הלבן על מראהו, לו רק יכל להפנות מעט את צוארו בבקר
בעת הקיצו ולראות את צלם דמותו בתוך המים. אבל מקץ רגע אחד והנה סר
השחוק מעל פניה וצל תוגה התלונן בעיניה. אז שבה ותקלע את
קוצות שערותיה ואת צעיפה פרשה על זרועותיה ותאנח חרש ותלך
–ותהי בעיני כמו ערב יפה אשר ירד אל תוך הלילה. דמיתי רגע כי
כל תשוקתי הנמלאה נגלתה אלי פתאם לאור ברק, ואחר-כן שבה
ותכבה… אבל מי-זה נוגע עתה אל דלתי?



חיטרא באה, לבושה שמלת אשה

אוי לי! הנה היא פה. הרגע נא לבי!

גברתי! אל לך ירא אותי: אחד מאנשי הקשטריא אנכי.



חיטרא

אורח תהיה לי בביתי, אדוני הנשא. אני היא היושבת בהיכל הזה. אכן לא
ידעתי במה אוכל לקדם את פניך בבאך בצל קורתי.



אריונא

עצם מראה-פניך זה הוא הנחמד מכל דבר אשר בו תקדמי את פני,
גברתי היפה. ועתה אם לא ירע הדבר בעיניך, תני ואשאל אותך דבר.



חיטרא

עשה כבקשתך.



אריונא

האם נדר נדרת לאלהים בחזקה אשר עשה אותך לשבויה בהיכל השומם
הזה וימנע מבני אדם את הענג לראות את פניך הנחמדים?



חיטרא

ראה הנה בקשה נסתרה צפונה בקרב לבי אשר עליה אתפלל יום יום
לשיוה אלהים לבעבור יעשה אותה לי.



אריונא

מה תוכלי לבקש, ואת הלא הנך הבקשה אשר לתבל
כלה! מן הגבעה אשר פה במזרח, אשר עליה יציג שמש הבקר בראשונה, את
כף רגלו הלוהטת, ועד קצה ארצות המערב עברתי. את כל הנחמד והיפה
והנשגב אשר על-פני כל הארץ ראיתי. ועתה, ראי נא: כל דעת אשר
אספתי, לך אתננה, ורק הגידי לי את-מה או את-מי את
מבקשת.



חיטרא

זה אשר אבקשנו נודע לכל איש.



אריונא

האמנם! אבל מי-זה אפוא ברוך-אלהים זה אשר תהלתו לקחה את לבך
שבי?



חיטרא

חטר הוא מגזע כל נבחר אשר מכל בתי המלכים וגדול מכל
הגבורים.



אריונא

גברתי, אל נא תקריבי קרבן את עשר כל היפי הרב הזה אשר לך על
מזבח תהלת-שוא. יש אשר שמועה ריקה עוברת מפה אל פה והיתה כמו אד
למועד דמדומי בקר בטרם יעלה השמש. הגידי לי, מי הוא זה הגבור
הנשא הלזה הגדול מנצר שרשי מלכים?



חיטרא

נזיר בודד! רק מקנא אתה באחרים בשמעך את שמם הטוב.
הטרם תדע כי המהלל מכל השמות על-פני כל האדמה הוא שם בית מלכי
קורו?



אריונא

בית מלכי קורו!



חיטרא

ואם לא שמעת מעולם את הגדול מכל השמות אשר לבית הזה המהלל עד
למרחוק?



אריונא

הואילי נא והשמיעיני את השם הזה בעצם שפתיך.



חיטרא

אריונא הוא, כובש כל הארץ. מעל שפתי העם קטפתי לי את השם הזה אשר
לנצח וברחמים רבים טפחתיו בקרב לבי, לב הנערה. אבל מדוע אתה מביט
נכחך נבעת ככה, אתה הבודד? האם ברק השם הזה איננו גם-הוא בלתי
אם ברק-שוא? ענני נא, ואני לא אאחר רגע מקרוע את סגור לבי זה
ולהשליך משם את עדי השקר הלזה על-פני עפר האדמה.



אריונא

יהי שמו ותהלתו שקר או אמת, יהי אמץ לבו וגבורתו אמונה או מרמה,
ואולם חמלי נא את עליו ואל תגרשי אותו מקרב לבך – כי הנה הוא
כורע עתה לרגליך.



חיטרא

אתה הוא אריונא!



אריונא

כן-הוא, אנכי הוא זה. אנכי הוא האורח הרעב לאהבה העומד פה לפתח
דלתך.



חיטרא

אם-כן אפוא לא אמת הוא, כי נדר נדר אריונא להיות אשה עצורה לו
שתים-עשרה שנה!



אריונא

את היא אשר הניאות אותי והפרת את נדרי כאשר יניא הירח את
הלילה ויפיר את נדר חשכתו.



חיטרא

האם לא תכלם? מה ראית בי, כי היית בגללי לבוגד בנפשך? את מי אתה
מבקש בתוך העינים השחורות האלה ובזרועות הידים הצחות כחלב, אם נכון אתה
לתת במחירן את ישרת לבך? ולא אותי, את עצם נפשי, תאמר לקנות – את זאת
ידעתי. ואף אמנם ברור הדבר כי לא זאת היא האהבה ולא בזה ינתן יקר
וגדלה לאשה! אוי לי אם הלבוש המתמוגג הזה, לבוש הבשר, יכל
לעור עיני איש עד בלתי ראות עוד את האור היוצא מן הנשמה אשר חלוף
אין לו! אמת דברת, אריונא: עתה ידעתי אל-נכון כי תהלת גבורתך
כמו-איש איננה בלתי אם תהלת שקר.



אריונא

הוי, עד-כמה אחוש בנפשי מה-שקר תהלת איש וגאות גבורתו! כל-זה
נדמה בעיני כמו חלום. רק את לבדך שלמה, את אוצר כל העולם, קץ
כל עני, תכלית כל חפץ – את האשה היחידה! יש אחרות אשר רק מעט מעט
ובימים רבים נכירן. אבל את היא אשר יראה אותך איש רגע אחד,
וראה ברגע ההוא את השלמות כלה אשר לנצח נצחים.



חיטרא

אללי, לא אנכי היא זאת, לא אנכי, אריונא! הלא אינני בלתי אם
תרמית-עינים אשר עשה אחד האלים לך לך גבורי, לך מזה.
אל-נא תארש לך דבר שקר, אל-נא תקריב את לבך הגדול קרבן על
מזבח מקסם-כזב. לך-לך מזה.






מחזה שלישי


חיטרא

לא, לא יתכן דבר אשר כזה: – אשר ישא אדם את להט העין הבוערת
הפורץ מקרב הנשמה הרעבה ותופש בו כמו ידות מלקחים; אשר
יחוש בהתאמץ בו לבו לשבר את כבליו ולמלט את קול
הזעקה הגדולה הפורצת מקרבו – ואשר ישלח אחרי-כן מעל פניו את
היקר לו מכל, כאשר ישלח העני בפתח – לא, לא יתכן דבר אשר כזה.



מדנא ווסנטא באים

הוי אלהי האהבה! מה עצומה לבת האש אשר הקפת עלי! בוערת אנכי
כלי ומבעירה את כל אשר אגע בו.



מדנא

חפצתי לדעת אחת לאחת את כל המוצאות אותך בלילה האחרון.



חיטרא

בערב שכבתי על-פני מרבץ דשא אשר נזרע כלו ציצי פרחי-אביב,
ואזכור את תהלות יפיי הנפלאות אשר שמעתי מפי אריונא;
– ואשת נטף אחרי נטף את צוף הדבש אשר רדיתי לי ביום. אז
נשכחו מלבי כל דברי ימי-חיי אשר חלפו וכל אשר נעשה בי מאז. חשתי
בנפשי כי הנני כמו פרח אשר אין לו בלתי אם חיי רגעים מעטים ונחפזים
לשמוע את המית כל החלקות ואת קול ההמלה ואת הרעש אשר ליערות,
ואחר-כן שומה עליו להפנות את עיניו מן השמים ולהוריד את ראשו ארצה
ולהוציא את רוחו עם עפר האדמה באין קול וצוחה ולכלות את החלום
הקטן אשר לרגע שלם שאין לא עבר ואין לו עתיד.



וסנטא

יש אשר חיי תהלה באין גבול יפרחו וגם יסופו בן בקר אחד.



מדנא

כמחשבה באין קץ אשר נמצא לפעמים בתוך מדת זרת קטנה אשר לשיר זמרה.



חיטרא

רוח הדרום הניעתני עד לישון. מיערת מלטי הפורח אשר ממעל לי
נטפו על בשרי נשיקות מתוך הדממה. על-פני שערת ראשי ועל
לוח לבי ולמרגלותי בחרו פרחים שונים מקום להם לגוע שם. אני
ישנתי, ופתאם בדממת שנתי חשתי כמו מבט-עין חד ועז נוגע
בבשרי הנרדם והיה כאצבע חדה אשר ללבת אש. השתערתי
מעל מקומי וארא והנה הבודד עומד עלי. הירח סבב אל המערב
ויבט אל-בין העלים ויהי אורב אל הפלא הלזה אשר פעל אותו
אלהים בצלם גו אדם חלש. הרוח מסביב כבדה מריח בשמים;
דממת הלילה צללה לקול שריקות הצרצר; משנה פני העצים אשר
לא נעו ולא זעו היה פרוש על חלקת הנחל; והוא עמד ומטהו בידו,
כלו חסן וזקוף ומחריש, והיה כעץ היער. ואני בפקחי את עיני
דמיתי כי חדלו כל החיים מסביב בכל אשר הם וחלום לדה חדשה עובר
עלי בנאות צללי-עד. פשטתי מעלי את כלמתי ותחלץ
ותפול מעלי כשמלה הנופלת לרגלי. שמעתי בקראו –
“אהובתי, את האהובה לי מכל!” וכל חיי הנשכחים התחברו יחדו
להיות לאחדים, למען אוכל להשיב דבר. אמרתי: קחני קחני נא כאשר
הנני!" ואת ידי שטחתי אליו. הירח ירד אל מאחרי העצים. מסך
עשוי חשכת אפלה כסה את כל. שמים וארץ, זמן ומקום, ענג
ומכאוב, חיים ומות, כל אלה התערבו יחדו בהתרוממות-נפש אשר לא יכיל אדם
אותם… עם קרן-האור הראשונה ועם צפצוף קול-הצפרים הראשון התעוררתי
ואשב נשענה על זרוע ידי השמאלית, והוא שכב נרדם ושחוק
פלאי רחף על שפתיו, ויהי כירח העולה אשר לפנות בקר. נגה
דמדומי השחר המאדם נפל על מצחו הצח, ואני נאנחתי ואקום.
הטיתי את טרפי העלים הסבוכים לחברם אחד לאחד, לבעבור מנע את
השמש השוטפת מהכות על פניו. הבטתי מסביב וארא והנה האדמה הישנה
ומראיה כקדם. זכרתי את אשר הסכנתי להיות מעודי, וארוץ הלך
ורוץ ואהי כצבי הירא את צלו ואעבור את נתיב היער אשר פרחי
שיפלי כסו אותו. אז מצאתי פנה עזובה ואשב ואסתיר את פני
בשתי כפות ידי לבעבור אבך ואיליל. ואולם לא באו דמעותי
לתוך עיני.



מדנא

הוי לך, את בת-תמותה! מן האוצר אשר לאלהים גנבתי את היין הנבחר
המלא ריח שמים, ואמלא בו לילה אחד על-פני האדמה עד שפתו
ואתנהו על ידך למען תשתי – ועוד עתה שומע אנכי את קול
זעקתך מן המכאוב.



חיטרא בנפש מרה

מי שתה אותו? את היקרה מכל משאלות החיים, את התחברות האהבה
הראשונה אמרו להקריב לי, ופתאם שבו ויגזלו אותה מידי! היפי הזה
אשר השאילוני, השקר אשר העטו עלי, הן יחלץ ויפול מעלי
כנפול ציצים מן הפרח בנשוב בם הרוח, ואת אות הזכרון האחד
אשר להתחברות המתוקה ההיא יקחו עמם; והאשה אשר תכלם
למראה עניה הערם תשב ותבך יומם ולילה. הוי אלהי האהבה!
החזון הארור הזה ירדוף אחרי כמו רוח רעה ויגזול ממני את כל השכר
אשר נתנה לי האהבה – את כל הנשיקות אשר יערוג לבי אליהן.



מדנא

אללי, רק לשוא בא לך לילך האחד! אנית תענוגיך נראתה
אליך מרחוק, ואולם הגלים לא נתנו לה לקרבה אל החוף.



חיטרא

השמים היו קרובים ככה למו-ידי, ואני רק שכחתי לרגע כי עוד לא החזקתי
בהם. אבל כאשר הקיצותי בבקר מחלומי, מצאתי כי צרתי המתחרה בי
יושבת בקרבי בתוך בשרי; ועוד נטל עלי גורלי המר לפאר אותה יום יום
ולשלוח אותה אל מחמד לבי ולראות במו-עיני בחבקו אותה. הוי אלי,
שוב נא וקח לך את המתנה אשר נתת לי!



מדנא

אבל אם אקח אותה ממך, איך תוכלי להתיצב לעיני אהוב-לבך? האם
לא באכזריות תלכי עמו אם תאמרי לחטוף את הכוס מבין שפתיו
ברגע אשר שתה כמעט רק את נטף התענוג הראשון? הלא בבוז ובחמה יביט
עליך!



חיטרא

ובכל-זה טוב שבעתים לעשות את אשר אמרתי. את תארי כאשר הוא אחשוף
לנגד עיניו, והוא טוב שבעתים מן המסוה הזה. ואם יגרשני מלפניו
ויהדפני ברגליו ואת לבי ישבר – אז אשא ואסבול ואדום.



וסנטא

שמעי נא לעצתי: הן מועד תקופת הפרחים יעבור עם בוא הסתו, וכל
פרי אשר על העץ ינחל עז וכבוד. ככה יבוא יום אשר פרח הבשר אחרי
בשלו עד-בלי-די יבול מאליו ויפול, ואריונא יקח בשמחה את
האמת הנשארה והקימה אשר נהפכה ותהי בך לפרי שלם. לכי,
בתי, ושובי אל חגך עם משובתו הרבה.






מחזה רביעי


חיטרא

למה אתה מתבונן בי ככה, הלוחם?



אריונא

מתבונן אני בך ורואה בקלעך את עטרת-הפרחים הזאת. חריצות-יד
וחן, תאומי אח ואחות אלה, מפזזים על קצות אצבעותיך
בשמחה. מתבונן אני בך וחושב מחשבות.



חיטרא

מה אתה חושב, אדוני?



אריונא

חושב אני כי בחריצות-יד זאת ובמתק-אצבעות אשר כזה יכולה את לקלוע את ימי
גלותי למקלעת עטרת-פרחים אשר לא תבול, למען עטרני בה בשובי
לביתי.



חיטרא

לביתך! אבל האהבה הזאת לא תצלח לבית!



אריונא

לא תצלח לבית?



חיטרא

לא. ואתה אל נא תוסיף לדבר בזה עוד. קח עמך לביתך את כל אשר איתן ואת
כל אשר יעמוד לעולם. אבל הנח את הפרח הקטן והנכרי באשר הוא שם ובאשר
צמח; הנח אותו לגוע ביפיו בנטות יומו ולמות יחד עם כל
הפרחים הנובלים ועם כל העלים הקמלים. אל נא תקח אותו עמך אל
אולם היכלך, להשליכו שם על רצפת האבן אשר לא תדע חמלה לחמול
אל דבר הנכון לגוע ולהשכח.



אריונא

האם זה ארח אהבתנו?



חיטרא

כן: זה ולא אחר! אך מה לנו התאונן? זה אשר טוב לימים ספורים, אל נא
נתן לו להמשך עד-בלי-קץ. כל חדוה תהפך למכאוב, אם הדלת אשר
בה תוכל לצאת תהיה סגורה בעדה. קח את אהבתי והתעלס בה כל
הימים אשר תאריך להיות. רק אל נא תתן לערבך השבע לשאל יותר
מאשר תוכל תאות בקרך לקצור… היום עובר. קח לך את עטרת-הפרחים
הזאת. עיפה אנכי. קחני נא אל תוך זרועותיך, אהובי. תן נא וחדלו כל
התלונות וכל ריב-דברים למועד המתוק אשר תתחברנה שפתינו
יחד.



אריונא

הס! שמעי נא, אהובתי: הנה צליל פעמוני התפלה עולה מתוך
מקדשי הכפרים הרחוקים ועובר על כנפי רוח הלילה בתוך הדממה על-פני
העצים!






מחזה חמישי


וסנטא

נבצרה ממני לכונן את צעדי עם צעדיך יחדו, רעי! עיף אנכי
ויגע. כבדה המלאכה להחזיק את להט האש אשר הבערת. השנה
תתקפני, המניף נופל מתוך ידי ואפר קר מכסה את לבת האש.
מתעורר אנכי משנתי ובמאמצי כל כחי אציל את הלהבה
היגעה. אבל דבר אשר כה לא יוכל להמשך ימים רבים.



מדנא

ידעתי כי נע אתה אנה ואנה כמו ילד. מפעליך מאז מתמוטטים
לכל-רוח גם בשמים וגם בארץ. בנינים אשר בנית אחד לאחד בקרב ימים
רבים במחשבות רבות, אותם תשוב להרוס ברגע אחד, ולא תנחם. אבל המלאכה
אשר עשינו עתה הלא שלמה כמעט. ימים מלאי חדוה חולפים מהרה
והשנה ההולכת לקצה עוברת בחדוה לוקחת-לב.




מחזה ששי


אריונא

הקיצותי היום בבקר ואמצא והנה התכו חלומותי והיו לאבן יקרה.
ואולם אין לי ארון לטמון אותה בו, אין לי כתר-מלכות לשבץ אותה
במשבצתו ואין לי שרשרת לתלות אותה עליה. ובכל-זה לא קם בי רוח
להשליך אותה מלפני החוצה. ככה אנכי מחזיק אותה בימיני לריק, וימיני
זאת, ימין איש מן הקשטריא, שכחה בעבור זאת את כל עבודתה ואת כל
מלאכתה אשר עליה לעשות.


חיטרא באה.


חיטרא

הגידה לי את מחשבותיך, אדוני.



אריונא

רוחי מלא היום מחשבות בדבר הציד. ראי הנה הגשם יורד כאפיקי
נחלים עזים ומתדפק במשובה אל מורד הגבעות. צללי עבים
חשכים וכבדים תלוים על ראשי היערות, והנהרות אשר גאו
מימיהם מרצדים כנערים שובבים ופורצים כל חק בשחוק-לעג
ועוברים כל גבול אשר הושם להם. בימי גשמים אשר כאלה הלכנו תמיד
חמשתנו, אני וארבעת אחים, עד יער חיטרקא לצוד שם ציד חיות
טורפות. הימים האלה היו ימים טובים, לבנו בקרבנו רקד לקול רעש
התף אשר לרעם העבים. היערות מסביב צללו לקול התכיים
הצורחים. מפני המון קול הגשם והמלת מפלי-המים לא יכלה
האילה היראה לשמוע את קול צעדינו בקרבנו; הנמרים עזבו
את אותות עקבותיהם על-פני האדמה הרטבה וככה גלו את סוד מקום
רבצם. ובכלות צידנו ואנחנו אמרנו לשוב הביתה, אז החלונו
להתחרות איש עם אחיו בהיותנו משליכים את נפשנו מנגד לשוט במי
הנחלים השוטפים בסערה לבעבור לשוב ככה הביתה. אכן רוח אשר אין לו מנוח
שוכן בקרבי. עורגת נפשי אל הציד.



חיטרא

ראשית דבר: נקרת הצור אשר החלות לרוץ בה, רוץ ורד.
הבטוח אתה בכל לבך כי האילה הנחמדה אשר אתה רודף אחריה תהיה
לך לשלל באין מפלט? לא – עוד לא. כמו חלום תתחמק חית היער
הזאת מתוך ידך ברגע אשר תחשב כי קרובה היא אליך במאד מאד. ראה הנה
הגשם הזועף מרדף לפניו את הרוח ומורה אחריו אלפי חצים. ואולם
חפשי ישאר הרוח לנפשו ולא יכנע. ככה יהיה גם משפט הציד
אשר לנו, אהובי! רודף אתה אחרי רוח-היפי קלת הרגלים ואתה שולח
אחריה את כל חציך אשר בידיך. אבל אילת-הכשפים הזאת עוד
תרוץ חפשית לרוחה ויד לא תגע אליה.



אריונא

האין לך אהובתי, בית מולדת, אשר שם יחכו לבבות מלאי אהבה
לשובך? האין בית אשר בבואך בו תביאי אליו נעימות באין קץ
על-ידי מפעליך הענגים ואשר בעזבך אותו ללכת לקראת
השממה הזאת והנה כבה אורו?



חיטרא

מה השאלות האלה אשר אתה שואל? האמנם חלפו רגעי התענוגות אשר לא
היתה בהם לא הגות ולא מחשבה? או הטרם תדע כי אנכי פה אינני כל-דבר בלתי
רק הנפש אשר אתה רואה בזה לפניך? מחוץ למקום הזה ומעבר לרגע הלז אין
למעני כל-יש. הטל השוכב על שפת העלה אשר לציץ הקינסוקא
אין לו שם ואין לו תכלית. ומענה אין לו על כל שאלה אשר ישאל.
זאת אשר אהבת דומה אל פנינת-הטל השלמה הזאת.



אריונא

האין כל קשר בינה ובין האדמה? האם היתה רק כחלק מן השמים אשר החזיק
אחד האלים המתהוללים בידו והפיל אותו ארצה מבלתי היותו נזהר?



חיטרא

כן.



אריונא

אללי לי! הלא זה שרש הדבר אשר פחדתי תמיד לנפשי כי עוד רגע מעט ואת
תאבדי ממני. לבי בי איננו שלו ורוחי לא תדע שלום. גשי אלי
קרובה מאד, את הרחוקה אשר לא תשיגך כל יד! התמכרי נא
לרצונך אל הכבלים אשר ישימו עליך שם ובית ומשפחה. תני
ויחוש לבי אותך כלך באשר את שם וראיתי חיים עמך בנוה
שלום אשר לאהבה.



חיטרא

מדוע תיגע לשוא ללכוד את צבעי העבים ואת מחולות הגלים ואת
ריח הפרחים ולהחזיק בם?



אריונא

הוי גברתי לי! אל תקוי להשביח את שאון האהבה בדמיון רוח. תני
לי דבר אשר אוכל להחזיק בו; דבר אשר כח לו להאריך היותו מן התענוגות
ואשר יעמוד הכן גם לעת צרה.



חיטרא

גבורי! עוד לא מלאו ימי השנה ואתה הנה עיפת. הנה כן
אבין עתה את כל החסד אשר עשו אלהים עם הפרחים בתתם להם מדת חיים
קטנה. לו גוע גם בשרי זה ולו מת עם פרחי האביב האחרון יחדו, כי-אז
מתי בכבוד. אכן ימי ספורים, אהובי. ואתה אל נא תחוס עלי: שחט
מקרבי אל תוך נפשך את כל הדבש אשר בי, יען אשר יראת פן ישוב לבך הדל
כפעם בפעם ריק מתאות אשר לא נמלאו, והיית כדבורה צמאה למועד אשר
פרחי הקיץ רובצים על-פני האדמה נובלים כלם.




מחזה שביעי


מדנא

הלילה הזה הוא לילך האחרון.



וסנטא

בית האוצר הגדול אשר לאביב ישוב ולקח ממך מחר את יפי
בשרך. צבע שפתיך האדם יוסר ממך ושב ופרח שנית
על-פני תאמי ציצים חדשים אשר לעץ אסוקא, והם חפשים יהיו
מזכרון נשיקות פי אריונא, וברק עורך הרך והלבן גם-הוא ישוב
ויולד שנית בתוך מאות פרחי יסמין נותני ריח.



חיטרא

הוי אלים, שמעו לי ולתחנתי זאת! תנו והתלקח יפיי והזהיר בלילה
הזה ברגע האחרון שבעתים מכל הימים והיה כנגה האחרון אשר
ללהבה גועת.



מדנא

הנה שאלתך נתונה לך.




מחזה שמיני


אנשי כפר

מי יגן עלינו עתה?



אריונא

מה-זאת? מה הרעה אשר נגד פניכם?



אנשי כפר

מעל גבעות הצפון השתערו עלינו השודדים והיו כפרץ-מים נופל מן
ההר הבא להרוס את כפרנו.



אריונא

האין לכם שוטרים ושומרים בממלכה הזאת?



אנשי כפר

חיטרא בת-מלך היתה מעודה לחרדת כל עושי רע. כל הימים אשר
ישבה בארץ הברוכה הזאת לא יראנו דבר בלתי רק את המות לעת קץ,
ובלעדיו לא ידענו כל יראה. אבל אחר-כן הלכה ממנו ללכת לדרש את אלהים
ואין איש יודע את מקומה למצא אותה.



אריונא

האם המשמר אשר על הארץ הזאת נתון ביד אשה?



אנשי כפר

כן. היא היתה לנו לאב ולאם גם-יחד.


הולכים

חיטרא באה.


חיטרא

למה אתה יושב פה בדד?



אריונא

נסיתי לשות לנגדי בקרב לבי את תמונת חיטרא בת-המלך ולחקור לדעת מה
משפט האשה הזאת. הנה זה מאז שמעתי על-אודותיה דברים רבים ושונים
מפי אנשים רבים ושונים למיניהם.



חיטרא

אבל יפה איננה. אין לה עינים נחמדות כעיני,השחורות כמות.
בחציה תקלע אל כל מטרה ולא תחטיא, ורק לא אל לב גבורנו.



אריונא

אומרים כי איש היא לגבורה ואשה להתענג ולרך.



חיטרא

ואמנם זאת היה הותה הגדולה מכל הות. אם אין האשה רק אשה
וזולתה אין כל; – אם צודדת היא את לב הגברים בשחוק קולה ובאנחותיה
ובנעימותיה ובאהביה; כי אז מאשרה היא. מה יועילו לה חכמתה
ומפעליה הכבירים? לו ראה ראית אותה אתמול בחצר ההיכל אשר
לשיוה אדוננו אשר על-פני נתיב היער, כי-עתה ידעתי אל-נכון אשר
עבר עברת עליה לדרכך ולא עלה על לבך לשים עליה את עינך. אבל האם
ככה זה מאסת את יפי האשה עד כי תבקש עתה בה רק את גבורת האיש?

ראה הנה עלים ירוקים לקטתי לי הרטבים מרביבי הקצף אשר
למפל המים, ובהם רבדתי את ערשנו למשכב הצהרים בתוך מערה
אפלה כלילה. צנת ירק העשב הרך אשר על האבן השחורה הנוטפת מים
תשק למו-עיניך עד לישן אותך. תן לי ואביאך שמה.



אריונא

לא. היום לא נלך שמה, אהובתי.



חיטרא

מדוע לא היום?



אריונא

שמעתי כי גדודי שודדים פשטו על הערבה, ועלי ללכת לקחת את נשקי למען
הגן על אנשי הכפר הנבהלים.



חיטרא

אל נא תדאג להם. חיטרא בת-המלך בטרם תצא לדרכה לדרש את אלהים העמידה
משמרות חזקים על-יד מעברות כל הגבולים.



אריונא

אבל רק לעת קצרה תניני ואעשה את חובי, חוב איש מן הקשטריא.
כבוד חדש אתן על זרוע ימיני זאת אשר שבתה זה כמה, והיתה לך
אחר-כן לכר טוב להניח עליה את ראשך.



חיטרא

ומה אם אמאן לתת אותך ללכת ואם אתרפק עליך ואחזיק בך בכח בזרועותי?
האם ביד חזקה תתחמק ממני ותעזבני? כי-עתה לך! אבל דע כי העלה
הסבוך, כמעט אשר ינתק לשנים, לא ישוב עוד להתחבר ולהיות לאחד
עד-עולם. לך – אם את צמאך שברת. אבל אם לא שברתו עוד,
כי-עתה זכר כי גברת התענוגות קלה לכל רוח ופוסחת על השעפים
ולא תחכה לאיש. שב-נא עוד רגע, אדוני! הגד לי מה הן המחשבות
המרגיזות המציקות לך. מה לקח היום את לבך שבי? האם חיטרא היא?



אריונא

כן, חיטרא היא. משתאה אנכי לדעת מה משפט הנדר אשר נדרה, כי יצאה בגללו
לדרך לדרש את אלהים. מה תחסר?



חיטרא

מה תחסר? אבל האם היה לה, לאמללה זאת, עד עתה כל-דבר? הלא יתרונותיה
הטובים הם הם היו לה תמיד לחומות בית-סהר לכלא בתוך סוגר צר את
לב הנשים אשר בקרבה. אין איש יודע אותה ותשוקתה לא באה. אהבת האשה השוכנת
בקרבה תמצא את ספקה בבלויי סחבות; כי יפי לא נתן לה.
דומה היא לרוח בקר אשר נעימות אין לו, והיא יושבת על ראש
גבעת-סלע ועבים קודרים כבו את כל אורה. אל-נא תשאל אותי
לקורות חייה. אין הדברים ערבים לאזן גבר.



אריונא

צמאה נפשי לדעת כל דבר אשר עמה. דמיתי לעובר-ארח הבא לעיר
נכריה בחצות הלילה. היכלות ומגדלים ועצי גנים עולים בלולים
וסבוכים ומלאי צללים לעיניו, ונהמת הים היגעה חודרת פתאם לתוך
דממת השנה בהיות עם רוחה לחדור. בכליון עינים יחכה לבקר,
אשר יגלה לו את כל הנפלאות הנכריות ההן. הוי ספרי לי את כל המוצאות
אותה.



חיטרא

מה יש לי עוד לספר?



אריונא

יש אשר אדמה בנפשי לראות אותה רוכבת על סוס לבן; באמץ-לב תחזיק בשמאלה
במושכות ובימינה תחזיק בקשת, והיא דומה לגברת העז המבשרת
תקוה טובה לכל אשר מסביב. כלביאה רחמניה תגן בלבת אהבה
על גוריה אשר בין שדיה. אכן יפות ידי האשה גם אם לא יהיה
עליהן כל עדי זולתי גבורה בלי חק! לבי בי לא ינוח, יפתי. והיה כנחש
אשר הקיץ משנתו הארכה בחרף. הבי ונמהר שנינו לרוץ שמה על סוסינו
חושים, איש על סוסו לעבר אחיו, כתאומי כוכבים הנחפזים לדרכם
ברקיע השמים. נצא נא מבית-הכלא הזה המלא קדרות ירוקה ומפיל
עלינו חבלי תנומות, נעזוב נא את המסתור הלח והמהמם הזה,
המשכר אותנו בריחו ומחנק לנשמת אפנו!



חיטרא

אריונא! הגד לי את האמת: – לו נעשה בי עתה מעשה פלא, אשר
סור תסור ממני בפתע-פתאם כל החמדה הרכה הזאת אשר לי ואשר ימוג
מעל בשרי כל קסם היפי הענוג והחרד הזה בנגוע אליו היד
העזה והקשה אשר לתבל מסביב ואשר ינתק מעל בשרי כל אשר
עליו ונפל מעליו כמו שמלה שאולה – היכל יכלת לסבול את
כל זה ולשאתו? לו התעודדתי עתה פתאם והתיצבתי לפניך זקופת
קומה ותקיפה ומלאה כח לב אמיץ, אשר אמאס את כל הנכלים ואת
כל המזמות אשר יתכס בהם כל רפיון-יד; - לו הרימותי עתה את
ראשי כאלון רך וחסן אשר על ראש הר ולא יספתי עוד להשתוחח על
העפר כצמח סבכים – היכל יכלתי להתיצב אז לנכח עין גבר?
לא, לא; את זאת לא תוכל לשאת ולסבול. נבחר בעיניך כי אוסיף לזרוע על
סביבי את כל הצעצעים הנחמדים אשר לנעורים חולפים ולחכות לך
בארך רוח. אם ייטב בעיניך לשוב, אז הנני ואמסוך לך בשחוק את יין
התענגות בכוס בשרי הנחמד הזה. ואם תיעף ותרוה, עד היות לך
היין הזה לזרא. וקמת פתאם ופנית למלאכתך או לשעשועיך; ואם
אזקן ואבלה, ונחבאתי בענוה ובתודה אל אחת הפנות אשר
תשאיר לי. או המצא ימצא הדבר חן בעיניך ובעיני רוח גבורתך, לו
תתאמץ חברת שעשועיך בלילות להיות לך לעוזרת גם יומם, ולו תלמד
היד השמאלית לשאת גם-היא בסבל המשא אשר ליד הימנית הגאה?



אריונא

רק אין זאת כי לא אכירך ולא אבוא עד תכונתך לעולם. דומה את
בעיני לבת-אלהים נעלמה אשר נתון לה דמות צלם-זהב. לא אוכל לנגוע
אליך ולא אוכל לשלם לך כגמולך חלף כל מתנותיך אשר אין
להן ערוך. הנה ככה אפוא אין אהבתי שלמה. מתהומות עיניך
העצובות, המלאות חידות, ומשעשועי דבריך, אשר יהיו כמו
ילעגו לנפשם, אעלה לי לפעמים ניצוצות אור קטן הפורצים מתוך
נפש המתאמצת לקרוע מעל בשרה את חנו הדל והמתמוגג, למען
הצרף באש מכאובות טהורה ולהראות מתוך המסוה אשר
לשחוק קל. תבנית פני האמת, בהגלותה בראשונה, איננה בלתי אם תרמית
עינים. לבושת שמלה תראה לעיני אהובה. אבל יום בא אשר תסיר
מעליה את עדיה ואת צעיפה ותתיצב לפניו ערמה בהוד
גדלתה. שואף אנכי ל“את” האחרונה הזאת, לעצם האמת הבהירה
והטהורה.

מה הדמעות האלה, אהובתי? למה תסתירי את פניך בכפות ידיך?
ההכאבתי אותך, חמדתי? שכחי את אשר דברתי. הנני
שמח בעת ההוה. תני לכל רגע בודד אשר ליפי לעלות ולבוא
לפני, והיה כצפור פלאי הבא מתוך קן בודד אשר ליפי לעלות
ולבוא לפני, והיה כצפור פלאי הבא מתוך קן אשר נעלם בתוך
החשכה ונושא עמו בשורת זמרה. תני ואשב עם תקותי אשר לנצח
ואחכה עד עת-קץ עד המלאה וככה אשלים את ימי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11443