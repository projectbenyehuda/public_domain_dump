


	
	על ששת התולעים המאירים
	



בלילות סיון היתה החדוה על פני נות-השדה אשר עם שפת היער גדולה מאד, כחדות חתונת-אכרים או כליל-הלולים. זמירות-הלילה חללו בחליליהן, הצרצרים נגנו בכנורותיהם, השורקים-במטר תופפו בתפיהם, רוח-הלילה זמר את זמירותיו, וחפושי-איר זקנים וחפושי-סיון צעירים רבצו בבתי-משתיהם אשר בתוך החציר ואשר בתוך הסבכים ואשר בין ענפי העצים ויהיו שותים את הטל עד לסבאה, וגם חפושי-מרים הישרים, אשר אין חלקם מעודם עם פריצים, נפתו הפעם למפתיהם להתהולל יחד עם הסובאים. וכאשר ירד הלילה כליל, אז התרוצצו ששת התולעים המאירים, המתגוררים על פני נות-השדה, ויזחלו מבתי-חמרם אשר בתוך האדמה ויבעירו את מנורותיהם, ויהי פתאם אור גדול על פני כל המקום, והאור אור לבן-תכלת בהיר ונוצץ. והיה אחר כן, כאשר יקומו הסובאים המאחרים בלילה לשוב הביתה, ומצאו את הדרך אשר לפניהם על-נקלה ולבטח, כאשר יהיה בצהרים, ולא יתנגפו עוד רגליהם אל שרשים ואל אבנים ולתוך נקרות החפרפרות לא יפולו. ויש אשר בבואם עד לפני התולעים המאירים, והתיצבו רגע ונשאו את קולם הצרוד מרוב שתה לשיר להם שיר-ברכה, שירת-תודה היא לאמר:


"תולע, המאיר לגבורי הגרו



את-כל דרכם הארוך,



בתעותם הביתה וכבדי שכרון –



היה נא ברוך, היה נא ברוך!"


  

והתולעים המאירים לא יענו דבר, כי אם יגיהו את אורם הרך והמתוק. אכן טובי-לב הם ולא יזכרו לעדת הוללי-לילה אלה את עון הוללותם הנעימה, כי אם ישמחו גם הם על עליזות החיים מסביב להם למועד החג הקצר הזה אשר בשנה.

ועל יד נות-השדה אשר שם החדוה, לא-רחוק ממנו, עמד ארמון ישן ומגדל גבוה בראשו. ועל פני המגדל קננה משפחת ליליות נכבדה אשר לה עבדים ושפחות רבים מבני העטלפים. וגברת המגדל היתה לילית באה בימים גבירה מלמדה מאד, ויהי בן אשר חפצה לעשותו למלמד גם הוא, ואולם האדון הצעיר עצל ורודף תענוגות, ויחמוד לשוטט בחוץ מהגות בלמודים. והיה בכל עת אשר יכול, ויעזוב את ספריו ויתגנב מן המגדל החוצה, למען התנפל על קן כל עוף, לגזול צפרים או להתעופף עם עדת בחורים מבחורי הליליות בקנים הקרובים אשר מסביב ולצאת עמם יחדו לציד ארנבות או לציד העכברים הצבועים.

ואמו התעצבה מאד אל לבה על כל הדברים האלה ותהי שוחרת אותו למוסר תמיד. “הנה עת הבחינה הולכת הלך וקורבה ואתה טרם תכון לקראתה בלמודיך. האם תאמר להביא עלי את החרפה הזאת, אשר לא תעמוד במסה ונפל תפול בה?”

הבחור לא ענה דבר, כי אם הכביד את לבו פניו התקדרו.

“הלא תענה, בן מביש!” קראה הלילית באפה. “מה אעשה בך אפוא? כל אבותיך אשר מעולם היו תמיד מאורי כל חכמה וחברי האקדמיה כלם, ורק אתה לבדך תאמר להיות איש נבער וריק. אשר לא ידע בלתי אם הוללות כל היום. האם לא תכלם אפוא?”

“לא חטאי הוא”, ענה הבחור בקרי.

“לא חטאך הוא?” שאלה הלילית ותשתאה. “ומי אפוא החוטא?”

“אבל אמי”, קרא הנער ורוחו התעודד, “הלא תביאי לב חכמה. מתי אפוא אוכל לשבת על למודי? יומם עלי לישון, כמשפט כל בחור נכבד מנכבדי עדת הליליות, ובלילה הנה מלא החדר הצר והארור הזה חשך על פני כלו אשר לא אראה דבר. הנה קצר-ראי אני זה מאז, ואם אוסיף עוד ואוגיע את עיני על הספרים בחשכת האפלה הנוראה הזאת והייתי עור כלי.”

“מה אתה מרבה להג פה?” ענתה הלילית קשות. "הן זה כמאת שנים אשר אנחנו יושבים פה ולא התאונן עוד איש ממנו על מעוננו זה. כלנו ידענו תמיד כי נעים לנו וערב פה. בלילות הירח הן כמעט אשר יהיה האור פה גדול מנושא, ובימים אשר הירח לא יגיה הן לנו עוד החתול אשר על הגג, ולאור עיניו הלא יכול תוכל לקרוא את קריאותיך ברוחה.

ואולם הנער הוסיף להקשות את לבו. “סלחי נא לי, אמי”, ענה במריו, “לילות הירח במלוא נגוהותיהם מעטים ככה, ועיני חתולנו אולי השפיקו באורן לאבות אבותינו, ואולם לא לנו אשר גדלנו בהיות על פני הארץ המאור האלקטרי. וגם הנה רבו עתה הלמודים שבעתים מאשר היו לפנים. ולכן זה הדבר אשר אמר אליך: תני לי מאור טוב או חדלי מהתאונן אם לא אכון לקראת בחינותי”.

ומבלי חכות לדברים אשר תענה אותו אמו נחפז הבן הסורר וימלט בעד חור המגדל, למען בקש תענוגות עם חבריו יחד, כמשפטו תמיד ולעזוב את למודיו באשר הם שם.

ולילית אמו קראה לזקן העטלפים אשר עמה בביתה ותשפוך בחיקו את מרי כל עצבה. “אכן אין עוד יכלת לכלכל דבר עם העם הצעיר והסורר הזה. האם לא תאמין, אשר נעקש נעקש בני הפוחז להגיד לי ולא יחדל, כי רק באין די אור לו במעוננו לכן לא ילמד?”

“רק תואנה היא, גברתי הרבנית”. צפצף העטלף.

“את הדבר הזה ידעתי כמוך”, ענתה הלילית. “ואולם אף תואנה אין לי להשאיר לבני להיות לו לכסות-עינים. מה עלינו לעשות אפוא, למען תת לעצל הזה אור נבחר?”

"אולי החתול אשר על הגג – " החל העטלף

“לא ישפוק”, קראה הלילית ולא נתנה לו לכלות את דבריו. “ואולם הלא אין זר בתוכנו: האור אשר לנו הן באמת אור דל מאד ואני את נפשי אשאל, אם לא באמת הלכו עינינו הלך וכהות רק יען כי מצאנו שפקנו בזהר עיני החתול. אכן באה העת אשר עלינו לבקש לנו אור חדש”.

העטלף חשב רגע אחד מחשבות. “מה את אומרת, גברתי הרבנית”, ענה, “אם ננסה הפעם בתולעים המאירים? הן אורם אור צח ושוה תמיד, את הראש לא יחמם ופגע שרפה אין בו”.

“המחשבה מחשבה טובה”, ענתה הלילית. “לך והבא לי כרגע אחדים מהם”.

והעטלף משרת מקשיב ונכון תמיד לפקודות גברתו,ויתעופף כרגע נמהר אל נות השדה אשר עם שפת היער, במקום אשר שם הגיעה עתה שמחת חג האביב עד למעלה ראש. מכל צמרות העצים ומן הסבכים ומן חציר העשב עלו צלילי כנורות וזמירות חלילים ונגינות שירי שתיה, ובכל מקום נשמע קול מנגנים ומחוללים וסובאים, והתולעים המאירים מאירים בשמחה חרישית את כל ההוללות הרבה. ואולם העבד הנאמן אשר ללילית לא שם לב לכל עדת החוגגים, כי אם חטף בשניו את אחד מן התולעים המאירים ויחפז בעופו וימהר מאד וישאהו אל המגדל וישימהו על פני אחת הקורות. והתולע חרד מיראה בכל יצוריו ויכבה נרו כמעט כלו בחרדתו.

והלילית נגשה אל הרמש קרוב מאד ותבט בו היטב ולא מצאה רצון ותאמר: “אכן גם האור הזה איננו מן האור הנבחר”.

“לא, גברתי הרבנית”, ענה העטלף. “בחוץ על פני נות השדה הגיה האור הזה שבעתים ככה. אכן עם נפלא העם הזה: בהיותם איש איש לבדו לא יועילו הרבה, ורק כאשר יהיו רבים יחדו אז יחפצו עדת המרעים האלה להראות איש לרעהו את יתר עזו ואז יעשו את כל אשר בכחם ויצא מהם אור אשר נמצא בו חפץ”.

“כי עתה לך והבא לי עוד אחדים”. צותה הלילית.

והעטלף קרא את אחיו ויצאו יחדו לנאות הדשא וישבו גם את חמשת התולעים המאירים הנותרים. ויהי כאשר ישבו ששת התולעים יחדו בתוך המגדל על פני הקורה, וישמחו מאד כי לא אנה להם כל רע וכי שבו לשבת כלם יחדו כבראשונה, וישכחו עד מהרה את כל פחדם וישיבו ויאירו את מנורותיהם בכל עזן. ויהיו קירות בית המגדל נוצצים פתאם ומזהירים כמו חפו ברצי כסף והבית בית משתה גדול, ויהי המראה מראה נחמד מאד אשדר גם בעיני העטלף מצא חן, אף כי אין לבו הולך אחרי תפארת ועשר.

“אכן נפלא האור”, אמר, “ורק כי מכה את העינים בסנורים. אין זה כי אם לא יכולתי להביט אור כזה לארך ימים”.

“גם אנכי לא יכולתי”, ענתה הלילית ותאנח. “ואולם מה עלינו לעשות? הן רצון בני הנעורים הוא ואנחנו מה”.

וששת התולעים המאירים האירו בכל מאדם כל הלילה עד לפנות בקר, ולפנות בקר כבו את מנורותיהם וירמשו על פני התקרה ויגשו איש אל אחיו עד כי קרבו מאד, ויישנו כלם יחד בהיותם עיפים, ויחלמו ויראו בחלומם את משתה ההלולים, אשר לקחו משם בחזק יד לבעבור הביאם אל מגדל הלילות על משמרתם.

ובהראות השחר על פני השמים, ויבוא גם בן-הלילית משוט בחוץ וארנבת הביא עמו, וינח אותה שי לרגלי אמו ויברך אותה בשלום וכי תערב לה שנתה.

“רב לך, רב לך, הפוחז”, נרגנה הלילית בטרם תעלה על יצועה, “ואולם היום בערב וראית דבר אשר לא פללת!”

ואף אמנם נגשה הלילית בהיות הערב אל משכב בנה האוהב שנות ותקרא לו באזנו: “קום לך, העצל, התעורר וגש אל העבודה”.

והנער פקח את עיניו ואולם כרגע שב ויסגור אותן מפני זהר האור הרב אשר פגע אותו, כי ששת התולעים המאירים העלו כלם את מנורותיהם ויהיו מאירים בכל עז.

“עתה לא תוכל עוד לבקש תואנה”, הוסיפה הלילית לדבר, “כי לא תראה היטב. הנה הכינותי לך מאור, אשר תכלינה העינים למראהו, ועתה מהר קח את ספריך ורק אשר תלמוד עתה כמשפט”.

והנער ראה כי אין עצה עוד, ויקם באין חפץ וירחץ את פניו ויסעד את לבו וישב על ספריו. ואולם היו הלמודים לו למשא, והוא רק חכה עד צאת אמו, היא ושתים ליליות משפחותיה, למען הביא את צרכיה. אז נגש חיש אל התולעים המאירים ויאמר להם בקול דממה ובחזקה": “הוי אתם עם האספסוף, עבדים נושאי מנורות! מה לכם תבקשו פה? מי קרא לכם כי באתם? אם אתם, בני בליעל ומשחיתי עינים, לא תעזבו את המקום הזה כרגע, אז אשבר לכם את עצמותיכם כלן”.

והתולעים המאירים התחלחלו מאד ויכבו נרם כמעט כלו, ויהי עוד רק אור לוחש מעט. ואולם העטלף ראה ושמע את כל אלה מפנתו וימהר וישתער אל המקום ויצפצף! “חכה נא, אדוני הבחור, בשוב גברתי הנכבדה אספר לה את כל הדברים, ואתם שובו כרגע והעלו לי את המנורות, ואם לא וידעתם את ידי.”

והתולעים המאירים לא ידעו את אשר עליהם לעשות. מעבר מזה מירא אותם בן הלילית, אם יאירו, ומעבר מזה העטלף הנותן עליהם את חתיתו, אם לא ישובו להעלות את נרותיהם כרגע. ואולם בין הבינו, כי קול העלם נחשב פה בבית הזה מקול העטלף, ויהי האמיץ בין התולעים והוא ערב את לבו לגשת אל הנער הזועם העומד עם נוצתו הזקופה ועם עיניו המשליכות אימים ויאמר לו: “אדוננו הצעיר, הלא בכל נפשנו אמרנו לשמוע לך, לו רק יכולנו. ואולם לא לרצוננו באנו הלום, ורק עבדיך לקחו אותנו בחזק יד מארצנו ומחיק משפחתנו, ועתה איך זה נצא מן המגדל הרם והנורא הזה ואיך נגיע אל פני האדמה? את הדבר הזה אין ידנו משגת לעשותו עד עולם ועד. היה נא לנו עתה לעזר, אדוננו הצעיר, ואנחנו נברך אותך על חסדך זה כל ימי חיינו”.

והנער נער קשה ופוחז, ואולם לבו היה לב טוב, ויחמול את התולעים האמללים ולא מצא את לבו לקחתם באין דבר ולהשליכם בעד חור המגדל החוצה. וגם את אמו ירא, כי תבוא ותשאל להם.

אז הניס בעזו את העטלף עד אל פנתו ואל התולעים המאירים אמר בקול דממה: ואתם פה עשו את כל אשר אנכי מצוה אתכם, בשוב אמי הביתה וחגרתם את כל כחכם והתפרצתם מפניה וקראתם שביתה. אכן אוהבת אמי לדבר קשות מעט, אבל כל רע לא תעשה לכם. רמש אשר כמוכם אין היא אוכלת, ולכן אין זה כי אם תקום ותגרש אתכם מפניה, ואש אקחכם ואביאכם אל ארצכם".

וכאשר דבר, כן היה. בשוב הלילית הזקנה הביתה ותרא והנה כהה החדר וששת התולעים המאירים לא נראו בלתי אם כשש נקודות תכלת קטנות.

“מה זאת אפוא פה שנית?” קראה הלילית בקצפה. והעטלף אמר להשתער מפנתו, ואולם העלם חש אליו וילחש לו בזעמו: “שים מחסום לפיך, כי בן מות אתה!” ואחרי כן מהר אל התולעים המאירים ויצפצף להם: “ועתה דברו! היו לבני חיל!”

והתולע אשר הרהיב לפנים את עזו לדבר, דבר גם הפעם: “יהי שלום בחילך, גברתנו הנסיכה, אין אנחנו יכולים להאיר”.

“מדוע אין אתם יכולים, אתם עדת ריקים ומורדי עבודה?” גערה בהם הלילית.

“יען כי אין איש נותן לנו דבר לאכול ולשתות”, ענה התולע בלב אמיץ.

“האמנם?” ענתה הלילית והיא נבוכה מעט. הדבר הזה לא עלה עוד על לבה עד כה. וגם יפלא ממנה להגיד כי לא צדקו התולעים. “מה אתם חפצים?”

“ארבע ארוחות ליום, שנים עשר זבובי-ירק שמנים לכל ארוחה וכוס טל משכים, כי כן הסכנו. מלבד זאת גם משכב רך באזוב ומעט ירק קצח בתוך הכר אשר למראשותינו, ופעמים בשבוע ינתן לנו דרור לצאת לשוח. אם לא ימלאו לנו משאלותינו אלה, לא נאיר”.

טוב לי לראותכם פגרים מתים, אתם הזוללים, ממלא את משאלותיכם!" קראה הלילית ותתקצף עד להחנק. “קום וגש, עטלף,שבור לנבלים האלה את עצמותיהם! אכול אותם עד לא יותר מהם איש!”

“כבו!” צפצף אליהם הנער חרש, בעוד אשר התעופף אליהם העטלף מהרה, למען עשות את פקודת גברתו.

והתולעים המאירים כבו מהר את מנורותיהם ולא נראו כליל עוד בחדר המגדל האפל, אשר גם לעין חדה מעין העטלף, לא יקל למצוא את מקומם.

“החפזו! שבו לכם על צפרני פה, איש איש על הבהן האחת”, צוה אותם חרש. והתולעים מהרו וירמשו ויעלו ויתפשו ככל אשר יכלו וישבו על רגלי הנער, אחרי העמיד הנער את רגליו על פני התקרה, וכאשר הבין כי עלו כלם וכי דבקו בו היטב ברגליהם הדקות והרפות, ויקם ויעף עמם החוצה בעד חור המגדל באין רואה ובאין שומע.

ובהיותם בחוץ והתולעים ראו כי השואה כבר רחוקה מהם, ויתעוררו ויבעירו פתאם את מנורותיהם בכל עז, ויהי מראה בן-הלילית במעופו כמעוף רשף-כוכבים נפלא ונוצץ. ובהגיעם אל נות-השדה אשר עם שפת היער, וינער פתאם הנער השובב את צפרניו ויפל את אורחיו לארץ, כי היה לו לזרא לחוש באין מעצור את רגליהם הרכות והדקות על פני בהונותיו, ולא קרא להם גם שלום וימהר ויעבור לדרכו.

והתולעים המאירים נפלו לארץ באין-נחת ויכאב להם מעט בנפלם, ואולם מן הכאב גדלה שמחתם שבעתים בראותם כי שבו אל מולדתם ואל אחיהם. והצהלה אשר עברה את כל המחנה בשובם היתה גדולה מאד, כי חדלה כל שמחה מנות-השדה מיום אשר גזל העטלף את מנורותיהם החיות. משתי-לילות האביב חדלו, והסובאים נחפזו הביתה, ויטבעו רבים מהם בבצעי המים וימותו ורבים נכשלו על צורי אבנים ועל שרשים וישברו את רגליהם או את מתניהם ויהיו קולות צעקה וזועה ושבר אחרי קולות השירים העליזים. ולכן בראות עתה עדת ההוללים את בעלי המנורות בשובם והאור זרוע להם מסביב, וישובו ויריעו בזמירות על פי כנורותיהם וחליליהם, וחפושי-איר זקנים וחפושי-סיון צעירים וצרצרים וסוסי-חציר וגם חפושי מרים יושבי הבית התהוללו וירקדו מסביב לששת התולעים המאירים וישירו להם את השירה:


"מה נעדרתם, רעים זכים



עת הלכנו במחשכים



ולנפשנו קרב קצה,



כי טבענו אל הבצה.



אולם עתה אתם באים –



תשואות חן לכם, תולעים!"


  

וגברתנו הלילית אחר נסותה את נסיונה האחרון לא חפצה עוד לעשות את בנה למלמד, ותחדל ממנו ותתן אותו להיות לאיש ציד כרצונו, כי הלך לבו אחרי המלאכה הזאת ויחשק בה, ובאחריתו ראה את הברכה גם בעמלו זה, לשמחת לב אמו גם היא.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2736