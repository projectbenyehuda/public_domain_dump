


	
	כי־מדוע
	








כי־אביא לך צעצעים צבועי צבעים שונים, בני, אז
תבין נפשי את־משפט נגה הצבעים הנפלאים אשר
על־העבים ואשר על־המים ומדוע־זה נהדרים ככה
הפרחים ברב צבעיהם השונים – כי־אביא לך צעצעים
צבועי צבעים שונים, בני.

כי־אשיר לך את־שירי לבעבור הרקידך, אז תדע
נפשי מאד מדוע־זה תזרום זמרה בתוך העלים ומדוע
ישלחו הגלים את־צלילי קולותיהם אל־לב האדמה
הקשבת – כי־אשיר לך את־שירי לבעבור הרקידך.

כי־אשים לך ממתקים על־כפות ידיך החומדות, אז
תדע נפשי פתאם למה־זה יהיה הדבש בכוס הפרח
ועל־מה־זה ימלא כל־פרי עסיס צופים בסתר – כי
אשים לך ממתקים על־כפות ידיך החומדות.

כי־אשק את־לחייך לנטוע שחוק בשפתיך, חמודי,
אז אבין היטב מה־משפט החדוה הזרמת מן־השמים
עם־אור הבקר ומה־דבר הנעימות אשר יתן רוח הקיץ
לבשרי – כי אשק את־לחייך לנטוע שחוק
בשפתיך.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13690