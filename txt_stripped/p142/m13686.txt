


	
	לבוש תפארה ואין ראה
	








הוי, מי־זה משח בתפארת צבעים את־המעיל הקטן
הזה, בני, ועל־יצריך המתוקים העטה את־הכתנת
האדמה והקטנה הזאת?

יצאת בבקר לשחק בחצר, ואתה רק נוע תנוע ומוט
תתמוטט ברוצך.

אבל מי־זה משח בתפארת צבעים את־המעיל הקטן
הזה, בני?





מה־לך כי־תצחק ככה, אתה ציץ חיי הקטן?

הנה אמך צהלת לקראתך והיא עומדת על־המפתן.

את־כפות ידיה תמחא אשה לרעותה וצללו טבעות
צמידיה, ואתה מפזז ומכרכר ומקל הבמבו
בידך כרעה קטן.

אבל מה־לך כי־תצחק ככה, אתה ציץ חיי הקטן?





הוי רש שאל לנדבות, מה הנדבה אשר אתה שאל עתה
בחבקך בשתי כפות ידיך את־ערף אמך?

אי־לך הלב המתאוה, האת־העולם עלי לקטוף לך
כפרי מן־השמים לבעבור שימו על־כף ידך הקטנה
והאדמה?

הוי רש שאל לנדבות, מה הנדבה אשר אתה שאל עתה?





הרוח נשא עמו בעליזותו את־קול צליל צמידיך אשר
ברגליך.

השמש משחק וארב אל־לבושך.

השמים שוקדים עליך לעת ישנך בזרועות אמך
והבקר נגש אל־מטתך על ראשי בהונות רגליו
ונשק למו־עיניך.

הרוח נשא עמו בעליזותו את־קול צליל צמידך אשר
ברגליך.





אילת הפלאות אשר לחלומות הלילה באה אליך ביעף
מבינות לשמי הערפל.

ואם העולמים תכין מושבה על־יד ימינך בלב אמך.

וזה אשר ינגן את־נגינות רנתו באזני הכוכבים
עומד אל־חלונך וחלילו בידו.

אילת הפלאות אשר לחלומות הלילה באה אליך ביעף
מבינות לשמי הערפל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13686