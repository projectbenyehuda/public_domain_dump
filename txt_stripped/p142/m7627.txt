


	
	[עלה כוכבי ויצץ]
	




עלה כוכבי ויצץ

אני לא ידעתי!

רמז לי, רמז ויקרא –

אני לא שמעתי!

ודפק האשר על-דלתי –

לא נעתי, לא זעתי!

“אי לך שם, חולם, הן תפתח” –

לא זעתי, לא נעתי!

ובקומי – והיה כבר רכבו

רחוק כדי פרסה.

רק עוד כנף שוטו ראיתי

לנגה החרסה.

ובחול כל-היום אז רצתי

בעקבי אופנו –

והוא יושב ולועג מרחוק

דומם על-כנו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7627