


	
	כה אמר סרתוסטרא
	



חלק ראשון






פתח-דברי סרתוסטרא

א


ויהי בהיות סרתוסטרא בן-שלשים שנה. ויעזב את-מולדתו ואת-נחל מולדתו וילך אל ההרים. שם חיה על-רוחו ועל-בדידתו ולא שבע אותן עשר שנים. ומקץ הימים האלה נהפך עליו לבו, – ויהי בקר-יום וישכם עם-השחר ויצא אל-השמש וידבר אליה לאמר:



"אתה הככב הגדול! גם אשרך כלא-היה, לולא היו אלה אשר להם אתה מאיר!



הנה עלית עשר שנים פה על פני מערתי: לולא אני ונשרי והנחש אשר עמי, כי-עתה קצת בארך ובדרך הזאת.



אולם חכינו לך יום יום בבקר ונפרק מעליך את-עתרת שפעתך וגם ברכנוך תחתיה.



ראה! הנה שבעתי את-חכמתי, כדבורה אשר לקטה הדבש רב מהכיל, ועתה ידים אבקש אשר תהיינה שלוחות.



נתן חפצתי ופזר, עד-אם ישובו החכמים בין האדם לשמוח על-אולתם ועניים ישובו לשמוח על-עשרם.



ולכן הבו ארדה למעמקים: כמעשה אשר אתה עשה בערב בבאך אל-מאחרי הים ואת-אורך אתה מביא גם ליושבי תחתית – אתה הככב גדל העשר!



כמוך אשקע גם אני – כאשר יאמרו בני האדם בשפתם, אשר אליהם אני יורד.



הבה אפא ברכני נא, כליל העין השוקטת, אשר תביט אשר גם בגדלו וקנא לא תקנא בו!



ברך את-הכוס, אשר מעט עוד ועברה שפתה, אז יזלו מימיה כעין הזהב ונשאו אל כל עבר את זיו נעימותיך!



ראה הכוס הזאת תשוב והיתה ריקה וסרתוסטרא ישוב והיה אדם".



– ככה החל סרתוסטרא לשקוע.


  

ב


וסרתוסטרא ירד מן ההרים לבדו ולא מצא אותו איש. אכן בבאו עד היערות וירא פתאם והנה איש זקן עומד עליו, אשר עזב סכתו הקדושה לבעבור בקש שרשים ביער. ויאמר הזקן אל סרתוסטרא וידבר לאמר:



"לא זר לי היית, ההלך: כי על-כן עברת פה על-פני זה שנים אחדות. אז היה שמך סרתוסטרא, ואולם עתה נהפכת.



בימים ההם נשאת את-אפרך אל ההרים: התאמר לשאת עתה את-אשך אל העמקים? אם לא יראת כי ייסרוך כמשפט מבעיר את הבערה?



אכן הכרתי את סרתוסטרא, הנה עינו טהורה ואל-פיו לא דבק סחי. האין זה כי הוא הולך כהולך במחול?



נהפך סרתוסטרא, לילד היה סרתוסטרא, שב ונעור סרתוסטרא: מה-לך אל הישנים?



כחי בתוך הים היית בבדידתך, והים נשא אותך. אוי לי כי אמרת לצאת אל היבשה! אוי לי כי אמרת לשוב ולשאת בשרך בעצמך!"



ויען סרתוסטרא ויאמר: “אכן אהבתי את-בני האדם”.



אז ענה הקדוש: "למה באתי אפא אל-היער ואל-המדבר? האם לא מאהבתי הרבה אשר אהבתי את-האדם?



עתה הנה אהבתי את-האלהים: ואת-בני האדם לא יספתי לאהבה. ראיתי והנה האדם כלי אשר איננו שלם. אכן אהבתי לאדם רק המית תמית אותי".



וסרתוסטרא ענה: “למה אמרתי כי אהבתי! רק שי אני מביא לבני-האדם”.



ויען הקדוש ויאמר: "אל תתן להם דבר. טוב כי תחסר מהם מעט וגם את המעט הנשאר להם תשא עמהם – כי ככה תיטיב עמם מאד: ולו רק ייטב גם לך!



ואם יש עם נפשך לתת-להם, אל תתן בלתי אם נדבה, וגם בזאת תחכה עד יושיטו יד לבקשה!"



וסרתוסטרא אמר: “אינני נותן נדבות. אמנם לדבר הזה אינני עני למדי”.



וישחק הקדוש על סרתוסטרא ויאמר: כי עתה השמר פן ימאנו לקחת את אוצרך! אין הם בוטחים במתבודדים ואין הם מאמינים כי באנו לבעבור תת.



כשמעם את צעדינו, והיו להם הקולות בודדים עד למאד ברחובות. והיה כמשפט שכבם על משכבם בלילות וכשמעם קול צעדי איש לפני עלות השחר, אז ישאלו את לבם: לאן הולך הגנב?



אל תלך אל-בני האדם, כי אם שב תחתיך בתוך היער! טוב ללכת אל-החיה מלכת אל-בני האדם! למה לא חפצת להיות כמוני, – דב בקרב דבים, צפור בקרב צפרים!"



אז שאל סרתוסטרא: “מה אתה עשה בתוך היער?”



והקדוש ענה ואמר: "עושה אני זמירות ומזמר אותן, ובעשותי את-הזמירות, אז אשחק ואבכה ואהמה: ובזאת אעבוד את-אלהים.



בזמרי ובבכותי ובשחקי ובהמותי אנכי עובד את-אלהים אשר הוא אלהי ואולם אתה הלא תגד אי-זה שי אתה נותן לנו?"



וכשמוע סרתוסטרא את-הדברים, וימהר ויברך את-הקדוש ויאמר: מה-לי כי אתן-לכם!" – אז נפרדו שניהם, הזקן והאיש, איש מעל אחיו, והם משחקים כאשר ישחקו שני נערים.



אולם בהיות סרתוסטרא לבדו, אז ידבר אל-לבו לאמר: מי פלל לדבר אשר כזה! הנה הקדוש הזה יושב בתוך יערו, ולא שמע עד היום הזה דבר מן הדברים כי מת האלהים!" –


  

ג


ובבא סרתוסטרא אל-העיר הקרובה היושבת על-יד היערות, וירא והנה עם רב נאסף לתוך רחוב העיר, כי נשמעה השמועה בקרב העם, אשר יבוא איש מרקד על-החבל להראות. וידבר סרתוסטרא אל-העם לאמר:



הנה אנכי מורה אתכם את-תורת האדם העליון. היה האדם דבר, אשר עלינו לעז עליו עד הכחדו. מה עשיתם לבעבור לעז עליו?



כל-יש ברא את-אשר יצא ממנו ומעלה: ואתם חפצתם להיות המורד האחד במעלה הגדול הזה. ועוד לכם מעט ושבתם וירדתם עד החיה מאשר תעזו על-האדם!



מה-הקף בעיני האדם? הלא רק צחוק או כלמה מכאבת. וככה יהיה האדם בעיני האדם העליון: צחוק או כלמה מכאבת.



את-הדרך העולה מן-התולעת ועד האדם עברתם, ואולם עוד נותר בכם רב מן-התולעת. קפים הייתם לפנים, וגם עתה עוד קף האדם שבעתים מכל-קף.



ומי אשר יהיה בכם החכם מכלכם, והיה גם הוא רק קרע אדם ודבק-צמח ורוח יחדו. ואולם האמרתי לכם כי תקומו ותהיו לרוחות או לצמח?



ראו הנה אנכי מורה אתכם את-תורת האדם העליון!



אדם העליון תכלית האדמה. ובכן אפוא יאמר-נא חפצכם: יהי אדם העליון תכלית האדמה!



השבעתיכם, אחי, היו נאמנים לאדמה ואל תאמינו לאומרים לכם: יש תקוה מחוץ לאדמה, רק מטיפי רוש המה בדעת ואם לא-בדעת.



רק בוזי חיים הם ונוטי למות ושכורי רוש גם הם, אשר נלאתה מהם האדמה: כי עתה יחלפו נא כל-אלה ויגועו ויתמו!



מן הפשעים היה לפנים הגדול אשר פשע באלהים ואולם הנה מת אלהים ועמו מתו גם הפושעים. עתה רק הפושע באדמה והיה זה הנורא מכל-פשע, ואשר יוקיר את סתרי אין-חקר מהוקירו את-תכלית האדמה!



לפנים הביטה הנשמה בבוז אל-הבשר: אז היה הבוז הזה עליון מכל – כי חפצה הנשמה אשר יהיה הבשר רזה ודל ומזה-רעב, וככה אמרה להשמט ממנו ומן האדמה.



אי לנשמה אשר היתה רזה ודלה ומזת-רעב גם היא – האכזריות היתה התשוקה אשר לנשמה הלזו!



אכן גם אתם אחי ענו-לי: מה ידבר בשרכם בנשמתכם? האין-יש נשמתכם עני ומאוס ורך עד לחמלה?



אמנם נחל נמאס האדם. רק אשר יהיה ים ומצא-לו לאסף נחל נמאס ולא ימאס גם הוא.



ראו הנה אנכי מורה אתכם את-תורת האדם העליון: הלא זה הים אשר בו ישטף בוזכם הגדול.



מה-גדול מגדל אשר יכל למצא אתכם? הלא הרגע אשר יעור בכם בוזכם הגדול. הרגע אשר יהפך בכם כל-אשרכם לבוז וכן תהפך גם תבונתכם וגם צדקתכם. הרגע אשר תאמרו: “מה-בצע באשרי! רק עני ומאוס ורך עד לחמלה. ואולם רק עצם חיי לבדם, והיה לי זה האשר!”



הרגע אשר תאמרו: “מה-בצע בתבונתי! העורגת היא לדעת כאריה לטרף? רק עני ומאוס ורך עד לחמלה!”



הרגע אשר תאמרו: “מה-בצע בצדקתי! והיא לא אחזה בי עד להתהולל. אכן שבעתי גם את-טובתי וגם את-רעתי! כל זאת איננה בלתי-אם עני ומאוס ורך עד לחמלה!”



הרגע אשר תאמרו: "מה-בצע בישרי! לא מצאתי כי-אהיה שלהבת וגחלת – והישר הלא זה שלהבת וגחלת!?



הרגע אשר תאמרו: " מה-בצע בחמלתי! האין חמלה עץ אשר יתלה עליו האוהב את בני-האדם? ואולם חי אני כי החמלה איננה תליה".



הדברתם ככל הדברים האלה? הכבר צעקתם ככל הדברים האלה? אוי, לו שמעתיכם בצעקכם ככה!



לא חטאתכם – כי-אם השתפקותכם צועקת אל-השמים אשר צרה עינכם בחטאתכם וצעקה היא אל- השמים!



איה איפה הברק אשר ילקקכם בלשונו? איה השגעון אשר חתם יחתם בבשרכם?



ראו הנה אנכי מורה אתכם את-תורת האדם העליון: הלא זה הברק. הלא זה השגעון! –



וככלות סרתוסטרא לדבר, ויהי שם אחד מן-העם אשר צעק: “רב-לנו לשמוע את-המרקד על החבל; עתה הבו נא וגם נביט אותו!” וישחק העם מאד על סרתוסטרא. ואולם המרקד על החבל חשב כי בו דבר האיש ויפן ויכון אל מעשהו.


  

ד


וסרתוסטרא הביט אל-העם ויהי משתאה מאד. אז ידבר לאמר:



חבל האדם, אשר קשור הוא מן-החיה ועד-האדם העליון – ומתוח על-פני תהום.



ובעברו ישים נפשו בכפו ובהיותו בדרך ובהביטו מאחריו ובסמר בשרו והוא עומד באשר הוא.



ובזאת יגדל האדם: אשר עשוי גשר ואיננו עשוי תכלית. ובזאת אהבתי את-האדם: אשר עשוי מעבר ועשוי לשקע.



אהבתי את בני-האדם אשר לחיות אינם יודעים, אם לא בהיותם שוקעים – כי אלה המה העוברים.



אהבתי את-הבזים הגדולים, כי אלה המה המכבדים הגדולים, וחצים הם לכליון-הנפש אשר יכל האדם לחף השני.



אהבתי את בני-האדם אשר לא מאחרי כוכבים יבקשו להם מקום, לבעבור שקע ולבעבור היות קרבן, כי-אם לאדמה מקריבים את-נפשם לקרבן, למען תהיה האדמה אחרי-כן לאדם העליון.



אהבתי את-האיש אשר יחיה למען יאסף דעת ואשר יאסף דעת למען יחיה אחרי-כן האדם העליון. וככה הוא שוקד על-שקיעתו.



אהבתי את-האיש אשר יעבוד ויברא חדשות, למען אשר יבנה הבית לאדם העליון ולמען אשר יוכן-לו האדמה והחיה והצמח: כי ככה הוא שוקד על-שקיעתו.



אהבתי את-האיש אשר לא יותיר מרוחו אף נטף לנפשו, כי-אם כלו יהיה רוח לצדקתו: ככה בהיותו רוח הוא עובר את-הגשר.



אהבתי את-האיש אשר תהיה לו צדקתו למשאת-נפשו ולגורל חייו: ככה בגלל צדקתו הוא חפץ לחיות ולא יחיה עוד



אהבתי את-האיש אשר לא יחפץ ברב צדקות. רבה הצדקה האחת מן השתים, כי רבו קשריה, לבעבור תלה בם את גורל-החיים.



אהבתי את-האיש אשר נשמתו מפזרת הון ואשר תודה לא יבקש ואשר לא ישיב אחרי קחתו: כי תמיד הוא נותן ולנפשו לא ישמר.



אהבתי את-האיש אשר יכלם בנפול לו חבל טוב במשחקו ואשר את-נפשו ישאל אז: הכרמיה עשיתי במשחקי? כי חפץ הוא באבדו.



אהבתי את-האיש אשר ישליך דברי-זהב לפני העשות מעשיו ואשר בכל-אלה עוד עשה הוא רב מאשר אמר: כי חפץ הוא בכליונו.



אהבתי את-האיש אשר יצדק את-הבאים אחריו ואשר יגאל את-ההולכים לפניו: כי בגלל ההולכים עמו הוא חפץ באבדו.



אהבתי את-האיש אשר את-אלהיו ייסר, יען אשר את-אלהיו הוא אהב: כי בקצף אלהיו יאבד.



אהבתי את-האיש אשר עמקה נשמתו גם בפצעה ואשר יאבד בבא עליו כל מקרה: ככה בחפץ-לב הוא עובר את-הגשר.



אהבתי את-האיש אשר מלאה נשמתו מהכיל, עד לשכוח את-נפשו, ואשר כל-הענינים נתונים בקרבו: ככה יהיו כל-הענינים למפגע לו עד אבדו.



אהבתי את-האיש אשר רוחו חפשי ואשר לבו חפשי: ככה יהיה ראשו רק הקרב ללבו – ולבו נגש בו עד אבדו.



אהבתי את-בני האדם אשר יהיו כנטפים כבדים, הנופלים אחד אחד מן-העב העכור התלוי על בני-האדם: מבשרים הם את-בא הברק וכמבשרים יאבדו.



ראו הנה הייתי למבשר את-הברק והייתי לנטף כבד מן-העב: והברק הזה הלא האדם העליון.


  

ה


ויהי אחרי דבר סרתוסטרא את-הדברים האלה וישב ויבט אל-העם שנית וידם. ואל-לבו אמר: "הנה הם נצבים עלי והם משחקים עלי: אמנם לא הבינו לדברי כי לא אנכי הפה לאזנים האלה.



הלהכות חרם את-אזניהם בראשונה לבעבור ילמדו לשמוע בעיניהם? אם השתקשק נשתקשק כמו תפים וכמטיפי מוסר בראש חוצות? או האם רק לכבדי-פה יאמינו?



הנה דבר להם אשר עליו גאותם. אם לא תדעו הדבר הזה? הלא השכל – זה שם הדבר אשר יפלאו בו מרועי העזים.



ולכן תהיה להם לזרא בדבר אליהם איש על ה"בוז – כי-עתה אדברה נא אל-גאותם.



כי-עתה אדברה נא באזניהם על-הבוז הגדול מכל בוז –: הלא זה האדם האחרון".



וכה אמר סרתוסטרא אל-העם:



הנה בא היום אשר שומה על-האדם להציב לו מטרה. הנה בא היום אשר שומה על-האדם לזרוע את-זרע תקותו הנשאה.



עוד עשירה אדמתו למדי. ואולם הנה ימים באים אשר תהיה האדמה הזאת עניה ודלה, אשר לא יעלה ולא יצמח עוד ממנה עץ נשא.



אללי! הנה יום בא אשר לא ישליך עוד האדם את-חץ תשוקתו ממעל לאדם והלאה ומיתר קשתו ידף ולא יונף עוד!



ראו הנה אנכי אומר לכם: רק בהיות עוד באדם תהו ובהו דיו והוליד ככב אשר ירקד. ראו הנה אנכי אומר לכם: עוד יש-בכם תהו ובהו.



אללי! הנה יום בא אשר לא יוכל עוד האדם להוליד ככב אשר ירקד. אללי! הנה יום בא והאדם יהיה בזוי ונבזה עד-בלתי יכלת עוד לבוז לנפשו.



ראו הנה אנכי מראה לכם את-האדם האחרון.



“מה-לי אהבה? מה-לי בריאה? מה-לי תשוקה? מה-לי ככב?” – ככה ישאל האדם האחרון ובעיניו יקרוץ.



והאדמה תהיה אז קטנה ועליה ינתר האדם האחרון, אשר יקטין כל-דבר וכל-ענין. ומשפחת האדם הזה כמעט אשר לא תשמד, כאשר לא ישמד פרעוש-האדמה; כי יאריך האדם האחרון מכל-אשר היה לפניו.



“הנה אנחנו בראנו את-האשר” – ככה יאמרו בני-האדם האחרונים ובעיניהם יקרצו.



ואת-המחוזות אשר שם יקש עליהם לחיות יעזבו, כי על-כן דרוש להם חם, ואיש את-שכנו יאהב עוד ויתרפק עליו ויתגרד בו: כי על-כן דרוש להם חם.



ובחלות איש ואשר לא יאמין איש באחיו ותחשב זאת לחטאה: כל-איש יזהר מאד לנפשו בלכתו. ורק אשר יהיה עוד סכל ותגפינה רגליו באבנים או בבני-אדם!



ומעט רוש מעת לעת, כי ככה ינעמו החלומות. ואשר-יקח באחרונה רוש הרבה והיה המות נעים.



ועוד יעמול האדם ועוד יעבוד כי תהיה העבודה שעשעים. ואולם תחבלות יקנו אשר-לא ייגעו השעשעים את-הבשר.



ולא ידל האדם ולא יעשיר האדם: כי גם שניהם יהיו למשא. מי יחפץ עוד למשל? ומי לשמוע? כי גם שניהם יהיו למשא.



ורעה לא יהיה ורק עדר יהיה אחד! אז ידרוש כל-אדם חלק כחלק שוה, אז יהיה משפט אחד ומדה אחת לכל: ומי אשר יחוש אחרת ובא איש כזה לרצונו לבית-המשגעים.



“לפנים השתגעו כל יושבי תבל” – ככה יאמרו המפנקים ובעיניהם יקרצו.



והאדם יהיה חכם ואת-הכל ידע אשר קרה ואשר היה: ככה לא יירא אחרית, ואיש עם-אחיו – פן יחבל לבטן.



ותאוה-מעט תהיה לאדם ליום ותאוה-מעט תהיה לו ללילה: ואולם כל איש ישמור את-שלום בשרו.



“אכן אנחנו בראנו את-האשר” – ככה יאמרו בני האדם האחרונים ובעיניהם יקרצו. –



פה תמו דברי סרתוסטרא האחרונים אשר יקרא להם גם “פתח-דברי סרתוסטרא”: כי בהגיעו עד הדברים האלה ולא נתן לו העם לדבר עוד ויזעק ויתהולל בתענוגים. תן-לנו, סרתוסטרא, את-האדם האחרון הזה, – ככה היו דברי העם הצעקים – עשה אותנו לבני-האדם אחרונים כאלה! כי אז נניח לך את-האדם העליון!" והעם מריע תרועה גדולה וממולל בקצה לשונו. אז יתעצב סרתוסטרא ואל-לבו יאמר:



"רק אין הם מבינים לדברי: לא אנכי הפה לאזנים האלה.



הנה הרביתי לשבת בהרים ולהקשיב לשיח נהרות ועצים:



הנה אנכי דבר אליהם עתה כמשפט רועי העזים.



שוקטת נשמתי בקרבי ובהירה כהרים לפני עת-צהרים – ואולם המה חושבים עלי אשר קר אנכי ואנכי לץ אשר יליץ נוראות.



והם מביטים בי עתה ומשחקים: ואולם גם בשחקם עוד שונאים הם לי. כקרח יהיה בשחקם".


  

ו


אז יעשה דבר אשר ידם כל-פה מחרדה ואשר תקום כל-עין. כי הנה החל בן-כה וכה המרקד על-החבל את-מעשהו: יצא האיש מפתח דלת קטנה ויהי מתהלך על-החבל הנמתח בין שני מגדלות והיה כתולה על-פני רחוב העיר ועל פני כל העם מלמעלה. אז נפתחה הדלת הקטנה שנית ואיש לבוש שלל צבעים אשר מראהו כמראה לץ יצא דלג על-החבל וימהר ויחפז אחרי הראשון. ויהי הוא קרא בקול גדול נורא: “מהר ולך נכה-רגלים, מהר ולך עצל, זוחל, לבן-פנים, לך מהר פן אשוף עקבך בבהן רגלי! מה-לך פה בין מגדלות, ולך נאוה לשבת במשמר במגדל, כי לטוב ממך אתה חוסם את-הדרך!” וכאשר ידבר כן יקרב הלוך וקרב הלוך וקרב אליו: ויהי כאשר לא-היה עוד בלתי רק פשע אחד מאחריו, אז נעשתה הפלצות אשר ידום פתאם כל-פה מחרדה ותקום כל-עין: – כי הנה נתן הלץ קול-פחדים פתאם כשטן משחית ויתנשא ויקפץ קפיצה אחת ממעל לראש האיש אשר חסם לו את-הדרך ויפסח עליו. והאיש בראותו את-צרו והוא המנצח, ותעזבהו בינתו ויעזוב את-החבל; אז ישליך מלפניו את-המוט אשר בידו, וכמו גלגל-ידים ורגלים התהפך בחפזון שבעתים מן המוט הנופל ויצנח ויעף ארצה. וכל-העם היה פתאם כים בהגיח בו סערה: כי נסו איש על-נפשו ואיש על-פני אחיו ואיש על-כתף רעהו. ובאשר חשבו כי תפול גופת הנופל שם התמלטו שבעתים.



וסרתוסטרא נצב תחתיו ובאשר עמד שם נפלה גופת האיש לרגליו והיא פצועה ושבורה ורק עוד בה רוח חיים. אז יפקח האיש את-עיניו, כי שבה אליו בינתו רגע. וירא והנה סרתוסטרא כורע לרגליו. והאיש ידבר באחרונה לאמר: “מה אתה עשה בזה? הנה מאז ידעתי כי השטן טומן פח לי. עתה הנה הוא מחזיק בי לסחבני סחב והשלך אל-השאול. התאמר לעצר-לו בעשותו?”



וסרתוסטרא ענה: “הנה נשבעתי לך, רעי, כי מכל-הדברים אין דבר אשר אתה אומר בזה: אין שטן ואין שאול. וגם נשמתך תמהר למות בטרם עוד ימות בשרך: ולכן אל-נא תירא עוד דבר!”



והאיש נשא עיניו ויבט כלא מאמין ואחרי-כן אמר: “אם אמת כל-אשר דברת פה כי-עתה לא יאבד-לי דבר באבד-לי חיי. אין-לי אפוא יתרון מן-החיה אשר למדוה לרקד ברב-מהלמות ובנקיון שנים”.



וסרתוסטרא אמר: “למה תדבר כדברים האלה? אם השליך-נפשך מנגד היה לך למשלח-יד, לא ימצא איש און בזה. עתה הנה היה לך משלח-ידך למחתה כי השיא עליך מות: ואולם תחת כל-זה הנני ואקברך בעצם ידי”.



וכדבר סרתוסטרא את-הדברים האלה ולא ענה עוד האיש דבר: ורק הניד בידו ויהי כמבקש את-יד סרתוסטרא לבעבור הודות לו את-חסדו.


  

ז


בין כה וכה והערב קרב לבא ויהי החשך על-פני רחוב העיר: אז נפוץ העם איש לעברו, כי גם החרדה וגם התאוה לחדשות תיעפנה. וסרתוסטרא ישב על-יד המת על-הארץ ויהי עזוב למחשבותיו וישכח עת ורגע. אז ירד הלילה ורוח קרה נשבה על-פני הבדד. ויקם סרתוסטרא וידבר אל-לבו לאמר:



אכן הטיבות היום לדוג את-דיגך, סרתוסטרא! ולא נפש אדם דגת כי-אם נבלת פגר מת.



נאלחים חיי האדם באין רעיון ובאין תכלית: יש-אשר לץ מתהולל יהיה להם לגורל.



הבה ואור את בני-האדם את רעיון חייהם: הנה זה האדם העליון, אשר יצא כברק מן-העב העכור הוא האדם.



ואולם עוד רחקתי מהם וחושי טרם ידבר אל-חושיהם הייתי בעיניהם לעומד בתוך בין הפתי ובין נבלת פגר מת.



קדר הלילה וקדרים דרכי סרתוסטרא. הבה נא רעי הקר והמקשה ואשאך אל-המקום אשר-שם אקברך בעצם ידי".


  

ח


ובכלות סרתוסטרא לדבר אל-לבו את-הדברים האלה ויקח את-נבלת המת וישם על שכמו ויפן לדרכו. הוא לא-הרחיק מאת צעדים ואיש נגש אליו בלאט וידבר חרש, ויכירהו סרתוסטרא והנה הוא – הלץ מן-המגדל. והאיש דבר אליו ויאמר: “קום ועזבת מהר את-העיר הזאת, סרתוסטרא, כי רבים פה שונאיך. שנאוך הטובים והישרים ואמרו-לך: זה אויבנו ומבזנו; ושנאוך המאמינים את-האמונה השלמה ואמרו-לך: זה הרע אשר נגד העם. רק בזאת מצאך טוב, כי שחקו עליך: כי הנה דברת כמו לץ. רק בזאת מצאך טוב כי התחברת אל-הכלב המת; יען-אשר השפלת ככה את-נפשך, את-נפשך הצלת היום. ואולם קום לך-לך מהר מן-העיר הזאת, פן אקפץ מחר עליך ואפסח גם עליך – אנכי החי על-המת”. ובדבר האיש את-הדברים ויעלם פתאם. אז ילך סרתוסטרא לדרכו בתוך הרחובות האפלות.



ובבאו עד לשער-העיר וימצאו אותו המקברים; ויביטו האנשים אל-פניו לאור הלפיד ויכירו את סרתוסטרא וילעגו לו מאד. “ראו הנה נשא סרתוסטרא עמו את-הכלב המת; אכן גבור חיל סרתוסטרא, כי-היה לקובר מתים! כי על-כן ידינו טהורות מדי מהיותן נוגעות אל-מנחת מרחשת אשר כזאת. היאמר סרתוסטרא לגנוב מפי השטן את-בלעו? צלח ורכב, סרתוסטרא, וראה טוב בארחתך! ואולם השמר-לך פן יהיה השטן גנב-משנה מסרתוסטרא – וגנב גם את-שניכם ואכל את-שניכם יחדו!” וישחקו מאד איש לאחיו ויטו את-ראשיהם ויתלחשו.



וסרתוסטרא לא ענה דבר על-הדברים ויפן לדרכו וילך. ויהי הוא הולך שתים שעות והוא עובר על-יערות ועל-בצאת, אז ישמע עד בלי די את-יללת הזאבים הרעבים, והרעב החל להציק לו גם הוא. ויעמד סרתוסטרא ויתיצב לפני בית בדד, כי ראה בו אור נר.



וסרתוסטרא אמר: "הנה כשודד מתנפל עלי הרעב. ביערות ובאשר שם הבצאת מתנפל עלי רעבי ובעצם הלילה.



נפלאים דרכי רעבי. יש-אשר הוא בא לי רק אחרי ארחתי, וכיום הזה לא בא לי כל-היום: אי היה כל-היום?"



וסרתוסטרא התדפק על שער הבית, ויצא איש זקן אליו והוא נשא את-הנר בידו. וישאל ויאמר: “מי-זה הבא אלי ואל-שנתי אשר נדדה ממני?”



וסרתוסטרא אמר: “אחד חי ואחד מת. הבה תן-לי לאכול ולשתות, כי שכחתי היום מאכול ומשתות. מי אשר יתן לרעב לחם, רק את-נפשו הוא מכלכל: כה תאמר החכמה”.



והזקן פנה וילך וישב בעוד רגע ויתן לסרתוסטרא לחם ויין ויאמר: “אכן מקום אין-ברכה המקום הזה לרעבים, כי על-כן בחרתי לשבת פה וגם החיה וגם האדם הנה באים אלי בבדידתי. ואולם ראה צו-נא גם את-רעך אשר עמך ואכל ושתה גם הוא, כי עיף הוא ממך”. וסרתוסטרא ענה: “הנה רעי מת, ולכן חשבתי כי יקשה ממני לדבר על-לבו”. והזקן התעבר ויאמר: “מה-לי ולאשר תאמר? מי-אשר יתדפק על-שער ביתי, ולקח האיש הזה את-כל אשר אתן לו ויהי מה. אכלו וסעדו את-לבכם!” –



וסרתוסטרא עבר משם וילך שנית שתים שעות, והוא בוטח בכוכבים ובמסלת אורם: כי הסכין סרתוסטרא מעודו להיות נודד בלילה ויהי אהב להביט כל-ישן אל-פניו. וכאשר הלבינו פני הבקר וירא סרתוסטרא והנה הוא בתוך יער עבות ואין דרך. אז השכיב את-נבלת המת בתוך עץ נבוב למראשותיו, למען היות לו לסתרה מן הזאבים, והוא רבץ ארצה וישכב על-פני הדשא. ויישן סרתוסטרא וירדם מהר, כי עיפה עליו גויתו ואולם נשמתו לא נדה ולא נעה.


  

ט


וסרתוסטרא האריך לישון, ויתן את-השחר לעבור עליו ויתן לעבור עליו גם את-כל המועד אשר עד הצהרים, אחרי כן פקח סרתוסטרא את-עיניו וישתאה ויבט אל-היער ואל-הדממה אשר מסביב, וישתאה ויבט אל-נפשו פנימה. אז יתעורר פתאם, ויהי כמו חובל בראותו יבשה פתאם ויצהל ויריע: כי ראה אמת חדשה. וידבר סרתוסטרא אל-לבו ויאמר:



הנה אור נגה לי: יש-לי חפץ ברעים ואשר חיים יהיו, – ואולם אין לי חפץ ברעים מתים ובפגרי נבלות אדם אשר אשא אותם עמי אל-כל אשר יהיה רוחי.



כי-אם חפץ לי ברעים אשר ילכו אחרי, יען כי חפצים הם ללכת אחרי נפשם המה – ואל-המקום אשר יהיה רוחי.



הנה אור נגה לי: אל נא באזני העם ידבר עוד סרתוסטרא כי-אם באזני רעים! אל נא יהיה סרתוסטרא רעה וכלב לעדר.



לנשל רבים מאחרי העדר – הנה לזאת באתי. יתאנפו נא בי עם ועדר: יהי סרתוסטרא לשודד בעיני הרעים!



הנה אנכי קרא להם רעים – והם קראים לנפשם הטובים והישרים. הנה אנכי קרא להם רעים – והם קראים לנפשם המאמינים אשר לאמונה השלמה.



הוי על הטובים והישרים! את-מי המה שנאים מכל-אדם? הלא את-האיש אשר ישבר את לוחות הערכים אשר להם, הוא השובר, הוא העובר: – ואולם הוא הלא ברא.



הוי על המאמינים אשר לכל-אמונות!! את-מי המה שנאים מכל-אדם? הלא את-האיש אשר ישבר את לוחות הערכים אשר להם, הוא השובר, הוא העובר: – ואולם הוא הלא ברא.



רעים יבקש ברא ולא פגרי נבלות אדם, ואף לא עדרים ומאמינים. את העוזרים עמו לברא, אותם יבקש ברא, את-כל אלה אשר חרתים ערכים חדשים על לוחות חדשים.



רעים יבקש ברא, את-העוזרים עמו לקצור: כי לפניו הנה בשל הקציר לכל. ואולם מאת מגלים יחסר, ולכן הוא עוקר שבלים וחרה לו.



רעים יבקש ברא, את-כל אלה אשר יודעים ללטוש מגליהם. אכן יקרא להם המכלים ובוזי הטוב והרע – והמה הלא הקוצרים והחגגים.



את-העוזרים עמו לברא, אותם מבקש סרתוסטרא, את-העוזרים עמו לקצר ואת-העוזרים עמו לחג, אותם מבקש סרתוסטרא: מה-לו ולעדרים ולרעים? מה-לו ולפגרי נבלות אדם?



ואתה, רעי הראשון, שלום לך! בעצם ידי קברתיך בעצך הנבוב ובעצם ידי הסתרתיך מן הזאבים.



ועתה אפרדה נא מעליך, כי אין לי מועד עוד. בין שחר לשחר באה לי אמת חדשה.



ורעה לא אהיה וקובר לא אהיה עוד למתים, ואף גם באזני העם לא אשוב עוד לדבר; הנה זאת לי הפעם האחרונה אשר דברתי באזני מת.



אל הבראים ואל הקוצרים ואל החוגגים אתחבר: את הקשת אשר בענן אראה אותם ואת-כל שלבי-המעלות אשר לאדם העליון.



אל הבודדים אשיר שירתי ואל אשר שנים שנים, ומי אשר לו אזנים לשמוע את-מה אשר לא ישמע והכבדתי עליו את-אשרי.



ואל מטרתי אשאף ועל-דרכי אלך, ועל המפגרים ועל המתמהמהים אפסח. ככה בלכתי ואבדו המה!


 




י


את-הדברים האלה דבר סרתוסטרא אל-לבו והשמש עמדה בצהרים: אז הביט השמימה כשואל – כי שמע קול עוף אדיר בעופו. ובנשאו את עיניו וירא והנה נשר מעופף בשמים, אשר יעשה גלגל גדול בעופו, ונחש תלוי עליו, אשר לא יהיה לו כשלל כי-אם כרע: כי על-כן הקיף את-צוארו סביב.



וסרתוסטרא קרא: “החיות האלה חיותי הן!” וישמח לקראתן מאד.



"הנה הגאה מכל-חי אשר תחת השמש והערום מכל-חי אשר תחת השמש חברו יחדו ויפשטו לתור את-הארץ.



כי חפצו לתור את-הארץ ולראות העוד סרתוסטרא חי. ואם אמנם חי אני עוד?



גדולה הרעה להיות עם-אדם מהיות עם-חיות, והדרכים אשר בהן ילך סרתוסטרא מלאות הרעה הגדולה. תבאנה נא חיותי אלה והנהיגו אותי הן!"



ובדבר סרתוסטרא את-הדברים האלה ויזכור את-דברי הקדוש אשר ביער ויאנח ויאמר אל-לבו:



מי יתן וחכמתי מאשר הנני! מי יתן וחכמתי מראשיתי כנחש אשר לי!



אכן שאלתי לנפשי את-אשר ימנע מן האדם: כי-עתה אשאל נא את-גאותי אשר תלך היא עם-חכמתי תמיד!



ובבא יום וחכמתי תעזבני: – כי הנה אוהבת חכמתנו לעוף ממנו והלאה! – ועפה עוד גאותי עם-סכלותי יחדו! –



ככה החל סרתוסטרא לשקוע.


 




משאות סרתוסתרא

  

על שלש התמורות


ראו אנכי קרא באזניכם שלש תמורות לרוח: אשר יהיה הרוח לגמל ואשר יהיה הגמל לאריה ואשר יהיה האריה לילד באחריתו.



רבות מעמסות לרוח, החזק ואהב משא, ואשר יראת-קדש בקרבו: אל כל-כבד שאף כחו ואל-הכבד מכל-כבד.



מה-לכם כבד פה? ככה ישאל הרוח האהב משא, וככה יכרע ארצה כמו גמל, כי יחפוץ להיות עמוס כלו.



מה-כבד מכל-כבד, גבורים? – ככה ישאל הרוח האהב משא – הבה ואשם אותו עלי, למען אתענג על-כחי.



האין הוא בזאת: אשר ישפיל אדם נפשו, לבעבור הכאיב לגבה-לבו? אשר יתן לסכלותו להאיר, לבעבור ילעג לחכמתו?



או אם הוא בזאת: כי יפרד מן הדבר אשר לו עבד, אחרי הגיעו למטרה? כי יעלה על-הרים רמים, לבעבור נסות את-המנסה?



או אם הוא בזאת: אשר יכלכל נפשו באגוזי-אלון ובחציר יבש מן הדעת ונשמתו תרעב למען האמת?



או אם הוא בזאת: כי יחלה ושלח את-המנחמים מעליו ורע יהיה לחרשים, אשר לא ישמעו לנצח אשר חפץ?



או אם הוא בזאת: אשר תרד לתוך מים דלוחים, אם מי האמת המה, ולא תבריח מעליך גם צפרדעים קרות וגם עקרבים חמים?



או אם הוא בזאת: כי תאהב את-אלה אשר יבזוך ולשד המחרידך תתן יד?



את-כל הכבד הזה, הכבד מכל, יעמיס עליו הרוח האהב משא: כגמל מטען משא הממהר אל-המדבר, כן ימהר אל-מדברו הוא.



אך בהיותו בתוך המדבר העזוב, סגור ומסגר, ובאה לו התמורה השניה: לאריה יהיה פה הרוח, ואת-החפש יאמר לכבוש לו ואדון יאמר להיות במדברו זה.



את-אדונו האחרון יבקש לו פה: אויב יחפוץ להיות לו ולאלהיו האחרון. ואת-כחו יחפוץ לנסות אל-נחש עקלתון הגדול לבעבור יכל לו.



מי זה הוא נחש עקלתון הגדול, אשר לא יאבה עוד הרוח לקרא לו אדון ואלהים? הלא “שומה עליך” – זה שם נחש עקלתון הגדול. ואולם רוח האריה אומר: "חפצתי ".



זה “שומה עליך” נצב על דרכו, נוצץ כזהב, כלו כחית-קשקשים, ומעל פני כל-קשקשת מזהיר מן-הזהב: “שומה עליך”!



ערכים בני אלפי שנים מזהירים מן-הקשקשים, וכה יאמר נחש עקלתון העצום: “ערכי כל-הדברים – מקרבי הם מזהירים”.



“כבר נבראו כל-הערכים ושלמים הם כלם וכל-הערך הנברא – הלא זה אני. חי אני אם יהיה עוד זה “חפצתי” עד עולם!” כה יאמר נחש עקלתון.



אחי, למה לנו עוד אריה בתוך הרוח? על מה לא תשפק החיה האהבת משא, אשר תותר על כל-דבר ואשר יראת-קדש בקרבה?



לא יברא הערכים החדשים גם האריה, ורק את-החפש הוא ברא, אשר יכל נוכל לברא – את-זאת יכולה גבורת האריה.



לבעבור ברא חפש ולבעבור ברא “לא” קדוש לנגד כל מצוה: לזאת אחי יש לנו חפץ באריה.



כי תקח ערכים חדשים ביד חזקה – והיתה זאת הנוראה מכל הלקיחות בעיני כל-רוח אהב משא אשר יראת קדש בקרבו. אכן גזלה היא בעיניו וטובה לחיה הטרפת.



לראש-קדשו היה לו לפנים זה “שומה עליך” ויאהב אותו מאד – ועתה גם בקדשו עליו למצוא הוללות ושרירות לב, למען יגזול את-החפש מיד אשר אהב: לגזלה אשר כזאת יש-לנו חפץ באריה.



ואולם ענו אחי והגידו לי: מה עוד תשיג יד הילד אשר יבצר מן האריה? מה לאריה הטרף כי יהיה גם לילד?



כי יש לילד תם ויש שכחה לילד ופתיחה חדשה לו ושעשועים וגלגל מתהפך לבדו ויש לו תנועה ראשונה ואמרת “כן” קדושה.



אכן, אחי, לשעשעי בריאה חדשה יש-לנו חפץ באמרת “כן” קדושה: את-חפצו הוא יבקש לו הרוח, את-עולמו הוא ימצא לו האובד בעולמו.



ראו קראתי באזניכם שלש תמורות לרוח: אשר היה הרוח לגמל ואשר היה הגמל לאריה ואשר היה האריה לילד באחריתו.



כה אמר סרתוסתרא, והוא יושב אז בעיר אשר יקראו לה: הפרה הצבועה.


  

על הקתדרות לצדקה


אז יהללו אל סרתוסתרא איש חכם היוד  ע לדבר טבות על השנה ועל הצדקה; לכן מהלל שם האיש ושכרו לפניו וכל-הבחרים יושבים לרגליו אל-פני קתדרתו. וישמע סרתוסתרא ויבא אליו גם הוא וישב לרגליו עם כל- הבחרים יחדו אל-פני קתדרתו. וכה אמר החכם:



כבוד ובשת מלפני שנה – זאת לכם ראשית! ושטו ועברו מעל-כל אלה אשר אינם מטיבים לישון ואשר ערים בלילה!



עוד יתבושש הגנב מלפני השנה: בדממה הוא מתגנב תמיד דרך הלילה. ואולם באפס-בושה מתהלך השומר בלילה ובאפס בושה הוא נשא את-קרנו.



לא מלאכה קלה השנה: הן בעבור זאת עליך להיות ער כל היום.



עשר פעמים ליום צא על-נפשך למלחמה עד-הכנעה: כי תיעף ותיגע בזאת והיתה זאת פרחי-פרגים לנשמתך.



עשר פעמים שוב אחרי כן ועשה שלום עם נפשך; כי מרורות תתן מלחמה, ולא ייטיב לישון האיש באפס-שלום.



עשר תורות אמת עליך למצוא יומם: פן תבקש אמת עוד בלילה והיתה נשמתך רעבה.



עשר פעמים ליום תן בשחוק קולך ועלז: פן תפריעך כרשך בלילה, והיא אם כל תוגה.



רק מעטים ידעו זאת: אך בהיות לאדם כל-הצדקות והטיב לישון. האענה ברעי עד שקר? אם אנאף?



אם אחמד אשת רעי ואמתו? לא ישלימו כל-אלה עם שנה טובה.



וגם אשר יהיה איש והיו לו כל-הצדקות יחד, והיה על האיש הזה להבין עוד אחת: לתת לפעמים שנה לצדקות האלה גם הן.



אשר לא יהיה ריב לנשים הכבודות האלה אשה עם אחותה! ואשר לא יהיה הריב על-אדותיך, איש לא-יצלח!



היה תמים עם-אלהיך ועם שכנך: זאת המצוה אשר תצוך השנה הטובה. ותמים תהיה גם עם השטן אשר לשכנך – פן ירקד בביתך בלילה.



תן כבוד לשלטון ממעל ואזן קשבת, וגם לשלטון המעקל! זאת המצוה אשר תצוך השנה הטובה. מה-פשעי כי אהב התקיף להתהלך ברגלים מעקלות?



רק זה יחשב לי תמיד לרעה טוב, אשר לא ינהיג צאנו בלתי-אם לנוה הדשא הירוק כלו: ככה יהיה שלום אמת בינו ובין השנה הטובה.



לא טוב לאיש כבוד הרבה ולא אשאל אוצרות גדולים: כל-זאת תשים דלקת בטחול. ואולם לא ייטיב איש לישון אם אין לו שם טוב וגם אוצר קטן.



טובה בעיני חברה קטנה מחברה רעה: ואולם זאת אשר אדרוש ממנה, כי תצא וכי תבוא לרגע הנכון. ככה יהיה שלום אמת בינה ובין השנה הטובה.



וגם מוצאים חן בעיני מאד מאד עניי הרוח: כי עזרים הם לשנה. אשריהם וטוב להם – ואף-כי באמרך להם תמיד כי צדקו.



ככה יחלוף היום לאיש אוהב צדקות. ובבא הלילה ונזהרתי לנפשי מקרא לשנה כי תבא! לא בהקראה תחפוץ השנה, אשר היא גברת כל-הצדקות!



כי-אם אחשב אשר עשיתי ביום ואשר הגיתי. מעלה אנכי את כל-זאת גרה והייתי כמו פרה בארך רוחי ואת-לבי אשאל: מה-היו עשר מלחמותיך היום אשר שרית אליך ויכלת?



ועשרת דברי-השלום ועשר תורות האמת ועשרת דברי השחוק מה היו אשר הטיבך לבך בהמה?



ובחקרי את כל-אלה ומדי אשר ינידו אותי ארבעים המחשבות, והתנפלה עלי השנה פתאם אשר איננה קראה, זאת גברת הצדקות.



השנה דופקת על עיני: והיא תכבד ותסדר. השנה נוגעת אל-פי: והוא נשאר פעור.



אכן על-רגלים קלות היא באה, זאת הנעימה מכל הגנבים, וגנבה את-מחשבותי: פתאם אנכי עומד נבער כמו הקתדרה הזאת.



ואולם אחרי כן לא אאריך עוד לעמוד: ראו הנה נפלתי ואשכב. –



כשמוע סרתוסתרא את-כל דברי החכם האלה וישחק בלבו: כי נגה אור לו. אז ידבר אל-לבו לאמר:



אכן כסיל נחשב לי החכם הזה עם כל ארבעים מחשבותיו; מבין הוא בתורת השנה.



אשרי אדם יושב קרוב לחכם הזה: שנה אשר כזאת מדבקת מאיש לאיש, בעד כתלים חזקים ועבים עוברת היא ומדבקת.



גם בקתדרתו מדבק הקסם. לא לחנם ישבו הבחרים לרגלי מטיף הצדקה.



זאת תורת חכמתו: היה ער, לבעבור תישן היטב. אכן לו היו החיים באפס-תכלית ולו יצאתי לבחר-לי סכלות, כי-עתה בחרתי לי זאת הנבחרה מכל- סכלות.



עתה הבינותי את-אשר בקשו לפנים ראשית לכל המבקשים מורים לצדקה: שנה טובה בקשו וצדקות נוטפות ריח פרחי פרגים!



היתה החכמה לחכמי הקתדרות המהללים האלה שנה באפס-חלומות: לא ידעו תכלית-חיים נבחרה ממנה.



עוד יש גם עתה בארץ אחדים כמטיף הצדקה הזה, ורק לא כנים יהיו תמיד כמוהו: ואולם כבר חלפה הלכה עתם. וגם לא יאריכו הרבה לעמוד כה: ראו הנה הם נופלים ושוכבים.



אשרי חפצי שנה אלה: עוד מעט ונמו.



כה אמר סרתוסתרא.


  

על הדורשים אל-מאחרי העולם


ימים היו וגם סרתוסתרא זרק את-דמיונו אל-מעבר לאדם, כמשפט כל-הדורשים אל-אשר מאחרי העולם. פעל אלוה כאב ומענה נחשב העולם לי:



חלום נחשב העולם לי וחזון מלפני אלוה; עשן צבעים מלפני עיני אלוה מתקוטט.



טוב ורע וגיל ומכאוב ואני ואתה – עשן צבעים כל-זה מלפני עיני ברא. את-עיניו חפץ הברא להעלים מנפשו – ויברא את-העולם.



תאוה משכרת לכאב להעלים עין ממכאוביו ולשכח נפשו. תאוה משכרת ושכחת-נפש נחשב לפנים העולם לי.



זה העולם אשר איננו שלם לנצח ואשר צלם הוא לסתירות לנצח וצלם לא-שלם – תאוה משכרת הוא לבראו אשר איננו שלם –: ככה נחשב לפנים העולם לי.



לכן זרקתי גם אני לפנים את-דמיוני אל-מעבר לאדם, כמשפט כל-הדורשים אל-אשר מאחרי העולם. האל-מעבר לאדם באמת?



הו אחי, האלהים הזה אשר בראתי לא היה בלתי-אם פעל אדם ופעל שגעון אדם כמשפט כל-אלהים כלם!



אדם היה ורק חלק אדם דל ורק אני: מתוך אפרי ושלהבתי בא לי השעיר הזה, ואולם חי אני! לא מעבר לאדם בא!



הידעתם, אחי, מה היה אז? שריתי אלי, אל-הכאב, ויכלתי, נשאתי אפרי שלי אל-ההרים ואברא לי שלהבת ברה שבעתים. ואתם ראו! סר מעלי השעיר!



ועתה לו יאמין החי מחליו לשעירים כאלה ומצאוהו מכאוב ותלאה; רק מכאוב ושפלות ימצאוני אז. כה אדבר באזני כל-הדורשים אל-אשר מאחרי העולם.



מכאוב הוא וקצר יד – רק אלה בראו את כל-העולמות אשר מאחרינו; וגם זה הדמיון הקצר על-דבר האשר, אשר ידענו רק הכאב מכל-כאב.



יגיעה היא, החותרת אל-האחרון מכל-אחרון בקפיצה אחת קפיצת מות, זאת היגיעה הדלה ולא-יודעת, אשר גם לחפוץ לא תבקש עוד: רק היא בראה את-כל האלהים כלם ואת-כל העולמות אשר מאחרינו.



האמינו לי, אחי! רק הבשר הוא אשר נואש מן-הבשר – וזה משש באצבעות הרוח הנסכל את הקירות האחרונים.



האמינו לי, אחי! רק הבשר הוא אשר נואש מן-הבשר – וזה שמע את-קול בטן ה“יש” מדבר אליו.



אז בקש להבקיע בקדקד ראשו אל-מבעד לקירות האחרונים, ולא רק בקדקד ראשו בקש, – ויחתר אל “העולם הבא”.



אכן התחבא " העולם הבא " היטב מפני האדם – זה העולם באין-אדם ואין לב-אדם, ואשר איננו בלתי אם בלימה בת-שמים; וקול בטן היש איננו מדבר אל האדם דבר, בלתי-אם יהיה אדם גם הוא.



חי אני, כבד כל-יש להוכיחו באותות ובמופתים וכבד לברא לו ניב שפתים. ענו אחי והגידו לי: אם לא נקל מכל מצאה עוד ידנו להוכיח באותות ובמופתים את-הנפלא מכל-דבר?



אכן “אני” זה והסתירות והתעתעים אשר ל“אני” זה המה עוד מרבים מכל לדבר על ה“יש” דברי-אמת ואמונה – הלא זה “אני” הברא והמחפש והמעריך, אשר הוא המדה והוא הערך לכל-דבר.



ו“יש” זה הנאמן לנו מכל, זה “אני” –הן על הבשר הוא מדבר ואל-הבשר תשוקתו גם עוד בחזותו חזון ובדמותו את-דמיונותיו וברפרפו בכנפיו השבורות.



וכאשר יאריך, כן ירבה “אני” זה ללמד לדבר דברי-אמת ואמונה; וכאשר ירבה ללמוד, כן ירבה למצוא מלים ותהלות לבשר ולאדמה.



גאות חדשה למד אותי אני שלי ואותה אני מלמד את-האדם: אל נא הוסיף עוד לשים ראש בתוך החול אשר למעשי שמים, כי-אם נשא אותו חפשי לרוח, באשר הוא ראש-אדמה הנותן לאדמה רעיון ותכלית!



חפץ חדש אנכי מלמד את-האדם: כי יחפוץ את-הדרך אשר הלך בו האדם בעינים סגורות ויאמר טוב לו ולא יט עוד ממנו הצדה כמשפט החולים ונוטי למות!



רק חולים ונוטי למות היו הבוזים לבשר ולאדמה ויבראו להם את-מעשי השמים ואת נטפי-הדם המביאים גאלה: ואולם אף גם את-הסמים העכורים והמתוקים האלה הם לוקחים מעם הבשר והאדמה!



מפני ענותם אמרו להמלט, והככבים היו רחוקים מהם. אז נאנחו לאמר: “מי יתן דרכי-שמים לבעבור התגנב חרש אל יש אחר ואל אשר אחר!” – ואז בראו להם את-דרכי עקלקלותם ואת-שקויי סמיהם!



והם, שכחי-טובה, דמו בנפשם כי אמנם התמלטו מעם הבשר ומעם האדמה. אבל יד מי נתנה להם את הפלצות ואת הנעימות אשר להתמלטות זאת? הלא יד הבשר והאדמה.



רחום סרתוסתרא לחולים. חי אני אם אקצוף על-בקשם נחמות ועל-שכחם טובה. מי-יתן וחיו מחלים ושרו את-עצמם ובראו להם בשר עליון!



וגם אין סרתוסתרא קוצף על החי מחליו והוא מביט בכליון-נפש אל-מקום שם דמיונו ומתגנב חרש בחצות הלילה אל-קבר אלהיו. ואולם עוד גם דמעותיו תחשבנה לי מחלה ובשר חולה.



מחנה חולים גדול נמצא מאז בין חוזי חזון ותאבי אלהים; בחמת רוח גדולה הם שונאים את-המבקש להכיר ואת-הצעירה מן הצדקות: את האמת והאמונה.



לאחור הם מביטים תמיד אל-מול דורות החשך: אמנם אחר היה בימים ההם משפט הדמיון והאמונה; בהשתגע הרוח והתהולל והיה זה דומה לאלהים, ואשר אכלו השפק והיה זה חטא.



ואולם ידעתי עד למאד את הדומים לאלהים האלה. כי יאמין העם רק להם יחפצו וכי יחשוב כל שפק לחטא, ואולם ידעתי עד למאד גם אשר הם עצמם מאמינים בלבם.



חי אני אם בעולמות אשר מאחרינו ואם בנטפי דם גאלה: כי-אם בבשר מאמינים גם הם בכל מאדם, ובשרם הם זה להם “הדבר בעצם”.



ואולם דבר אשר תחלאים לו: והם מתאמצים להנשל מתוך עורם. לכן הם שומעים אל המטיפים אשר יטיפו מות ולכן גם המה אל עולמות אשר מאחרינו יטיפו.



לו, אחי, שמעו לקול הבשר הבריא: הקול הזה נאמן וטהור מן-הקולות האחרים שבעתים.



נאמן וטהור שבעתים דובר אלינו הבשר הבריא, השלם וישר-הזוית: ועל תכלית האדמה הוא דובר אלינו.



כה אמר סרתוסתרא.


  

על בוזי הבשר


אל בוזי הבשר אגד נא דברי. אל למד ואל למד על סביבותם, כי-אם יפרדו נא מעל בשרם המה – ככה אפוא יאלמו כלם.



“בשר אנכי ונשמה” – ככה ידבר הילד. ולמה זה לא נדבר אפוא כילדים?



ואולם ראו הנה המקיץ והיודע אומר: בשר אנכי כלי ואין דבר חוץ ממנו; ונשמה איננה בלתי-אם מלה לדבר-מה אשר עם-הבשר.



אין הבשר בלתי-אם שכל גדול, רב-ענין עם חוש אחד, מלחמה ושלום, עדר ורעה.



כלי-מלאכה לבשרך גם שכלך הקטן, אחי, אשר תקרא לו “רוח”; רק כלי-מלאכה וכלי שעשעים קטן לשכלך הגדול.



“אנכי” אתה אומר – ואתה גא על המלה הזאת. ואולם גדול ממנו – ואתה לא תאבה האמין – הלא בשרך ושכלו הגדול: שכלך הגדול הזה איננו אומר “אנכי” כי-אם עשה “אנכי”.



את-אשר מרגיש החוש ואת-אשר מכיר הרוח, המה אין להם עד-עולם אחרית בקרבם הם. ואולם החוש והרוח מתאמצים להשיא אותך, כי הם אחרית כל-הדברים: ככה הם מתהללים בגאותם. כלי-מלאכה וכלי שעשעים לך החוש והרוח: אך מעבר להם עוד לך העצם אשר בך. והעצם גם הוא מחפש בעיני החושים ומקשיב גם הוא באזני הרוח.



תמיד מקשיב העצם ומחפש: ממשיל ולוכד וכובש והורס. מושל הוא וגם ב“אנכי” הוא מושל.



מאחרי למחשבותיך ולרגשותיך, אחי, עומד מושל אדיר, מורה לא נודע – עצם שמו. בבשרך הוא יושב, והוא בשרך.



יש תבונה בבשרך שבעתים מאשר-יש במבחר חכמתך ומי אפוא יודע מה-חפץ לבשרך במבחר חכמתך?



לועג העצם שבך ל“אנכי” שלך ולרקידותיו הרמות. “מה-לי הרקידות האלה ומעופי הרעיון? – ככה הוא מדבר. הלא רק דרך לא ישרה למטרתי. אכן אני הנני המדדה את “אנכי” בהליכותיו ואני הלני הלוחש באזניו את-מושגיו”.



כי יאמר העצם ל“אנכי”: “הבה וחשת מכאוב!” וכאב כרגע וחשב מחשבות לבלתי הוסיף לדאבה עוד – כי רק בעבור זאת שומה עליו לחשוב מחשבות.



כי יאמר העצם ל“אנכי”: " הבה וחשת גיל!" והיה לו גיל כרגע וחשב מחשבות להוסיף עוד גיל כזה וכזה – כי רק בעבור זאת שומה עליו לחשוב מחשבות.



אל בוזי הבשר אגד נא דבר. כי בוזים הם, וזה להם כבד. מי ברא כבד ובזה ומי עשה ערך וחפץ?



העצם הברא ברא לו כבד ובזה וברא לו גיל ומכאוב. הבשר הברא ברא לו את-הרוח להיות לו יד לחפצו.



גם באולתכם ובוזכם, אתם בוזי הבשר, הלא לעצם אשר לכם אתם עובדים, ראו אנכי אומר לכם: העצם בנפשו חפץ במותו והוא נוטה מאחרי החיים.



כי לא תשיג עוד ידו את-הנבחר לו מכל –: אשר ברא יברא ממנו ומעלה לו. את-זה הוא חפץ מכל וזה כל חמת תשוקתו.



ואולם קצרה לו עתה עתו לזאת: – ועל-כן חפץ העצם אשר לכם באבדו, אתם בוזי הבשר.



באבדו חפץ העצם אשר לכם, ולכן הייתם לבוזי בשר! כי לא תשיג עוד ידכם לברא מכם ומעלה לכם.



ולכן עתה קופצים אתם על החיים ועל האדמה. קנאה אשר לא-ידועה יושבת בעינכם הצרה אשר לבוזכם.



לא אלך בדרכיכם, אתם בוזי הבשר! לא אתם הגשרים לאדם העליון! –



כה אמר סרתוסטרא.







על התענגות והתאות


אחי, אם צדקה לך, והיא צדקתך, אז לך היא לבדך ואין לאיש חלק בה.



אכן ידעתי: הנה יש-עם לבבך לקרא לה שם ולהתרפק עליה; יש-עם לבבך לצרום מעט באזנה ולהשתעשע בה.



ואתה ראה! עתה הנה יש לעם גם הוא חלק בשמה ואתה לעם ולעדר היית בצדקתך.



הלא טוב מזה עשית לו אמרת: “באין-מבטא וחדל-שם הדבר אשר הוא עני נשמתי וגם מתקה והוא גם רעבון קרבי”.



נשגבה צדקתך מהיות לה שעשעי שמות: ואם שומה עליך לדבר על-אדותיה, אל-נא תבוש לגמגם בלשונך על- אדותיה.



ואתה דבר וגמגם בלשונך לאמר: "זה-לי טובי אני, את-זה אהבתי וככה הוא מוצא חן בעיני למאד וכמשפט הזה חפצתי אני לבדי את-טובי.



לא בהיותו חק אשר חקקו אלהים חפצתיו ולא בהיותו חקת-אדם וצרכו: לא מורה-דרך יהיה לי לאדמות עליונות ולגני-עדן.



צדקה בת-אדמה היא אשר אהבתי: מעט חכמה בה ועוד מעט מזאת שכל אשר-לכל.



ואולם בנתה הצפור הזאת את-קנה בלבי: לכן אהבתיה וחבקתיה – ועתה היא יושבת בלבי על ביצי הזהב אשר לה ודוגרת".



ככה תגמגם בלשונך ותהלל את-צדקתך.



לפנים היו לך תאות ואתה אמרת רעות הנה. ואולם עתה אין-לך עוד בלתי-אם צדקות: מקרב תאותיך גדלו ויצאו לך אלה.



את-הגבהה ממטרותיך שמת לנכח פני תאותיך: אז נהפכו ותהיינה לך לצדקות ולתענגות.



ואם בן היית למשפחת קצרי-האף ואם לרודפי-הזמה ואם למשגעי-הרוח ואם ממבקשי-נקמות.



כל תאותיך אלה נהפכו באחריתן והיו לצדקות וכל בני-השטן אשר-לך היו למלאכים –



לפנים היו לך כלבים פראים בבורך, ואולם באחריתם נהפכו והיו לצפרים ולמזמרות נעלמות.



מנטפי רושך מהלת לך את-צריך; את פרתך התוגה חלבת – ועתה אתה שותה את-החלב המתוק מעטינה.



ולא יצא עוד מקרבך כל-רע עד העולם – זולתי אם הרע – הוא היוצא מן-המלחמה אשר לצדקותיך.



אחי, אם אשרת, אז תהיה לך רק צדקה אחת ולא יותר: ככה תעבור על-נקלה את-הגשר.



אכן מופלא האדם אשר-לו צדקות הרבה, ואולם גורלו כבד, ויש אשר הלך איש המדברה ויבחר מות לנפשו, כי נלאה מהיות תמיד מלחמה ושדה-מלחמה לצדקות.



אחי, הרעים קרב ומלחמה? ואולם לא יסוף הרע הזה והקנאה והמשטמה והלוך רכיל מקרב צדקותיך.



ראה, מה-תשאף כל צדקה מצדקותיך לעליון מכל-עליון: את-כל רוחך היא שאלת, אשר יהיה לפה רק לה, ותבקש את-כל רוחך אשר בקצפך ובשנאתך ובאהבתך.



כי-תקנא כל-צדקה באחותה, ונורא דבר כל-קנאה. גם צדקות הולכות לאבדון בגלל הקנאה.



אשר שלהבת הקנאה אחזתו, וקם זה באחריתו והפך כמו עקרב את-עקצו המרעל אל-מול נפשו הוא.



אחי! האם לא ראית עוד צדקה כי תלשן את-נפשה אל-עצמה ואת-נפשה תדקור?



עשוי האדם אשר יעז על-נפשו עד הכחדו: ולכן אהב את-צדקותיך –: כי ככה תאבד ותכלה בגללן. –



כה אמר סרתוסטרא.


 




על הפושע לבן-הפנים


הנה המית לא חפצתם, אתם השופטים ומגישי קרבן, עד-עם הנידה החיה בראשה? ראו, הנה הניד הפושע לבן-הפנים בראשו: מתוך עיניו דבר הבוז הגדול.



“זה “אני” דבר הוא אשר עלי לעז עליו עד-הכחדו: זה “אני” היה לי הבוז אשר אני בז לכל-האדם”: ככה יהיו הדברים היוצאים מן העין הזאת.



כי שפט את-נפשו בעצם ידו – והיה זה לו רגעו הנשא: חלילה לכם לתת את הנשגב הזה לשוב אל שפלותו!



אין גאלה לאיש אשר ככה כאב בלתי-אם במותו מות חפזון.



והמיתכם, אתם השופטים, יהי נא מעשה חמלה ולא יהיה מעשה נקמה. ובהמיתכם ובקשתם כי אתם פה תצדקו את-החיים!



אין די לכם בהשלימכם עם איש אשר המת תמיתהו. יהי נא יגונכם אהבה לאדם העליון: ככה תצדקו אתם את חייכם-עוד.



“שונא” אמרו ולא “רשע”; “חולה” אמרו ולא “נבל”; “פותה” אמרו ולא “חוטא”.



ואתה, השופט האדום, לו חפצת להגיד בקול את-כל אשר עשית אתה זה-מאז בקרב מחשבותיך: כי אז יקרא כל-אדם: “סור מזה קיא צאה ותולעת רוש!”



ואולם נבדלה המחשבה מן המעשה ונבדל המעשה מציור- המעשה. אין גלגל הסבה סובב ביניהם.



רק ציור עשה את האדם לבן-הפנים הזה ללבן-פנים. קומה אחת היתה לו ולמעשהו בעשותו אותו: ואולם את-ציורו לא נשא אחרי אשר נעשה.



כל-היום לא חדל מראות נפשו בתבנית עשה מעשה. שגעון נחשב לי הדבר: את-אשר עשה במקרה ורק פעם אחת, זה נהפך לו לעצם.



בנטותך קו, וקפאה התרנגלת תחתיה ועמדה מוצק; הקו אשר נטה הרוצח בעשותו מעשהו הקפיא את-שכלו הדל – שגעון אשר אחרי המעשה נחשב לי הדבר.



שמעו, אתם השופטים! הנה לנו עוד שגעון: הלא זה אשר יבא לפני המעשה. אי לכם כי לא העמקתם לטפס ולבא לתוך הנשמה הזאת פנימה!



וככה אומר השופט האדום: “על-מה זה רצח הפושע? הלא יען אשר חפץ לגזול”. ואולם אנכי אומר לכם: דם חפצה נשמתו ולא גזל: צמא היה לאשר השכין!



אכן לא הבין שכלו הדל את-משפט השגעון הזה ויפתה אותו. “מה-בצע בדם! – ככה דבר על-לבו – האין אתה חפץ על-המעט לשלוח יד בגזל? או להנקם נקמה?”



והוא שמע לקול שכלו הדל: כעופרת רבצה אמרתו עליו – ואז גזל מדי רצחו. לא חפץ כי יכלם משגעונו.



ועתה הנה רבצה עליו עופרת עונו, ושכלו הדל גם הוא נהפך ויהי מוצק ויבש וכבד מאד.



לו רק עצר כח להניע את-ראשו, כי אז גלל את סבלו ונפל מעליו: אבל מי יניע את הראש הזה?



מה האדם הזה? הלא רק צרור מחלות אשר בכח הרוח עד לחוץ תגענה: ואלה בקשו לשלול את שללן.



מה האדם הזה? הלא רק פקעת נחשים פראים אשר צר להם מרבץ איש אצל אחיו – אז יתפרצו איש לעברו ובקשו שלל על-סביבם.



הביטו את הבשר הדל הזה! את-אשר נשא ואת-אשר בקש, אותה פתרה לה הנשמה הדלה הלזו, באמרה: תאות רצח היא ותשוקה לאשר השכין.



בחלות איש עתה והוא חפץ רע, אשר נחשב עתה לרע: הלא הכאיב הוא חפץ תחת אשר כאב. ואולם ימים אחרים היו ורע אחר וטוב אחר.



ימים היו ונחשב השפק לרע וכן החפץ אל העצם בנו. ואיש כי חלה אז, והיה לכופר ולמכשפה. ככופר וכמכשפה נענה האדם ויחפוץ לענות.



ואולם הדברים האלה אינם משיגים את אזניכם: רעה הם מביאים לצדיקים אשר לכם – ככה תאמרו לי, אבל מה-בצע לי בצדיקיכם?



רבות ראיתי בצדיקיכם אשר יהיה לי לזרא, וחי אני כי לא רעתם, אשר יאמרו הם רעה, היתה לי לזרא. מי יתן והיה להם גם הם שגעון אשר בגללו יאבדו עד-הכחדם, כמשפט הפושע לבן-הפנים הזה!



חי אני כי חפצתי אשר אמת או אמון או ישר יהיה דבר שגעונם: ואולם צדקתם הם הלא איננה בלתי-אם האריך ימים והתענג בנעימות עד לחמלה.



מעקה אני אל-פני נהר: יחזק נא בי כל-אשר ישיג אותי! ואולם משענתכם אינני.



כה אמר סרתוסטרא.


  

על הקריאה והכתיבה


מכל הכתוב אהבתי רק את-זה אשר יכתוב אדם בדמו. כתב בדם! ואתה תראה כי הדם הוא הרוח.



לא קל לאדם להבין דם זר: שנאתי את-הבטלים הקראים רק מרב בטלה.



כל-היודע את-הקרא לא יוסיף עוד לעשות דבר למען הקרא. עוד מאת שנים קראים – וגם הרוח יבאש והיה לצחנה.



אשר יש לכל-אדם הצדקה ללמוד לקרא, הלא בהאריך הדבר הזה והיה לאסון לא רק לכתיבה כי-אם גם למחשבה.



לפנים היה הרוח אלהים ואחרי כן היה אדם, ועתה המעט לו כל-זה והוא עוד יהיה אספסוף.



מי אשר כותב בדם ובאמרי-משל איננו חפץ בהקראו, כי-אם אשר ילמדו אותו על-פה.



הדרך הקרובה בין ההרים היא הדרך מגבעה לגבעה: ואולם לזאת יש-לך חפץ ברגלים ארכות. יהיו נא אמרי-משל לגבעות ואלה אשר אליהם ידבר יהיו נא גדולים וגבהי קומה.



והרוח מסביב דק וטהור והאיד קרוב והנפש מלאה רשע עלז: ככה מקבילים כל-אלה היטב איש איש לאחיו.



אספו נא אלי רוחות-מדבר, כי אמיץ אני ברוחי. רוח-האדם אשר יבריח את השדים מעליו, הוא בנפשו יברא-לו את רוחות-מדבר: – חפץ רוח-האדם למלא שחוק פיו.



אינני חש עוד עמכם: העב הזאת אשר אנכי ראה תחתי, האפלה הזאת עם הכבדות, אשר אשחק להן – הלא לכם היא עב ענן הסערה.



מביטים אתם למעלה, כאשר תחפצו בהתנשאכם. ואני מביט לארץ, יען כי נשא אני.



מי בכם יכול לשחק ולהיות נשא גם יחד?



האיש אשר יעלה על ההרים הגבהים, ושחק זה לכל שעשעי-תוגה עם מצקות-תוגה יחד.



בלי שים לב, בלעג, בחזק-יד – ככה תחפוץ החכמה: אשר היה נהיה אנחנו. אשה היא ועל-כן אהבת איש-מלחמה.



הנה אתם אומרים לי: “כבדים החיים מנשא”. ואולם מה-לכם אפוא לפני הצהרים גאונכם ובערב כל-הכנעכם?



כבדים החיים מנשא: ואולם ראו עשו עמי רק את החסד הזה ואל נא תתחטאו ככה לפני! הלא בנערינו ובזקנינו הננו חמורים ואתונות עד-בלי די.



מה-יש לנו דמיון עם נצת-השושנה, אשר ילין אגל טל על-בשרה וחרדה?



הנה נכון הדבר: אהבים אנחנו את החיים לא מאשר הסכנו עם החיים כי-אם מאשר הסכנו עם האהבה.



יש תמיד מעט שגעון באהבה. ואולם יש תמיד גם מעט שכל בשגעון.



וגם אני הנוטה אחרי החיים, חשבתי כי הפרפרים ואבעבעות-הבורית והדומים להם באדם יודעים את האשר יותר מכל.



כאשר תרחפנה הנשמות הקטנות והקלות והפתיות והנחמדות והנחפזות האלה – והדיחו את סרתוסטרא לשפוך דמעות ולכתוב שירים.



רק עוד באלהים היודע לרקד יש עם לבי להאמין.



ובראותי את השטן אשר-לי וראיתי והנה הוא כבד-ראש ועמוק וערל-שמחה: כלו רוח אשר לכבדות –: בגללו אובד כל-דבר.



לא בקצף נמית כי-אם בשחוק. הבה ונמית את רוח הכבדות!



למדתי הלוך: ומני אז אתן לרוחי חפש וארוץ. למדתי עוף: ומני אז לא אחכה עד אשר יהדפו אותי, לבעבור אעתיק ממקומי.



עתה קלותי, עתה אעוף, עתה אביט אותי מתחת לי, עתה אלהים מרקד על-פי.



כה אמר סרתוסטרא.


  

על העץ אצל ההר


ועין סרתוסטרא ראתה עלם והוא נוטה מפניו כפעם בפעם. ויהי בערב-יום וסרתוסטרא מתהלך לבדו בין ההרים הסובבים את-העיר קראת שם “הפרה הצבועה” וירא והנה העלם יושב נשען אל-אחד העצים ומביט לתוך הבקעה יעף-עינים. ויגש סרתוסטרא ויחזק בעץ אשר העלם יושב תחתיו וידבר לאמר:



"אם-אמרתי: אניע את-העץ הזה בשתי ידי, כי-עתה לא היה בי הכח.



ואולם הרוח אשר איננו נראה מציק לו ומטה אותו אל-כל אשר יחפוץ. אכן ידים אשר לא תראינה הן המטות אותנו ומציקות לנו שבעתים מכל.



והעלם התנשא והוא נפעם מאד ויקרא: את-קול סרתוסטרא אנכי שומע ורק זה-עתה הגיתי בו". וסרתוסטרא ענה אותו ויאמר:



"למה זה נבהלת? – הן כמשפט העץ משפט האדם.



כאשר יוסיף לעלות וכאשר יוסיף לפרוץ לאדמה מלמטה ולמחשכים ולמעמקים – אל הרעה".



והעלם קרא: אכן אמת דברת, אל הרעה יפרוץ?



איך היתה כזאת כי נחשת לי ומצאת את-נשמתי?"



וסרתוסטרא שחק ויאמר: “יש נשמה אשר עד-עולם לא נמצאנה זולתי-אם נברא אותה בראשונה”.



והעלם קרא שנית: "כן דברת, אל הרעה!



ודברך אמת, סרתוסטרא. גם בנפשי לא אבטח עוד מאז החלי לפרוץ למרום וגם אחרים לא יבטחו בי עוד. – איך היה כדבר הזה?



נחפז הייתי רב מדי להיות נהפך לאחר: יומי היום מתקומם לאתמולי. רבות פעמים אפסח על המדרגות מדי עלותי – ולזאת לא תשא לי כל-מדרגה.



ובהיותי במרום והייתי תמיד גלמוד. אין איש דבר אלי וקרח הבדידה ירגיזני. מה-לי אפוא במרום?



בוזי וכליון-נפשי יגדלו בי גם יחד. וכאשר אוסיף לעלות, כן אבוז לכל-עלה. מה-לו אפוא במרום?



מה-בושתי על-דבר עלותי ועל-הכשלי והנגפי בלכתי! מה-אלעג לדבר השיבי רוח בחזקה! מה-אשנא את-המתעופף! מה עיפתי במרום!"



ובכלות העלם לדבר את-כל-הדברים האלה ויחרש. וסרתוסטרא התבונן אל-העץ אשר עמדו תחתיו וידבר לאמר:



"הנה העץ עומד פה גלמוד בין-ההרים; כי עלה ויפרוץ למעלה מן-האדם ומן הבהמה.



ולו דבר, כי-עתה לא מצא איש אשר יבין לו: ככה פרץ למעלה.



ועתה הוא מחכה ומוסיף ומחכה. אל-מה הוא מחכה? קרוב הוא רב מדי אל-מקום שם עבים יושבים: המחכה הוא אפוא אל הברק הראשון?"



עוד סרתוסטרא מדבר את-הדברים האלה והעלם קרא בחמת רוח גדולה וינד בראשו: “כן הוא, סרתוסטרא, רק אמת וצדק דברת. את-שקיעתי שאלה נפשי כאשר שאלה לעלות, ואתה הברק אשר לו חכיתי! ראה, מה אני ובמה נחשבתי עוד מאז נגלית לנו? הקנאה אשר קנאתי בך, היא אשר חבלתני!” – כה דבר העלם ויבך מר. אז שם סרתוסטרא את ידו על-ערפו וינהיגהו עמו משם.



ויהי בלכתם שניהם רגע ויחל סרתוסטרא ויען ויאמר: "את לבי יקרע מראה פניך. שבעתים מאשר יאמרו דבריך תאמר-לי עינך את-דבר כל-אידך.



עוד לא חפשי אתה, כי-אם עוד אתה מבקש את-חפשתך. ובבקשך ועיפת מרב היות ער ומליל ללא-שנה.



אל-מרומים חפשים שאלת נפשך, לככבים צמאה נשמתך. ואולם גם תאותיך הרעות צמאות לחפש.



כלביך הרעים שאפים אל החפש; מנבחים הם מרב חשק בבורם בקום רוחך לנסות לגדע כל בתי-כלא.



עוד שבוי אתה נחשב-לי אשר יקנה עצות לבעבור חפשתו; אכן תחכם נשמת שבוי אשר כזאת, ואולם גם תך ורעות תקנה.



וגם היוצא לחפשי עוד שומה עליו להטהר ברוחו: עוד נותר בו רב מן האסור ומן הרקב. ולכן שומה עליו להיות גם עינו טהורה.



אכן ידעתי את-אידך אשר נגד פניך. ואולם באהבתי ובתקותי השבעתיך: אל נא תשלך מלפניך את-אהבתך ואת–תקותך!



עוד אתה נחשב בעיניך כמו נדיב וכן יחשבוך עוד כמו נדיב גם אחרים, אשר צרים לך ואשר עוינים אותך. דע כי נדיב נצב להם כלם לשטן בדרך.



גם לטובים נצב פה נדיב לשטן על-דרכם: וגם באמרם עליו אשר טוב הוא והיתה מחשבתם להגותו בזה הצדה.



חדשות אומר הנדיב לברא וצדקה חדשה. ישנות חפץ הטוב ואשר תשארנה הישנות על-תלן.



ואולם לא זאת הרעה אשר לנוכח הנדיב כי יהפך והיה לטוב, כי-אם אשר יהפך והה למצח נחושה ולמגדף ולמכלה.



הנה ידעתי נדיבים רבים אשר אבדה להם תקותם הנשאה; ולכן הלשינו את-כל התקות הנשאות.



ולכן היו לחזקי מצח אשר ימצאו שפקם בתאות קצרות, וגם בהשליכם מטרות לא הרחיקו ממדת יום אחד.



“גם הוללות רוח” ­– ככה היו דבריהם. אז שברו לרוחם את-כנפיו: ועתה הוא שורץ על האדמה ובנקרו יטנף.



לפנים קוו להיות גבורים: ועתה המה הוללים. היה להם הגבור לכע7ש ולחרדה.



ואולם באהבתי ובתקותי השבעתיך: אל נא תשלך מלפניך את הגבור אשר בנשמתך! תהי נא תקותוך הנשאה קדושה לך! – "



כה אמר סרתוסטרא.


  

על המטיפים למות


יש מטיפים למות: והאדמה מלאה אדם, אשר טוב למטיפים להטיף להם יום יום לנטות מאחרי החיים.



מלאה האדמה עודפים, נשחתו החיים מפני הרבים המרבים. ולכן יבאו נא אלה אשר “העולם הבא” על לשונם והוגו אותם מן החיים והלאה!



“צהובים” – ככה יקרא שם למטיפים למות, או “שחורים”. ואולם הנני ואעביר אותם לפניכם גם בצבעים אחרים.



הנה לנו האיומים, אשר החיה הטרפת יושבת בקרבם ואשר בחירה אין להם, זולתי בתאותיהם וברטשם את-בשרם עצמם, וגם תאותיהם אינן בלתי-אם רטש בשר-עצמם.



והאדומים האלה אף בני-אדם לא היו עוד: יטיפו נא לנטות מאחרי החיים ויחלפו נא גם הם!



הנה לנו חולי-הרזון אשר לנשמה: כמעט אשר נולדו והם מחלים למות ונפשם תכלה לקראת תורות של-היות עיף ואמר נואש.



שאלים הם בחפץ לב למות. ואנחנו נאמר-נא טוב לחפצם זה! חלילה לנו לעורר את המתים האלה ולנקוב חר בארונות חיים אלה!



כי יפגשו בדרכם איש חולה או זקן או נבלת פגר ואמרו כרגע: “ראו, הנה בטלו החיים!”



ואולם רק המה הם אשר בטלו ורק עינם, אשר איננה ראה בלתי-אם את-החזון האחד בכל-היותנו.



עטופי ענני קשי רוח ותאבי פגעים קטנים מביאי מות: ככה הם מחכים וחרקים שניהם בחזקה אשה אל-אחותה.



או גם: אשר ישלחו יד אל הממתקים וילעגו למעשי-הילדות אשר הם עשים: אל שבלת הקש אשר להם יתלו את החיים וילעגו על-דבר אשר הם תלויים עוד בשבלת קש.



וזאת תורת חכמתם: “רק סכל האדם החפץ חיים עוד, ואמנם סכלים אנחנו עד למאד! וזאת הסכלות הגדולה מכל-אשר בחיים!” –



ויש אשר יאמרו לאמר: “אין החיים בלתי-אם פגעים”, וגם לא ישקרו בדברם: ואולם התאמצו אתם אפוא עד-חדלכם! התאמצו-נא כי יחדלו חיים אשר אינם בלתי-אם פגעים!



ותורת צדקתכם ככה תהיה: קום והמת את-נפשך אתה! התגנב מזה אתה בעצמך! ויש אשר יאמרו לאמר: “אין התאוה בלתי-אם חטא”, וגם הם מטיפי מות – “נסורה-נא אפוא הצדה ואל נחיה זרע!”



ויש אשר יאמרו: “כי נוליד והיה זה טרח. מה-לנו הוליד עוד? הלא נוליד רק אמללים!” וגם המה אינם בלתי-אם מטיפי מות.



ויש אשר ידברו: “חמלה דרושה לאדם. קחו לכם את-אשר לי, קחו את-אשר הנני! כי-אז ימעטו החיים מקשור אותי אליהם!”



ואולם לו היו חומלים באמת, כי-אז את-חיי רעיהם מררו עד-בלתי שאת עוד. והיתה רעתם טובתם הנאמנה.



אכן חפצים הם להמלט מן-החיים: מה-בצע כי יאסרו אחרים בכבליהם ומתנותיהם שבעתים ככה! –



וגם אתם אשר היו לכם החיים עבודת-פראים ואפס מרגוע: האם לא עיפתם מאד מכבד חיים! האם לא בשלתם כלכם למען החזון מפי מטיפי המות?



אתם כלכם אשר שפרה עליכם עבודת-פראים ואשר שפרו עליכם המעשים בחפזון והחדשים והזרים הלא למשא הייתם עליכם וכל-עמלכם איננו בלתי-אם מנוסה על-נפשכם וחפץ לשכוח איש את-נפשו.



לו הרביתם להאמין בחיים, כי-אז המעטתם להפיץ ככה את-נפשכם אל כל מעשה-רגע. ואולם אין-די תכן בקרבכם לבעבור תחכו – וגם לא לבעבור תעצלו!



מכל-עברים עולה קול אלה אשר יטיפו למות: האדמה מלאה את-אלה אשר טוב למטיפים להטיף להם מות.



או חיי “עולם הבא”: משפט אחד להם בעיני – ורק לו ימהרו לחלוף מזה!



כה אמר סרתוסטרא.


 




על המלחמה ואנשי המלחמה


אל לנו בקש חנינה מאת אויבינו בנפשנו ואל לנו גם מאת אלה אשר אהבנו בכל-מאדנו. כי על-כן הבו עתה ואגד לכם דבר-אמת!



אחי למלחמה! אהבתיכם בכל מאדי. אחד מכם הייתי וגם הנני. וגם אויבכם הנני בנפשכם. כי על-כן הבו עתה ואגד לכם דבר-אמת!



ידעתי את השנאה ואת הקנאה אשר בלבבכם. אין אתם גדולים עד-בלתי דעת שנאה וקנאה. כי-עתה היו על-המעט גדולים עד-בלתי הכלם בהן!



ואם-נבצרה מכם מהיות קדושי דעת, היו לה על-המעט לאנשי מלחמתה. כי אלה המה החברים והרצים אשר לפני קדושה כזאת.



ראה אנכי אנשי צבא רבים: ולו רק ראיתי אנשי מלחמה רבים! “בגדי שרד” יקרא לבגדים אשר הם לובשים: ולו רק היו שרידים באמת.



היו נא לי אנשים אשר עינם מבקשת תמיד אויב, – את אויבכם אתם . אכן יש בכם אחדים אשר יושבת בהם השנאה למן רגעם הראשון.



את אויבכם צאו ובקשו, את מלחמתכם קומו ולחמו, ולמען מחשבתכם תהיה המלחמה! והיה כאשר תכרע מחשבתכם ותפול, וקרא בר לבבכם גם אז עוד: “נצחון!”



את השלום אהבו כמו דרך למלחמות חדשות. ואת השלום הקצר אהבו מן הארך.



ולא איעץ לכם לגשת לעבודה, כי אם למלחמה. ולא איעץ לכם לגשת לשלום, כי אם לנצחון. תהי עבודתכם מלחמה, יהי שלומכם נצחון!



יכול האדם שבת דם והחרש רק בהיות לו חץ וקשת: בלעדי זאת ירבה להג ויבקש מדון. יהי שלומכם נצחון.



האמרתם: התכלית הטובה היא המקדשת גם מלחמה? ואולם ראו אנכי אומר לכם: המלחמה הטובה היא המקדשת כל-דבר וכל-ענין.



המלחמה ורוח הגבורה פעלו גדולות בארץ שבעתים מאהבת האדם לרעו. לא חמלתכם, זולתי גבורתכם מלטה עד כה את האמללים.



מה-טוב, תשאלו? – כי יהיה איש גבור חיל, והיה זה טוב. תאמרנה נא הנערות הקטנות אשה לרעותה: “כל היאה וכל אשר יניע את הלב והיה זה הטוב”.



רבים אומרים לכם כי אנשים אין לב אתם: ואולם לבכם אמת. ואני אהב את הכלמה אשר רחשי לבכם מתכסים בה. נכלמים אתם במעלות שטפכם ואחרים נכלמים במורדות שטפם.



חדלי תאר אתם? הבו אחי, עטו לכם אפוא על כתף את הנשגב, כי הוא אדרת כל חדלי תאר!



ובגדול נשמתכם והיה לה רוח עינים ובהיות לכם שיא גבה ומלאתם רשעה. הלא ידעתיכם!



יש רשעה לזד ולחלש גם יחד, ואולם אין שניהם מבינים איש את אחיו. הלא ידעתיכם!



מי יתן והיו לכם אויבים אשר תשנאו להם ולא אויבים כי תבוזו להם. מי יתן והיתה גאותכם על איבכם: אז בכל אשר יעשה חיל והיה זה חילכם גם אתם.



הרים יד באדונו – הלא זה כבוד העבד. ואולם יהי כבודכם אתם שמע! וגם בצוותכם והיה גם זה לכם הקשיב.



מי איש מלחמה נאמן וערבה עליו “שומה עליך” שבעתים מני “חפצתי”. וגם אשר ינעם לכם והיה גם זה לכם דבר אשר צויתם.



תהי אהבתכם לחיים אהבה לתקותכם הנשאה: ותקותכם הנשאה תהי נא המחשבה הנשאה אשר לחייכם!



ואני פה מצוה לכם היום את מחשבתכם הנשאה – וזאת תורת המחשבה ההיא: עשוי האדם דבר אשר עליכם לעז עליו עד הכחדו.



ואתם פה חיו את חייכם חיי שמע וחיי מלחמה! מה-בצע בארך-ימים? מי איש מלחמות החפץ חנינה?



לא אחן אתכם, כי-אם אהבתיכם בכל-מאדי, אחי למלחמה! –



כה אמר סרתוסטרא.


  

על האליל החדש


עוד לנו מקומות על-פני האדמה אשר שם עמים ועדרים ואולם לא בתוכנו הם, אחי: פה אין לנו בלתי-אם מדינות.



מדינה? והיא מה אפוא? – הבו נא, פקחו עתה אזניכם לרוחה, כי הנה אנכי מגיד לכם עתה את דברי על מות העמים.



מדינה – זה שם החיה הקרה מכל החיות הקרות. וגם מכזבת היא בקרתה; וזה הכזב השרץ מפיה: "אנכי המדינה הנני העם…



אי לך הכזב! בראים היו אשר בראו את העמים ויתלו עליהם את האמונה והאהבה: וככה עבדו את החיים.



ומביאי כליון היו המציבים מצודות לרגלי רבים וקראים לאלה מדינה; חרב ומאת תאות הם תולים עליהם.



ובאשר עוד עם, לא יבין העם למדינה ושונא הוא לה וראה אותה כראות עין רעה וכראות חטא אל חקות-אדם ואל משפטיו.



וזה לכם האות אשר אנכי נותן לכם: כל עם ועם ידבר את שפתו אשר לו לטוב ולרע: ושכנו לא יבין ולא ישמע אותה. את שפתו בחקותיו ובמשפטיו ברא לו כל עם ועם.



ואולם המדינה דברת כזב בכל השפות אשר לטוב ולרע; ובכל אשר היא דברת היא כזבת – וכל אשר לה גנבה הוא אתה.



וכל אשר בה איננו בלתי אם רמיה; בשנים גנובות תשך זאת המנשכת. ואף גם קרביה קרבי רמיה.



בליל שפות הטוב והרע – זה לכם האות למדינה אשר אנכי נותן לכם. אמנם רק חפץ למות האות הזה! אמנם רק למטיפים למות רומז האות הזה!



רבים ומרבים מדי יולדו: למען העודפים נבראה המדינה!



שאו עיניכם וראו מה-היא ארבת וקראת לרבים ומרבים האלה! ועד-מה היא בולעת ולעסת ומעלה אותם גרה!"



“אין דבר על פני כל-האדמה אשר יגדל ממני. אנכי היא אצבע האלהים העשה שלטון” – ככה תשאג החיה הרעה הלזו, ובהשמע הקול וכרעו לארץ לא רק ארכי האזנים וקצרי העינים!



אוי לי! גם בכן אתן הנשמות הגדלות תלחש את כזביה הקדרים! נחש תנחש ואת הלבבות העשירים תמצא הנכונים תמיד לתת ולפזר!



נחש תנחש וגם אתכם תמצא, אתם המנצחים על האלהים הישן! יגעתם במלחמתכם, ועתה הנה ביגיעתכם זאת תעבדו את האליל החדש!



גבורים וברי לב מבקש לו האליל החדש על סביביו! באור שמש הלב הטהור אהבת להתחמם החיה הקרה הלזו!



את-הכל הוא מבקש לתת לכם, זה האליל החדש, אם רק תעבדו לו: ככה הוא קונה לו את-יפעת צדקתכם ואת המבט אשר לעיניכם הגאות.



את הרבים המרבים מדי הוא חפץ לצוד בתוככם! אכן אין זאת בלתי אם בריאת להטי-שאול, סוס מות הוא הדהר במכלולי תפארת אלים!



אכן מות לרבים הוא, אשר יתהלל ויאמר חיים הוא: אמנם תאות לב מטיפי המות נתנה בזה!



מדינה אנכי קרא למקום שם נועדו כל שותי רוש עם הטובים ועם הרעים; מדינה יקרא למקום שם כל איש ואיש שולח יד בנפשו ומת מעט מעט – אשר לזאת יאמר “חיים”.



הביטו וראו נא לי פה את העודפים האלה! את מעשי ידי הבראים ואת אוצרות החכמים הם גונבים לנפשם: השכל יקראו לגנבתם – וכל דבר וכל ענין יהפך להם למחלה ולפגע רע!



הביטו וראו נא לי פה את העדפים האלה! חלים המה תמיד ואת קיא מרתם הם מקיאים תמיד וקראים לזה שם “מכתב-עתי”. איש את אחיו בולע וגם עכל אינם יכולים איש את אחיו.



הביטו וראו נא לי פה את העדפים האלה: סגלות עשר הם קובצים להם – ובזאת הם הולכים ודלים. תקף הם מבקשים להם, ואת המפץ החוצב את התקף הם מבקשים ראשונה – את הכסף; – וככה המה אנשים אין אונים!



הביטו וראו נא את הקפים המהירים האלה ומה הם מטפסים! מטפסים הם איש על כתף רעהו וככה הם סוחבים ומשליכים איש אחיו ליון הטיט ולמעמקים.



ועד הכסא הם שאפים כלם: וזה להם שגעונם – אשר ידמו כי האשר יושב על הכסא! ולרב יושב הכסא על יון הטיט.



משגעים נחשבו לי כלם וקפים מטפסים וגדלי חם להט. ריח באשה מעלה אלילם, זאת המפלצת הקרה: ריח באשה הם מעלים כלם באפי – אלה עובדי האלילים.



אחי, האם להחנק אתם אומרים באד פיותיהם ותאותיהם? הלא טוב מזה תעשו לו תנפצו את החלונות וקפצתם החוצה.



פנו ושעו לכם מן הבאשה הרעה הזאת! פנו וסעו לכם מעבודת האלילים אשר לעודפים!



פנו ושעו לכם מן הבאשה הרעה הזאת! פנו וסעו לכם מעתר ענן קרבנות אדם אלה!



עוד גם עתה פתוחה הארץ לפני נשמות גדלות; ריקים גם עתה עוד מושבות רבים לבודדים ולאשר יושבים שנים שנים אשר יפיח בהם מסביב ריח ימים חרישים.



עוד חפשים חיי חפש לנשמות גדלות. חי אני כי כאשר ימעט קנין האדם כן ימעט מהיות קנין לאחרים: ברוך תהיה לי העני הקטן!



באשר תחדל המדינה יחל האדם אשר איננו עודף: שם תחל שירת הדרוש והנחוץ, והיא השירה האחת והיחידה אשר אין לה שלומים.



ובאשר תחדל המדינה – הלא תביטו ותראו שמה, אחי! האם לא תראו את הקשת ואת הגשרים אשר לאדם העליון? –



כה אמר סרתוסטרא.


  


כה אמר סרתוסטרא


  

על זבובי השוק


ברח, רעי, על בדידתך! ראה אנכי אותך והנה נעוית כלך משאון האנשים הגדולים ונשוך עקצי הקטנים.



יער וסלע יודעים כבדך, כי יחרישו עמך. שוב והיה כעץ רחב הענפים אשר אהבת: דומם ומקשיב תלה הוא מעל פני הים.



כאשר תחדל הבדידה יחל השוק; ובאשר יחל השוק והחל שאון משחקי התיאטרה הגדולים והמות הזבובים מלאי הרוש.



לא יועילו ולא יצליחו גם מבחר הדברים כל-עוד לא יהיה להם איש אשר יעלם לפנינו: אנשים גדולים יקרא פי העם למעלים האלה.



ממעיט העם להבין את הגדול אשר גדול באמת: את הכח הברא. ואולם מבין הוא את-כל המעלים ואת כל משחקי התיאטרה אשר לדברים גדולים.



סבב העולם מסביב לבראי ערכים חדשים: – סבב הוא ונראה איננו. ואולם מסביב למשחקי התיאטרה סבב העם והכבוד: ככה הוא “סדר העולם”.



יש רוח למשחק התיאטרה, ואולם מעט מוסר לרוח הזה. מאמין הוא רק לדבר אשר בו ישיא את העם לבעבור יאמין לו!



ומחר והנה אמונה חדשה לו וביום מחר השני והנה אמונה חדשה מזאת, כמשפט העם כן גם לו חושים מהירים ומעלות רוח המשתנות לרגעים.



עקר–זה לו: הוכיח. התעה–זה לו: קבע על פי מופתים. ודם יחשב לו הטוב מכל המשפטים.



ולאמת אשר תגנב רק לתוך אזנים דקות יקרא כזב ואפס. אכן רק באלים אשר ירבו שאון בעולם יאמין.



מלא השוק עשי להטים הולכים זקופים – והעם יראה אותם והתגאה באנשיו הגדולים! אלה הם לו אדוני השעה.



ואולם השעה מאיצה בהם: ולכן הם מאיצים גם בך. וגם ממך ישאלו כי תאמר כן או לא. אוי לך! החפצת להכין כסאך בין בעד ונגד?



למען המחלטים והמאיצים האלה אל נא, אהב אמת, תחגר את קנאתך! מעודה לא היתה עוד האמת ביד המחלט.



למען אנשי-פתאם האלה שוב והחבא במקום סתרך: רק בשוק מתנפלים על האדם ושואלים: “הכן?” או: “לא?”



כל הבארות העמקות הלא זה משפטן אשר לאט לאט תעבורנה עליהן כל המוצאות אותן: ימים רבים הן מחכות עד אשר תדענה את אשר נפל במעמקיהן.



מן השוק ומן הכבוד והלאה נעשים כל המעשים הגדולים: מן השוק ומן הכבוד והלאה ישבו מעולם כל הבראים אשר בראו ערכים חדשים.



ברח, רעי, עד בדידתך: ראה אני אותך והנה כלך נשוך זבוב רוש. ברח לך אל המקום אשר שם ישב הרוח הצח והחזק!



ברח לך עד בדידתך: קרוב היית רב מדי אל הקטנים והבזוים. ברח לך מפני נקמתם אשר לא תראה! אין הם לך בלתי אם מלוא כף נקמה.



אל נא תוסף עוד להרים עליהם זרועך! רבים הם מספור, ולא זה גורלך להיות יעה לזבובים.



רבים הקטנים והבזוים האלה מספור; ויש בנין לא-אחד אשר עלה שיאו למרום ואשר מדי נטפי גשם ומיד דרדרים בא לו הכליון.



ואתה לא אבן – וכבר היית נבוב מרב נטפים. עוד מעט והתפוצצת והתפררת מרב נטפים.



ואני ראיתיך עיף מזבובי רוש, שרוט עד לדם במאת פצעים; וגם זעף אין גאותך חפצה.



את-דמך הם מבקשים ברב תמתם, דם מבקשות נשמותיהן ריקות-הדם – ולכן הם מפרישים ברב תמתם.



ואתה, העמק, הלא עמק מכאובך, וגם בפצעיך הקטנים אתה כאב. עוד טרם תרפא, ותולעת הרוש ההיא הנה זה זחלה שנית על-פני כף ידך.



ואתה גא רב מדי מהמית את המלקקים האלה. ואולם השמר-לך פן יהיה גורלך לשאת את חמס כל רושם!



גם במהללם הם הומים סביב לך: למעמסה הם בהללם: את קרבת עורך הם מבקשים ואת קרבת דמך.



חונפים הם לך כחנף לאל או לשטן! זוחלים הם לפניך כזחול לפני אל או לפני שטן. מה-בצע לך במעשיהם: חנפים הם וזוחלים ואין דבר חוץ מזה.



ויש אשר יתחפשו לפניך ונחשבו לך לאנשים נעימים. ואולם הנה זאת היתה תמיד חכמת מוגי הלב. אכן חכמים מוגי הלב!



במחשבותיהם הצרות הם חושבים עליך יום יום – היית להם לחשבון תמיד! מי אשר יחשב עליו הרבה והיה זה לחשבון.



על כל צדקותיך הם עונשים אותך, וסולחים הם בכל מאדם רק – לשגיאותיך.



יען כי רחמן אתה וישר משפט לכן תדבר: “חפים המה בחייהם הקטנים”. ואולם נשמתם הצרה אומרת: “אשם כל-אשר לו חיים גדולים”.



וגם עוד בהיותך רחמן וטוב לב והאמינו הם כי נקלו בעיניך; ואת חסדיך הם גומלים עליך אשר ישלחו בך פגעים נסתרים.



גאונך אשר אין לו דברים צרר תמיד את טעמם; ואם ענו היית רגע והתיפית והתהללת מעט – ועלזו מאד.



את אשר אנחנו מוצאים באדם אותה הבעיר נבעיר בו על-נקלה. ובכן אפוא הזהר מן הקטנים!



חשים הם כי קטנים המה בעמדם לנגדך, ושפלותם להטת ובוערת נגדך בנקמה אשר לא תראה.



האם לא ראית כי החרישו פתאם כפעם בפעם בגשתך אליהם וכי סר כחם מעמם כעשן האש ההולכת וכבה?



אכן, רעי, מוסר היית לכל מיודעיך לענותם: כי אינם ראוים לך. ולכן ישנאוך והם תאבים לינוק מדמך.



האם לא אולת הצניעות? ואולם האולת הזאת באה אלינו ולא באנו אנחנו אליה.



ולאורח הזה נתנו מלון ולב. ועתה הוא שוכן בקרבנו – יהי נא שם עמנו כל-הימים אשר יחפוץ!"


 


כה אמר סרתוסטרא.


 

על הרע


“אחד תמיד עודף עלי” – ככה חושב הבדד תמיד: פעם אחת אחת – והיה גם זה באחריתו שנים"!



אני ואותי מתוכחים תמיד בקנאה גדולה איש עם אחיו: ולולא הרע אשר יהיה לנו, איך זה נכלכל זאת?



תמיד יחשב הרע בעיני הבדד לשלישי: פקק יהיה השלישי אשר יסתם בעד שיחת השנים לבלתי תרד לירכתי תהום.



אכן רבים ועצמים התהומות אשר לפני הבדדים לכן ערגת נפשם ככה לרע ולמרומיו.



האמונה אשר לנו באחרים תגלה את-דבר אשר חפצנו כי האמין נאמין בקרבנו בעצמנו. התשוקה אשר לנו לרע תהיה לנו למלשין.



ויש אשר באהבתנו לא נחפוץ בלתי אם לדלוג ולעבור בה על קנאתנו. ויש אשר נשתער על איש ונעשנו לנו לאויב רק לבעבור הסתיר כי יש צדקה לאחרים להשתער עלינו.



“היה לי על-המעט לאויב!” – ככה אמרת יראת-הכבוד הנאמנה אשר עז אין לה לבקש רעות.



החפץ בהיות לו רע, עליו שומה להיות נכון גם להלחם-לו: ולבעבור הלחם שומה היא על האדם כי יוכל להיות אויב.



וגם עוד ברעך עליך לכבד את אויבך. התוכל לגשת עד רעך ועד המקום אשר הוא שם ואחריו לא תט?



יהי נא רעך לך אויבך הנאמן. קרוב תהיה לו בלבבך גם ברגע אשר מרית אותו.



הלעיני רעך אין לך חפץ בבגד? הכבוד רעך הוא אשר תראה אליו כאשר נוצרת? ואולם הן בעבור זאת ישלח אותך רעך לעזאזל!



מי אשר לא ישים כסות לנפשו יהי לזועה: הנה ככה עליכם לירוא מהיות עירמים! רק בהיותכם אלהים לא תתבוששו על-דבר אשר אין לכם בגדים!



כל מכלוליך ובגדי תפארתך אין די לך לבעבור התיפות לעיני רעך: כי שומה היא עליך להיות לו חץ ותשוקה אל האדם העליון. הכבר ראית את רעך מדי ישנו, – לבעבור תדע מה מראהו? מה היו לך פני רעך כפעם בפעם? הלא רק פניך הם אשר אתה ראה מתוך מראה לא חלקה ולא שלמה.



הכבר ראית את רעך מדי ישנו? האם לא התחלחלת בראותך כי ככה מראה פני רעך? אללי רעי! עשוי אדם דבר אשר עלינו לעז עליו עד הכחדו.



בשערו ובהחרישו יגדל נא כח הרע: אל לך בקש לראות את-כל דבר. יגלה לך חלומך את אשר עשה רעך בהקיץ.



שער – זה יהיה לך חמלתך: למען אשר תדע בראשונה אם חפץ רעך בחמלתך. אולי אהב הוא בך את עינך הבהירה ואת מבטך נצח.



תחבא נא חמלתך עם רעך בקלפה קשה, עד לפוצץ שנך בנגעך אליו. ככה תפיק לו נעימות ומתק.



ההיית לרעך לרוח צח ולבדידה וללחם ולשקוי מרפא? יש איש אשר לא יוכל לגאל את נפשו מן הכבלים ולרעהו יהיה גאל.



העבד אתה? כי-עתה נבצרה ממך להיות רע. העריץ אתה? כי-עתה נבצרה ממך מהיות לך רעים.



רב מדי האריכה האשה להטמין בקרבה את העבד ואת העריץ. לכן לא ראויה עוד האשה לרעות: רק את האהבה היא יודעת.



באהבת האשה עצור סלף משפט ועורון לכל אשר איננה אהבת. וגם בהיות אהבת האשה אהבה מדעת ומצאנו גם לה עוד אצל האור די שד וברק ולילה.



לא ראויה עוד האשה לרעות: עוד לחתולים נחשבו הנשים ולצפרים. ואם רב הוא ונחשבו לפרות.



לא ראויה עוד האשה לרעות. אבל הגידו, לי, אתם הגברים, מי זה מכם ראוי לרעות?



הוי על עניכם, אתם הגברים, ועל צרות עינכם בנשמתכם! את-כל אשר אתם נותנים לרעכם אותה אנכי נכון לתת אף לאויבי ולא אדל בזאת.



יש חברים בארץ: מי יתן והיו גם רעים!



כה אמר סרתוסטרא.


  

על אלף מטרות ואחת


ארצות רבות ראה סרתוסטרא ועמים רבים: ככה גלה את הטוב ואת הרע אשר לעמים רבים. ועל פני כל-האדמה לא מצא סרתוסטרא כח גדול מן הטוב והרע.



נבצרה מכל עם מהיות עם מלבד אם העריך בראשונה: והעם החפץ לעמוד, אל-לו העריך אשר יעריך שכנו.



הרבה אשר יחשב לעם האחד לטוב יחשב לשני לשנינה ולחרפה: את-זה מצאתי. ויש אשר מצאתי בארץ האחת וקראו לו רע ובארצות אחרות מצאתיו והנה הוא לבוש הדר ארגמן.



מעודו לא הבין שכן לשכנו; תמיד השתוממה בו נפשו על שגעון שכנו ורשעתו.



לוח קנינים תלוי ממעל לכל עם. ראה, לוח נצחונותיו הוא הלוח הזה; ראה, הלוח הזה הוא קול חפצו אל הכח.



נכבד בעיניו זה אשר יחשב לכבד; כל הקשה וכל הכבד זה לו הטוב; וכל-אשר יגאל את האדם מראש צרותיו וכל הנפלא וכל הכבד מכל כבד – לו יאמר קדוש.



כל אשר יתן לו ידים להיות שליט ומנצח ומזהיר, לחרדת שכנו ולקנאתו: זה יחשב לו לנשא ולראשון ולמדה ולתכלית-כל ענין.



ואתה, אחי, אם חקרת ודרשת היטב צרת עם ואת ארצו ואת שמיו ואת שכנו: אז מצא תמצא אל-נכון את חקת נצחונותיו ואז תדע מדוע הוא עלה בסלם הזה אל תקותו.



“היה תמיד ראש וראשון ונשא מקרב אחרים: אל לנשמתך המלאה קנאה לאהבה איש זולתי רעך” – ככה היתה התורה אשר הרעידה את-נשמת היוני: וזאת היתה המסלה אשר עלה בה למרום גדלו.



“דבר אמת ודע לתפוש קשת וחץ” – את-זה חשב לטוב וגם לכבד העם אשר ממנו נחלתי את שמי: והשם הזה גם הוא טוב וכבד כאחד.



“כבד את אביך ואת אמך והיה נכון תמיד לרצונם בכל מאדך”: את לוח הנצחון הזה תלה עם אחר ממעל לו ויעצם בזה ויהי לעם עולם.



“עשה באמונה ולמען אמונה הקרב כבודך ודמך גם לאשר רע ולאשר יביא פגע ואיד”: ככה הורה עם אחר את נפשו ותמלא רוחו ויהי כבד בתקות גדולות.



אכן את-כל הטוב ואת-כל הרע נתנו בני האדם לנפשם בעצם ידם. חי אני אם לקחו להם את אלה ואם מצאו אותם ואם באו להם על-פי קול מן השמים.



רק האדם שם ערכים לכל ענין, לבעבור יעמוד – רק הוא ברא תכלית לכל ענין, תכלית-אדם! ולזה יקרא “אדם”, לאמר: מדמה ומעריך.



העריך – הלא זה ברא: שמעו זאת, הבראים! העריך – הלא זה אוצר כל הדברים המערכים ועדים.



רק על פי אשר יעריך ינתן לדבר ערך: ולולא אשר יעריך כי עתה נבוב יהיה אגוז כל-היותנו. שמעו זאת, הבראים!



ובהשתנות הערכים – הלא זו השתנות הבראים. מאז ומעולם יעקור האיש אשר יאמר להיות ברא.



בראים היו בראשונה עמים, ורק אחרי כן היו יחידים בראים; אכן אף היחיד איננו בלתי אם הבריאה האחרונה.



עמים תלו לפנים ממעל להם את לוח הטוב והרע. אהבה אשר אמרה למשול ואהבה אשר אמרה לשמע. שתיהן יחדו בראו להן לוחות כאלה.



משוש האדם על העדר כביר לימים ממשושו על “אנכי”: כל הימים אשר היצר הטוב יקרא עדר יאמר רק היצר הרע: אנכי.



אכן “אנכי” הערום, ערל האהבה, המבקש תועלתו בתועלת הרבים: לא מקור העדר הוא כי-אם קצו.



אהבים היו מאז ומעולם ובראים כל-אלה אשר בראו טוב ורע. אש אהבה להטת בשמות כל הצדקות ואש זעם.



ארצות רבות ראה סרתוסטרא ועמים רבים: על פני כל האדמה לא מצא סרתוסטרא כח גדול ממעללי האהבים: “טוב” ו“רע” זה שמם.



אכן חיה טרפת יחשב לי כח תהלתם ותהלתם זאת. הגידו לי, מי יעלה בחיה הזאת ויכבשנה לי, אחי? הגידו לי, מי ישליך על החיה הזאת את האזיקים על פני אלף גביה?



אלף מטרות היו לנו עד כה, כי אלף עמים היו. ורק האזיקים אשר לאלף הגבים עוד חסרים – עוד חסרה המטרה האחת. אין עוד למשפחת האדם מטרה.



ואולם הגידו נא לי, אחי: אם חסרה עוד המטרה למשפחת האדם, האם לא חסרה – משפחת האדם גם היא עוד? –



כה אמר סרתוסטרא.


  

על אהבת האדם לאדם


על הרע אתם מתגודדים ומליצות יפות לכם על-זה. אכן אנכי אומר לכם: אהבתכם לרע הלא זאת רק אהבה נשחתה לנפשכם אתם.



מפני נפשכם אתם ברחים ומתמלטים אל הרע. ואת-זאת אתם חשבים לכם לצדקה. אכן אבינה היטב את מחשבת “בטול עצמכם” זה!



זה “אתה” כביר לימים מני “אנכי”; זה “אתה” התקדש תחת אשר לא התקדש עוד “אנכי”: וזה הדבר אשר יתגודד האדם על קרובו.



היעצתיכם: לכו ואהבו איש את רעהו? הלא טוב מזה איעצכם: נוסו מפני הקרוב ואהבו את הרחוק!



נשגבה מאהבה לרע הקרוב האהבה לרחוק ולאשר יבא; נשגבה מאהבה לאדם נחשבה לי האהבה לדברים ולשדים.



השד הנחפז לרוץ לפניך, אחי, יפה ממך שבעתים. למה לא תתן לו את בשרך ואת עצמותיך? אכן ירא אתה – ואתה רץ אל רעך.



לא תוכלו כלכל את-עצמכם אתם ולא תאהבו דיכם את נפשכם אתם: כי על כן תאמרו לפתות את רעכם לבעבור יאהב ולצפות את נפשכם בזהב שגיאתו.



מי יתן ולא יכלתם כלכל את-כל רעיכם עם שכניהם יחדו; כי אז מקרבכם בראתם לכם רע עם לב משתפך על-כל גדותיו.



עד אתם מעידים לכם, כאשר תאמרו לדבר טוב על נפשכם; ואם פתה פתיתם אותו, לחשוב עליכם טוב, אז תחשבו גם אתם כי טובים אתם.



לא רק זה יקרא מכזב, אשר ידבר דבר להפך מאשר הוא יודע, כי-אם זה הוא המכזב מאין כמוהו, אשר ידבר דבר להפך מאשר איננו יודע. הנה ככה אתם דברים בדבר נפשכם במשאכם איש עם אחיו ואתם עוקבים את שכנכם על-דבר נפשכם זאת.



הנה כה אומר הסכל: “כאשר יהיה לאדם שיח ושיג עם רעהו, ושחת זה את תכונת-נפשו – ואף כי באין לו תכונת-נפש”.



האחד הולך אל הרע, יען כי את-עצמו הוא מחפש, והשני הולך – יען אשר חפץ הוא באבדן עצמו. רק אהבתכם הנשחתה לנפשכם אתם עשה את-בדידתכם לבית-כלא.



והרחוקים הם המשלמים במחיר אהבתכם לרעיכם הקרובים; כמעט תהיו חמשה יחדו – והנה יש ששי אשר מות ימות.



וגם את חגי מועדיכם אינני אהב; משחקי-תיאטרה מצאתי בהם רב מדי, וגם הקהל המביט עשה ברבו משחקי-תיאטרה.



לא את הקרוב הקרוב לכם אנכי מצוה אתכם, כי אם את הרע. יהי נא לכם הרע לחג מועד אשר לאדמה ולפתחון-רגש המנבא את בא האדם העליון.



הנה אנכי מצוה אתכם את הרע ואת לבו המלא מהכיל. אכן מי האיש החפץ אשר יאהבהו לבבות מלאים מהכיל כי-עתה יבין נא להיות ספוג.



הנה אנכי מצוה אתכם את הרע עם העולם השלם בלבו, אשר זה קלפת הטוב, – רע ברא הוא, אשר יש עמו תמיד עולם שלם לתתו שי.



וכאשר נגל ונפזר העולם בידו, כן ישוב ויכנס בידו טבעת לטבעת, בצאת לו טוב מקרב רע ובצאת לו תכלית מקרב מקרה.



יהי נא לך הרחוק ואשר-יבא לנסבה ליומך היום: ובאהבתך את רעך אהב את האדם העליון כי הוא לך לנסבה.



אחי, לא יעצתיכם לאהבה את הרע ואת הקרוב, כי אם יעצתיכם לאהבה את הרחוק.



כה אמר סרתוסטרא.


  

על דרך הבראים


החפצת אחי, ללכת עד לבדידתך? אם חפצת לבקש דרך לך עד לעצמך? – העצר נא עוד רגע ושמעני.



“כל-איש אשר יבקש, ואבד זה בנפשו עד-נקלה. אין הבדידה בלתי-אם חטא”: ככה ידבר העדר. ואתה הארכת זמן רב מדי להיות אחד מן העדר.



וקול העדר עוד יאריך לדבר גם בך. והיה כי תאמר: “אין עוד רוחי רוחכם” – ונשמע מן הדברים האלה כקול מתאונן וכאב.



ואתה ראה: גם את הכאב הזה הנחילך זה הרוח אשר הוא עוד רוחם; הניצוץ האחרון אשר לרוח הזה נוצץ עוד גם מקרב יגונך.



אולם החפצת ללכת את הדרך אשר ליגונך אשר היא גם הדרך עד לעצמך? כי-עתה הראני נא בראשונה אם-יש לך המשפט ויש-לך הכח לכל אלה!



הכח חדש אתה ומשפט חדש? אם תנועה ראשונה אתה? ואם אופן מתגלגל מאליו? היכולת לצוות גם לככבים וסבבו מסביב לך?



אללי, רבה מאד התאוה למרומים! ורבים מאד עויתי תאבי הכבוד! הראני נא בראשונה כי אין אתה מן המתאוים ומתאבי הכבוד!



אללי, רבות מאד המחשבות הגדלות אשר לא תרבינה עשה מאשר יעשה המפח: נופחות הן ואחרי כן תהיינה ריקות מבראשנה.



חפשי אתה קרא לנפשך? – את מחשבתך השלטת אנכי חפץ לשמוע ולא כי נמלטת מתחת על.



האיש אתה אשר לו הצדקה להמלט מתחת על? יש איש אשר בהשליכו מלפניו את עבדתו והשליך בזה את ערכו האחרון מלפניו.



חפשי – מני מה? מה לסרתוסטרא ולדבר הזה! ואולם תענה נא לי עינך הטהורה: חפשי – אלי מה?



היכול אתה לתת לנפשך בעצמך את הרע ואת הטוב שלך ולתלות ממעל לך את חפצך אתה כמו חק? היכול אתה להיות לנפשך בעצמך שופט ונוקם את נקם חקך?



נורא היות האדם לבדו עם השופט ועם הנוקם את נקם חקו הוא. הנה כן ישלך ככב לתוך המרחב הריק ולתוך האד הקר אשר לבדידה.



עוד כאב אתה כיום הזה, אתה היחיד על-דבר הרבים; עוד יש לך כיום הזה כל מלא אמץ רוחך ותקותיך: ­



ואולם יום יבא והבדידה תיגע אותך, יום יבא וגאותך תשח ואמץ רוחך יחרק שן, ובבא היום הזה וזעקת: “אוי לי, בדד אנכי!”.



יום יבא ואת הנשא בך לא תראה עוד וראית רק את השפל בך קרוב לעיניך; וגם הנשגב בך יהיה לך לפלצות, אשר יחרידך כמו שד. ובבא היום הזה וזעקת: “אוי לי, הכל תרמית!”



יש רגשים המשתערים על הבדד להמיתו; ואם תקצר ידם לזאת, ומתו המה. התוכל אתה כזאת ולהיות למרצח?



הכבר ידעת, אחי, את המלה “בוז”? ואת מצוקת תמתך להיות תמים עם אלה אשר בוז יבזוך?



את הרבים אתה דוחק לשנות את מחשבתם אשר היתה להם עליך – ואת הדבר הזה יחשבו לך לעון; היית קרוב אליהם בלכתך ועברת אותם מהם והלאה – את הדבר הזה לא יסלחו לך לנצח.



גבהת מהם ומעלה: ואולם כאשר תגבה וכאשר תעלה כן תקטן בעין הקנאה. ושבעתים מכל הם שנאים את המתעופף.



“איך זה חפצתם להיות תמימים עמי! – ככה תאמר אליהם – ואני אבחר לי את הפככם, אשר תעשו עמי עול, כי הוא החלק המגיע לי”.



עול וקיא חלאה הם משליכים על הבדד: ואולם אם חפצת, אחי, להיות ככב, אל לך להמעיט להאיר להם בגלל זאת!



והזהר לנפשך מפני הטובים והצדיקים! בחפץ לבם הם מוקיעים על העץ את-כל אלה אשר יבראו לנפשם את צדקתם המה, – שנאים הם את הבדד.



וגם מפני הפתיות הקדושה הזהר לנפשך! כל אשר אין פתיות עמו לא-קדוש נחשב לה; וגם את שעשעי האש היא אהבת – אשר על-פני במות המדורות.



וגם מפני התפרצות אהבתך השמר והזהר! נחפזה עד למאד אהבת הבדד להושיט ידה לכל-אשר תפגוש בדרכה.



יש רבים אשר תחת תת להם יד עליך לתת להם רגל חיה טרפת: ואנכי חפצתי כי גם צפרנים תהיינה לכף רגלך זאת.



ואולם הרע מכל אויביך אשר תמצא בדרכך תהיה לך תמיד אתה בנפשך: אתה בנפשך תארב אליך במערות וביערות.



ואתה הבדד, הולך את-דרכך אליך אתה! והדרך עוברת על פניך ועל-פני שבעת שעיריך.



וכופר תהיה לך אתה בנפשך ומכשפה וקוסם ואויל ופוסח על שני הסעפים ולא קדוש ורשע.



וידע תדע כי תשרף בלבת אשך אתה – כי איך זה תאמר להתחדש ולא היית בראשונה לאפר?



הולך אתה, הבדד, את דרך הברא: אלהים אתה אומר לברא לך מקרב שבעת שעיריך!



הולך אתה, הבדד, את דרך האהב: את נפשך אתה אהבת, ולכן בוז תבוז לך כאשר יבוזו רק אהבים.



לברא חפץ האהב, יען כי בוז יבוז! איך ידע איש את האהבה ונפשו לא בזה את-כל אשר היא אהבת!



עם אהבתך לך והחבא, אחי, בבדידתך ועם הבריאה אשר בלבך; ורק ברבות הימים ומצאך גם ישר ומשפט אשר יפסח אחריך לאטו.



עם דמעותי לך והחבא, אחי, בהתבודדותך. אהבתי את-זה אשר יאמר לברא ממנו ומעלה וככה הוא הולך ואובד.



כה אמר סרתוסטרא.


 




על הנשים הזקנות והצעירות


"מה אתה ככה מתגנב חרש בין-הערבים, סרתוסטרא? ומה אתה ככה שוקד להסתיר מתחת לאדרתך?



האוצר הוא אשר נתון לך? אם ילד אשר נולד על ברכיך? ואם הולך אתה בנפשך על דרך הגנבים, אתה רע לרעים?"



וסרתוסטרא ענה: אמנם אחי! אוצר הוא אשר נתון לי: אמת קטנה היא, אשר אשא פה עמי.



ואולם פרועה היא כילד רך, ואם לא אשים ידי על פיה וזעקה בקול גדול.



לבדד הלכתי היום את-דרכי, לעת רדת השמש, ובלכתי והנה אשה זקנה לקראתי ותדבר אלי לאמר:



“גם באזנינו הנשים דבר סרתוסטרא דברים רבים, ואולם על-דבר האשה לא דבר מעודו”.



ואמר: " אל לנו דבר בדבר האשה בלתי-אם באזני הגברים.



והאשה אמרה: “דבר נא גם באזני דבר על האשה; הנה זקנתי למדי ומחר ואשכח את-אשר דברת”.



ואני עשיתי את שאלתה ואדבר באזני האשה הזקנה לאמר:



היתה לחידה כל אשר באשה, וכל אשר באשה אין לו בלתי אם הפתרון האחד, וזה שמו: הריון.



אין האיש למען האשה בלתי-אם כלי בעבור התכלית, ואולם התכלית הוא הילד, אבל מה האשה למען האיש?



שנים יבקש האיש הנאמן: אשר יוכל לשים נפשו בכפו ואשר ישתעשע. ולכן הוא חפץ באשה, כי כלי-שעשעים נורא היא לו ועליה ישים נפשו בכפו.



למלחמה נחנך את האיש, ואת האשה נחנך לשעשע את איש-המלחמה: כל הנותר איננו בלתי-אם סכלות.



לא יאהב איש-המלחמה פרי מתוק הרבה. ולכן הוא חפץ באשה; גם המתוקה מן הנשים מרה עד בלי די.



יותר מן האיש מבינה האשה את לב הילדים, ורוח-ילדות בלב האיש יותר מן האשה.



ילד נחבא בלב כל איש נאמן, וזה חפץ שעשעים! קומנה אתן הנשים ומצאנה לי את הילד אשר בלב האיש.



כלי שעשעים תהי נא האשה, טהור וזך, כאשר תהיה האבן הטובה, ושפוכים עליו זהרי צדקות עולם אשר לא נברא עוד.



קרן אור ככב נוצצת באהבתכן! וזה יהי שם תקותכן: “מי יתן ואלד את האדם העליון!”



תהי נא גבורה בתוך אהבתכן! באהבתכן תנגחנה את-זה אשר מלפניו אתן יראות.



יהי נא באהבתכן כל כבודכן! הן אין האשה מבינה את דבר-הכבוד בלתי-אם מעט. ואולם יהי נא זה כבודכן לאהבה תמיד יותר מאשר אתן נאהבות ואל נא תהיינה עד עולם שניות במערכה.



יירא נא האיש את האשה ברגע אשר תאהב; אין קרבן אשר יפלא ממנה באהבתה, וכל הנותר אין לו בעיניה כל ערך.



יירא נא האיש את האשה ברגע אשר תשנא; אכן רע האיש בעצם נשמתו, ואולם האשה בעצם נשמתה רשעה.



ואת-מי תשנא האשה יותר מכל? – הנה כה אמר הברזל אל האבן השאבת: “אותך אני שונא יותר מכל, יען אשר מושכת את ואין די כח בך למשוך עד להדביק אליך”.



אשר האיש הלא הוא: חפצתי, ואשר האשה: הוא חפץ.



“ראה הנה ברגע הזה הפך העולם ויהי שלם!” – ככה תחשוב האשה, ברגע אשר היא מקשיבה מרב אהבה שלמה.



ועל האשה היא שומה להקשיב, לבעבור תמצא עמק אל שטחה. שטח עשויה נפש האשה ועור מתנודד בסערה על פני מים שטוחים.



אבל עמקה נפש האיש, וזרמתה רעשת בנקרות צורים מתחת לה: לב האשה מגיד לה כי יש פה כח איתן, ואולם אין היא מבינה לכח הזה. –



אז ענתה האשה הזקנה אותי לאמר: "נעימות רבות דבר פי סרתוסטרא ושבעתים מהנה דבר למען הנשים אשר עוד צעירות דין לשמען.



אכן נפלא הדבר: הן לא ידע סרתוסטרא את הנשים בלתי אם מעט, ובכל זאת צדק במשפטו עליהן! הבעבור זאת היא, כי אין דבר אשר יבצר בדברנו על האשה?



ועתה קח נא ממני לאות ברכה אמת קטנה, הלא זקנתי למדי לבעבור זאת!



החתל אותה היטב ושים ידך על פיה: פן תזעק זאת האמת הקטנה ותתן קול גדול".



ואקרא ואמר: " תני נא לי, אשה, את אמתך הקטנה!" והאשה הזקנה ענתה ותאמר:



“אם הולך אתה אל הנשים? אל נא תשכח את השוט!”



כה אמר סרתוסטרא.


  

על נשיכת הצפעוני


ויהי היום וסרתוסטרא נרדם תחת תאנה, כי גדול החם, ואת זרעותיו שם על פניו. אז עלה צפעוני וישך לו בצוארו, ויזעק סרתוסטרא מעצמת הכאב. וכאשר העביר סרתוסטרא את ידיו מעל פניו, וירא את הנחש. והנחש ראה את עיני סרתוסטרא ויתפתל ללא-יועיל להמלט. וסרתוסטרא אמר: אל לך המלט, כי עוד לא נשאת את ברכתי מלפני! הנה העירותני למועד הנכון, כי עוד הדרך רחוקה לפני". והצפעוני ענה בעצב: “עוד הדרך קרובה לפניך – הן חמתי המת תמית”. וסרתוסטרא צחק ויאמר: “איה היתה כזאת כי ימות שרף מעופף בחמת נחש? ואולם שוב וקח ממני את חמתך! לא עשרת דיך, כי נתן תתן אותה לי באין השיב לך”. אז שב הצפעוני וישתער על צוארו שנית וילק את פצעו.



ויהי כאשר ספר סרתוסטרא את הדברים האלה באזני תלמידיו וישאלוהו לאמר: " הלא תגידה, סרתוסטרא, מה-משפט המוסר היוצא מדבריך אלה"? וסרתוסטרא ענה לאמר:



מפיר המוסר יקראו לי הטובים והצדיקים: אכן הדבר אשר ספרתי הוא להפך מכל מוסר.



ואולם אם יש לכם אויב, אל נא תגלמו אותו טוב תחת רעתו, כי רק הכלם תכלימו אותו; ורק הוכח תוכיחו כי עשה עמכם רק את הטוב.



ושבעתים תטיבו לעשות, כי תקצפו מאשר תכלימו! וכאשר יקלל איש אתכם, לא טוב בעיני כי אתם תברכוהו. שבעתים תטיבו לעשות, כי תקללו גם אתם מעט!



ואם נעשתה לכם עולה גדולה, מהרו גם אתם והוסיפו עליה חמש קטנות! כי נורא מראה האיש, אשר יעיק עליו לבדו סבל העולה.



הידעתם את-כל זאת מאז? עולה מתחלקת ישר הוא למחצה. וזה יעמיס את העולה על שכמו, אשר יכול לשאת אותה!



יפה נקמה קטנה לאדם שבעתים מאפס נקמה. ואם לא נחשב ענש גם לישר ולכבוד לחוטא, אין לי חפץ גם בענשכם.



תפארת לאדם להעמיס העולה על נפשו מלהיות הצדיק במעשיו – ובלבד בהיותו צדיק באמת. ואולם רק העשיר בנפשו דיו ועשה את-כל זה.



אין לי חפץ בישרכם הקר; ומתוך עיני שופטיכם נשקף לי תמיד ההורג עם ברזלו הקר.



הגידו לי: אי מקום ישר זה, אשר איננו בלתי אם אהבה עם עינים פקוחות?



כי עתה בראו נא לי אהבה אשר לא רק את-כל ענש תשא כי-אם תשא גם את-כל אשמה!



כי עתה בראו נא לי ישר אשר יזכה כל איש במשפט זולתי את השופט!



ואף גם זאת תחפצו לשמוע? מי אשר חפץ להיות צדיק בכל נפשו, ונחשב בעיניו גם השקר לחבת-אדם.



אבל איך זה אצדק בכל נפשי! איך זה אוכל ואתן לכל-אדם את אשר לו! רב לי גם בזה: אתן-נא לכל-איש את אשר לי.



וזאת אחרית דברי הפעם, אחי: השמרו לנפשכם מעשות עול לבדדים! איך זה יוכל בדד לשכוח! איך זה יוכל לגמול אתכם תחת הרעה!



כבאר עמקה נחשב הבדד. קל לאדם להשליך לתוכה אבן, אבל כי ירדה האבן עד קרקעיתה, מי זה יוציאנה?



השמרו לכם מהקלות את הבדד! ואם עשיתם כזאת, כי עתה גם המת המיתו אותו.



כה אמר סרתוסטרא.


  

על הילד ועל הלוקח אשה


שאלה לי אליך, אחי, אליך לבדך: כאנך אשקיע את-השאלה ההיא אל תוך נשמתך, למען אדע את עמקה.



צעיר אתה וילד אתה שאל לך ולקח אשה. ואולם שאל אני את-פיך: האיש אתה אשר יש-לו הצדקה לבקש-לו ילד?



המנצח אתה, אם הכובש את-עצמו, אם המצוה לחושיו ואם האדון לצדקותיך? ככה אני שאל את פיך.



או המפי שאלתך דברת החיה והצרך? אם הבדידה? ואם מחסר השלום עם נפשך?



חפצתי כי נצחונך וגאלתך המה יערגו בך לילד. מצבות חיות תבנה לנצחונך ולצאתך לגאלה.



ממך ומעלה תבנה אותן. ואולם בראשונה היה נא בנוי אתה בנפשך ישר-קצות בבשרך ובנשמתך.



ולא רק אשר תפרה עץ פריך, כי-אם אשר תעלה אותו מעלה! הנה לזה יהיה לך גן האשה!



ובשר נשא שבעתים תברא ותנועה ראשונה ואופן מתהפך מאליו, – את הברא תברא.



לקח אשה: – ככה אקרא לחפץ אשר לשנים, להיות בראים את האחד, אשר ירבה ואשר יגדל מבראיו. לקח אשה: – ככה אקרא ליראת-הכבוד אשר יכבדו השנים איש את אחיו עקב אשר להם חפץ כזה.



וזאת התכלית והאמת אשר לדבר קרתך אשה. ואולם את אשר יקראו לקח אשה כל הרבים המרבים וכל העדפים, – אי זה שם אקרא לה אנכי?



הוי על עני הנשמה לשנים יחדו! הוי על חלאת הנשמה לשנים יחדו! הוי על הרך עד לחמלה אשר לשנים יחדו!



וכל אלה הם קראים לקח אשה! ויש עוד אשר אומרים: בשמים כרתה בריתם עם האשה.



כי עתה אין לי חפץ בהם – בשמים אלה אשר לעודפים! ואין לי חפץ בהנה – בחיות האלה הנאחזות ברשת שמים!



וגם האלהים ירחק נא מעלי, הפוסח והולך ובא לברך את הדבק אשר לא דבק!



אל נא ככה תלעיגו לדבר קחת אשה זה! אי לכם ילד אשר אין לו סבה להיות בוכה בגלל אבותיו?



יש אשר ראוי נחשב לי איש ובשל למען תכלית-האדמה: אבל בראותי את-אשתו ונחשבה לי האדמה לבית-משגעים.



ואת זה ראיתי וחפצתי כי נוע תנוע האדמה מרב פלצות, כי נצמד קדוש אל בת-אוז.



והשלישי יצא כמו גבור לבקש דבר אמת, ובאחריתו מצא לו לשלל תרמית קטנה עדוית מכלולי תפארת. אשה הוא קרא לדבר הזה.



וזה היה קשה מעשה וכבד פעלה בכל-ארחותיו, ולא נמהר בבחרו. ואולם פתאם שחת לעולם את-כל חברתו: אשה הוא קרא לדבר אשר לקח.



וזה בקש לו שפחה אשר תהיינה לה צדקות מלאך: ואולם פתאם נהפך ויהי הוא שפחת אשה, ולא חסר עתה דבר עוד זולתי אשר בזאת יהיה הוא לבדו למלאך.



הן נזהרים מצאתי עתה את-כל הקונים ולכלם עיני ערומים. ורק את אשתו יקנה גם הערום מכל ערום בעודה טמונה בשק.



מעשי פתיות רבים וקצרים – לזאת אתם קראים אהבה. וקחתם אשה תשים קץ למעשי פתיות רבים וקצרים והיתה לסכלות אחת ארכה.



אהבתכם אל האשה ואהבת האשה אל האיש – לו רק היתה זאת חמלה עם אלהים כאבים ומסתרים: ואולם על-פי הרב רק שתי חיות מבקשות למצוא אשה את אחותה.



ואולם גם מבחר אהבתכם איננה בלתי אם משל מלא הזיה ולבת אש מכאבת. והיא הלא לפיד בער לבעבור האיר לכם לדרכים נשאות!



ושומה עליכם אשר תוכלו לאהבה באחרית הימים מכם ומעלה! כי עתה למדו נא בראשונה לאהבה! הן בעבור זאת באתכם עתה כל זאת לשתות את-מררות כוס אהבתכם.



מררות מלאה הכוס אשר גם למבחר אהבתכם: ככה היא מביאה את התשוקה אל האדם העליון, ככה היא מביאה לך את הצמאון, אתה הברא!



צמאון אל הברא, חץ ותשוקה אל האדם העליון. כי עתה ענה אחי והגידה: הככה היה חפצך ביום קחתך אשה?



קדוש יהיה לי חפץ אשר כזה וקחת אשה אשר כזאת. –



כה אמר סרתוסטרא


  

על השולחים יד בנפשם


רבים המאחרים למות ואחדים מתים לפני עתם. עוד נכריה התורה; מות למועד הנכון.



מות למועד הנכון – הנה כה הורה סרתוסטרא.



ואשר לא חי למועד הנכון, איך ימות זה למועד הנכון? מי יתן ולא נולד האיש ההוא! כה יעצתי את העודפים.



אכן עוד גם העודפים מתגדלים בדבר מותם. וגם הנבוב מן האגוזים עוד חפץ בהבקעו.



אכן מגדילים בני האדם את מעשה דבר מותם; ואולם עוד לא חג המות. עוד לא למדו בני האדם לחג את מבחר החגים.



הנה אנכי מראה לכם את המות אשר בצע את מעשיו, כי הוא יהיה לאדם החי למעורר ולנדר.



את-מותו ימות האיש אשר בצע את מעשיו, כמנצח ימות והוא מוקף מקוים ונודרים.



כה תלמדו למות; ואם לא חג יהיה היום ההוא אשר יקדש מות כזה את נדרי החיים!



נבחר מכל מות אשר כזה. ואולם זה לנו שני: אשר ימות איש במלחמה ואשר יפזר נשמה גדולה, ואולם גם בעיני הנלחם וגם בעיני המנצח נתעב זה מותכם הנעוה אשר כמו גנב יתגנב חרש – ובכל זה יבוא כמו מושל.



ומהלל אני אליכם את מותי בשלחי יד בנפשי, כי יבוא לי זה יען אשר חפצתי אנכי.



ואי זה יום אשר חפצתי? – האיש אשר מטרה לו ויורש לו, וחפץ זה במותו למועד הנכון למען מטרתו ולמען יורשו.



ומרב כבדו את מטרתו ואת יורשו אין הוא חפץ עוד להוסיף לתלות זרים יבשים במקדש החיים.



כי לא אל משזירי החבלים אובה להדמות: מושכים הם את פתילם לארכו, ובמשכם צעדים המה תמיד אחרנית.



יש אשר יזקן איש מלהשמיע גם את אמתו הוא ומלנצח את נצחונו הוא; פה באפס שנים אין לו צדקה עוד לדבר-אמת.



וכל-איש החפץ שם תפארת שומה היא עליו להפרד מעם הכבוד בעוד מועד ולהתרגל במלאכה הקשה אשר בבא המועד הנכון ויכול – ללכת.



שומה היא עליו למנוע את נפשו מהיותו מאכל לאחרים בעוד הוא מתוק לחכם מאד מאד: את-זאת יודעים כל-האנשים החפצים להיות אהובים לארך ימים.



אכן יש תפוחים חמוצי טעם, אשר זה גורלם להיות עומדים עד יום האחרון בחרף: בעת אחת ובעצם יום אחד יבשלו וגם יצהבו וגם יקמטו.



יש אשר לבם יזקן עליהם בראשונה ויש אשר רוחם יזקן בראשונה. ויש אשר הם זקנים בעודם בצעירתם; ואולם מי אשר אחרה עליו צעירתו והאריכה צעירתו עמו.



יש אשר אינו מצליח בחייו: תולעת רוש נוקבת ואוכלת בקרב לבו. כי עתה יעמל-נא האיש הזה אשר הצליח יצליח פי שנים במותו.



יש אשר לעולם לא ימתק עוד והוא רקב עודו בקיץ: רק מרך לב הוא אשר יחזיק עוד אותו על פני הענף.



רבים מאד ומרבים מאד אשר יחיו ואשר יאריכו רב מדי להיות תולים בענפיהם. מי יתן ובאה רוח סערה גדולה וטלטלה את-כל אשר רקב ואת-כל אשר אכלתו התולעת ונפלו לארץ!



מי יתן ובאו מטיפים והטיפו למות חפזון! כי אלה יחשבו לי לרוחות סערות גדולות ונאמנות ולמטלטלי כל עצי החיים! ואולם אין אנכי שומע בלתי אם בהטיפם למות מתנהל לאטו ולהיות לאדם ארך רוח עם “פגעי האדמה”.



הוי על המטיפים המטיפים לארך רוח עם פגעי האדמה! הלא פגעי האדמה המה אשר יש להם ארך רוח רב מדי עמכם, אתם המחרפים והמגדפים!



אכן לפני עתו מת זה העברי, אשר המטיפים למות לאט נותנים כבוד לשמו: ולרבים היה מותו בלא עת לגורל אסונם.



עוד טרם ידע זה דבר זולתי את דמעות העברי ואת קשי רוחו עם שנאת התמימים והצדיקים, – זה העברי ישוע: ולכן תקפה אותו התשוקה אל המות.



אכן לו רק הוסיף עוד לשבת במדבר ורחוק מן התמימים והצדיקים! אין זה כי אז למד למד עוד לחיות ולאהבה את האדמה – וגם לתת בשחוק פיו.



האמינו לי זאת, אחי! לפני עתו מת, ולו הגיע עד לשנותי, כי אז שב והשיב במו פיו כל תורתו! הן רוח נדיבה היתה בו דיו לבעבור יוכל להשיב!



ואולם עוד לא בשל אז דיו. הן בטרם בשלו אהב העלם ובטרם בשלו גם שנא ישנא לאדם ולאדמה. עוד אסורה וכבדה בו נשמתו ועוד אסורות וכבדות כנפי רוחו.



אבל פי-שנים שוכן הילד בקרב האיש משכנו בקרב העלם, וגם מעט בו קשי רוח: שבעתים יבין מה-מות ומה-חיים.



חפשי הוא למות וחפשי במות, קדוש הוא מקדושי אומרי-לא אם אין עוד עת לו לענות כן: ככה הוא מבין מה-מות ומה-חיים.



רק אשר לא יהיה מותכם נשא חרפה על האדם ועל האדמה, רעי: את זאת אנכי שאל מעם הדבש אשר בקרב נשמתכם.



עוד במותכם תלהט רוחכם עם צדקתכם והיו כאדם-ערבים על פני האדמה מסביב: ולא כי אז לא הצלחתם במותכם.



וככה חפצתי למות גם אני, למען תאהבו אתם רעי את האדמה פי שנים; ושבתי והייתי לאדמה, למען היות לי מנוחה בך, אשר ילדתני.



חי אני, יש מטרה לסרתוסטרא ואת כדורו השליך: היו נא אתם רעי יורשי מטרתי, אליכם אני משליך את כדור הזהב.



ושבעתים מכל אהבתי, רעי, לראותכם משליכים את כדור הזהב! ולכן הבו נא ואתמהמה פה עוד מעט: ואתם תשאו לי לזאת!



כה אמר סרתוסטרא


  

על הצדקה הנותנת

א


ויהי בעזב סרתוסטרא את העיר אשר דבק לבו אחריה ואשר זה שמה: “הפרה הצבועה”, – וילכו אחריו רבים אשר קראו לנפשם תלמידיו וישלחהו. ויבאו עד לפרשת הדרכים, ויגד להם סרתוסטרא את שאלתו וכי יש עם לבו ללכת לבדו מזה והלאה, כי אהב סרתוסטרא מעודו את-לכתו לבדו. אז הגישו לו תלמידיו מטה להיות לו מתנה, והמטה עשוי זהב ובראשו תבנית נחש מתפתל סביב לשמש. וישמח סרתוסטרא על המטה וישען עליו, ואחרי כן דבר אל תלמידיו לאמר:



הלא תגידו: איך היה הזהב למבחר כל-סגלה? הלא רק יען אשר יקר הוא למצאו ומועיל אין בו והוא נוצץ ורך בזהרו; נכון הוא תמיד להיות למתנה.



רק מהיותו סמל למבחר הצדקות נחשב הזהב למבחר הסגלות. כמשפט הזהב כן נוצצת העין אשר לנותן. זיו-זהב עשה שלחם בין הירח ובין השמש.



יקרה גם מבחר הצדקות למצאה ומועיל אין בה. ונוצצת גם היא ורכה בזהרה: הצדקה הנותנת היא מבחר הצדקות.



אכן הנה מצאתי את חידתכם, תלמידי: כמוני אתם נשאים את נפשכם אל הצדקה הנותנת. הן לא משפט אחד לכם ולחתולים וזאבים?



זה הוא צמאכם: אשר תהיו אתם בעצמכם לקרבנות ולמתנות. ולכן זה לכם הצמא: לצבר לתוך נשמתכם את-כל סגלות העשר.



כמהה כל-נפשכם לצבר אוצרות וסגלות ולא תשבע, כי לא תשבע גם צדקתכם והיא שאלת רק לתת.



את כל דבר ואת כל ענין אתם כובשים לכם ולתוככם, למען אשר ישובו וישטפו מתוך בארכם והיו למתנות אשר תתן אהבתכם.



חי אני כי כמו שודד תהיה אהבה נותנת כזאת, אשר תשל ואשר תשד לנפשה את-כל הסגלות, ואולם אשרי האיש וקדוש האיש אשר ככה תהיה תאותו לטובת עצמו. –



אכן הנה יש עוד תאוה אחרת לטובת עצמו, והיא דלה עד למאד ורעבה, ותמיד היא מבקשת לגנוב: היא התאוה לטובת עצמם אשר לחולים; תאוה חולה היא.



בעין הגנב היא מבטת על כל-אשר נוצץ, בתשוקת הרעב היא מודדת כל-איש אשר יש לו לאכל לשבע, ותמיד היא מתגנבת ומתחרשת סביב לשלחן הנותנים.



מחלה דברת מתוך תשוקה כזאת ושחיתות מין אדם נסתרה; על בשר בלוי מעידה תשוקת-גנבים זאת אשר לתאוה ההיא.



הגידו לי, אחי: מה נחשב לנו לרע ולרע מכל רע? – האם לא שחיתות מין האדם? – כאשר תחסר הנשמה הנותנת, שם נמצא תמיד שחיתות מין האדם.



למעלה עלה דרכנו, מן המין והלאה עד למין העליון. ואולם לזועה לנו רעיון המשחית אשר יאמר: “כל-יש רק למעני ישנו”.



למעלה יתעופף רעיוני: ככה יהיה לי רק למשל לבשרנו, משל לכל אשר מתנשא. שמות כל הצדקות יחשבו לי רק למשלים להתנשאות אשר כזאת.



וככה עובר הבשר את חיי העולם, ומתנשא ומתפתח, ומתנשא ונלחם. והרוח– מה-לו הרוח? רק המבשר הוא למלחמותיו ולנצחונותיו, רק חברו הוא והד קולו.



משלים נחשבו כל-השמות אשר לטוב ולרע אין הם מבטאים בשפתם דבר כי-אם רומזים. סכל האיש אשר יבקש מהם גם דעת!



ואתם שמרו לי אחי את-כל רגע, אשר יתעורר רוחכם לדבר במשלים: כי שם המקור לצדקתכם.



בשרכם התנשא אז והתעורר לתחיה; בנעימותיו הוא מחיה את הרוח, למען אשר יהיה זה לברא ולמעריך ולאהב ולעשה חסד עם כל דבר.



כאשר יגאה לבכם בכל עזו, והיה כמו נהר שוטף, אשר ברכה הוא ופיד לכל היושבים קרובים אליו, וידעתם: שם המקור לצדקתכם.



כאשר תתנשאו ממעל לתהלה ולתהלה וחפצכם יהיה המפקד לכל-דבר, כי על כן הוא החפץ אשר לאהב, וידעתם: שם המקור לצדקתכם.



כאשר תתעבו את הערב ואת המצע הרך, ואת-משכבכם תציעו הרחק כמטחוי קשת מן הרכים, וידעתם: שם המקור לצדקתכם.



כאשר תהיו חפצי-חפץ, וזה הגלגל המגלגל את הפגעים יקרא בפיכם חובה, וידעתם: שם המקור לצדקתכם.



חי אני כי היא הבראה טוב חדש ורע חדש! חי אני כי היא המית חדשה ועמקה וקול היא אשר למעין חדש!



והיא כח איתן, – זאת הצדקה החדשה; רעיון שליט הוא ועמו נשמה חכמה: שמש זהב היא אשר מסביב לה נחש הדעת.


  

ב


וסרתוסטרא החריש רגע אחד ויבט באהבה על פני תלמידיו. אחרי כן הוסיף וקולו נהפך לאחר וידבר לאמר:



לכו נא לי בכח צדקתכם זאת והיו נאמנים עם האדמה, אחי! תעבוד-נא כל אהבתכם הנותנת וכל תבונתכם לתכלית האדמה! ראו הנה בקשתיכם והשבעתיכם על-כל זאת.



אל נא תתנו אותה לעוף מן האדמה והלאה ואל נא תתדפק בכנפיה אל קירות עולם! אללי, רבה היתה תמיד הצדקה אשר עפה לה!



השיבו כמוני את הצדקה המתעופפת אל האדמה – השיבוה אל הבשר ואל החיים. למען אשר תתן לאדמה את תכליתה – תכלית אדם!



מאת פעמים עפה ככה ונדפה ככה הרוח עם הצדקה יחדו. אללי, עוד בבשרנו יושב כל השגעון וכל המשגה הזה: נהפך בנו לבשר ולחפץ.



מאת פעמים נסתה ככה ושגתה ככה הרוח עם הצדקה יחדו. אכן רק נסיון היה האדם. אללי, בערות רבה ושגיאה רבה נהפכו בנו לבשר!



לא רק תבונת אלפי שנים – כי אם גם שגעונן מתפרץ עתה מתוכנו. אכן זה איד לאדם, כי היה ליורש.



עוד נלחמים אנחנו יום יום עם הענק “מקרה” ועל כל משפחת האדם עוד שפך עד כה את-ממשלתו הסכל – זה חסר-השכל.



תעבוד-נא כל רוחכם עם צדקתכם לתכלית האדמה, אחי, וערך כל דבר יערך נא על ידכם שנית! כי על-כן היו נא לי לוחמים! כי על-כן היו נא לי בראים!



מדי דעתו – מטהר הבשר; בנסותו בדעת – יתנשא; כל היודע – והתקדשו בו כל-תאותיו; כל המתנשא – ועלזה בו נשמתו.



הושיעה נא, הרופא, לך אתה: ובזאת הושיע גם לחולים. תהי נא זאת מבחר תשועתו, כי יראה בעיניו את-זה אשר התרפא מאליו.



יש אלפי שבילים אשר לא דרכה עוד בהם כף רגל ויש אלפי חיי-בשרים ואיי-חיים נסתרים. עוד לא נודעו ולא נחקרו גם עתה אדם ואדמת אדם.



הקיצו ושמעו, הבודדים! מקרב העתיד באים רוחות עם משק כנפים נעלמות; ואל אזנים דקות מגיעה בשורה טובה.



אתם הבדדים היום, אתם הנבדלים! הנה יום בא ואתם תהיו לעם: מקרבכם אתם, אשר נבחרים אתם בעצמכם, יצא עם נבחר: – ומקרבו יצא האדם העליון.



חי אני כי עוד תהיה האדמה למקום מרפא לאדם! הנה גם עתה כבר מרחף עליה רוח חדש אשר רפאות עמו ותקוה חדשה!


  

ג


ויהי אחרי דבר סרתוסטרא את-הדברים האלה וידם, ויהי כאיש אשר לא הגיד עוד את-דברו האחרון. אז ישקול בידו את-המטה ויהי כפוסח על שתי סעיפים, ויאמר וקולו- נהפך ויהי לאחר וידבר לאמר:



לבדי אלך עתה, תלמידי! וגם אתם לכו נא לבדכם מזה והלאה! כי זה חפצי.



אכן יעצתיכם: לכו נא ממני והיו למתקוממים לסרתוסטרא! ועוד רב מזה: הכלמו בו! אולי רמה אתכם.



שומה היא על האיש החפץ דעת, אשר לא רק לאהבה את-שונאיו יוכל כי אם גם יוכל לשנוא את-אהביו.



רעה גומל איש עם מורו אם עד נצח יהיה לו רק תלמיד. מדוע זה תיראו לשלוח יד בזר אשר לי?



מכבדים אתם אותי; אבל מה תעשו ליום אשר זה-כבדכם יתעופף? השמרו לכם פן תהרג אתכם אבן-מצבה.



הנה אתם אומרים: האמנו בסרתוסטרא? אבל מה-בצע בסרתוסטרא? הנה הייתם לי למאמינים: אבל מה-בצע בכל-המאמינים?



עוד את נפשכם לא בקשתם – ומצאתם אותי. הנה כן יעשו כל המאמינים; ואולם הלא זה הדבר אשר ככה נפלה כל-אמונה.



לכן אנכי מצוה אתכם: התאמצו כי אבד מכם וכי תמצאו אתכם אתם, ורק אחרי כחשכם בי כלכם, אשוב אליכם.



אכן אחי, בעינים אחרות אבקש לי אז את האובדים אשר לי ובאהבה אחרת אהב אז אתכם.



ועוד גם זאת תבא: אשר נהיה לרעים ולבני תקוה אחת; ואז הנה אהיה בתוככם בפעם השלישית, למען אחג עמכם את חג-הצהרים הגדול.



וזה חג-הצהרים הגדול: אשר יעמוד האדם במסלתו בתוך בין החיה ובין האדם העליון ויחג את חג דרכו העלה לקראת הערב כחוגג את מבחר תקותו הנשאה: כי היא הדרך לבקר חדש.



ואז את נפשו לבדו יברך השוקע עקב אשר היה לעובר, ושמש הדעת אשר לו תעמוד לו כצהרים.



"הנה מתים כל האלהים: ועתה אנחנו חפצים כי יחיה האדם העליון " – הנה זה יהיה חפצנו האחרון בחג-הצהרים הגדול! –



כה אמר סרתוסטרא.


  

חלק שני


" – ורק אחרי כחשכם בי כלכם, אשוב אליכם. אכן אחי, בעינים אחרות אבקש לי אז את האובדים אשר לי ובאהבה אחרת אהב אז אתכם".



              סרתוסטרא,



                      על הצדקה הנותנת



                      (א', פרק אחרון)




הילד עם המראה


ויהי אחרי כן וישב סרתוסטרא שנית אל ההרים ואל בדידתו אשר במערה וירחק מן האדם: היה כזורע אשר הפיץ את-זרעו והוא מחכה. אז מלאה נשמתו קצר-רוח עם תשוקה אל האנשים אשר אהב, כי עוד רבות היו לו להגיד להם. וזה הכבד מכל-דבר: אשר יקפוץ איש מאהבה את ידו הפתוחה וכלמתו שמורה עמו מדי נתנו.



ככה עברו על הבדד חדשים ושנים וחכמתו הלכה הלך ורבה, ותכאב לו בשפעת רבה.



ויהי בקר-יום וסרתוסטרא הקיץ בטרם עוד יעלה השחר ויחקור הרבה בלבו על משכבו ואחרי כן דבר אל לבו לאמר:



"מה-זה חרדתי ככה בחלומי, כי הקיצותי? האם לא נגש אלי ילד נשא מראה בידו?



והילד דבר אלי: “הוי סרתוסטרא, הבט נא פניך במראה!”



וכאשר הבטתי במראה, ואזעק ולבי בי התפלץ: כי לא אותי ראיתי שם כי-אם מפלצת פני שטן עם שחוק לעגו.



ולבי הבין מהרה את פתרון החלום ואת אשר אמר להזכירני: "רעה נגד תורתי, הסרפד אומר להיות לחטה!



תקפו שונאי ואת תאר תורתי עוו, עד כי יכלמו בי עתה רעי על המתנות אשר נתתי להם.



אבדו רעי לי; ועתה בא לי היום לבקש את האובדים לי!" –



ובדבר סרתוסטרא את הדברים האלה וישתער מעל משכבו, ולא היה כנגש המבקש רוח כי-אם כראה וחזה אשר נפלה עליו יד אלהים. והנשר והנחש אשר לו הביטו אליו וישתאו, כי כמו שחר חופף על-פניו זה אשרו אשר יבא.



וסרתוסטרא אמר: מה-זה היה לי, חיותי? האם לא נהפכתי לאחר? האם לא כרוח סועה בא לי אשרי?



עוד משגע אשרי ושגעון ידבר: עוד צעיר הוא רב מדי – כי עתה יהי נא לכם ארך רוח עמו!



פצוע אנכי ביד אשרי: יהיו נא כל הכאבים לרפאים לי!



אלי רעי אוכל לרדת שנית וגם אלי שונאי! יכול סרתוסטרא שנית לדבר ולתת ולחלק אהבה לאהובים!



קצרת-רוח היתה אהבתי ושוטפת ויורדת זרמים זרמים, למזרח ולמערב. מני הרים דוממים ומקרב סערות כאב רעשת נשמתי אל הבקעות.



רב מדי ערגה והביטה נפשי למרחקים. רב מדי התמכרתי לבדידתי: ככה שכחתי מהחריש.



פה הייתי כלי והמות נחל נופל מסלע גבוה: אפל נא את דברי למעמקי הבקעות.



ולו גם יפול זרם אהבתי במקום אין-דרך! הלא יש אחרית אשר ימצא זרם דרך אל הים!



אכן יש בקרבי נחל, בודד הוא ומוצא בי את-שפקו, ואולם זרם אהבתי יסיעהו עמו למעמקים – אל הים!



ודרכים חדשים אלך ומלה חדשה תבואני; כמשפט כל הבראים היו לי למשא הלשונות הישנות. אין רוחי חפצה עוד להתהלך על פני כפות-נעלים אשר בלו.



לאט רב מדי היתה לי כל מלה: – אל תוך מרכבתך אפרוץ, הסער! ועוד גם אותך אדפוק בשוט עברתי!



בזעקה ובתרועת גיל אשתער על ימים רחוקים, עד מצאי את איי העדן אשר שם רעי שוכנים: ­



ושונאי גם הם בתוכם! מה אהבתי כל-איש, אם רק יכול אוכל לדבר באזניו! גם שונאי היו לי לחלק אשרי.



וכאמרי לעלות על הפרא מכל סוסי, ועזרה לי תמיד חניתי בעלותי: עבד נאמן היא כל-הימים לכף רגלי: –



זאת החנית אשר אטיל בשונאי! מה אודה לשונאי כי בא בא היום אשר אוכל להטיל אותה!



רב מדי ארך הענן המתוח אשר לי: מתוך מצהלות הברקים אקלע עתה אבני-ברד ארצה.



ובחזקה יתרומם לבי המלא ובחזקה יפיח את סערו על פני ההרים ומהם והלאה: ככה יוקל לו.



אכן כמו סערה בא לי אשרי עם חפשתי! ואולם יחשבו נא שונאי כי המשחית סוער ממעל לקדקדם.



ואף גם אתם, רעי, תחרדו בבא חכמתי פרא; ואולי תנוסו מלפניה עם שונאי יחדו.



הוי מי יתן והבינותי להשיבכם אלי בזמרת חליל רעים! הוי מי יתן ולמדה הלביאה-חכמתי לתת קול שאגותיה בנעימות! ורבות עוד למדנו יחדו בהיותנו איש עם אחיו!



על הרים נעזבים הרתה חכמתי פרא; על אבנים קשות ילדה לי את עולה, את צעירה.



ועתה היא נודדת כמשגעה ממקום למקום במדבר הקשה ומבקשת נאות דשא רכות – זאת חכמתי פרא הזקנה!



על נאות לבכם הרכות, רעי! – על אהבתכם היא אומרת לרפד את מחמד עיניה! –



כה אמר סרתוסטרא.


 




על פני איי עדן


מן העצים נופלות התאנים והן טובות ומתקות. ובנפלן והתבקע עורן האדום. רוח צפון אני לתאנים אשר בשלו.



כי-הנה כמו תאנים נופלות אליכם תורותי, רעי; ואתם שתו את עסיסן ואת בשרן המתוק! מסביב לנו הסתו וטהורים השמים והמועד מועד אחרי-הצהרים.



הביטו וראו את שפעת כל-הברכה מסביב לנו! ומתוך עתרת הטוב הזה הלא טוב כי נביט על פני ימים רחוקים.



לפנים אמרו אלהים, בהביטם על פני ימים רחוקים; ואולם אני למדתיכם כי תאמרו: האדם העליון.



אלהים הוא חזון מלבכם; ואולם חפצתי כי לא יעבור חזון-הלב את הגבול אשר לחפצכם הברא.



האם יכל תוכלו לברא אלהים? – כי עתה החשו נא לי מכל האלים אשר לכם! ואולם את ה יכל תוכלו לברא הלא יכל תוכלו לברא.



אולי לא אתם פה תבראהו, אחי! ואולם אתם יכולים לחדש ולברא את נפשכם להיות לאבות ולאבות-אבות לאדם העליון, וזאת תהיה הטובה מבריאותיכם.



אלהים הוא חזון מלבכם; ואולם חפצתי כי גבול יושם לחזון-הלב על ידי המחשבה.



האם יכל תוכלו לחשוב אלהים? – ואולם זה לכם חפץ אל האמת, אשר יהפך הכל למחשבה בגבול מחשבות אדם ולמראה בגבול מראות אדם ולרגש בגבול רגשי אדם! את-כל אשר בחושיכם בכם אותו חשב תחשבו עד הקץ בו!



ואת-אשר קראתם בשם עולם הלא אותו עליכם עוד לברא: תבונתכם וציורכם וחפצכם ואהבתכם יהיו נא לכם לעולם! וחי אני כי רק לאשרכם יהיה זה, אתם היודעים!



ואיך זה אמרתם לשאת את סבל החיים, לולא התקוה הזאת, אתם היודעים? אל לכם הסתופף באשר למעלה מן המושג ולא באשר אין תבונה בו.



ואולם הבו ואגידה לכם הפעם את-כל לבי, רעי: לו היו אלהים, כי אז איך יכלתי נשא לבלתי היות אלהים! ובכן אין אלהים.



הנה זה מוצא-הדבר אשר העליתי לי; ואולם עתה הוא מעלה אותי. –



אלהים הוא חזון מלבכם; ואולם הוא ישתה כל המצקות אשר לחזון-לב ומות לא ימות! הביד יקח מן הברא אמונתו ומן הנשר זה עופו במרחקי נשרים?



אלהים הוא הרעיון אשר יעקם את-כל הישר ובכל העומד מוצק יגע והתגלגל. האמנם כן? העבר הזמן וחלף וכל אשר עבר איננו בלתי-אם שקר?



אשר יחשב כזאת והיתה זאת לעועים ולתעתעים לעצמות אדם, וגם בבטן תהיה לו לקיא: אכן מחלת עועים אני קרא לאשר יחזה כזאת בלבו.



רעה אני קרא ושנאה לאדם לכל התורה על דבר האחד והשלם והמוצק והשבע והקים תמיד בלי חלוף!



הקים תמיד בלי חלוף – זה איננו בלתי משל! והחוזים מכזבים רב מדי. –



ואולם ידברו נא לנו המשלים הטובים רק על הזמן ועל ההויה: תהלה יהיו נא לנו ומליצת ישר לכל-עובר וחולף!



ברא – זה לנו הגאלה הגדולה מכל-מכאוב וזה לנו הקל את-סבל החיים. ואולם לבעבור יקום ברא, ודרוש גם לזה מדוים ותמורות רבות.



וזאת עליכם שומה כי תהיינה לחייכם מצקות מות רבות, אתם הבראים! ככה תהיו למליצי ישר ולמצדיקים לכל-עובר וחולף.



כי יהיה הברא עצמו הילד אשר ילד חדש. והיתה שומה עליו כי יהיה גם יולדת וגם צירי יולדה יחד.



אכן בין מאות נשמות עברתי את-דרכי ובין מאות מטות ילדים וצירי לדה. פעמים הרבה כבר “נפרדתי” מעל מיודעים וגם את “הרגעים האחרונים” כבר ידעתי השוברים את הלב.



אבל ככה חפץ חפצי הברא, ככה חפץ גורלי. או אדברה נא דברי אמת ברורים: גורל זה – אותו חפץ חפצי.



כל-הרגש אשר בי דוי עלי ונאסר בכבלים: ואולם הנה חפצי בא והיה לי לגאל ולמביא גיל.



רק החפץ מוציא חפשי: ככה תהיה תורת האמת אשר לחפץ ולחפש – וככה מורה גם סרתוסטרא.



לא הוסף לחפוץ עוד ולא הוסף להעריך עוד ולא הוסף לברא עוד – הוי מי יתן ורחקה ממני לנצח יגיעת הבשר הגדולה הזאת!



גם בדעת לא הרגשתי בלתי-אם תאות חפצי להוליד ולהחיות; ואם יש תם בדעתי והיה זה רק מהיות בה חפץ להוליד.



וחפצי זה הוא אשר השיא אותי מאחרי כל אל ואלהים. מה היה לי לברוא עוד, לו היו – אלהים.



ואל האדם הוא דוחה אותי כפעם בפעם – זה החפץ הלוהט בי, זה חפצי לברא; ככה ידחה גם הפטיש אל האבן. הוי אתם האדם, באבן יישן-לי מראה, זה מראה המראות אשר לי! הוי למראה זה כי באבן הקשה והנמאסה מכל אבן הוא ישן!



ועתה הנה יורד פטישי בחמת זעמו באכזריות על פני כלאו. מן האבן מתפררות אבקות גזרים לכל-רוח, מה-לי כי אשים לבי להם?



ואני אכלנה: כי צל בא אלי – בא לי לפנים המחריש והקל מכל-דבר!



יפי האדם העליון בא אלי כמו צל. הוי אחי! מה-לי עוד – ולאלהים? –



כה אמר סרתוסטרא.


  

על החולמים


רעי, הנה באו דברי-לעג עד לאזני רעכם לאמר: “ראו נא את- סרתוסטרא! האין הוא מתהלך בקרבנו כמתהלך בקרב חיות?”



אבל נכון מזה לדבר לאמר: “האיש היודע מתהלך בקרב בני האדם שהם הם החיות”.



כי נחשב האדם בעיני היודע לחיה אשר לה לחיים אדמות.



איך באה לו כזאת? האם לא יען אשר היה עליו להתאדם ימים רבים מאד מרב כלמה?



הוי רעי! הלא ככה ידבר היודע: כלמה, כלמה, כלמה – זה דבר תולדות אדם!



וזה הדבר אשר טהור-הלב יצו על-נפשו לבלתי הכלים איש: כלמה יצו על-נפשו, אשר הכלם יכלם מפני כל-הכאבים.



אכן היו לי לזרא כלם, כל בעלי-הרחמים האלה המתענגים תמיד על רב חמלתם: כלמה הם חסרים עד בלי די.



ואם שומה עלי להיות חומל, אל נא יהי ככה גם שמי; ואם הייתי כזה, אהי נא ככה מרחוק.



ואת-ראשי אכסה בצעיף ועל-נפשי אנוס בטרם אכר: וגם אתכם רעי אצוה לעשות כן.



מי יתן והיה תמיד מגעי ומשאי עם חדלי-מכאוב כמוכם ועם אנשים אשר אוכל לחלק עמם תקוה ופתבג ודבש!



אמנם עשיתי לפעמים קטנה או גדולה עם כאבים: ואולם ידעתי תמיד כי טוב מזה עשיתי אם למדתי את-נפשי להיטיב לשמוח.



מיום היות בני-אדם המעיט האדם מאד לשמוח: רק הדבר הזה, אחי, הוא חטאת-שאול ואין זולתו!



ואם נלמד נפשנו לשמוח, ולמדנו בזה את-נפשנו איך לשכוח להכאיב לאחרים ולהמציא יום יום מכאובים חדשים. ולכן אני רוחץ ידי אשר הושיעה לכאב, ולכן אני מוחה אחרי-כן גם עוד נשמתי.



כי יען אשר ראיתי את הכאב מדי כאבו, לכן נכלמתי על-דבר כלמתו; וכאשר הושעתי לו, אז חטאתי לגאותו חטאה גדולה.



טובות גדולות לא תעשינה איש למכיר תודה כי-אם לשאף נקמה; ואם לא ישכח מהר החסד הקטן והיה עוד לתולעת מוצצת.



“היו קשים לקבל! עשו חסד עם איש, כי תקבלו ממנו!” – ככה איעץ את אלה, אשר אין להם לבעבור לתת.



ואולם אנכי הייתי לנותן; בכל מאדי ונפשי אתן, כמשפט רע לרעים; אבל מי נכרי ודל, ובאו אלה וקטפו להם בעצם ידם את פרי עצי: ככה תמעט הכלמה.



רק את הפושטים-יד עלינו להשמיד כליל! הן מתקצפים אנחנו בתתנו על ידם ומתקצפים אנחנו אם לא נתן.



וכן את-החטאים נשמיד ואת הלב המיסר! האמינו לי, רעי: מוסר-הלב מחנך את האדם ליסר רבים.



ואולם מכל אלה רעות המחשבות הקטנות חי אני אם לא טוב לעשות רעה מחשב קטנה!



הן אמנם תאמרו: “התאוה למעשי זדון קטנים תשמרנו מפשעים רבים וגדולים”. אבל מה לכם פה כי תחפצו להשמר?



כמשפט מכה טריה כן משפט הפשע: עוקץ ומחכך ומתפרץ – בשפה ברורה ונאמנה הוא דבר.



"ראה, מחלה אנכי – כן דבר הפשע; וזאת ברורה ונאמנה.



ואולם כמשפט הפטריות כן משפט המחשבה הקטנה: זחלת ומשתוחחת ומסתתרת – עד כי יכמש הבשר וירקב כלו מרב טריות קטנות.



וגם האיש אשר השטן יושב בו, ואמרתי לו באזנו את הדבר הזה: “טוב טוב כי גם שטנך תרבה והיה לגדול! והיה גם לך דרך העולה לגדלה!” –



אוי לנו, אחי! יודעים אנחנו את-כל איש מעט יותר מדי! ויש אשר יהיה איש מעט מעט זך לעינינו כלו, ובכל זה לעבור בעדו לא נוכל.



אכן תכבד עלינו לחיות עם בני-אדם, יען כי תכבד עלינו ככה להחריש.



ולא עם האיש אשר היה לנו לפוקה נתהלך בקרי כי-אם עם האיש אשר אין לנו ולו דבר.



אם יש לך רע כאב, כי עתה היה לו למצע-מרגוע למכאובו; ואולם קשה יהי נא מצעך, כמצע בשדה-מלחמה יהיה: ככה תועיל לו הרבה.



ואם יעשה לך רע רעה, אז תדבר לאמר: נשאתי לך לכל-אשר עשית לי; אבל את-אשר עשית לך – איך זה אשא לך!"



כן תדבר האהבה הגדולה: גם את הסליחה והחמלה היא כובשת.



כבוש את-לבך ועצר בו בכח; כי בעזבך את לבך לנפשך, ונשא מעליך גם את-ראשך!



אי מעשי סכלות גדולים מן-הנעשים ביד החומלים? ואי גדלו הפגעים מן הפגעים אשר בראו מעשי הסכלות אשר לחומלים?



הוי על האהבים אשר אין עוד גבה להם מחמלתם ומעלה!



הנה כה דבר פעם אחת השטן אלי: " יש שאול גם לאלהים: הלא זאת אהבתו לבני אדם".



וזה לא-כבר שמעתיו מדבר אלי: "האלהים מת; בחמלתו על בני האדם מת האלהים ".



כי על-כן הזהרו נא לנפשכם מן החמלה; מן המקום הזה עוד תפתח עננה כבדה על האדם! אמנם יודע אני היטב את אותות הרוחות!



ואולם גם את-הדבר הזה שימו אל-לבכם: גבוהה כל-אהבה גדולה גם עוד מחמלתה: כי את-האהוב לה הן רק זה עוד – ברא תברא!



"את נפשי שלי אני מקריב על מזבח-אהבתי ואת רעי אני מקריב עמי יחדו " – כן ידברו כל-הבראים.



וקשי-לב המה כל-הבראים. –



כה אמר סרתוסטרא.


 




על הכהנים


ובאחד הימים נתן סרתוסטרא אות לתלמידיו וידבר אליהם את הדברים לאמר:



"הנה פה חבר כהנים: הלא שונאי הם, ואולם עברו נא לי בדממה על פניהם ובחרב נרדמת!



גם ביניהם נמצאים גבורים; רבים מהם כאבו רב מדי– לכן חשקה נפשם להכאיב גם לאחרים.



שנאים רעים המה: אין כענותם הרת נקמה. על-נקלה יתגאל האיש אשר יגע בהם.



ואולם קרוב דמי קרבת-שאר לדמם. גם בדמם עוד חפצתי כי יכבד דמי". –



וכאשר עברו עליהם והלאה, ויכאב לסרתוסטרא פתאם, ואולם לא האריך להאבק עם כאבו. ויען ויאמר:



עגם לבי לכהן הזה. וגם היו לזרא לרוחי; ואולם זאת לי הקטנה מכל מאז אתהלך בקרב אדם.



אכן כאב אנכי עמם וכאבתי עמם תמיד: שבוים נחשבו לי ונושאי-אות על מצחם. וזה אשר יקראו לו גאל אסר אתם בכבלים: –



בכבלי ערכי שוא ואמרות תהו! מי יתן ובא עוד איש אשר יגאלם גם מגאלם!



ימים היו אשר סער אתם הים ממקום למקום, והם חשבו כי על-פני אי יצאו; ואולם לא על-פני אי יצאו, כי-אם על-פני התנינים הגדולים!



ערכי שוא ואמרות תהו: אלה המה התנינים הרעים אשר נגד בני חלוף, – ימים רבים יישן המפגע בהמה ומחכה.



ובאחריתו הנה הוא בא, הנה הוא מקיץ וזולל ובולע את זה אשר בנה לו סכות על-גב עורו.



הביטו נא לי את-הסכות אשר בנו להם הכהנים האלה! בתי-כנסיות הם קראים למערותיהם הנותנות ריח מתקן. הוי על האור הכוזב הזה ועל הרוח אשר רקב! מקום שם אין לנשמה משפט – לעוף למרומיה!



כי-אם ככה תצוה אמותנה עליה: “על ברכיכם טפסו על פני המדרגות, אתם החוטאים!”



אכן טוב לי כי אראה איש אין לו בשת מראות את עיני אלה הנהפכות מבשת ותפלה!



מי ברא לנפשו מערות ומדרגות-התחטאות כאלה? האם לא אלה אשר חפצו להתחבא ואשר בושו מפני השמים הטהורים?



ורק כאשר ישוב היום ושבו השמים הטהורים להביט בעד התקרות השבורות ועל הדשא מתחת ועל הפרגים האדמים אשר עם החומות הבקועות – אז אשוב ואפנה את-לבי למשכנות האלהים הזה.



לכל-אשר התנגד להם ולאשר הכאיב להם קראו אלהים: חי אני כי רוח גבורים היתה בעבודתם!



ולא ידעו דרך אחרת לאהבה את אלהיהם, בלתי אם בתלותם את-האדם על עץ-הצלב!



כפגרים אמרו לחיות, שחורים כסו על-פני פגרם; גם מקרב דבריהם עוד עלה באפי הריח הרע אשר לחדרי מתים.



והיושב קרוב להם יושב קרוב ליאורות שחורים, אשר מתוכם תשיר הצפרדע את-שירתה במחשבות עמקות.



ואולם ישירו נא לי שירים טובים מאלה, אם חפצים הם כי אלמד להאמין בגאלם: יהי נא מראה תלמידיו דמה למראה נגאלים!



מי יתן וראיתי אותם ערמים: כי רק היפי לבדו מטיף לשיבה מעון. אבל את-לב מי יקח היגון הקדר הזה המתחפש באפר!



אכן גם גאליהם בנפשם לא מן החפש באו ומשמי השמים אשר לחפש! אכן גם הם בנפשם לא התהלכו מעודם על פני יריעות הדעת!



פרצים היו ברוח אשר לגאלים האלה: אז העמידו בכל פרץ את-שגעונם, את מסתם-הפרצים הלזה, ויקראו לזה אלהים.



בחמלתם הדולפת טבע כל-רוחם, וכאשר גאתה וכאשר עלתה חמלתם על-כל גדותיה, אז צפה כפעם בפעם על-פניה מלמעלה סכלות גדולה.



בקנאה גדולה דפקו את-עדרם ובזעקה גדולה על-פני נתיבם: כאלו היה זה הנתיב האחד אל העתיד! חי אני, גם הרעים האלה עוד היו חלק מן הצאן.



רוחות קטנות ונשמות רחבות היו לרעים ההם: ואולם מה-קטנות, אחי, היו עד עתה הארצות, ולו גם אלה אשר לנשמות הרחבות מאד!



אותות דם כתבו על הדרך אשר הלכו, ואולתם אמרה כי בדם תוכח האמת.



ואולם הדם הוא הרע מכל המופתים אשר לאמת, גם את הטהורה מן התורות מרעיל הדם ונוטע שגעון ושנאה בלב.



ואם גם ילך איש למען תורתו במו אש – מה יוכיחנו זה! הלא טוב מזה אם מקרב לבת נפשו הוא תצא לו תורתו הוא!



לב כבד חם לוחץ וראש קר: באשר נצמדו שני אלה, שם יקום הרוח המפעפע – “הגאל”.



אכן כבר היו גדולים ועליונים מאלה אשר יקרא העם להם גאלים – אלה הרוחות המפעפעים המסערים את כל סביבם אתם!



וגם מן הגדולים, הגדולים מכל הגאלים אשר היו, עליכם אחי, להגאל עוד, אם חפצים אתם למצא את-הדרך לחפש!



לא היה עוד אדם עליון מעולם. ערמים ראיתי את שניהם, את הגדול ואת הקטן מכל אדם: –



עוד מרבים הם רב מדי לדמות איש אל אחיו. חי אני כי גם את-הגדול, הגדול מכל, מצאתי והנה הוא – אדם רב מדי! –



כה אמר סרתוסטרא.


  

על הצדיקים


ברעמים ובלהטי אש שמים עלינו לדבר על חושים נהדמים ונרדמים.



אבל קול כל-יפה מדבר חרש: רק אל הנשמות הערות הוא מתגנב לבוא.



חרש זע עלי היום מגני וישחק; הנה זה השחוק וזאת הזועה הקדושה אשר ליפי.



ועליכם הצדיקים, שחק יפיי היום. וככה שמעתי את קולו: " ראה, הנה עוד דרשים הם גם – שלמים!"



עוד דרשים אתם גם שכר, אתם הצדיקים! גמול אתם חפצים תחת צדקה ושמים תחת אדמות ונצח תחת יומכם?



ועתה אתם מתקצפים עלי אשר הוריתי, כי אין בעל גמולות ואין אדון שלמים? חי אני כי לא הוריתי אף זאת, אשר הצדקה היא השכר לנפשה.



אכן זה לי עצבי: באו מכזבים ויפיחו כזבי שכר וכזבי ענש אל תוך יסוד כל המעשים – וגם אל תוך יסוד נשמתכם, הצדיקים!



ואולם כמלתעות חזיר היער תכרסם מלתי את נשמתכם עד היסוד בה; מחרשה אהיה לכם.



כל צפונות יסודכם יגלו, וכאשר תשכבו קרועים ושטוחים לעיני השמש, אז יבדל כזבכם מאמתכם.



כי זאת היא אמתכם: טהורים אתם דיכם מחלאת המלים: נקמה, ענש, שכר וגמול.



אהבתם את הצדקה כאהבת אם את עולה; אבל מי שמע מעודו, כי בקשה אם שלמים תחת אהבתה?



חמדת נפשכם שומה בנפשכם, צדקתכם היא. צמאון הטבעת בכם: אשר תשוב ותשיג עצמה, מתאמצת וסובבת כל טבעת.



וכמשפט הככב אשר יכבה, כן מפעל כל צדקתכם: תמיד אורו עוד בדרך והוא נוסע – הוי, מתי לא יהיה בדרך עוד?



ככה גם אור צדקתכם עודו בדרך גם אחרי כלות מפעלו. ולו גם ישכח וימות: הנה קרן אורו עוד חיה ונוסעת.



אשר תהיה צדקתכם עצם מעצמכם ולא דבר זר ולא עור ולא כסות: זאת היא האמת מקרב יסוד נשמתכם, אתם הצדיקים! –



אכן יש אנשים אשר נחשבה להם צדקתם רק הפלצות תחת השוט: ואתם הנה שמעתם רב מדי לזעקת אלה!



ויש אנשים אשר יקראו צדקה לעצלות תאות זדונם; ואם יש יום אשר שנאתם וקנאתם תרמנה יד ורגל, אז יעור “ישרם” וימחה שנה מעל עיניו.



ויש אנשים אשר ימשכו למעמקים; שדיהם מושכים אותם. אבל כאשר ישקעו הלך ושקע, כן תלהט עינם הלך ולהט וכן תגבר תשוקתם לאלהים.



וגם זעקת אלה חדרה עד לאזנכם, אתם הצדיקים: “את אשר אינני – הלא זה לי אלהים וצדקה!”



ויש אנשים אשר בכבדת יבאו ובקול רעש, כעגלות מסיעות אבנים לעמק: רבות הם מדברים על כבוד-האדם ועל הצדקה – לעקב העוצר אשר בנעלם הם קראים צדקה!



ויש אנשים והמה כמורי-השעות, אשר יום יום נהלך את גלגליהם: את טקטוקם המה עשים, והם חפצים כי נקרא לטקטוק – צדקה.



חי אני כי אלה יהיו לי לתענגות: בכל אשר אמצא לי מורי-שעות אלה, בלעגי אהלך אותם; ישתקשקו נא באזני כמעט.



ויש אנשים אשר על מלא כף ישרם יתגאו, ובגללו יעשו עול עם כל-יש. ככה תטבע כל הארץ ברב אי-ישרם.



אכן זרה מלת “ישר” אם מפי אלה תזל! ובאמרם “צדקתי”, והאמין השומע תמיד כי אמרו “צעקתי!”



בצדקתם הם אומרים לנקר את עיני אויביהם; רק מתנשאים המה, לבעבור השפיל אחרים.



ועוד יש אנשים היושבים בבצתם, וככה הם קראים אלינו מן הקנה: "צדקה – הלא זאת שבת בתוך בצה.



לא נשך איש, ואם יאמר איש לנשוך אותנו והסתתרנו; ובכל ענין יש-לנו רק המחשבה אשר תנתן לנו".



ועוד יש אנשים אשר יאהבו העויות, והם חושבים צדקה זאת היא העויה.



ברכיהם תשתחוינה תמיד, ידיהם תהיינה מהללים לצדקה, ואולם לבם לא ידע דבר מכל הדברים האלה.



ועוד יש אנשים החושבים להם לצדקה לקרא: “הצדקה נחוצה מאד”; ובאמת הם חושבים בזאת, כי פקידות-השוטרים נחוצה.



ויש איש אשר לא יוכל לראות את-הנשגב בבני אדם, וקרא צדקה לכל השפל בהם אשר יראה קרוב אליו: ככה הוא קרא צדקה לעינו הרעה.



ויש אשר יבקשו התנשאות נפש והתרוממות, וקראו לזאת צדקה; ויש אשר יבקשו בהשתוחחות נפשם – וקראו צדקה גם לזאת.



וככה יאמינו כמעט כלם כי חלק להם בצדקה; לכל-המעט יחשוב כל איש כי יודע הוא מה “טוב” ומה “רע”.



ואולם לא לזאת בא סרתוסטרא, לבעבור הגיד לכל המכזבים והכסילים האלה לאמר: מה אתם יודעים על-דבר הצדקה! מה אתם יכולים לדעת על-דבר הצדקה!



כי-אם: אשר אתם רעי תלאו מנשא את-הדברים הנושנים האלה, אשר למדתם מן-הכסילים והמכזבים.


  


כה אמר סרתוסטרא.



כה אמר סרתוסטרא.



כה אמר סרתוסטרא.



כה אמר סרתוסטרא.



כה אמר סרתוסטרא.


  


כי תלאו מנשא את-המלים “שכר”, “גמול”, “ענש” “נקמה בישר” –



כי תלאו מקרא: “הנה זה מעשה טוב, כי עשה אותו האדם ולא זכר את-עצמו”.



לא, רעי! אשר יהיה עצמכם אתם בכל מעשה אשר אתם עשים, כאשר תהיה אם בפרי בטנה: הנה זה יהי נא דברכם אתם על-דבר הצדקה!



אין זאת כי לקחתי מעמכם דברים למאות ואת-מבחר השעשעים אשר לצדקתכם לקחתי; ועתה אתם קצפים עלי כילדים.



על גדות הים שעשעו – ועתה בא הגל ויסיע את-כל שעשעיהם ויעבירם למצולות, ועתה הם בכים.



ואולם הגל הזה ישוב ויביא להם כלי שעשעים חדשים וישטח לפניהם קלפות פנינים צבועות וחדשות!



ככה ינחמו; וכמוהם כן תמצאו רעי גם אתם את נחמותיכם – וקלפות פנינים חדשות! –



כה אמר סרתוסטרא.


  

על האספסוף


מעין תאוה החיים; אבל כאשר ישתה גם האספסוף, שם כל-הבארות נמלאו רוש.



הולך לבי אחרי כל-טהור; אבל לזרא לי כל הפיות המפשקים וצמאון הטמאים.



את עינם השקיעו בתוך הבאר; ועתה נוצץ אלי שחוק פיהם הנאלח מתוך הבאר.



את המים הקדושים מלאו רוש בזמת תאותם; וכאשר קראו לחלומותיהם המגאלים תאוה, אז מלאו רוש גם את המלים.



הלהבה תתגעש, כאשר ירביצו המה את לבביהם הלחים אל מול האש; הרוח גם הוא יזעף ויעשן, כאשר יגש האספסוף אל האש.



בידם יהפך הפרי והיה כמוש ומתלע; לשלכת ולקרח תעשה עינם את עץ-הפרי כאשר רק יביטו בו.



ויש אשר פנה איש מאחרי החיים, והוא רק מאחרי האספסוף פנה: לא חפץ כי יחלק עם האספסוף יחד באר ולהבה ופרי.



ויש אשר ברח איש המדברה לצמא למים עם חיות טרף יחדו, והוא רק לא חפץ לשבת על הבאר עם מנהיגי גמלים מגאלים.



ויש אשר כמטאטא השמד בא וכזרם ברד על שדי תבואות, והוא רק את-רגלו חפץ לשום בגרון האספסוף ולסתום ככה את-פיו.



ולא זה בלעי אשר נחנקתי כמעט עליו, למען דעת כי לחיים כאשר המה נחוצים איבה ומות ומצוקות צלב: –



כי-אם זה-אשר שאלתי פעם וכמעט אשר נחנקתי על שאלתי: היתכן? האם גם האספסוף נחוץ לנו לחיים?



הנחוצים בארות מלאות רוש ואשים מעלות צחנה וחלומות מגאלים ותולעים בלחם החיים?



לא שנאתי כי-אם געל נפשי אכל ברעבו מעץ-חיי!



אכן גם הרוח באנוש היה לי לפעמים למשא, בראותי כי היו גם בני האספסוף לבעלי רוח!



ולמושלים פניתי ערפי בראותי מה-יקראו עתה משל:



מסחר ועסק על-דבר השלטון – עם האספסוף!



ובין עמים התגוררתי עם לשונות נכריות ואזני היו אטומות: לבעבור נכריה תהיה לי לשון מסחרם ועסקם ולא אשמע את אתננם על-דבר השלטון.



ואת-אפי חטמתי לבלתי הריח ואלך מר בין כל-אתמול והיום: אכן עולה מתוך כל-אתמול והיום הריח הרע אשר לאספסוף הכותב!



כאיש אשר לו מום, חרש או עור או אלם ככה הייתי ימים רבים; רק אשר לא תהיה נפשי עם אספסוף המושלים ואספסוף הכותבים ואספסוף המתאוים.



בעמל עלה רוחי על-פני מדרגות ונזהר לנפשי; נדבות תאוה היו שקויו; במקלו עבר העור את-ימי חייו.



מה היה לי אפוא? מי גאל אותי מגעל נפשי? מי חדש נעורי עיני? איך עפתי למרום, מקום אין עוד אספסוף יושב על-יד הבאר?



הגעל נפשי ברא לי כנפים וכחות המרגישים מעינות? אם עד למרומי מרום היה לי לעוף לבעבור אשוב ואמצא את מעין התאוה?



וחי אני כי מצאתיו, אחי! פה במרומי מרום נובע לי מעין התאוה! יש חיים אשר לא ישתה שם האספסוף עמי יחדו!



כמעט עצם ממני זה נזלך, מעין התאוה! ויש כי הרבה פעמים תשוב ותריק את-כוסי מדי חפצך למלא אותה!



ועוד עלי ללמוד לקרבה אליך צנוע וענו: עז מדי עוד יחרד לבי לקראתך: –



לבי אשר קיצי בער עליו, זה הקיץ הקצר והחם והכבד ושכור השלוה: מה-ישאף לב-קיצי את קרתך!



עברו התלאות המתמהמהות אשר לאביבי! עברו סערות פתי שלגי בתמוז! קיץ הייתי כלי וצהרי קיץ!



קיץ במרומי מרום עם מעינות קרים ודממת שלוה: הוי באו רעי, למען תשלו הדממה שבעתים ככה!



כי זה מרומנו אנחנו וארץ מולדתנו: גבהים ותלולים רב מדי אנחנו יושבים פה מכל-הטמאים וצמאונם.



השקיעו נא את עיניכם הטהורות בתוך באר תאותי, רעי! הן לא על ידכם תדלח בארי! בשחוק תצהיר לנגדכם בטהרתה היא.



על עץ העתיד נבנה את-קננו; נשרים יביאו אלינו הבדדים את-אכלנו בחרטמם!



והאכל איננו אכל אשר יאכלו עמנו גם טמאים ממנו! אש יחשב להם אכלנו, והם יראו לחטוף ממנו גם הם פן תכוינה בו שפתיהם!



ולא משכנות נכונים עמנו פה בעד טמאים! מערת קרח יחשב אשרנו לבשרם ולרוחם!



וכמו רוחות סערה נחיה ממעל להם, שכנים נהיה לנשרים, שכנים לשלג, שכנים לשמש: ככה חיים רוחות סערה.



וכמשפט רוח גדולה עוד אשף בהם פעם אחת, ובנשמתי אהם את נשמת אפם: את-זה שאל מעמי עתידי.



חי אני, רוח סערה גדולה יהיה סרתוסטרא לכל השפלות; וזאת העצה אשר יעצתי את כל אויבי ואת כל המקיאים והרוקקים: "השמרו לכם מרק לנגד הרוח! –



כה אמר סרתוסטרא.


 




על העקרבים


ראה הנה פה מערת העקרב! החפצת לראות אותו גם הוא? פה הנה רשתו תלויה: גע בה ותתנודד.



אכן הנה הוא בא לרצונו: ברוך אתה העקרב בבואך! ציונך המשלש רבץ שחור על-פני ערפך עם סמלך אשר לך; ואולם אנכי הנה ידעתי גם את הרבץ בקרב נשמתך.



נקמה רבצת בקרב נשמתך: באשר תשך, שם יעלה גלד שחור; רוש הנקמה אשר תקיא מחולל את הנשמה.



הנה כה אפוא אדבר במשל אליכם, אתם מחוללי הנשמות, אשר תטיפו לשויון! רק עקרבים הייתם בעיני ושאפי נקמות בסתר.



ואולם את סתרכם זה אגלה לעיני השמש: לכן אשחק לכם על-פניכם את-שחוק לעגי מגבוה.



לכן אזעזע את-רשתכם, לבעבור תעור חמתכם ונשלה אתכם אל-מחוץ למערת כזביכם והתפרצה נקמתכם מאחרי מלתכם “ישר”.



כי אשר יגאל האדם מן הנקמה – זה לי הגשר אל הנשגבה מכל-תקות וזה לי הקשת בענן אחרי הסופות הארכות.



ואולם הנה אחרת חפצים העקרבים. “רק זה נחשב בעינינו לישר, אשר תמלא הארץ את-סופות נקמתנו” – ככה הם מדברים איש באזני אחיו.



“נקמה אנחנו חפצים להשיא וחרפה על-כל אשר לא ישוה אלינו” – ככה נשבעים לבות- העקרבים.



ו“חפץ אל שויון” – זה יהיה מעתה השם אשר לצדק; “ולעמת כל-איש אשר יכלת לו נרים את-קול צעקתנו!”



אתם מטיפי השויון: רק שגעון-עריצים אשר אין אונים לו צעק מקרבכם ל“שויון”; רק תאות עריצים אשר התחבאו מתחפשות במלות הצדק!



וגבה-לב נפח וקנאה עצורה, ואולי רק גבה-לב והקנאה אשר לאבותיכם: ואולם מקרבכם הם מתפרצים בלבת-אש וכמו שגעון-נקמה.



את-אשר כחד האב תחת לשונו אותו ידבר הבן: ופעמים הרבה ראיתי בן והוא רק הסוד המגלה אשר היה לאביו.



אל הנלהבים נדמו – ואולם לא הלב הוא המלהיבם, כי אם הנקמה. והיה גם בהיותם רכים וקרי-רוח, אז לא הרוח היא אשר עשתה אותם לרכים ולקרי-רוח, כי אם הקנאה.



וחמת קנאתם היא אשר גם עד לנתיבות החוקרים תביאם; וזה האות אשר לחמת קנאתם: תמיד הם הולכים מן המטרה והלאה, עד כי באחרונה ייעפו והיה עליהם לשכב על השלג לישון.



מכל זעקה מזעקותיהם קראת הנקמה, בכל מהלל ממהלליהם שכן החפץ להכאיב; והיות לשופט – זה להם הגדול מכל-אשר.



ואולם זה הדבר אשר אנכי יועץ אתכם, רעי: הזהרו מכל אדם אשר תאות-ענש חזקה בם!



רק עם אין-תרבות וחסר כבוד-אבות העם הזה; מתוי פניהם נשקף ההורג והכלב המרגל.



הזהרו מכל המרבים לדבר על צדקתם! חי אני כי יחסר לנשמתם עוד הרבה גם חוץ מדבש.



ואם הם במו-פיהם קראים לנפשם “הטובים והצדיקים”, אל נא תשכחו, אשר אין להם דבר להיות קנאים בלתי אם – הכח!



רעי, לא חפצתי כי בהם אתערב ובם תחליפוני.



יש בהם המטיפים תורתי על החיים: ואולם בזמן ההוא גם מטיפי לשויון המה ועקרבים.



כי ידברו טוב על החיים, בעוד אשר המה – תולעי הרוש – יושבים במערותיהם והם מפנים מן החיים: וזה האות כי בזה חפצים הם רק להכאיב.



ולהכאיב לאלה, אשר להם עתה הכח: ואולם אלה הלא נאוה להם עוד להטיף באזנם על המות!



אבל לו אחרת היתה עמם, כי עתה הורו העקרבים אחרת: והם הלא האנשים אשר לפנים היו מלשיני עולם ושורפי כופרים.



בנביאי השויון האלה לא חפצתי להתערב ובם אל תחליפוני. כי זה הדבר אשר אלי ידבר הישר: “אין בני האדם שוים!”



וגם חלילה מהם כי ילכו וישוו! הן מה אחרית אהבתי את האדם העליון לו אחרת אדבר?



על אלפי גשרים ונתיבות יחרדו נא אל העתיד ומיום ליום תגדל נא המלחמה וירב אפס-השויון: כה תצוה אהבתי אותי לדבר!



וליוצרי מראות ושדים יהיו נא בריבותיהם, וגם במראותיהם ובשדיהם עוד ילחמו נא איש אל אחיו את הנשגבה ממלחמותיהם!



וטוב ורע ועשיר ועני ורם ושפל וכל שמות הערכים למיניהם: כלי נשק יהיו נא כל-אלה ואותות משתקשקים אשר למחשבה האחת: כי על החיים לשוב כפעם בפעם ולכבוש את-עצמם!



למרומים שואפים הם, החיים האלה, לבנות בהמה את עמודיהם ומעלותיהם: למרחקים גדולים חותרים הם להביט ולקראת חמדות היפי – ולכן חפץ להם במרומים!



ויען אשר חפץ להם במרומים, לכן חפץ להם במעלות ובמעקשים אשר למעלות ולעולים! לעלות שאפים החיים ולכבוש את-עצמם מדי עלותם.



ואתם הבו נא וראו, רעי! הנה פה לפניכם, במקום שם מערב העקרב, חרבות עיים אשר להיכל ישן, – פקחו נא עיניכם היטב!



וחי אני כי האיש אשר חצב פה באבן את מחשבותיו למעלה למעלה ידע את-סוד כל-החיים כאחד החכמים!



כי עוד מלחמה ואפס-שויון שוכנים גם בקרב יפי. ומלחמה בדבר העז ומלחמה בדבר היד העליונה: את כל זאת הוא מורה אותנו פה במשל בשפה ברורה.



כאשר יפרצו פה הכפה והצלע בהדרת-אלים בהתגוששן אשה עם אחותה, וכאשר יחתרו באור ובצל אשה למול רעותה החותרות האלה החותרות בכח-אלים –



כן נהיה נא בהדר ולנכון לאויבים גם אנחנו, רעי! נחתר-נא כאלים גם אנחנו איש למול אחיו!



אויה! הנה זה נשכני עתה העקרב, זה אויבי מאז! לנכון ובהדרת אלים נשך אותי באצבעי!



"הלא יש עוד ענש ומשפט צדק – ככה יחשוב: “אל נא לחנם יזמר לנו פה את זמירותיו לכבוד השנאה!”



כן הוא, נקם לקח! ואולם אוי ואבוי לי! כי המעט ממנו נקמתו, והוא יביא את חמת הנקמה גם בי ויחולל את-נשמתי!



ואולם לבלתי אחול, רעי, אסרוני נא מוצק פה אל העמוד הזה! טוב לי להיות קדוש-עמודים מהיותי גלגל לפני נקמה!



חי אני, לא יהיה סרתוסטרא רוח מתחולל ומתהפך; ואם מרקד הוא, לא על פי עקרב ירקד!



כה אמר סרתוסטרא.


  

על החכמים המהללים


לעם עבדתם ולאמונה הטפלה אשר לעם, אתם החכמים המהללים פה כלכם – ולא לאמת! הן בעבור זה עוד נתנו לכם כבוד ויראה.



ובעבור זה נשאו גם את אפס-אמונתכם, כי היא היתה מזמה ודרך-נפתולים לבא אל העם. ככה יתן האדון את עבדיו לעשות ככל העלה על רוחם ואף עוד יתענג על שרירות לבם.



אבל השנוא בעיני העם, כאשר שנוא הזאב בעיני הכלבים, הלא זה הרוח החפשי, זה אויב-הכבלים, זה שונא השתחות, זה שוכן יערים.



ואשר יבריח אותו מסבכו – וקרא העם לזה מאז “עשות משפט צדק”: ואף עוד ישסה בו גם עתה את מבחר כלביו חדי-השנים.



“הנה פה האמת: כי פה הלא העם! הוי הוי למבקשים!” – ככה נשמעה הקריאה תמיד.



וצדק אמרתם לתת לעמכם שם באשר מצא דבר חן בעיניו: את-זה קראתם “חפץ אל אמת”, אתם החכמים המהללים!



ולבכם דבר תמיד בקרבו: “מן העם באתי: משם בא לי גם קול אלהים”.



חכמים ואנשי ערף קשה כמשפט החמור: ככה הייתם תמיד לפה לעם.



ויש בין התקיפים בארץ, אשר בהיות עם-לבו לנסוע לרוח העם, ורתם לו לפני סוסו גם חמור קטן – את אחד החכמים המהללים.



ועתה הנה זה חפצתי, אתם החכמים המהללים, כי תהיה אחרית וכי תפשטו מעליכם כלה את-עור הארי!



את-עור החיה הטורפת, העור הצבוע, ואת בלואי סחבות החוקר והמבקש והכובש!



אמנם לבעבור למדי להאמין לכם כי “נאמנים” אתם, עליכם לשבר בראשונה את חפצכם לכבד.



נאמן – ככה אני קרא את-זה אשר הלך לערבות מדבר במקום אין אלהים ואשר שבר את-לבו החפץ כבד.



בחול הצהוב ושזוף מלהט השמש יביט כמתגנב לנאות המדבר וצמא למעינות מימיהן, אשר שם חיתו מדבר שוכנות תחת עצים עבתים.



ואולם לא ישיא אותו צמאו ללכת ולדמות אל המתענגות ההן: כי באשר נאות מדבר שם גם עצבי אלילים.



רעב וטרף ובדד ואין אלהים: ככה יהיה חפץ-האריה וככה ישאל מעם נפשו להיות.



חפשי מאשר עבדים, נגאל מאלהים ומעבודת אלהים, באפס יראה ונורא, שגיא ובדד: ככה יהיה החפץ אשר לנאמן רוח.



במדבר ישבו מעולם הנאמנים, אלה הרוחות החפשים, ויהיו שם לאדוני המדבר; ואולם בערים יושבים החכמים המהללים, השבעים והאבוסים היטב – החיות המושכות בסבל.



תמיד הם מושכים, כמשפט החמורים, את עגלת העם!



ואני לא אקצוף עליהם על כל זה: ואולם עבדים יהיו בעיני ורתומי לעגלות, ואף אם נוצצים כלי הריתמה מזהב!



ויש אשר היו עבדים טובים ושוים מאד במחירם, כי ככה תדבר הצדקה: "אם זה גורלך להיות עבד, ובקשת לך את-זה, אשר עבודתך מועילה לו מאין כמוה!



“ורוח אדונך וצדקתו יגדלו נא הלך וגדל בגלל היותך לו לעבד: וגדלת גם אתה יחד עם רוחו ועם צדקתו!”



ואמנם כן הוא, אתם החכמים המהללים, אתם עבדי העם! גם אתם גדלתם עם רוח העם ועם צדקתו – ככל אשר גדל העם בגללכם! ואת-כל-זאת אני אומר לכם רק לתפארתכם!



ואולם אספסוף-עם תהיו לי גם בכל צדקותיכם, אספסוף עם עינים כהות – אשר יודע איננו מה-זה רוח!



רוח הלא זה חיים אשר בעצם ידם יקרעו את החיים: על פי המכאוב בעצם נפשם ירבו לנפשם דעת. – הכבר ידעתם את-כל זאת?



וזה האשר אשר לרוח: להיות משוח על-פי דמעות ומקדש לקרבן. – הכבר ידעתם את-כל זאת?



ועורון העור ורב חפשו ומששו יעידו גם המה עוד על כח השמש הגדול אשר אליה הביט – הכבר ידעתם את-כל זאת?



והמוצא דעת ילמוד לבנות הרים על-גבי הרים! מעט הוא ממנו, כי יעתיק הרוח הרים ממקומם. – הכבר ידעתם את-כל זאת?



רק את ניצוצות הרוח ידעתם: ואולם את הסדן, אשר הוא הוא הרוח, לא ראיתם ולא את אכזריות פטישו!



אמנם כן, לא ידעתם עוד את-גאון הרוח! ואולם עוד מעט מזה תוכלו להכיל את ענות הרוח, לו רק תפתח את-פיה!



ומעולם לא השיגה עוד ידכם להשליך רוחכם לתוך גומץ שלג: אין לכם די חם למעשה הזה כי על כן אין אתם יודעים גם את-תענגות קרתו.



ובכל זאת אתם עשים תמיד כמו הייתם אנשים-אחים לרוח; ופעמים הרבה עשיתם את החכמה לבית-עניים ולבית-חולים לחוזי-חזיונות רעים.



לא נשרים הייתם: כי על כן לא הרגשתם מעודכם גם את האשר אשר בבלהות הרוח. ומי אשר איננו עוף-כנף, אל נא ירבץ זה על פני תהומות ממעל.



פושרים אתם כלכם: ואולם קר יהיה תמיד זרם כל דעת עמקה. ככפור היו הבארות הפנימיות אשר לרוח: מחיה הן לידים להטות ולעובדים נלהבים.



הנה אתם עומדים פה לעיני בהדר וזקופי קומה ומישרי ערף, אתם החכמים המהללים! – רוח חזק ורצון חזק לא יניע אתכם.



המעודכם לא ראיתם מפרש על פני הים אשר גלום הוא ונפוח ורעד מפני זעף הרוח?



כמשפט המפרש הרעד מפני זעף הרוח כן תעבור חכמתי על פני הים – זאת חכמתי-פרא!



ואולם אתם עבדי העם, אתם החכמים המהללים, איך זה תוכלו אתם ללכת עמי! –



כה אמר סרתוסטרא.


  

שירת הלילה


הנה לילה: כל הבארות השוקקות מדברות עתה בקול גדול – וגם נשמתי היתה באר שוקקת.



הנה לילה: כל השירים אשר לאהבים מקיצים עתה – וגם נשמתי היתה שירת אהב.



דבר-מה ישנו בי אשר לא ידם ואשר דמי אין לו; ועתה הוא חפץ להרים קולו. תשוקה לאהבה ישנה בי, והיא גם היא דברת את שפת האהבה.



אור אנכי: אויה, מי יתן והייתי לילה! ואולם זאת היא בדידתי כי חגור אנכי אור.



הוי מי יתן וחשך הייתי ולילה! כי-אז ינקתי משדי האור!



וגם אתכם עוד ברך ברכתי, אתם ניצוצי הכוכבים ותולעי האור הקטנים במרום! – ומתענג הייתי אז על מתנות-אורכם.



ואולם באורי אשר לי אנכי חי ואת הלהבות המתפרצות מקרבי אנכי שותה ומשיב אל קרבי.



לא אדע את תענגות הלוקח; ויש אשר אחלום חלום כי טוב מקחת גם גנב.



וזה לי עניי אני, כי ידי לא תנוח רגע מתת; וזאת לי קנאתי אני, כי ראה אנכי תמיד עינים מחכות ואת-הלילות הבהירים אשר לכליון-נפש.



הוי המארה אשר על-כל הנותנים! הוי הקדרות אשר לשמשי! הוי התשוקה אל התשוקה! הוי לרעבון מרב שבע!



לוקחים הם מאתי: אבל האגע עוד אל-נשמתם? הנה תהום מבדיל בין תת ובין קחת, וגם הקטנה בתהומות נבצרה ממנו משום עליה גשר.



הנה רעב עלה מקרב יפיי: מי יתן ויכלתי להדאיב לאשר אאיר, מי יתן ויכלתי לגזל מאת הלוקחים ממני: – ככה רעב אנוכי לרשע.



להשיב ידי ברגע-אשר נשלחה יד לקראתה; לעצור בעדי כמפל-מים, אשר גם בנפלו יעצור עוד בשטפו: – ככה רעב אנכי לרשע.



זאת היא הנקמה אשר חקרה עתרת שפעתי; זאת היא המזמה המפכה מתוך בדידתי.



תענוגי אשר נולד לי בתתי מת עלי ברב-תת, צדקתי היתה למשא על נפשה בהמון רבה!



מי אשר יתן תמיד והיתה זאת הרעה אשר לנגדו תמיד, כי תאמר לו כלמתו: מי אשר יפזר תמיד וצבו ידו ולבו והיו להם אבעבעות מרב תת.



עיני לא תמלא עוד על-דבר הכלמה אשר לשאלים, וידי קשתה רב מדי לחרדת הידים המלאות.



אנה פנתה דמעת עיני ואנה הלך הרך אשר ללבי? הוי לבדידה אשר לכל הנותנים! הוי לדממה אשר לכל המאירים!



שמשות רבות סובבות ביקום הריק: אל-כל אשר חשך לו מדברות הן באורן – ולי הן מחרישות.



אויה, זאת היא שנאת האור לכל-מאיר: בלי חמלה הוא נוסע את נתיבותיו.



זעף מקרב לב עמוק לעמת כל מאיר, קר לעמת שמשות – ככה נוסע כל שמש.



כרוח סערה עפות השמשות את נתיבותיהן, ככה יהיה משפט מסען, נמשכות הן אחרי חפצן אשר לא ימט רגע, ככה יהיה משפט קרתן.



עד שבאתם, הקדרים, עד שבאתם, בני הלילה, אשר תבראו חם מכל מאיר! עד שבאתם אתם ותשתו חלב ועסיס מעטיני האור!



הוי הקרח הסבב אותי וידי תכוה בכפור הקרח, הוי הצמא המסוך בקרבי והוא כמה לצמאכם!



הנה לילה: הוי כי אור הייתי! וצמא לילה! וצמא בדידה!



הנה לילה: כמו מעין מתפרצת עתה תשוקתי מקרבי – שאל אנכי לדבר.



הנה לילה: כל הבארות השוקקות מדברות עתה בקול גדול – וגם נשמתי היתה באר שוקקת.



הנה לילה: כל השירים אשר לאהבים מקיצים עתה – וגם נשמתי היתה שירת אהב. –



כה אמר סרתוסטרא.


  

שירת המחול


ויהי ערב-יום וסרתוסטרא הלך הוא ותלמידיו עמו דרך היער. ויהי הוא מבקש באר, ויבא עד כר-דשא ירוק, והנה עצים וסבכים עוטרים לו דומם ונערות מחללות על-פני הדשא. והנערות הכירו ותראינה והנה זה סרתוסטרא, ותחדלנה פתאם לחל. אז נגש אליהן סרתוסטרא ויאר אליהן פניו וידבר אליהן לאמור:



"אל נא לכן, נערות אהובות, כי תחדלנה לחל! לא משבית-שעשע סר אליכן הפעם עם עין רעה ולא שנא נערות.



מליץ אנכי על אלהים לפני השטן, אף אמנם אין השטן הזה בלתי-אם הרוח אשר לכבדת. ואיך אפוא אהיה אנכי, אתן הקלות, שנא למחלות אלהים? ואיך זה שנא לרגלי נערות עם קרסלים יפים?



אכן יער הייתי וליל עצים קדרים: אבל מי אשר איננו ירא את קדרותי, ומצא זה גם חרוזי שושנים בין קפריסי.



וגם את האלהים הקטן ימצא, אשר הוא הנחמד לנערות מכל אלהים: על יד הבאר הוא שכב דומם ובעינים סגורות.



ואמנם בעצם היום חלף לי וירדם, זה-גנב בצהרים! הרדף רב מדי אחרי בני צפרת?



אל-נא תקצופנה עלי, אתן המחללות היפות, כי איסר מעט את האלהים הקטן! אכן צעק יצעק וגם יבכה – ואולם גם בבכותו עוד יעיר שחוק.



ובדמעות בעפעפיו יתחנן אליכן כי תחלנה עמו, ואני הוא אשר אשיר לו שירי למחולו:



שירת מחול עם לעג על הרוח אשר לכבדת – הלא זה שטני הגבוה מכל-גבוה ועצום מכל-עצום, אשר עליו אומרים כי הוא “אדון העולם”. –



וזה דבר השירה אשר שר סרתוסטרא בצאת קפידון עם הנערות יחדו למחול.



אל-תוך עינכם, החיים, הבטתי לפני-ימים! אז חשבתי כי צללתי בתהום אין-חקר.



ואולם אתם שבתם ומשיתני משם בחכת-זהב, ובלעג שחקתם עלי כי קראתי לכם אין-חקר.



ואמרתם אלי: "כן כל הדגים דברים; את-אשר לא יחקרו המה, זה להם אין-חקר.



ואולם רק חליפות לי ושובבה אנכי ואשה אנכי בכל, ואשה לא צדיקה.



אף-כי יקרא לי פיכם, אתם הגברים, “העמקה” או “הנאמנה” או “בת נצח” או “הנסתרה”.



ואולם אתם הגברים נותנים לנו תמיד את צדקותיכם אתם – אתם הצדיקים!"



ככה שחקה זאת לא-אמון בה; ואולם לא אאמין לה לעולם ולשחוק לעגה, כאשר תדבר רעות בה בנפשה.



וכאשר ישבתי עם חכמתי-פרא לבדה באין זר עמנו, ותדבר אלי בצדק: “הנה חפצת, הנה בקשת, הנה אהבת, ולכן הנה הללת את-החיים!”



עוד מעט ואמרתי לענות אותה בחמת רוח ולהגיד לקוצפת את האמת על-פניה; כי מה חמת רוח גדולה אם לא ברגע אשר יגיד איש לחכמתו “את האמת” על פניה.



ככה משפט הדברים אשר בין שלשתנו. בעצם נפשי אהבתי רק את החיים– וחי אני אם לא אהבתים פי שנים ברגע אשר אשנאם!



ואם טוב לבי על החכמה ואם טוב אני לה לפעמים רב מדי, כי אז רק מאשר תזכיר לי יום יום את החיים!



ועין לה כעינם ושחוק לה כמוהם וגם חכת-זהב קטנה לה כמוהם: מה-פשעי כי דומים השנים האלה ככה במראיהם?



ובשאל החיים אותי יום אחד: מי זאת אפוא החכמה? – אז עניתי בקנאה גדולה: “הנה כן! החכמה!”



צמא האדם אליה ולעולם לא ישבע, בעד צעיפים יביט אותה, בחרמים יצודנה.



היפה היא? מה אני כי אדע! ואולם גם את זקני דגי הים עוד צוד תצודו בה.



חליפות לה ומלאה מרי; ורבת ראיתיה מדי נשכה את שפתה והיא מעבירה את המסרק כנגד הלך שערותיה.



אולי רעה היא ומלאה תככים ומשפטה בכל משפט אשה; ואולם בדברה רעות בה בנפשה, אז תדיח שבעתים".



וכאשר דברתי את-הדברים האלה באזני החיים, ויתנו קול שחוק מרע לב ויסגרו את עיניהם ויאמרו: "במי אפוא דברת כל אלה? הבי דברת?



ולו גם צדקת – הבפני עליך לענות בי את כל אלה? אכן פתח פיך ודבר-נא הפעם גם בחכמה אשר לך?"



אויה, ועתה פקחתם את עינכם שנית, הוי חיים נחמדים! אז חשבתי שנית כי צללתי בתהום אין-חקר.



ככה שר סרתוסטרא. ואולם בכלות המחול והנערות הלכו לדרכן, אז התעצב אל-לבו.



ובאחריתו פתח את-פיו וידבר: "הנה זה ירדה השמש זה-כבר; רטוב כר הדשא ומן היערות באה קרה.



דבר-מה זר סבבני ומביט בי כבד-מחשבות. האמנם! עודך חי סרתוסטרא?



למה? על-מה? במה? אנה? איה? איך? האם לא אולת היא להוסיף עוד לחיות?



הוי רעי, רק הערב הוא השאל ככה מתוך קרבי. סלחו לי כי נעצבתי!



“הערב בא: סלחו לי כי בא הערב!”



כה אמר סרתוסטרא.


  

שירת הקבר


“שם הנה אי הקברים הדומם; שם הנה קברות עלומי גם הם. אל המקום הזה אבא נא את זרי, זר-חיים אשר ירוק נצח”.



ככה גמרתי בלבי ואקום ואעבור את הים. –



הוי אתם מראות עלומי עם חזיונותיהם! הוי אתם מבטי האהבה כלכם, מבטי רגעי אלהים! איך מהרתם למות עלי! אעלה נא היום את-זכרכם כמו זכרון מתי.



מעמכם, מתי האהובים, בא לי ריח מתוק, אשר יתיר מוסרות לבי עם מוסרות דמעותי ואשר יזעזע ויפתח את לב היורד-באניה הבדד.



ובכל-זה עוד עשיר אנכי מכל ויש לקנא בי מכל – אנכי הבדד מכל! כי הנה הייתם לי אתם ועוד אני שלכם. ענו בי ואמרו: למי נפלו כמו לי תפוחי שושנים מן העץ?



ובכל-זה עוד יורש אנכי לאהבתכם ולאדמת מטעכם ופרח אנכי לזכרכם צדקות עלות פרע ומלאות צבעים – הוי אתם האהובים!



אכן עשינו להיות קרובים תמיד איש לאחיו, אתם פלאי הנחמדים והזרים; ולא כצפרים יראות ומתגנבות נגשתם אלי ואל תשוקתי – כי אם כמאמינים אל המאמין!



אמנם כן הוא, לאמונה עשיתם כמוני ולנצחי נעימות; ואם שומה עלי לקרא לכם שם על דבר אי-אמונתכם, אתם מבטי אלהים ורגעי אלהים, שם אחר לא למדתי עוד.



הנה מהרתם למות עלי, אתם הפליטים. ואולם לא ברחתם מפני ולא ברחתי אנכי מפניכם: חפים אנחנו יחדו במעלנו.



לבעבור הרגני אני חנקו אתכן, אתן צפרי הזמרה אשר לתקותי! אליכן האהובות ירתה הרשעה את חציה – ולבי אני היה המטרה!



והחצים מצאו את המטרה! כי אתם הלא הייתם מקור לבי, אחזתי ואשר בה נאחזתי: לכן היתה שומה עליכם למות בעודכם רכים ובטרם מועד!



אל אשר ימחץ על-נקלה מכל אשר לי, שם ירו המורים את חצם: וזה הייתם לי אתם, אשר עורכם רך כמו נוצה קלה וכמו השחוק הקל הגוע בהביט בו עין!



ואולם זה אשר אדבר באזני שנאי: מה כל-רצח אדם מדר דר לעמת זה אשר עשיתם לי!



כי הרעותם לעשות לי מכל רצח אדם; את-אשר לא יושב לנצח, אותו לקחתם מאתי: – זה אשר אדבר באזני שנאי!



כי את-מראות עלומי ואת מבחר פלאי המתם לי! את ילדי שעשעי לקחתם מאתי ואת רוחות העדן! הנה פה לזכרכם אנח נא היום את זרי זה ואת קללתי.



הקללה הזאת לכם היא, שנאי! כי הנה קפדתם את-נצחי, כקול אשר נשבר בתוך הלילה הקר! רק כניצוץ עין אלהים נגלה עלי זה – רק כהרף עין!



הנה זה אשר דברה אלי טהרתי למועד טוב: “אלים יהיו לי כל הנבראים”.



אז התנפלתם עלי עם שדיכם הנתעבים; אוי לי, אנה ברח המועד הטוב ההוא?



“כל הימים יהיו לי קדשים” – הנה זה אשר דברה אלי לפנים חכמת עלומי: אכן דברי נגידים הם אשר לחכמה עליזה!



אז גנבתם ממני, אתם שנאי, את לילותי ומכרתם אותם למצקות באין שנה: אוי לי, אנה ברחה החכמה העליזה ההיא?



ושאלתי אני לפנים לי אותות צפרים מבשרות טוב: אז הבאתם עלי את הינשוף, זאת צפורכם המאוסה והבזויה. אוי לי אנה ברחה משאלתי המפנקה?



ונדר נדרתי לפנים לבלתי היות לי געל נפש עד עולם: אז הפכתם לי את-כל קרובי ואת הקרובים מכל קרובי ועשיתם אותם לי למכות טריות. לאן ברח נדרי הנחמד?



עור הייתי והלכתי נתיבות אשר: אז השלכתם קיא חלאה על דרך העור, ועתה געלה נפשו את נתיב העור הישן אשר לרגלו.



וכאשר עשיתי את-הכבד מכל כבד וחגתי את-חג התגברותי על-עצמי: אז הזעקתם עלי את-אלה אשר אהבוני והמה צעקו אלי כי אנכי המדאיב להם שבעתים.



הנה זאת היתה פעולתכם מעולם: את-מבחר דבשי מררתם לי ואת יגיע מבחר דבורותי.



לנדבת צדקותי שלחתם לי תמיד את-עזי הפנים מכל העניים; לחמלתי קבצתם עלי תמיד את חסרי הכלמה מאין כמוהם. ככה מחצתם את צדקותי בעצם אמונתן.



ואם באתי עוד והגשתי לקרבן גם את-הקדוש מכל קדוש: אז באתם אתם חיש-קל והוספתם עליו כרגע גם את-מתנות “חסידותכם” השמנות ממנו: ככה חנק גם הקדוש לי בעתר עשן דשנכם.



ולחל חפצתי לפנים כאשר לא חוללתי מעודי: ממעל לשמים והלאה שאפתי לחל. אז פתיתם מאחרי את-מבחר נעים משררי!



ואז נתן קול פחדים, קול נגינות נורא; אוי לי כשופר מבשר קדרות תקע באזני!



הוי משרר מרצח, כלי למעשה רשעה, חף מפשע! הנה כבר נצבתי הכן לקראת מבחר מחלותי: אז רצחת בקולותיך את אש שלהבתי!



ואולם רק במחול ידעתי דבר את-משל כל נשגבות: ועתה נשאר לי משלי לא-דבור ועצור בעצמותי!



לא-דבור ולא-נגאל נשאר לי בחיר תקותי ומתו עלי כל מראותי וכל נחמותי אשר לעלומי!



איך זה נשאתי את כל-זאת? איך סבלתי ואיך הבלגתי על-פצעים כמו אלה? איך זה קמה נשמתי שנית מתוך הקברים האלה? אכן יש בי דבר אשר לא ימחץ ואשר לא יקבר ואשר יפוצץ סלע: הלא זה חפצי אשר לי. אלם הוא מהלך ובאין חליפות בקרב כל השנים.



את-דרכו הוא אומר ללכת ברגלי, זה חפצי הישן; קשה לב הוא וכבד מחשבה ואין מחץ שליט בו.



ועקב רגלי גם אני אין מחץ שליט בו. כן עודך חי פה וכאשר היית כן הנך, אתה ארך הרוח! הנה כן עודך מתפרץ תמיד מתוך כל הקברים!



עוד חי בקרבך גם סוד עלומי אשר לא היתה לו גאלה; כמשפט החיים והעלומים אתה יושב פה ומקוה על עיי קבר צהובים.



אמנם כן: עודך לי המהרס אשר יהרוס כל הקברים! אשריך חפצי! רק באשר קברים, שם תהיה גם תחיה. –



כה אמר סרתוסטרא.


  

על המתגברים על עצמם


“חפץ לאמת תקראו”, אתם גדולי החכמים, לזה אשר ינגש בכם וייחם אתכם? חפץ לדעת את-כל יש: ככה קרא אני לחפצכם! את כל-יש אתם חפצים ראשית לכם לסגל אל הדעת: כי אין אתם מאמינים – וגם יש ידים לאי-אמונתכם – אם כבר מסגל זה אל הדעת.



ואשר יהיה כל דבר ישר לכם וכשר לכם! ככה חפץ חפצכם. חלק יהיה כל-דבר ונכנע אל הרוח, להיות לו לראי ולצלם דמות.



זה לכם כל חפצכם, אתם גדולי החכמים, חפץ הוא לכח; ואף בדברכם על הטוב ועל הרע ועל ערכי הערכים.



ועוד אתם אומרים לברא את העולם, אשר לפניו תוכלו לכרע על ברככם: זאת לכם תקותכם האחרונה ושכרונכם.



ואולם אלה אשר לא חכמו ואשר קרא להם עם – משפט הנחל משפטם, אשר סירת שיט משוטטת עליו ועוברת לדרכה, ובתוך הסירה יושבים בהדרת כבוד ולבושי מסוה ערכי הערכים.



את חפצכם ואת ערכיכם הוצאתם אל נחל כל ההוה ואשר-יהיה; ואת אשר קרא לו העם טוב ורע והרכתי גם בו חפץ קדמוני אל הכח.



אתם הם, גדולי החכמים, אשר הושבתם אורחים כאלה בסירת השיט ונתתם להם תפארת וגדלה ושמות יפים, – אתם וחצפכם המשל!



והנחל נשא את סירתכם הלאה: שומה היא עליו לשאתה. מה-בצע בקצף הגל הנשבר ובהשתערו ובהתקוממו אל אדן הסירה!



לא הנחל הוא השואה אשר לנגד פניכם ולא הוא אחרית טובכם ורעתכם, אתם גדולי החכמים, כי-אם החפץ ההוא, זה החפץ לכח, – חפץ-החיים המוליד ולנצח לא ייגע.



ואולם למען תבינו את-דברי על הטוב והרע, הבה ואגידה לכם בראשונה את-דברי על החיים ועל ארח כל-חי.



את-כל חי חקרתי, הלכתי את-כל הנתיבות הגדולות עם הקטנות, לבעבור אכיר את-ארחו.



בראי מלטש מאה קלטתי עוד את מבטו, כי היה פיו סגור, לבעבור תדבר אלי עינו, ועינו דברה לי.



ואולם בכל-אשר מצאתי חי, שם שמעתי דברים גם על דבר אזן שומעת ומקשיבה. כל חי איננו בלתי אם נפש מקשיבה.



וזאת לי שנית: כל איש אשר יפלא ממנו להיות מקשיב לנפשו עצמו, וקמו לו מצוים. זה ארח כל חי.



וזאת גם השלישית אשר שמעתי: כבד צוה מהקשיב. ולא רק אשר ישא המצוה את סבל כל המקשיבים ואשר עוד מעט ודכא אותו הסבל כלו: –



כי אם מסה והשליך נפשו מנגד ראתה עיני בכל מצוה; ותמיד בצוות החי, וערב הוא אל נפשו.



ואף גם בצוות החי לנפשו עצמו, ושלם גם בזה את-דבר המצוה בעצם נפשו. אל חקו הוא, אשר חקק לנפשו יהיה לשופט ולנוקם ולקרבן גם יחד.



איך היה ככל זה? ככה שאלתי את נפשי: מה הכח הרודה בקרב החי, אשר יקשיב ויצוה ואשר גם בצוותו יהיה למקשיב?



שמעו נא את-דברי, אתם גדולי החכמים! בחנו נא אותו בכל מאודכם, אם ירדתי עד לב החיים ועד השרשים אשר ללבם!



באשר מצאתי חי, שם מצאתי גם חפץ לכח; ואף בחפץ העבד עוד מצאתי את-חפץ להיות לאדון.



אשר יעבוד החלש את החזק ממנו – רק החפץ הוא אשר יפתה אותו ככה, יען אשר חפץ הוא להיות לאדון גם הוא לאשר חלש ממנו: רק מן התאוה הזאת לא יחפוץ להחלץ.



וכאשר יתמכר הקטן אל הגדול ממנו, לבעבור היות לו תאוה וכח על הקטן ממנו, כן יתמכר הגדול גם הוא ובגלל הכח – ישים נפשו בכפו.



וזה דבר ההתמכרות אשר לגדול: שואה והשליך נפשו מנגד ומשחק בקביות אם לחיים ואם למות.



ובאשר קרבן ועבודה ומבטי אהבה, ומצאנו גם שם עוד את החפץ להיות לאדון. בארחות עקלקלות מתגנב פה החלש אל ההיכל ועד הלב אשר לחזק – וגנב שם כח לו.



ודבר-סתר זה דברו אלי החיים בעצם פיהם, וזה אשר אמרו לי: "ראה, הנה זה אנחנו, אשר שומה עליהם להתגבר על-עצמם כפעם בפעם.



אכן קראים אתם לזה חפץ להוליד או נטיה אל התכלית, אל הנשגב, אל הרחוק, אל העצום שבעתים: אבל כל-זה חזיון אחד הוא ודבר-סתר אחד.



וגם אבחר לכלות כליל מליאש את האחד ההוא; ואף אמנם כן הוא: באשר כליון ועלים נופלים, שם יהיו החיים לקרבן – בגלל הכח.



"אוי לי כי שומה עלי להיות גם מלחמה וגם יש וגם תכלית וגם הפך כל-תכלית! ואשר יחקר וימצא חפצי, ומצא זה גם את הדרכים העקמות אשר היה על חפצי ללכת בהן.



“אברא נא אשר אברא ואהב אותו ככל אשר אהב – ואולם עוד מעט ועלי להיות לצר לו ולאהבתי: ככה חפץ חפצי”.



וגם אתה, המוצא דעת, רק שביל אתה לי ועקב לחפצי: אכן חפצי לכח מתהלך גם בעקבי חפצך לאמת!



"וחי אני כי לא מצא זה את האמת, אשר ירה אליה את המלה על דבר “החפץ אל היש”: חפץ כזה-אין!



"כי אשר איננו, זה יפלא ממנו לחפץ; ואולם זה אשר נמצא ויש, איך אפוא יחפץ זה עוד אל היש!



"רק באשר חיים, שם גם חפץ; ואולם לא חפץ לחיים כי אם חפץ לכח – הנה זה אשר אנחנו מורים אותך.



“הרבה יש לחי, אשר יקר לו גם מחיים; ואולם גם בהעריכו ככה את ערכו, הלא דבר ממנו רק – החפץ לכח!” –



ככה הורו אותי לפנים החיים: ועל פי התורה הזאת אפתור גם לכם, גדולי החכמים, את חידת לבכם.



אכן זה הדבר אשר אגיד לכם: טוב ורע באין חליפות – אין! מקרבם שומה עליהם לכבוש את עצמם תמיד ולהתגבר על עצמם כפעם בפעם. ובערכיכם ובדבריכם על הטוב והרע נהגים אתם ביד חזקה, אתם מעריכי הערכים: וזה כל אהבתכם הנסתרה ונגה נשמתכם וחרדתכם והמון זעפכם.



ואולם יד חזקה ממנה תצמח מקרב ערכיכם והתגברות חדשה על עצמכם: ואליה תשבר גם הביצה וגם קלפתה.



ומי אשר שומה עליו להיות יוצר טוב ורע: חי אני אם לא יהיה זה ראשונה למהרס ואם לא ערכים ישבר:



ככה דבק הגדול מכל רע אל הגדולה מכל טובה: ואולם יוצרת היא. –



נדבר נא בה, אתם גדולי החכמים, אם כי רעה היא. רע מזה החרש; כל אמת מחרישה תהיה לרוש.



וישבר נא באמתנו כל-אשר יכול – להיות נשבר, עוד יש בתים למכביר אשר עלינו לבנות! –



כה אמר סרתוסטרא.







על הנשאים


דומם התהום אשר לימי, ומי יאמין כי חיות משחקות יצפין!



לא ינוע ולא יזוע עמקי, ואולם נוצץ הוא מחידות צפות עליו וממצהלות-שחוק.



איש נשא ראיתי היום, הדור הוא בכבוד, נענה על-דבר רוחו: הוי מה-שחקה בי נשמתי על תארו הנמאס!



זקוף-לב וכמשפט איש העוצר בעד נשמת-אפו: ככה נצב עלי, זה הנשא, והוא מחריש!



ותלוי בו כל דבר-אמת נמאס, זה צידו ושללו, ועשיר הוא בבגדים קרועים; גם חרולים רבים תלוים בו – ורק שושנה לא ראיתי עוד.



עוד שחוק לא למד ולא יפי עוד. קדר שב הציד הזה מן היער אשר לדעת.



מן המלחמה שב, אשר נלחם עם חיות טרפות: ואולם עוד מביטה גם ממנו, מן הכבדת אשר לרוחו, חיה טרפת – והיא עוד לא נכבשה!



כמו נמר עודו נצב עלי, אשר עוד מעט ויזנק; ואולם קצה נפשי בכל הנשמות האלה הדרוכות כקשתות, מאס טעמי בכל נזורי-אחור אלה!



ואתם תאמרו לי, רעי: מי זה יריב על-דבר הטעם ואשר יטעם לחך? ואולם כל-החיים אינם בלתי ריב על-דבר הטעם ואשר יטעם לחך!



טעם – הלא זה המשקל והמאזנים והשוקל גם יחדו; ואוי לחי אשר יאמר לחיות באין ריב על-דבר משקל ומאזנים ושוקלים!



כאשר תלה נפש הנשא הזה בכל שיאו: אז יחל יפיו; רק אז אטעם אותו ואמצא בו טעם.



רק כאשר יפנה מאחרי עצמו, אז יפסח על צלו הוא ואז יקפץ לתוך שמשו הוא!



רב מדי האריך לשבת בצלו, לכן חורו לחיי האיש הזה הנענה על-דבר רוחו; כמעט מת ברעב מדי שבתו עם תקותיו לעתיד.



עוד רבץ הבוז בעיניו, עוד יסתר געל-נפש בפנת פיו. אמנם עתה ינוח – ואולם לא רבצה עוד מנוחתו לנוכח פני השמש.



מי יתן והיה כשור-פר; והיה ריח לאשרו כריח האדמה ולא יעלה ממנו ריח הבוז לאדמה.



מי יתן וראיתיו כשור-פר לבן, מהלך לפני מחרשתו ונוהם ונוחר: וגם בנהמתו עודו משבח את-כל היוצא מן האדמה!



עוד פניו קדרים; הנה הצל אשר לכף-ידו עוד רעד עליהם. עוד נבט מתחת צאלים הרעיון אשר בתוך עינו.



ומעשהו גם הוא עוד עליו לצל: עוד היד משליכה קדרות על העשה; לא התגבר עוד על מעשהו.



אכן אהבתי בו את ערף שור-הפר: ואולם עוד חפצתי לראות בו גם את עין המלאך.



וגם את חפץ-הגבור אשר בקרבו עוד עליו לשכוח: יהי נא לי מנשא ולא רק נשא: – מי יתן ונשאו הרוח לבדו, את חדל-חפץ זה!





חיות כבש וחידות פתר: יגאל נא עוד גם את חיותיו ואת חידותיו הוא והפך אותן לבני-שמים.



עוד לא למדה דעתו לתת בשחוק קול ולהיות באפס קנאה; עוד לבת תאותו הזורמת לא שקטה בתוך היפי.



ואמנם לא בשבע תחריש תשוקתו ותטבל כי-אם ביפי! אכן לוית גדל-רוח החן לגדל-לב.



וזרוע ידו על קדקד ראשו: ככה ינוח נא הגבור, ככה גם על מנוחתו עוד יתגבר.



אך הנה כבד היפה לגבור מכל הדברים תחת השמש, דבר לא-יכבש יהיה היפה בעיני כל חפץ חזק.



רק מעט הוסף עוד, רק מעט המעיט עוד: וזה יהיה רב פה, וזה יהיה פה עד בלי די.



התיצב רגע ברפיון עורקים ובחפץ לא-רתום: הנה זה הכבד מכל-דבר לכם הנשאים!



ואם ירד הכח בחסדו לתוך העולם אשר נראה: יפי אנכי קרא לירידה אשר כזאת.



ולא אשאל מאיש יפי כאשר אשאל מעמך, בעל-הכח: יהי נא טוב לבך ההתגברות האחרונה על נפשך.



ידעתי כי כל רעה לא תבצר מעמך: ולכן אני שאל מעמך את הטוב.



רבות צחקתי על הרפים; מאמינים הם כי טובים המה, יען כי המה נכי-כפים!



יהי נא משפטך כמשפט העמוד: עלה הוא הלך ויפה, הלך ורך, וכאשר ילך הלך ועלה, כן יחזק ויגבר בקרבו.



הנה כן אפוא, הנשא! עוד יום בא ואתה תיף וראי מוצק תחזיק בידך לעמת יפיך אתה.



אז תתפלץ בך נשמתך מרב תשוקות אלהים, וגם בגאות לבך עוד תכרע על ברכיך!



הנה זאת התעלמה אשר לנשמה: רק בעזוב אותה הגבור, וקרב אליה כמו חלום – הגבור העליון. –



כה אמר סרתוסטרא.


  

על ארץ המשכילים


אל תוך העתיד הרחקתי לעוף: חיל אחז אותי.



ובהביטי על סביבי וארא והנה – היה הזמן לי בן דודי האחד.



אז מהרתי לנוס לאחור, למולדתי – ונחפזתי הלך ונחפז: ככה באתי אליכם, בני ההוה, ולתוך ארץ המשכילים.



וזאת לי הפעם הראשונה כי הבאתי עמי אליכם עין ראה ותשוקה טובה: חי אני אם לא בכליון נפש באתי אליכם.



אבל מה-זה היה לי? – בכל פחדי אשר פחדתי – פרץ שחוק מפי! עוד לא ראתה עיני מעודי מראה ברור וטלוא כזה!



ואני שחקתי בעוד רעדה רגלי ולבי רעד גם הוא: “אין זאת – קראתי – כי-אם פה מולדת כל סירי הצבעים!”



חמשים כתמי-צבע על פניכם ועל יצורי בשרכם: ככה ישבתם לתמהוני, אתם בני ההוה!



וחמשים מראות מלטשות על סביביכם, אשר תראינה לכם את חזון הצבעים ואשר תחנפנה לכם.



חי אני אם מצאה ידכם, אתם בני ההוה, להתחפש באפר טוב מזה אשר לעצם פניכם! מי עוד יוכל עתה – להכירכם!



מלא כל בשרכם כתב אותות העבר, וגם המה עוד משוחים ממעל באותות חדשים: ככה נסתרתם היטב מפני כל-דרשי אותות ופותריהם!



וגם בהיות איש בוחן כליות – מי יאמין עוד כי יש לכם כליות! רק אפויי-צבעים הייתם כלכם ומדבקי טיח כתבים!



כל הדרות וכל העמים מביטים ערב רב מתוך חתוליכם; כל המנהגים וכל האמונות מדברים ערב רב מתוך תנועותיכם.



ומי אשר יפשוט מעליכם חתולים ומעטפות וצבעים ותנועות: ונשאר לפניו רק די הבהיל את בעלי-הכנף.



ואני בנפשי הנני בעל-הכנף הנבהל, אשר ראה אתכם פעם ערמים ובאפס צבעים; אז נמלטתי על-נפשי בהחל השלד ההוא לקרוץ אהבה לי בעיניו.



אבחר להיות שכיר-יום בשאול תחתית ונמכר לצללי עולם-היה – הלא גם יושבי שאול עוד שמנו ועבתו מאלה!



וזאת היא מררה למעי, כי גם ערמים וגם לבושים לא אוכל אתכם שאת, אתם בני ההוה!



כל בלהות עתיד וכל אשר סמר מאז את בשר בעלי הכנף הלא קרוב לנפש שבעתים מכל ההוה אשר לכם “באמת”!



כי כה אתם אומרים: “הוים אנחנו באמת ובאין אמונה ובאפס אמונה זרה”: ככה אתם מגביהים לבכם – ואין לכם גם לב!



כי איך זה תוכלו האמין, אתם הצבועים ברודים וטלואים! – אשר אתם רק ציורי התפל מכל אשר האמין אדם מאז ומעולם!



רק סתירות מתהלכות אתם לכל אמונה ושוברי-עצמות לכל מחשבה. אין האמין בם: – ככה אנכי קרא לכם, אתם בעלי ההוה “באמת”!



כל הדרות מצפצפים ומגהים ברוחותיכם איש כנגד אחיו; וגם החלומות אשר לכל הדורות עוד הוים באמת יותר מכל אשר לכם כלכם בהקיץ!



עקרים אתם: לכן חסתרם אמונה. אבל מי אשר עליו לברא, והיו לו חלומות-אמון ואותות ככבים – ואמונה לו באמונה! –



שערים פתוחים למחצה אתם, אשר קברי –מתים מחכים על יד מזזותיהם. וזה דבר ההוה באמת אשר לכם: “כל אשר יש, ילך נא לאבדון!”



הוי איך אתם נצבים עלי פה, אתם העקרים, הוי מה רזים אתם בצלעותיכם! ויש ביניכם גם אשר בעצם עיניו ראה כי כן הוא.



והוא אמר: "אין זאת כי בא לי אלהים בשנתי ויגנב ממני דבר בסתר! וזה ישפוק לו לעשות ממנו אשה!



“אכן נפלא הרזון אשר בצלעותי!” ככה כבר דברו רבים מאנשי ההוה.



אכן רק לשחוק תהיו לי, אתם בני ההוה! ושבעתים אשחק מדי אראה כי משתוממים אתם על נפשכם!



אי לי לולא יכלתי לשחק על השתוממותכם, אי לי לו היתה שומה עלי לשתות אל-קרבי את-כל הסחי אשר בתוך סיריכם!



ואולם נקלותם בעיני ככה, יען כי כבד המשא אשר עלי לשאת; מה-בצע כי ירדו על צרורי עוד זבובים אחדים ותולעי-כנף!



לא מזאת יכבד המשא! לא מכם, אתם בני ההוה, תבוא עלי היגעות הגדולה.



הוי לאן אעלה עתה עוד עם כליון נפשי! מראש כל ההרים אשא עיני לארצות אבות ולארצות אמות.



ועל-פני כל האדמה לא מצאתי לי ארץ מולדת: נע ונד אנכי בכל הערים ונודד על יד כל שער.



זרים לי ושחוק לי בני ההוה, אשר עליהם הדיח לבי אותי באחרונה, ומגרש אני מארצות אבות ומארצות אמות.



כי על כן הבו נא ואהב רק עוד את ארץ הבנים אשר לי, זה הארץ אשר לא נגלתה עוד ואשר מושבה בימים רחוקים: אליה צויתי את מפרשי, לבעבור אבקש ואשוב ואבקש.



לילדים אשר לי אתקן את המעות אשר הייתי בן לאבותי; ולכל העתיד – אשר היה ההוה הזה! –



כה אמר סרתוסטרא.


  

על הדעת אשר לא ידעה איש


עלה הירח תמול, ואני דמיתי כי שמש ילד: ככה רבץ על פני השמים רחב ומלא כלו.



ואולם כזב לי בהרונו; הנקל לי להאמין את-האמונה הישנה, כי איש בתוך הירח, מהאמין באשה.



ואף אמנם אין זה איש כמעט, זה בעל-החלומות אשר בלילות מתהלך. במחשבה לא-טהורה מתהלך הוא על-פני הגגות.



כי בעל תאוה הוא ובעל קנאה, זה הנזיר אשר בתוך הירח; בתאוה נסתרה מביט הוא לארץ ולכל תענגות האהבים.



אכן לא אוכל שאת את החתול הלזה אשר על הגגות! תועבה לי כל המתגנבים לעבור על חלונות סגורים למחצה.



תם ודומם מהלך הוא על משטח יריעות ככבים: – אבל תועבה לי כל רגל-גבר הצעדת לאט ואשר לא ישתקשק דרבן בעקב-הנעל.



כל איש נאמן גם לצעדו שפת-נאמנים; ורק החתול מתגנב חרש על פני העליה. שא עיניך וראה: כמו חתול בא הירח וכאיש לא-נאמן. –



ואת המשל הזה אני מגיד באזניכם, אתם החנפים המפנקים, אתם "צנועי הדעת! לכן אנכי קרא – בעלי תאוה!



גם אתם אהבתם את האדמה ואת כל אשר על- האדמה: ידעתי את סתרי מזמותיכם! – ואולם כלמה רבצת על אהבתכם ומחשבה לא-טהורה, – לירח דמיתם!



כי לבוז לכל אשר על- האדמה פתו את רוחכם, ולא את קרביכם: ואולם קרביכם הלא המה לכם ראש-דבר בכל-אשר תפנו!



ועתה נכלם רוחכם על עמדו נכון לפקודות קרביכם, ומפני כלמתו מתהלך הוא כמתגנב על ארחות עקלקלות ודרכי כזב.



"רק זה יהיה לי העליון מכל – ככה ידבר אל נפשו זה רוחכם הנתעה בכזבים – אשר אבט על החיים באפס תאוה ואשר לא ככלב ולשונו תלויה לו החוצה.



"אשר אהיה שלו מדי הביטי וחפצי יהיה חפץ גוע, באין תנועה נמרצה ובאפס חשק אשר לאהב-נפשו – קר ושב אהיה בכל בשרי, והיו לי רק עיני ירח שכורות.



"רק זה יהיה לי העליון מכל – ככה יתעה הנתעה את עצם נפשו – אשר אהב את האדמה כאשר יאהב אותה הירח, ורק בעיני לבדה אמשש את-יפיה.



“ורק זאת תהיה לי בכל-ענין דעת אשר לא ידעה איש, כי לא אשאל דבר מכל-ענין; ורק ארבץ לנוכח פניה כראי מלטש עם מאת עינים” –



הוי אתם החנפים המפנקים, אתם בעלי התאוה! חסרים אתם את התם בחשקכם; לכן אתם ענים סרה בכל חמדה.



חי אני אם כבראים וכמולידים וכמבקשי-היות אתם אהכים את-האדמה!



איה תם? שם באשר חפץ להוליד. אשר חפץ לברא מנפשו והלאה, זה יהיה לי האיש אשר טהור חפצו בעיני מכל טהר.



איה יפי? שם באשר שומה עלי לחפץ במלא כל חפצי; שם באשר אחפץ לאהבה ולכלות, אשר לא תשאר תמונה רק תמונה.



אהב וכלה מקבילים איש אל אחיו מאז ומעולם. חפץ לאהבה: הלא זה אשר יחפץ ואשר יהיה איש נכון גם למות. ככה אני מדבר אליכם, אתם רכי הלב!



ועתה הנה באתם אתם וללזות עיניכם העקמות באין איל אתם קראים “התבונן”! ואשר יגשש אותו איש בעינים מלאות מרך, וקראתם שם לזה “יפה”! הוי אתם מטנפי שמות טהורים!



ואולם זאת תהיה לכם הקללה, אתם מרדפי דעת אשר לא ידעה איש, אתם צנועי החכמה, אשר עד עולם לא תולידו: ואם גם תרבצו על פני השמים רחבים ומלאים כלכם!



אכן ממלאים אתם את-פיכם מלים נחמדות: ואם האמין נאמין לכם, כי גם לבכם מלא, אתם מפיחי הכזבים?



ואולם מלי שלי קלות ונבזות ומעקלות: בחפץ לב אני מלקט את-כל הנופל אל-מתחת לשלחנכם באכלכם את ארוחתכם.



אבל עוד הן שפקות לי להגיד בהן – את האמת לחנפים לנוכח פניהם! יבאו נא גרמי וקלפותי וגרגרי קוצי אלה וטפחו מעט לחנפים מתחת לאפם!



רוח נבאש סבב אתכם תמיד ואת משתיכם: מחשבות תאותיכם וכזביכם וסתריכם הלא ברוח הזה שוכנות תמיד!



ערבו נא את-לבכם בראשונה להאמין לכם אתם בנפשכם – לכם ולקרביכם! מי אשר לא יאמין לנפשו, יכזב תמיד.



מסוה אלהים תליתם לכם על פניכם בעבור הסתתר מפניכם בנפשכם, אתם “הטהורים”: בתוך מסוה אלהים התחבאה תולעת-הטבעות הנתעבה אשר לכם.



חי אני אם לא עקבים אתם, אתם “המתבוננים”! גם סרתוסטרא היה לפנים הפתי אשר האמין לעורות-אלהים אשר לכם; לא פלל כי סתמתם אותם בגלילי טבעות נחשים.



דמיתי לפנים לראות נשמת-אלהים משתעשעה בשעשעיכם, אתם צנועי הדעת! האמנתי כי אין מלאכת-מחשבת טובה ממלאכותיכם!



את חלאת הנחשים ואת הריח הרע בלע מלפני המרחק, וכי ערמת לטאה מתשוטטת פה בתאות עגביה.



ואולם קרבתי אליכם: אז האיר לי היום – ועתה יאיר גם לכם – ואחרית תהיה לעגבי אהבת הירח!



שאו עיניכם וראו! הנה הוא עומד פה נתפש בכף ולבן-פנים – לנוכח הצפירה!



כי הנה היא עלה, הלוהטת הלזו, – הנה עלה אהבתה היא אשר היא אהבת לאדמה! תם ותשוקת יצירה תהיה אהבת כל שמש!



שאו עיניכם וראו בעלותה קצרת רוח מעבר לים! האין אתם חשים את הצמאון ואת הנשמה הלוהטת אשר לאהבתה?



מן הים היא חפצה לינוק ואת-עמקו היא חפצה לשתות ולגמאו עד למרום: אז תתנשא תשוקת הים מתוך אלפי דדיו.



והוא חפץ כי צמאון השמש ישק לו ויינק אותו; והוא חפץ כי יהפך והיה לרוח ולמרום ולנתיב-אור ולאור גם הוא!



אכן כמו שמש אנכי אהב את-החיים ואת כל הימים העמקים.



ולזה אנכי קרא דעת: אשר יעלה כל-העמוק – אל מרומי אני! –



כה אמר סרתוסטרא.


  

על החכמים


ויהי בישני את-שנתי על משכבי, והנה שה קרב אלי ויאכל מזר-האזוב אשר בראשי, – וידבר לאמר: “חדל סרתוסטרא מהיות חכם”.



ככה דבר ואחר עבר לדרכו נטוי גרון וגא. הנה כן ספר באזני אחד ילד.



כי הנה אהבתי מאד לשכב פה על יד הגדר הדחויה, כאשר ילדים משעשעים, בין חרולים ופרחי פרגים אדמים.



עוד חכם אני בעיני הילדים וגם בעיני החרולים ופרחי הפרגים האדמים. תמימים הם, וגם כי ירשיעו עוד יתמו.



ואולם בעיני השיות חדלתי מהיות חכם: ככה גזר עלי גורלי – ברוך הוא!



וזה דבר האמת: אמנם עזבתי את בית החכמים, וגם את הדלת הנה זרקתי מאחרי ואסגרנה בחמת רוח.



רב מדי האריכה נשמתי לשבת אל שלחנם רעבה; לא הסכנתי כמוהם לפצע דעת כמפצע אגוזים.



את החפשה אהבתי ואת הרוח אשר על פני אדמה רעננה: טוב לי שבעתים לישון על עורות-בקרים מלישון על אותות-תפארתם ושיא מהלליהם.



לוהט אני רב מדי ויקוד מרב מחשבותי אני: רבות פעמים תקצר בי נשמת אפי. אז עלי למהר החוצה רחוק מכל חדר מכסה אבק.



ואולם המה יושבים בקרתם בצל קר: חפצים הם כפעם בפעם להיות רק הראים מרחוק, והם נזהרים משבת במקום שם להטת השמש על פני המעלות.



ומשפטם כמשפט העומדים ברחוב ומשתאים לכל-עובר: ככה הם מחכים אפוא ומשתאים לכל רעיון אשר הגו אחרים.



ומי אשר נגע אליהם בקצה אצבעו, והעלו למורת חפצם אבק מסביב כמו שקי קמח: אבל מי פלל אפוא כי בא אבקם זה מן הדגן ומן החמדה הצהובה אשר לשדי –קיץ?



ואם יפתחו את-פיהם בחכמה, ונשב על פני קר מתוך משליהם ופתגמי אמתם הקטנים: יש לפעמים ריח לחכמתם כמו יצאה מן הבצה: אף אמנם שמעתי גם את הצפרדע מקרקרת ממנה!



חרוצים הם ואצבעות להם משכילות" מה-בצע בתמימתי לעמת ערמתם! כל-דבר ארג וסרג וקשר מבינות אצבעותיהם: ככה הם טוים את פזמקי הרוח!



מורי-שעות טובים הם: ורק עלינו לדאג כי נמשוך אל-נכון את גלגליהם! אז יורו בלי רמיה את השעה הנכונה, וגם שאון לא יעלו בלתי אם מעט וברב ענוה.



כמו רחים עשים הם את מלאכתם וכמו טחנה: רק יבא נא איש וישלך אליהם את גרגרי זרעו! – והמה כבר יודעים לטחון את הדגן עד דק ולהעלות ממנו אבק לבן.



ואיש על רעהו שומר ומביט על כל תנועות אצבעותיו, ולא ירבו להאמין איש לאחיו. בראים הם יום יום ערמות קטנות ומחכים לאנשים אשר דעתם צולעת על ירכה – כמו עכבישים מחכים הם.



ואני ראיתים תמיד בהכינם רוש, והם נזהרים מאד מדי הכינם; תמיד חגרו על אצבעותיהם נעלי-יד עשויות זכוכית.



וגם באבני מרמה יודעים הם לשחק: בחמת קנאה גדולה ראיתי אותם משחקים, עד כי ירדה הזעה מעליהם בשחקם.



וזרים אנחנו איש לאחיו וצדקותיהם תהיינה לזרא לי ולטעמי שבעתים מכל מרמותיהם ומאבני המרמה אשר להם.



וכאשר ישבתי עמהם, ישבתי ממעל להם. לכן הם עוינים אותי.



אין הם חפצים לדעת ואין הם חפצים לשמוע, כי יתהלך איש ממעל לקדקדם; וככה הרביצו ביני ובין קדקדם עצים ועפר וקיא צאה.



ככה השביחו את צליל צעדי; מכל האדם המעיטו עד כה החכמים לשמוע את קולי.



כל שגיאה וכל רפיון אשר לאדם הרביצו ביני ובינם: – “מדת השגיאה” הם קראים לזה בבתי החכמה אשר להם.



ואולם על אפם ועל חמתם מתהלך אני עם מחשבותי ממעל לקדקדם; וגם כי אחפץ להתהלך על פני שגיאותי, והייתי עוד מרום מהם ומקדקדם.



כי בני האדם אינם שוים איש אל אחיו: ככה תדבר הצדקה. ואת אשר חפצתי אני אותה לא יוכלו לחפץ גם הם!



כה אמר סרתוסטרא.


 

על החוזים


ואל אחד מתלמידיו דבר סרתוסטרא לאמר: “מאז ידעתי את הבשר היטב, היה לי הרוח רק רוח; וגם זה “הקים תמיד בלי חלוף” בלתי משל”.



ויען אותו התלמיד ויאמר: “ככה כבר שמעתיך מדבר; ואף גם זאת הוספת אז: “אבל החוזים מכזבים רב מדי”. מדוע זה אמרת, כי רב מדי מכזבים החוזים!”



וסרתוסטרא ענה לאמר: " מדוע? שאל אתה אותי מדוע? אכן אינני מן האנשים אשר יכול איש לשאל אותם למדוע אשר להם.



האם תמול חיי? הלא זה לי עת ארכה מאד מאז באו לי עם-חיי סבות מחשבותי.



ולו אמרתי לשמור בקרבי את כל סבותי, האם לא הוטל עלי להיות חבית מלאה זכרון?



הלא רב לי כי עלי לשמור את עצם מחשבותי; וגם בהן יש לפעמים צפור אשר עוף תתעופף לה.



ויש כי אמצא בארבת-היונים אשר לי גם עוף אשר בא לי מרחוק והוא זר, וחרד הוא בשימי עליו את-כפי.



ומה דבר סרתוסטרא אליך אז? כי מכזבים החוזים רב מדי? – והלא גם סרתוסטרא חוזה!



התאמין אפוא כי בזה דבר דבר-אמת? “מדוע אתה מאמין כזאת?”



ותלמידו ענה ויאמר: “מאמין אנכי בסרתוסטרא”. וסרתוסטרא הניד בראשו ויצחק.



ויען ויאמר: “אין האמונה מאשרת אותי, ואף-לא האמונה בי”.



ואולם לו יהי כדבריך כי אמר אמר איש באמת, אשר החוזים מכזבים



הרבה: הלא צדקו דבריו, – כי אמנם מכזבים אנחנו הרבה.



גם ממעיטים אנחנו מאד לדעת ואין אנחנו מטיבים ללמוד: כי על-כן לא יפלא אם היינו למכזבים.



ומי ממנו החוזים לא מהל את יינו במים? ויש כי תערבת מלאה רוש נעשתה במרתפנו, ויש כי דברים אשר לא יעשו נעשו שמה.



ויען כי ידענו מעט, לכן מצאו חן בעינינו מאד עניי הרוח, ומה גם אם הם – נשים צעירות!



וגם אל הדברים אשר תספרנה הנשים הזקנות אשה לרעותה בערב עוד תאבה נפשנו, ולזה אנחנו קראים “נצח האשה”.



וכמבוא-סתר מיחד יהיה אל הדעת, אשר יסתם בפני כל איש הלומד דבר-מה: ככה אנחנו מאמינים בעם וב“חכמה” אשר לו.



ואולם זה אשר יאמינו כל החוזים: כי אשר ישכב על הדשא במורדות הרים בדדים ואזניו פקוחות מאד, וידע זה מעט מן הדברים אשר בין השמים ובין הארץ.



והחוזים בהתעטף עליהם נפשם ברגעי עדנים, והאמינו תמיד כי היקום גם הוא חשק בהם לאהבה.



והוא מתגנב עד לאזנם לבעבור לחש לה דבר-סתר עם חלקות אהבה: ובזאת הם מתגאים ובזאת לבם יגבה לעיני כל בני תמותה!



ואמנם רבים הדברים בין השמים ובין הארץ אשר לא יעלו על לב איש גם בחלומו זולתי על לב חוזים!



ואף כי הדברים אשר ממעל לשמים: כי כל האלהים אינם בלתי אם משלי חוזים ומשלי הוזים!



ואם יש דבר אשר ימשוך אותנו תמיד למעלה – הלא זה רק לממלכת העבים: שם אנחנו מושיבים את צלמינו הצבעים למיניהם ולהם אנחנו קראים אלהים ובני-אדם עליונים: –



אכן קלים הם למדי לבעבור יוכלו התחזק על הכסאות האלה! – כל האלהים ובני האדם העליונים האלה.


  


הוי מה-נלאיתי כלכל את-כל “לא-משג” זה אשר יהיה לחוזה ל“מעשה באמת”! הוי מה-נלאיתי כלכל את-החוזים!



ויהי כאשר דבר סרתוסטרא את כל הדברים האלה, ויקצוף עליו תלמידו בלבו, ואולם החריש, וגם סרתוסטרא החריש, ועינו היתה מפנה אל-קרבו, ויהי כמביט למרחקים גדולים. ואחרי כן נאנח וישאף רוח.



ואחרי כן הוסיף ויאמר: מהיום אנכי ומלפנים; ואולם יש בי דבר גם ממחר וממחרת המחר ומאשר יהיה.



אכן נלאיתי כלכל את החוזים, את הקדמונים עם החדשים: שטוחים הם לי כלם וימים לא-עמקים.



לא הרבו לחשוב למעמקים: לכן לא ירד רגשם עד לתהומות.



מעט תאוה ומעט קצר-רוח: הלא זה עוד הנבחר מכל רעיונותיהם.



נשמת שדים ומעוף שדים היה לי צליל כל זמרת נבלם; מה-ידעו עד היום הזה מכל שלהבת האהבה אשר בקולות!



וגם לא טהורים הם לי למדי; דלחים הם כלם את מימיהם, לבעבור יאמין הראה כי עמקים הם.



ובזאת חשקה נפשם להראות כמו משלימים עם החיים, ואולם רק אנשי-בינים ועומדי בתוך הם לי וחצי-טהורים ומחצית ולא- טהורים!



אי לי! הנה השלכתי לפעמים את מכמרתי לתוך מימיהם ואמרתי לצוד לי דגים יפים; ואולם לא משיתי בלתי-אם גלגלת אלהים ישן.



ככה נתן הים לרעב רק אבן; וגם הם בנפשם אין זאת בלתי אם ילידי הים הם.



אכן מוצאים אנחנו בהמה גם פנינים: וגם בעבור זאת דומים הם הרבה לחיות-הקלפות הקשות. ותחת נשמה מצאתי להם לרב רק ריר מלוח.



ומן הים למדו גם את תשוקתם להתיפות: האין הים תכי התכיים?



גם לעיני הנמאס מכל שורי המדבר יגלגל את זנבו ולא ילאה לנצח מהראות את רקמת גלגלו העשוי כסף ומשי.



ובמרי יביט שור-המדבר אל כל המראה הזה, והוא קרוב בנשמתו אל החול וקרוב שבעתים אל סבך-הקנה וקרוב מכל אל הבצה.



מה לו יפי וים ותפארת תכיים! את המשל הזה אנכי נשא באזני החוזים.



כי הנה רוחם בם רוח תכי התכיים וים תשוקה להתיפות!



קהל-ראים מסביב יבקש לו רוח החוזים: ולו גם עדת שורים! –



ואולם נלאיתי כלכל את הרוח הזה: ואני אראה יום בא אשר הוא בנפשו ילאה מכלכלו.



אכן כבר ראיתי את החוזים והנה נהפכו מעט ועינם נטויה אל-נפשם.



מתענים על-דבר רוחם כבר ראיתי באים: מקרב החוזים יצאו אלה.



כה אמר סרתוסטרא.


 




על המעשים הגדולים


אי היה בים – לא רחוק מאיי העדן אשר לסרתוסטרא – ויהי שם הר-אש אשר עשן תמיד; ועל האי הזה אמר העם, ויותר מהמה אמרו הנשים הזקנות מקרב העם, כי כצוק-סלע העמד לפני שער השאול; ומקרב הר-האש יורד נתיב צר אל-מתחת לאדמה, אשר שם שער השאול.



ויהי בימים ההם, כשבת סרתוסטרא באיי העדן, ואניה באה עד האי אשר שם ההר העשן ותשלך שם את-עגנה; ואנשי האניה עלו אל היבשה, לבעבור ירה שם את השפנים. ויהי למועד צהרים, בשוב האנשים והם יושבים עם רב החובל יחדו, ויראו והנה איש חוצה את הרוח ועובר וקרב אליהם וקול אומר בשפה ברורה: “הנה בא מועד! הנה המועד האחרון!”. וכאשר קרבה תמונת האיש, והיא קרובה אליהם מאד, ותעף חיש כמו צל מעליהם והלאה, ופניה מועדות אל פאת האי אשר שם הר האש, והאנשים נבהלו מאד, כי הכירו אשר סרתוסטרא הוא; כי כבר ראו אותו כלם, מלבד רב החובל, ויאהבהו כלם, כאשר רק העם יודע לאהבה, לאמר: במעט אהבה ובמעט יראה יחדו.



ותופש-המשוט הזקן קרא: “התיצבו נא וראו! הנה סרתוסטרא יורד לשאול!” –



בעת ההיא, כבוא המלחים אל אי-האש, ושמועה עברה אז בארץ, כי נעלם סרתוסטרא פתאם; וכאשר שאלו את-פי רעיו, ויספרו כי ירד בלילה באניה ולא הגיד לאיש לאן הוא נוסע.



ככה קמה בהלה; ומקץ שלשת ימים, ונוסף על כל זאת גם דבר המעשה אשר ספרו אנשי האניה – ואז החל העם לספר איש לאחיו, כי לקח השטן את סרתוסטרא.



ותלמידי סרתוסטרא שחקו על הדבה הזאת, ויש גם אשר אמר האחד: "נקל לי יותר להאמין, כי לקח לו סרתוסטרא את השטן ". ואולם בקרב נשמתם פנימה היו כלם מלאי דאגה וכליון-נפש: ולכן גדלה שמחתם שבעתים בהיות היום החמישי וסרתוסטרא שב אליהם.



וזאת תורת הדברים אשר היו בין סרתוסטרא ובין כלב-האש:



עור אמר סרתוסטרא רקם על פני האדמה ממעל, ולעור הזה מחלות. לאחת המחלות האלה קראים למשל “אדם”.



ולמחלה שנית מן המחלות האלה קראים “כלב-אש”; הלא זה אשר עליו הרבו בני האדם כזבים רבים ועליו הטו אזנם לשמוע כזבים רבים.



ולבעבור חקר את התעלמה הזאת, עברתי את הים; ואת האמת ראיתי עתה ערמה. חי אני! אם לא ראיתיה יחפה עד הצואר.



ואת דבר כלב-האש ידעתי עתה. וגם את דבר כל השטנים המתפרצים והמהרסים, אשר מפניהם יחתו לא רק הנשים הזקנות.



קום כלב-האש ועלה ממעמקיך, קראתי, קום והעד: עד מה עמקו המעמקים האלה? ואי מזה תקח את-כל אשר אתה נשפת ברוחך פה?



שותה אתה דיך מן הים: הלא על זאת תענה בך הלשון המהירה אשר לך המשקה מלח! חי אני אם מדי היותך כלב אין אתה מרבה לקחת את-מזונך רב מדי מעל פני השטח אשר מלמעלה!



רק זאת עוד אאמין כי אתה הדבר מבטן אשר לאדמה: ותמיד בשמעי שטנים מהרסים ושטנים מתפרצים מדברים, מצאתים דמים אליך: מלוחים הם כמוך ומפיחי כזב שטוחים.



יודעים אתם לשאג ולהקדיר ארץ באפר! גדולים אתם מכל מאריכי-לשון ולמדתם דיכם את המלאכה להרתיח בץ עד כי ילהט.



ובאשר הנכם, שם קרוב אליכם גם הבץ, וכל טרית-עפר וריח גחרים ואד כבוש שאף אל החפשה.



“חפשה” שאגים אתם כלכם בחמדת נפש; ואולם אבדה לי האמונה ב“מעשים גדולים”, אם שאגה הרבה ועשן הרבה עמהם.



ואתה האמן נא לי, אתה שאון-השאול! המעשים הגדולים – לא רגעי הצעקות הגדולות המה, כי-אם רגעי הדממה הגדולה.



לא על בראי שאונות חדשים, כי-אם על בראי ערכים חדשים סבב העולם; בלי קול סבב הוא.



ואתה תן תודה וענה בי! הלא רק מעט מאד נעשה כפעם בפעם אחרי כלות שאונך ועשנך. מה-בצע כי נהפכה עיר ותהי לחנוטה ואם מצבת-פסל השלכה בבץ!



ואת המלה הזאת אנכי מגיד לכם, מהרסי מצבות-פסל! הלא זה רק מעשה-כסל להשליך מלח אל הים ומצבות-פסל אל הבץ.



בבץ אשר לבוזכם השלכה מצבת-הפסל: ואולם הלא זאת חקה לה, כי מן הבוז יעלו שנית חיים ויפי רענן!



ובהתעוררה לתחיה שנית והיו תוי פניה יפים שבעתים, והיו פני מדיחה-וכאבת; וחי אני! אם לא תגיש את-ברכת תודתה על דבר הרסכם אותה, המהרסים!



וזאת העצה אשר איעץ למלכים ולבתי-כנסת ולכל אשר חלש ברב שנים וחלש בצדקה –: הבו נא והרסו אתכם! כי אז תקומו שנית לחיים חדשים, והיתה עמכם גם – צדקה! –"



ככה דברתי באזני כלב-האש, והוא לא נתן אותי לכלות את דברי ויגעש ויקרא: “בתי-כנסת”! מה-זאת אפוא?



ואני עניתי: "אכן גם זה כעין מדינה, ואף אמנם הכוזבת מכלן. ואולם דם לך, כלב מתחסד! הלא אין זה כי-אם יודע אתה היטב את בן-מינך!



כמוך אתה היתה גם המדינה כלב מתחסד; כמוך אתה אהבת גם היא לדבר בעשן ובשאגה, – לבעבור יאמינו לה כמוך, כי דברת היא מתוך בטן המעשים.



כי חפצה המדינה להיות בכל החיה הנחשבה מכל החיות אשר על האדמה; ואף גם יש רבים אשר יאמינו לה". –



ויהי כאשר דברתי את הדברים האלה, ויהי כלב-האש כמשגע מחמת קנאה. ויצעק ויאמר: "מה אתה דבר? הנחשבה מכל החיות אשר על-פני האדמה, וגם יש אשר יאמינו לה רבים? וקיטור רב וקולות נוראים התפרצו מתוך לועו, עד כי חשבתי, כי יחנק מרב קצף וקנאה.



ובאחריתו שקט וגם חדל להפח; ויהי כאשר שקט, ואשחק ואמר לו:



“מתקצף אתה כלב-האש”: וזה אות כי צדקתי עליך!



ולמען אחזיק בצדקה, הבה ואגיד לך דבר כלב-אש שני: הלא זה אשר ידבר באמת מלב האדמה.



זהב ישיב רוחו וגשמי זהב: ככה יחפץ לבו. במה נחשב לו עוד אפר ועשן ובץ להט!



שחוק יעטף מלפניו כמו שלל-עבים צבע: והוא מתעב את נחרת גרונך ואת קיאך ואת זעפך אשר לקרביך!



ואת זהבו ואת שחוק-קולו – מלב האדמה הוא לוקח אותם; ואתה שמע לבעבור תדענה: לב האדמה עשוי זהב ".



כשמוע כלב-האש את הדברים האלה, לא נשא עוד רוחו אותו להוסיף שמוע אלי. אז אסף זנבו מרב כלמתו וברפיון רוח ובקול דממה נבח: וי! וי! ויתפש וירד אל תוך מערתו. –



ככה ספר סרתוסטרא. ותלמידיו לא שמעו לו כמעט, כי בערה תשוקתם, לשמוע אותו מדבר על אנשי האניה ועל השפנים ועל האיש אשר התעופף.



וסרתוסטרא ענה: “מה-פשר הדבר הזה? האם אפוא שד אנכי?”



ואולם אין זה כי-אם היה זה צלי. הלא ידעתם את דבר הנוסע וצלו?



אבל אחת ברורה לי: שומה עלי לכבוש אותו ולהקטין מעט מדתו – פן יעשה לי שם רע".



ושנית הניד סרתוסטרא בראשו ויהי כמשתומם: ושנית קרא: "מה-פשר הדבר הזה!



מדוע זה קרא השד: הנה בא מועד! הנה המועד האחרון!" –



כה אמר סרתוסטרא.


  

נביא האמת


"– וארא והנה יגון כבד ירד על בני-האדם. גם הנבחר בהם נלאה את מפעליו.



כי הנה יצאה תורה ואחריה פשטה אמונה לאמר: הכל ריק, הכל משפט אחד לו, הכל היה!"



ומכל הגבעות נשמע הד הקול: " הכל ריק, הכל משפט אחד לו, הכל היה!"



אמנם קצרנו את קצירנו: אבל למה רקב כל פרינו ולמה הפך צהוב? מה-נפל מעל הירח הרע בלילה האחרון לארץ?



לשוא היה כל עמלנו, לרוש נהפך ייננו, עין רעה חרכה את שדותינו ואת לבותינו ויצהבו.



יבשים היינו כלנו, ובנפול אש עלינו ונזרה כמו אפר: – אכן גם את-האש הלאינו.



כל הבארות סתמו לפנינו וגם הים נס מפנינו לאחור. כל קרקע מתמוטט, והתהום איננו בולע!



“אי לנו עוד ים, אשר נוכל לטבוע בו”: ככה ינשא קול קינתנו מעל פני בצות שטוחות והלאה!



חי אני אם לא נלאינו כבר למות; עוד ערים אנחנו כמעט ועוד אנחנו מוסיפים לחיות – בכלאי קברים!" –



ככה שמע סרתוסטרא קול נביא-אמת מדבר, ונבואתו באה אל לבו ותהפכהו. ויהי הוא מתהלך ביגונו ונלאה, אז היה כאחד מן האנשים אשר בהם דבר הנביא.



ואל תלמידיו אמר: "הלא זה רק מעט עוד ובאו דמדומי בין-ערבים אלה. אללי לי! איכה אמלט לי את אורי משם והלאה!



אשר לא יחנק בתוך היגון הזה! ולמען אשר יהיה לאור לעולמות רחוקים ואף גם ללילות רחוקים!"



ככה התהלך סרתוסטרא קדר ביגונו, מים לא שתה ולחם לא אכל ולא היתה לו מנוחה וגם החריש מדבר. אז נפלה עליו תרדמה גדולה. ותלמידיו ישבו מסביב לו ולא ישנו בלילה ויחכו לו בדאגה, לראות אם ייקץ וישוב וידבר ורפא לו מיגונו.



וזה המשא אשר נשא סרתוסטרא בהקיצו; ואולם קולו בא עד לאזני תלמידיו כקול ממרחקים רבים:



"שמעו נא את החלום אשר חלמתי, רעי, ועזרתם אחרי למצא לו פתרון!



עוד חידה לי החלום הזה; עוד פתרונו מסתתר ממני בקרבו ומתחבא ועוד איננו מרחף ממעל לו חפשי בכנפיו.



חלמתי כי נואשתי מכל החיים. לשומר-לילה ולשומר-קברים הייתי ואני יושב על מצודת ההר אשר למות.



ובמצודה אשר מלמעלה שמרתי את ארונות-המתים: מלאות היו המהמורות הלחות את אותות-השלל האלה. מארונות זכוכית הביטו אלי פני חיים אשר הכרעו.



וריח נצחים מלאי אבק עלה באפי; ונשמתי התקבצה והיא נלחצת ומלאתי אבק. כי מי יכול לשטוח שם את נשמתו לרוח!



ונגה חצות-לילה היה עמי תמיד, ושניה לו רבצה על-ידו הבדידה, והשלישי – דממת מות מתיפחת: זה הרעה מכל רעותי.



ומפתחות היו לי אשר מלאו חלודה מכל המפתחות, ואני ידעתי לפתוח בהם את החורק מכל השערים.



ובנשוא השער את דלתיו ועבר הקול כשריקה רעה ומרה דרך כל האולמים הארכים: בזעף צעק העוף הזה, בלי חמדה התעורר.



ואולם נורא ולוחץ שבעתים מבראשונה היה בשובו ובהחרישו ובשוב הדממה להיות כבדה, ואני יושב לבדד בתוך דממה זאת המלאה תככים.



ככה באה וחלפה עלי העת – אם רק היתה כזאת לעולמים: כי מה-זאת עת אשר אדענה! – אז בא הדבר אשר העירני.



קול מתדפק נשמע שלש פעמים על-פני השער, כרעמים נשמע, והמהמורות הילילו וענו שלש פעמים בהד קולם; אז הלכתי אל השער.



ואקרא: אלפא! מי זה נשא את-אפרו אל ההר? אלפא, אלפא! מי זה נשא את-אפרו אל ההר?



ואת כף המנעול לחצתי ואנשא את השער ואעמול בו, ואולם גם עד לרחב אצבע לא נפתח השער.



אז התיק רוח סער את דלתות השער ויפתחן בחזקה: בקול שריקה ודפיקה וחריקה השליך אל מול פני ארון שחור.



ובתוך השאון והחריקה והשריקה נשבר הארון, ויקא קול-שחוק כפול אלף.



ומתוך אלפי מפלצות פני ילדים ומלאכים וינשופים ולצים וצפרי קיץ גדולים כילדים עלה אלי קול השחוק והלעג והשאון.



ואני נבהלתי נוראות על המראה הזה, ואפול על הארץ ואצעק מרב פלצות כאשר לא צעקתי מעודי.



וקול צעקתי זה העירני: – אז שב אלי רוחי. –"



ככה ספר סרתוסטרא את-דבר חלומו ויחרש, כי עוד נבצר ממנו פתרון חלומו. ואולם תלמידו אשר אותו אהב מכל תלמידיו קם בעוד רגע ויחזק ביד סרתוסטרא ויאמר:



"חייך אתה, סרתוסטרא: זה פתרון החלום הזה!



האם לא אתה הוא אשר היית הרוח הסער והשרק, אשר יפרק שערים ופותח את מצודות המות?



האם לא אתה הוא אשר היית הארון המלא רשעות חיים שונות ומפלצות פני מלאכים אשר לחיים?



אכן כשחוק-ילדים כפול אלף יעלה סרתוסטרא ויבא אל-כל חדרי המות, והוא משחק על שומרי הלילה ועל שומרי הקברים ועל-כל האנשים ההמה המשתקשקים במפתחותיהם הקודרים.



ובשחוק-קולך תבהילם ותפילם: בהיותם אין-אונים ובשובם והתעוררו יוכיחו את תגרת ידך עליהם.



וגם בבא דמדומי בין-הערבים הארכים ויגיעת-המות, לא תשקע מעל-פני שמינו, אתה המליץ על החיים!



ככבים חדשים נתת לנו לראות וחמדות-לילה חדשות; חי אני כי את השחוק גם הוא מתחת עלינו כמו אהל צבוע.



ועתה הנה יבע תמיד שחוק ילדים מתוך ארונות מתים, ורוח גדולה הנה תרד עתה תמיד על כל יגיעת-מות: על-כל זאת היית אתה בנפשך לנו לערב ולנביא אמת!



אכן את אויביך בנפשם ראית בחלום: וזה היה לך הנורא מכל חלומותיך!



וכאשר הקיצות מפניהם ורוחך שב אליך, ככה יקיצו נא גם הם מאליהם – ושבו אליך!" –



ככה דבר תלמידו, ויתרם נדחקו אל סרתוסטרא ויחזקו בידו וידברו על לבו, כי יקום ממטתו ויחדל מיגונו וישוב אליהם. וסרתוסטרא יושב על מטתו, ועינו היתה נכריה. ויהי כאיש אשר שב מארץ נכריה מקץ ימים רבים, ויבט את תלמידיו ויבחן את פניהם; ולא הכיר אותם עוד. ויהי כאשר נשאו אותו ויקימוהו על רגליו, אז נהפכה עינו פתאם ברגע אחד; אז ידע פתאם את-כל אשר נעשה, ויעבר את-כף ידו על זקנו וידבר בקול חזק לאמר:



"הבה אפוא ונלכה! הלא עוד מועד לדברינו אלה; ואתם, תלמידי, עמלו נא עתה והיתה לנו במהרה ארוחה טובה לאכלה! ככה אני אומר להרצות את עון החלומות הרעים!



ונביא-האמת ישב נא על ידי ויאכל וישתה: חי אני אם לא אראה לו גם ים אשר בו יוכל לטבוע!?



כה אמר סרתוסטרא. ואחרי כן האריך להביט בפני תלמידו אשר היה לו לפותר-חלום וינד בראשו. –


  

על הגאלה


ויהי היום וסרתוסטרא עבר את הגשר הגדול ויסבו אותו עדת דלים ונגועים אשר מום בהם ואחד גבן דבר אליו לאמר:



“ראה סרתוסטרא! הנה החל גם העם לשמוע מפיך תורה ולהאמין בה; ואולם לבעבור יאמינו לך בכל לבם עליך לעשות עוד גם את-זאת – כי תקנה גם את לבנו אנחנו הנגועים ואנשי מום! הנה פה לפניך עדת מכי אלהים כנפשך שבעך, אשר בהם תמצא לך ידים לעשות את מפעליך דיך! את העורים תרפא ואת הפסחים תריץ; וזה אשר רב מדי לו מאחוריו, וחסרת ממנו מעט: – ככה חשבתי יהיה הדרך הנכון אשר בו תטע אמונה בלב הנגועים להאמין בסרתוסטרא!”



וסרתוסטרא ענה את הדבר בו לאמר: "כי יקח איש מעם הגבן את גבנונו, ולקה ממנו את רוחו – ככה יורה העם. וכי יתן איש לעור את עיניו, והרבה זה לראות את הרעות אשר על-פני האדמה: ואז יקלל את האיש אשר רפא אותו. וכי יריץ איש את הפסח, ועשה האיש הזה עמו את הגדולה מכל הרעות כי גם כל חטאותיו ירוצו עמו – ככה יורה העם על-דבר מכי האלהים. ולכן אפוא מדוע זה לא ילמד סרתוסטרא גם מפי העם, אחרי אשר למד העם תורה מפיו?



ואולם מאז היותי בקרב בני האדם זה לי המעט מאשר ראיתי: “לאיש האחד חסרה העין ולשני האזן ולשלישי הרגל, ויש עוד אשר אבד להם לשונם או אפם או ראשם”.



ואני הלא ראיתי ואני ראה רעה רבה מזאת ותועבה רבה, עד כי נבצרה ממני לדבר על-כל ועל הרבה ממנה לא חפצתי אף להחריש: כי ראיתי בני אדם אשר חסרו את-כל, ורק דבר אחד היה להם רב מדי – אנשים אשר בשרם כלו לא היה בלתי-אם עין אחת גדולה או פה גדול או­ בטן גדולה או יצור אחד גדול מכל יתר יצורי הבשר. – בעלי-מום הפוכים אנכי קרא להמה.



ואני בבאי מבדידתי ובעברי בפעם הראשונה את הגשר הזה: אז לא האמנתי לאשר תראינה עיני, ואבט מלפני היטב, ואוסף ואבט, ואחרי-כן קראתי: “הלא זאת אזן! גדולה כתבנית איש כלו!” וכאשר הוספתי ואבט, אז ראיתי והנה נסחב מאחרי האזן עוד דבר-מה, והוא קטן עד לחמלה ומעט ודל מאד. ואמנם ישבה האזן הגדולה והעצומה על פני גבעול קטן ודק, והגבעול הזה היה – אדם! ואם היה איש אשר חגר קנה-ראים על עיניו וראה לפניו גם תבנית פנים דלים ומלאי קנאה, ואף גם נשמה קטנה ונפוחה, אשר תנוד אנה ואנה בראש הגבעול. ואולם העם אמר, כי לא רק אדם האזן הגדולה ההיא, כי-אם אדם גדול, אדם נפלא. אכן מעודי לא האמנתי לעם מדי דברו על-דבר אנשים גדולים – ואוסף להאמין, כי אין זה בלתי-אם בעל-מום הפוך, אשר מכל-הדברים נתן לו מעט ואשר מן-הדבר האחד יש לו רב מדי".



וכאשר כלה סרתוסטרא לדבר את הדברים האלה באזני הגבן ובאזני האנשים אשר היה להם תמיד לפה ולמליץ, ויפן ברוח מרה מאד אל תלמידיו ויאמר:



"אמנם כן הוא, אתם רעי! בהתהלכי בין בני-אדם הנני כמתהלך בין שברים ומפלי-בשר אשר לאדם!



וזה הנורא לעיני: כי מוצא אני את האדם רצוץ לרסיסים ופזור כמו על פני שדה-מלחמה ושדה-שוחטים.



ואם תתמלט עיני מכל אשר-עתה אל אשר היה לפנים, ומצאה תמיד כדבר הזה: שברים ויצרי מפלי בשר ומקרים אכזרים – ולא אדם!



כל-אשר עתה ואשר היה לפנים על האדמה – אללי רעי! – הלא זה אשר אנכי לא אוכל שאתו; וגם לחיות לא ידעתי, לולא ראה הייתי, אשר יראה את הבא עוד.



ראה ומבקש וברא ועתיד וגשר אל העתיד – ואף גם בעל-מום על יד הגשר ההוא: את-כל אלה יחדו היה סרתוסטרא.



וגם אתם הן שאלתם את נפשכם פעמים הרבה: “מה לנו סרתוסטרא!” וכמוני נתתם לנפשכם תחת מענה רק שאלות.



האיש מבטיח הוא? או מקים דבר? איש לוכד? או יורש? סתו? או מחרשה? רופא? או מתרפא?



החוזה הוא? או איש-אמת? גאל? או כובש? טוב? או רע?



מתהלך אנכי בין בני-האדם כמתהלך בין שברי עתיד: זה העתיד אשר אשורנו אנכי.



וזה כל חזוני והגיגי: כי אחזה ואכנס את-כל אשר היה שבר יחידה ומקרה אכזרי.



כי איך זה נשאתי להיות אדם, לולא ידעתי כי חוזה האדם ופותר-חידות וגואל למקרה!



אשר יגאל את כל-עבר ויהפוך את “כל-היה” ויעשנו ל“ככה חפצתי!” – הנה זה אשר יהיה לי גאלה!



חפץ – זה אשר יהיה שם הגאל הנותן שמחות: ככה הוריתיכם, רעי! ועתה הוסיפו נא על התורה הזאת עוד זה: גם החפץ עוד נחשב לי שבוי.



אשר יחפוץ – יגאל: אבל מה-שם הדבר השם כבלים גם על יד הגאל?



“אשר היה”: זה שם הדבר אשר יהיה לחרק-שנים לכל חפץ ולתוגתו החרישית. אין אונים הוא בפני הדבר אשר נעשה – עומד הוא וראה רק רע בכל אשר עבר.



לא יוכל החפץ להשיב את-זה אשר חפץ; לא יוכל לנפץ את העת ואת תשוקת העת – זאת היא התוגה החרישית אשר לחפץ.



אשר יחפוץ – יגאל: אבל מה הדבר אשר ימציא החפץ לו בנפשו לבעבור תסור ממנו תוגתו וילעג לכלאו?



לאויל יהיה כל שבוי! באולת אומר החפץ השבוי לגאל את נפשו.



כי לא תשוב העת ברוצה: הנה זה כל חמתו, “זה, אשר היה” – ככה תקרא האבן אשר יבצר ממנו לגל אותה.



וככה הוא גולל אבנים מרב חמה ורוח מרה ואת נקמתו הוא נותן בכל אשר לא יחוש כמוהו קצף ורוח מרה.



וזה הדבר אשר זה הגאל – החפץ – יהיה למביא מכאובים: מכל נפש אשר יבצר ממנה לסבול לוקח הוא את נקמתו תחת אשר לא יוכל לשוב.



וזאת לבדה היא הנקמה: שנאת החפץ לעת ול“כל-היה” אשר לה.



אכן אולת גדולה שוכנת בחפצנו. וזה אשר יהיה לקללה לכל יצור האדם, כי למדה האולת הזאת גם את דרך הרוח!



את רוח הנקמה: הנה זאת, רעי, היתה עד כה מבחר מחשבת האדם; באשר מכאוב שם יהיה נא גם ענש.



" ענש " – הלא זה השם אשר תקרא הנקמה עצמה לנפשה: בדבר-כזב זה תתחסד והיתה כברת-לב.



ויען אשר כל המבקש כאב דיו על בלתי יכלתו לשוב ולחפוץ – לכן כל חפץ וכל חיים לא יהיו – בלתי ענש.



ואז התגלגל עב על פני עב וירד על הרוח: עד כי באחריתו הטיף השגעון לאמר: “כל אשר-יש יחלוף – ולכן אות הוא כי מגיע לו לחלוף.”



“וזה לבדו יהיה לישר, זה החק אשר לעת, אשר אכל תאכל את בניה”: ככה הטיף השגעון.



"רק במשפט וצדקה ערוכים המעשים והכל עשוי בישר וענש. הוי מי יתן גאלה ממרוצת המעשים ומענש “היות”? – ככה הטיף השגעון.



היש גאלה כל-עוד אשר יש ישר-נצח? הוי אבן אשר לא תגל היתה אבן זאת אשר ל“כל היה”: וגם הענשים היו לדבר-נצח!" ככה הטיף השגעון.



"נבצרה לכחד מן העולם מעשה אשר נעשה: כי איך זה יהיה בגלל הענש ללא- נעשה! אכן זה לנו הנצח אשר לענש “היות”. כי היותנו גם הוא יהיה תמיד למעשה ולענש!



“עד כי יבוא היום אשר יגאל החפץ את נפשו והיה החפץ ללא-חפץ –” ואתם אחי הלא ידעתם היטב מליצה-חידה זאת אשר חקרה השגעון.



ואנכי הנהגתי אתכם ממליצות-חידות אלה והלאה ביום למדי אתכם לאמר: “החפץ הוא הברא”.



כל “אשר היה” יהיה לשבר ולחידה ולמקרה אכזרי – עד כי ידבר החפץ אליו: הנה ככה חפצתי"!



– עד כי ידבר אליו החפץ הברא: “הנה ככה אנכי חפץ! הנה ככה אחפוץ!”



ואולם הדבר כבר ככה? ומתי יהיה כדבר הזה? הכבר פתח החפץ ממוסרות אולתו?



אם כבר היה החפץ לגאל לנפשו ולמביא שמחות? ואם השכיח כבר מלבו את רוח הנקמה ואת כל חרק השנים?



ומי למד אותו עשות שלום אל העת וגם את הנשא מכל מעשה שלום?



שומה על החפץ לחפוץ את הנשא ממעשה שלום, אשר הוא החפץ אל הכח –: אבל איך יהיה כדבר הזה? מי ילמד אותו גם את הדבר לשוב ולחפוץ?"



– ובהגיע סרתוסטרא אל הדברים האלה ויעמוד פתאם מדבר ויהי מראהו כלו כמראה איש אשר נבהל מאד מאד. ויהי הוא מביט בעינים מלאות פלצות על פני תלמידיו ועינו נקבה כמו חץ את כל-מחשבותם ואת-כל סתרי מזמותיהם. ואולם מקץ רגע קטן שב וישחק ויאר פניו ויאמר:



“אכן כבד מאד לשבת עם בני אדם יחדו, כי כבד מאד להחריש. ואף-כי על איש-שפתים האהב לדבר”. ­–



כה אמר סרתוסטרא. ואולם הגבן שמע את-כל הדברים ויהי מכסה את-פניו בכל עת שמעו, ובשמעו עתה את סרתוסטרא משחק וישב ויבט כמתאוה ובנחת אמר:



אבל מדוע זה ידבר סרתוסטרא אלינו אחרת מאשר ידבר לתלמידיו?"



וסרתוסטרא ענה: “מה-יפלא! אל גבנים יש לנו הצדקה לדבר דברי גבנונים!”



והגבן ענה: "אמן טוב הדבר! ואל תלמידים יש לנו הצדקה להיות מגלי-סוד מבית–התלמוד.



אבל מדוע זה ידבר סרתוסטרא אחרת לתלמידיו מאשר ידבר – אל לבו הוא?" –


  

על חכמת האדם


לא הגבה – המורד הוא הנורא!



המורד אשר משם פרצת העין למטה והיד תמשש למעלה – אשר אז יכה הלב בתמהון בגלל חפצו הכפול.



התמצאו רעי את החפץ הכפול אשר גם ללבי אני?



הלא זה המורד אשר לי אני וזאת השואה אשר לנגדי אני: אשר פרצת עיני למרום וידי מתאמצת להתחזק ולהשען – על פני מעמקים!



אל האדם מדבק חפצי, בכבלים אתקשר אל האדם, יען כי רוחי מסיעני בחזקה אל האדם העליון: כי שמה שאף חפצי השני.



ובעבור זאת אחיה כמו עור בין בני אדם, וכמו לא ידעתים: אשר לא תאבד לידי האמונה בדבר מוצק.



לא ידעתיכם, אתם בני אדם: הנה זאת החשכה המנחמת פרושה על סביבי מעת אל עת.



יושב אני במבוא השער נכון לכל נבל ושאל: מי איש חפץ לרמותני?



וזאת לי חכמת-האדם הראשונה: נותן אנכי את בני האדם לרמותני, למען היותי חפשי מעמוד על המשמר תמיד מפני אנשי מרמה.



כי איך זה הצליח האדם להיות עגן לנטל משאי, לו היתה שומה עלי לעמוד על המשמר מפני האדם! כי אז על-נקלה יבא הרוח ונטלני בחזקה למעלה ומשם והלאה!



אכן זה לי כרוב הסוכך על גורלי: אשר אין לי חפץ לסך עלי.



מי אשר יחפץ לשבת עם האדם ונפשו לא תתעלף בצמא – ולמד האיש הזה להיות שתה מכל הכוסות למיניהן; ומי אשר יחפץ לשבת עם האדם ולהיות טהור כבראשנה – ולמד האיש הזה להתרחץ גם במים נרפשים.



וכה דברתי מעת אל-עת אל לבי, לבעבור נחם אותי: הבה נא, עורה נא, לב זקן! אסון קרך: יהי נא לך כמו היה – אשרך!



אכן זאת לי חכמת-האדם השנית: את הפתר אכן שבעתים מחני את הגאים.



האין פתיות אשר הכלמנוה אם לכל חזיונות-תוגה? ואולם אם הכלמנו את הגאון, ויצא ממנו דבר נבחר שבעתים גם מן הגאון.



לבעבור הבט בלב-טוב אל החיים,שומה היא, כי יצחקו לפנינו היטב את צחוק-החיים: ואולם למלאכה הזאת דרושים לנו מצחקים טובים.



ומצחקים טובים על הבמות מצאתי תמיד את הפתים: מצחקים הם והם חפצים כי ירבו המביטים בהם מדי צחקם, –כל רוחם מלא את החפץ הזה.



מעלים הם את נפשם על הבמות, בראים הם את נפשם, בקרבתם אהבתי תמיד להביט אל החיים, – כי זה אשר ירפא נפש איש בהיותו קשה-רוח.



לכן אחן את הפתים, כי רפאים הם לי לקשי-רוחי ומקשרים אותי אל האדם כמקשר לחזון-משחק.



ואף גם זאת: מי ימד לנו את עמק כל הענוה אשר לרוח הפתה! לב טוב וחומל לו בגלל ענותו.



מכם הוא חפץ ללמוד את אמונתו בנפשו הוא; מבט עינכם יהיה לו למזון, את התהלה הוא אוכל מעל פני כף ידכם.



וגם לכזביכם עוד יאמין אם תיטיבו לכזב על אדותיו: כי במעמקיו יאנח לבו: “מה אנכי!”



ואם לזאת נקרא צדקה נאמנה, אשר לא תדע הצדקה את נפשה, כי עתה אין הפתה יודע דבר מכל ענותו! –



וזאת לי חכמת-אדם השלישית אשר לי: אשר לא יניא אותי פחדכם מהביט אל הרעים.



שמחתי מאד לראות את הנפלאות, אשר השמש הלהטת יחמה ובקעה אותן: נמרים ותמרים ונחשים משתקשקים.



וגם בקרב האדם נמצא זרע יפה אשר יחמתו שמש להטת ורעות רבות אשר יפליאו אותנו.



ואולם כאשר לא נחשבו חכמיכם לי לחכמים עד-בלי די, כן מצאתי גם את הרשעה והנה טובה היא משמעה. ופעמים רבות שאלתי במנוד ראש: מדוע זה עוד תשתקשקו, אתם הנחשים המשתקשקים?



חי אני, יש עתיד גם לרע! עוד לא נמצא לבני אדם הדרום הלהט עד היום הזה.



אכן רב מספר הדברים אשר נחשבו לנו לרעות נוראות, והם רק שנים עשר זרת רחבם וארכם שלשה חדשים! ואולם יש יום אשר צפעונים גדולים שבעתים מאלה עוד יולדו על פני הארץ.



כי לבעבור היות לאדם העליון גם הצפעוני הראוי לו, הוא הצפעוני העליון, הלא לזאת שומה היא, כי עוד שמש להטת רבה תיקד על-פני יער-קדומים אשר לח!



עד כי יהפכו בראשנה חתוליכם הפראים והיו לנמרים ועד כי יהפכו בראשנה צפרדעי –הרוש אשר לכם והיו לתנינים: לבעבור ימצא לפניו הציד הטוב גם ציד טוב!



ואף אמנם, אתם הטובים והצדיקים רבות לי ללעג לכם על-דבר פחדכם מפני הנפש הלזו אשר קראו לה עד עתה “שטן”!



הנה ככה נכריה נשמתכם לכל גדול, עד-כי נורא יחשב לכם האדם העליון מרב טובו!



ואתם, החכמים והיודעים, הלא תנוסו על נפשכם מפני יקוד שמש הדעת, אשר בו ירחץ האדם העליון את מערמיו בתאות נפש!



אתם בני אדם הנשאים, אשר אתכם הביטה עיני עד כה, הלא זה אי-אמונתי בכם וזה לעגי המסתר: יועץ אני אתכם כי תקראו לאדם העליון אשר לי – שטן!



אוי לי כי שבעתי את הנשאים ואת-הטובים האלה: מרום גבהם נטלתני נפשי למעלה וחוצה ומשם והלאה ועד האדם העליון!



חיל אחז אותי בראותי את הטובים האלה במערמיהם: אז צמחו לי כנפים לעוף מזה עד לעתידות רחוקים.



לעתידות רחוקים שבעתים ולפאתי-דרום מלאות שבעתים רוחות דרום, אשר לא יראה כמוהן יוצר גם בחלומו: אל המקום אשר שם יתבוששו כל אלהים בראותם כי לבושים המה!



ואולם בעוד תתחפשו בלבושים חפצתי להיות אתכם, אתם הקרובים ואנשי דורי; וכי תהיו כלולים בהדר ומיפים ומכבדים כתור “הטובים והצדיקים”, –



וכי אני גם אני אתחפש בלבוש ואשב ביניכם – עד כי לא אכיר עוד את נפשי וגם לא אתכם: הנה זאת לי חכמת האדם האחרונה. –



כה אמר סרתוסטרא.


  

הדממה החרישית


מה-זה נעשה בי, רעי? הנה אתם ראים אותי נפעם ונדחף ומקשיב על-אפי וחמתי ונכון ללכת – אויה, נכון אני ללכת מעמכם!



אמנם כן הוא, רעי. עוד הפעם שומה על סרתוסטרא לבא אל בדידתו; ואולם באין-תשוקה ישוב הפעם הדב אל מאורתו!



מה-זה נעשה בי! מי זה יצוה עלי כזאת? אויה גברתי הקצפת שאלת מעמי כזאת והיא הדברת בי; הקראתי כבר באזניכם בשמה?



אתמול לעת ערב דברה אלי הדממה החרישית. זה שם גברתי הנוראה.



וזה אשר היה; – כי את-כל הנעשה בי אספר באזניכם, ולא תקשיחו עוד את לבכם מן ההולך פתאם!



הידעתם את חרדת האיש הנוטה לישון? –



עד לבהונות רגליו יחרד, יען כי ישמט הקרקע מתחת רגליו והחלום יחל.



את-הדבר הזה אני מגיד לכם למשל. אתמול בתוך הדממה החרישית שמט הקרקע מתחת לי והחלום החל.



הקו המורה נעתק ממקומו, מורה-השעות אשר לחיי שאף רוח; – מעודי לא שמעתי דממה אשר כזאת על סביבי, עד כי נבהל לבי.



אז ידבר אלי, וקול ולא ישמע, לאמר: "הידעת כזאת, סרתוסטרא?! "



ואני צעקתי לקול הדממה הזה ודמי חלף מקרב פני; ואולם החשיתי.



אז ידבר אלי שנית וקול ולא ישמע, לאמר: “אכן ידעת זאת, סרתוסטרא' ורק דבר לא תדבר!” –



ואני הייתי כקשה-ערף ועניתי ואמרתי: “כן הוא, ידעתיה, ואולם לא חפצתי להגידה!”



אז ידבר אלי עוד הפעם וקול לא ישמע לאמר: לא חפצת, סרתוסטרא? האף אמנם אמת הדבר הזה? ואולם אל נא לך התחבא אל תוך קשי-ערפך!" –



ואני בכיתי וחרדתי כמו ילד ואמרתי: "אכן חפצתי, ואולם איך אוכל כזאת! נקני נא הפעם מן הדבר הזה! גדול הוא ממני ומכחי!



אז ידבר אלי עוד הפעם וקול לא ישמע לאמר: “מה-בצע בנפשך אתה סרתוסטרא! דבר את דברך והתפוצץ!” –



ואני עניתי ואמרתי: “אוי לי, האם זה דברי אני? מי אנכי? מחכה אני לטוב ממני, אשר אינני שוה גם כי אתפוצץ אליו”.



אז ידבר אלי עוד הפעם וקול לא ישמע לאמר: “מה-בצע בנפשך אתה? עוד לא היית לי ענו למדי. יש לענוה עור והוא קשה עד-בלי תכלית”. –



ואני עניתי ואמרתי: מה-לא נשא עור ענותי עד עתה! לרגל גבהי אני מתגורר: עד כמה יגבהו ראשי-הרי? עוד איש לא הגידה לי. ואולם ידעתי היטב את עמקי".



אז ידבר אלי עוד הפעם וקול לא ישמע לאמר: אי לך סרתוסטרא! מי איש אשר לו להעתיק הרים, והעתיק איש כזה גם עמקים ושפלות". –



ואני עניתי ואמרתי: “עוד דברי לא העתיק הרים ואשר דברתי לא השיג עוד את האדם. אמנם הלכתי לקראת בני האדם, ואולם לא באתי עוד אליהם”.



אז ידבר אלי עוד הפעם וקול לא ישמע לאמר: “מי אתה כי תדע את אשר יעשה ואת אשר לא יעשה! גם הטל נופל על פני העשב בהיות הלילה מחריש ודומם כלו”. –



ואני עניתי ואמרתי: "אכן לעגו לי במצאי את דרכי לבדי ובלכתי עליו; ובאמת הלא חרדו אז רגלי תחתי.



וככה דברו אלי: “שכחת את הדרך, ועתה עוד מעט ושכחת גם הלוך!”



אז ידבר אלי עוד הפעם וקול לא ישמע לאמר: "מה בצע בלעגם! אדם אתה אשר שכחת שמע, כי על כן קום וצוה!



האם לא ידעת מי האיש הדרוש לרבים מאין כמוהו: הלא האיש המצוה גדולות!



כבד לעשות גדולות: ואולם כבד שבעתים לצוות גדולות.



וזה עונך אשר לא יכפר: יש לך הכח, ולמשול אין אתה חפץ". –



ואני עניתי ואמרתי: “חסרתי את קול הארי לבעבור צוות”.



אז ידבר אלי עוד הפעם, והקול כקול דממה דקה מאד לאמר: " הדברים הנאמרים בלאט הם המביאים את הסערה. מחשבות ההולכות ברגלי-יונים הן הנהגות את העולם.



אי לך סרתוסטרא! לך והיית הצל לפני זה אשר יבא: ככה תצוה ומדי צוותך תעבור בראש." –



ואני עניתי ואמרתי: “אכן בושתי”.



אז ידבר אלי עוד הפעם וקול לא ישמע לאמר: כי עתה שוב והיית לילד והיית באין בושה.



עוד גאון צעירתך חופץ עליך, כי אחר לבוא מועד צעירתך; ואולם מי החפץ להיות לילד ונצח זה גם את צעירתו". –



ואני העמקתי לחשוב מחשבות ואחרד חרדה גדולה, ובאחריתי אמרתי את אשר אמרתי בראשונה לאמר: “לא חפצתי”.



אז קם שחוק מסביב לי, אויה, מה-קרע השחוק הזה את קרבי ומה-שסע את לבי!



אז ידבר אלי בפעם האחרונה לאמר: "אי לך סרתוסטרא! פריך בשל, אך אתה לא בשלת עוד למען פריך!



לכן קום ושוב לבדידתך עד כי תהפך והיית רך". –



ועוד הפעם והנה שחוק והכל גז, ואחרי כן קמה דממה מסביב לי ותהי כדממה כפולה. ואני שכבתי על פני הארץ וזעתי שטפה מכל יצרי.



– ועתה הנה שמעתם את-כל ומה הגיע לי כי אשוב לבדידתי. לא כחדתי מכם דבר, רעי.



ואולם גם את-זה שמעתם מפי ומי האיש אשר היה המחריש מכל האדם – וגם חפץ להיותו!



הוי רעי! עוד רבות לי להגיד לכם, עוד רבות לי לתת לכם! מדוע זה לא אתננה? הכילי אנכי?" –



ובדבר סרתוסטרא את הדברים האלה ותפול עליו יד המכאוב עם קרבת הפרדו מעל רעיו ויבך בקול גדול ולא ידע איש לנחמו. ובהיות הלילה, ויקם וילך לבדו לדרכו ויעזוב את רעיו.


  


כה אמר סרתוסטרא.



כה אמר סרתוסטרא.


  

חלק שלישי


מביטים אתם למעלה, כאשר תחפצו בהתנשאכם



ואני מביט לארץ, יען כי נשא אני.



מי בכם יכול לשחק ולהיות נשא גם יחד?



האיש אשר יעלה על ההרים הגבהים, ושחק זה לכל



שעשעי-תוגה עם מצקות-תוגה יחד".



סרתוסטרא,



על הקריאה והכתיבה




ההולך


כחצות הלילה וסרתוסטרא עבר בדרכו את כתף האי ויבא עם עלות הבקר עד החף אשר מנגד: כי אמר לרדת באניה שם. והמפרץ מפרץ טוב, אשר אותו חמדו גם אניות נכריות להשליך בו את-עגנן, ויהי הן לוקחות עמהן את האיש אשר חשקה נפשו לעלות מאיי-העדן ולעבור את הים. וסרתוסטרא עלה את ההר, ומדי לכתו זכר את-כל ארחותיו הרבים והגלמודים אשר הסכין אליהן מנעריו, ויזכור את רבי ההרים ואת כתפי ההרים ואת ראשי ההרים אשר כבר עבר אותם עד עתה.



ואל לבו אמר: עובר-דרך אנכי מעודי ועלה-הרים. אין זאת כי לא אהבתי מישור ואף לא אהבתי לשבת ימים רבים תחתי.



ויהי נא גורלי אשר יהיה ויבא עלי אשר יבא עוד, – והיה גם זה רק מסע ועלות בהרים: אכן רק מאשר בנפשו יבא עוד על האדם באחריתו.



עברה העת אשר מקרה באני יום יום, ומה-יש עוד לקרותני, ולא עלה כבר בחלקי!



הנה שוב ישוב אלי ובא יבא באחריתי רק זה אשר היה עצם מעצמי ומפזר ימים רבים בנכר בין אלפי ענינים וקורות.



ועוד גם זה ידעתי: עומד אנכי עתה לפני ראש-ההר האחרון אשר נשאר לפני עוד ואשר נמנע ממני עד כה. אוי לי כי את הכבד מכל דרכי עלי ללכת עתה! אוי לי כי את הגלמוד מכל מסעי עלי להחל עתה!



אבל מי איש כגילי, ולא ימלט זה לנצח מלפני יום אשר כזה! יום אשר יגיד לו: רק עתה אתה הולך את-דרך גדלך! ראש-הר ותהום – כל אלה יהיו לך לדבר אחד!



הולך אתה את-דרך גדלך: ואשר היה עד עתה פחדך האחרון, זה יהיה לך כעת מקלטך האחרון!



הולך אתה את-דרך גדלך:  וכאשר תדע כי אין דרך עוד מאחריך, והיה לך זה מבחר אמץ רוחך.



הולך אתה את-דרך גדלך: ופה לא יתגנב עוד איש מאחריך! כף רגלך באשר היא שם תמחה מאחריך את הדרך, וממעל לה יהיה כתוב: אין מבוא.



ואם יחסרו לך אז כל הסלמות, ולמדת לעלות על קדקד ראשך גם הוא: כי אין זה תאמר לעלות למעלה וכזאת לא תעשה?



על ראשך אתה ומעל לבך והלאה! גם את הרך בך תהפוך עתה להיות הקשה בך.



כל-אשר חמל את נפשו רב מדי והיתה לו חמלתו זאת באחריתו למחלה. ברוך יהיה לך כל-אשר יקשה אותך! אין אנכי משבח את הארץ אשר היא – זבת חלב ודבש!



טוב לאדם ללמודלהעלים עין מנפשו לבעבור ראה הרבה: – זה הקשה דרוש לכל עלה בהרים.



ומי אשר בעיניו יהרוס אל הדעת, ולא ידע האיש הזה מכל הדברים בלתי-אם את פניהם מחוץ!



ואתה סרתוסטרא הלא חפצת לראות את כל הדברים עד היסוד בם עם פניהם ואחוריהם: לכן עליך היא שומה לעלות ממעל לך והלאה, – למעלה, למרום, עד אשר גם את ככביך תראה מתחת לך!



ואף אמנם כן הוא! כי אשפיל להביט על נפשי וגם על ככבי: אז יהיה לי זה לראש-הרי, אז יהיה לי לראש-הרי האחרון! –



כה אמר סרתוסטרא אל לבו מדי עלותו, והוא מנחם את לבו במשלים קשים, כי היה לבו כאב כאשר לא היה מעודו. ובהגיעו עד למרום כתף ההר, וירא והנה הים אשר מנגד פרוש לפניו, אז עמד תחתיו דומם ויחרש עת רבה. והלילה מסביב קר במרומים אלה ובהיר וזרוע ככבים.



ובאחריתו אמר אל-לבו בעצב: אכן הכרתי את-גורלי. הבה-נא, נכון אנכי! הנה זה החלה בדידתי האחרונה!



אוי לי, הנה הים השחור והאבל הזה אשר מתחתי! אוי לי, הנה העזובה החשכה וההרה הזאת! אוי לי, אתה גורלי ואתה הים! אליכם אנכי יורד עתה!



לפני העליון מכל הרי אנכי עומד פה ולפני הארך מכל מסעי: לכן עלי לרדת עמוק עמוק, שבעתים מכל-אשר ירדתי מעודי:




- עמוק עמוק אל תוך הכאב, שבעתים מכל-אשר ירדתי מעודי, ועד לתוך השחורה מכל התהומות! זה הדבר אשר חפץ גורלי: הבה נא, נכון אנכי!




מי הוליד את-ההרים הגבהים? ככה שאלתי את-נפשי לפנים. אז דרשתי וידעתי כי הים הוא המוליד אותם.



וכתובה התעודה הזאת באבניהם ובקירות ראשיהם. רק מעמקי מעמקים עלה העליון עד למרום עליותיו. –



כה אמר סרתוסטרא מדי היותו על ראש ההר אשר שם הקר; ובבאו עד לפני הים והוא עומד בדד בין הסלעים, ויהי עיף מדרכו ומלא כליון-נפש שבעתים מבראשנה.



אז ידבר: עוד ישן הכל וגם הים עודו ישן. שכורת-שנה ונכריה מבטת עינו אלי.



ואולם רוח אפו חם – את-זאת אחיש בנפשי. וגם את-זאת חשתי בנפשי כי חולם הוא. מתגולל הוא בחלומו על פני כרים קשות.



הטה אזנך ושמע! מה-מתיפח הוא מרב זכרונות רעים! – או האם תקות רעות הן?



עמך אנכי בעצב, את החיה הקדרת, ועל נפשי חרה אפי בגללך.



אוי לי כי אין די אונים לידי! חי אני אם לא בכל לבי חפצתי לגאלך מחלומותיך הרעים! –



ובדבר סרתוסטרא את הדברים האלה וישחק מר בקשי רוחו על נפשו. מה-לך סרתוסטרא! אמר – הלים אתה אומר לשיר נחמה?



אי לך סרתוסטרא, אי לך כסיל מלא אהבה וכבד אמונה וכבד בטחון! ואולם ככה היית תמיד: תמיד נגשת גלוי-לב אל-כל נורא.



את-כל חיה רעה עוד סלסל תסלסל. מעט נשמת רוח חמה, מעט מגע רך אשר לכף רגלה: – ואתה נכון כרגע לאהבה אותה ולהתרפק עליה.



האהבה היא אסון הבדד, האהבה לכל אשר רק רוח חיים באפו! אכן רק לשחוק אהיה באולתי ובענותי אשר באהבתי! –



כה אמר סרתוסטרא, ובדברו שחק שנית. אז זכר את רעיו העזובים, – ויהי כמו חטא להם במחשבותיו, ויקצוף על מחשבותיו. ובעוד רגע וישב המשחק ויבך: – מקצף ומכליון-נפש בכה סרתוסטרא מרה.


  

על המראה והחידה

א


ויהי כאשר נשמע בין אנשי האניה, אשר סרתוסטרא נוסע גם הוא – כי היה איש אשר עלה עמו יחדו מאיי-העדן לרדת גם הוא באניה – ותקם בהם תשוקה גדולה עם תוחלת. ואולם סרתוסטרא החריש שני ימים ויהי קר וחרש מעצב ולא ענה דבר גם על מבטי-עיניהם וגם על שאלותיהם. ויהי בערב יום שני, אז שב ויפקח את-אזניו, ורק החרש החריש עוד: כי דברי נפלאות זרות עם שואות פתאם מצאו האזנים לשמוע באניה הזאת, אשר ממרחקים באה ולמרחקים רבים שבעתים מועדות פניה. וסרתוסטרא היה מעודו רע לכל האנשים אשר ירחיקו לנסוע ואשר לא יחיו בלתי-אם בהשליכם נפשם מנגד. אכן באחריתו ותפתחנה פתאם שפתיו גם הן מדי הרבותו לשמוע וקרח לבו נמס: – אז פתח את-פיו וידבר לאמר:



לכם המחפשים אמיצי הלב, לכם המנסים ולכל אלה אשר עם מפרשי תהו ירדו באניות בלב ימים נוראים, –



לכם שכורי החידות ועליזי בינות-ערבים, אשר נשמתכם מושכת אתכם בזמירות חלילים אל-כל תהום מתעה:



כי לא למשש אתם חפצים ביד-מפחדים אחרי כל חוט, ובאשר תוכלו לחוד, שם תתעבו להחליט דבר –



לכם כלכם אספר את החידה אשר ראיתי – מראה היא אשר לבדד מכל בדד. –



קדר הלכתי בימים האחרונים בין דמדומים אשר מראיהם כמראה המתים, – קדר וקשה-לב ושפתי סגרות ומסגרות. הן לא רק שמש אחת שקעה עלי.



ומסלול עלה פרא בין אבני חצץ, והוא פתלתול וגלמוד, אשר גם עשב וגם שיח לא יספחו עוד אליו: מסלול-הרים הוא אשר התפורר תחת רגלי הממרה.



אלם דרכתי על חלקי אבנים אשר צללו בלעגם, את האבן אשר נתנה למוט רגלי רמסתי: ככה העפילה רגלי לעלות מעלה מעלה.



מעלה מעלה: – למרת הרוח אשר משך אותי מטה מטה ועד למעמקי תהומות, זה רוח הכבדות, זה שטני ואויבי מאז.



מעלה מעלה: – אף-כי ישב עלי זה אשר חציו גמד וחציו עטלף; נכה-רגלים ישב ועשה נכים; והוא מזיל עופרת אל אזני ונטפי מחשבות עופרת אל תוך לבי.



"הוי סרתוסטרא! הפטיר חרש מלה אחרי מלה בלעגו. אתה אבן החכמים! אל על השלכת את רוחך לבדך, ואולם חק הוא: כל-אבן משלכת – שוב תשוב ותפול!



הוי סרתוסטרא! אתה אבן החכמים, אתה אבן הקלע, אתה מפצץ הככבים! את רוחך לבדך השלכת אל על, – ואולם כל אבן משלכת – שוב תשוב ותפול!



וזה לך ענשך: לשאת את נפשך לבדך ולהיות נרגם באבניך אתה. אי לך, סרתוסטרא! הן הרחקת מאד להשליך את האבן – ואולם עליך תשוב לנפול!"



ואחרי כן החריש הגמד ויהי מאריך בהחרישו. ואולם דבר החרישו היה לי ללחץ אשר לחצני מאד; בשבת השנים ככה, והיו גלמודים שבעתים משבת האחד גלמוד!



עלה עליתי, חלם חלמתי, חשב חשבתי – ואולם כל אשר מסביב לי לחץ אותי. לחולה נמשלתי אשר מדוה אכזרי הוגיעהו עד להרדם ואשר חלום אכזרי ממנו שב ויעירהו מתרדמתו. –



אכן יש בי דבר אשר פי יקרא לו אמץ-רוח – והוא אשר המית לי תמיד את כל קשי רוחי. אז צוה אמץ רוחי זה לעמוד רגע תחתי ולדבר לאמר: “שמעה נא הגמד! אתה! או אנכי!” –



אמץ-הרוח הוא הנבחר מכל הממותתים, – אמץ-הרוח המשתער על אויבו; אכן יש צליל שעשעים בכל דבר השתערות.



והאדם הוא האמיץ מכל החיות: כי על כן התגבר על כל חיה. בצליל שעשעים התגבר גם על כל מדוה – ומדוה האדם הלא זה העמק מכל המדוים.



אמץ-הרוח ממותת גם את החלחלה אשר תאחז את האדם מדי עמדו על-פי תהומות: ואי המקום אשר שם לא יעמד האדם על-פי תהומות? האין ראה גם הוא רק – ראה תהומות?



אמץ-הרוח הוא הנבחר מכל הממותתים; אמץ-הרוח ממותת גם את החמלה, והחמלה הלא העמקה מכל התהומות; ככל אשר יעמיק האדם להביט אל תוך החיים כן יעמיק להביט גם אל תוך הכאב.



ואולם אמץ הרוח הוא הנבחר מכל הממותתים, – אמץ הרוח המשתער על אויבו; הוא את המות גם הוא, כי אמר יאמר: הלזה יקרא חיים? הבה נא! הבה עוד הפעם!"



ובדברים אשר כאלה יש צליל שעשעים הרבה. מי אשר אזנים לו ישמע. –


  

ב


“הבה נא, גמד! קראתי. אני! או אתה! ואולם אני החזק משנינו–: אתה טרם תדע את מחשבתי העמקה כתהום! אותה – הן לא יכלת כי תכילנה!” –



אז בא דבר אשר הקל מעלי את משאי: קפץ הגמד, זה המתאוה, מעל שכי וירד וירבץ על פני אבן ממלי! ואולם המקום אשר עמדנו ראיתי והנה שער.



"ראה נא את השער הזה, גמד! הוספתי לדבר: הנה כפל פנים לו. הנה שני דרכים מתלכדים פה יחדו – ואותם לא עבר עוד איש עד קציהם.



הנה הדרך האחד הארוך הפונה לאחור: מדתו נצח. ועוד זה גם הדרך השני הארוך הפונה מזה והלאה נצח שני הוא.



והדרכים האלה צררים איש לאחיו, מתנגחים הם ראש לעמת ראש: – ופה על יד השער הזה הנה המקום אשר שם יתלכדו יחדו. ושם השער כתוב מלמעלה: “רגע”.



אבל מי איש אשר ילך על הדרך האחד, הלך והוסף הלך והרחק הלאה הלאה: האם תדמה בנפשך, הגמד, כי עד עולם יצרו הדרכים האלה איש לאחיו?" –



“כל דבר ישר יכזב, הפטיר הגמד בשפתיו בבוז. עקמה כל אמת והזמן גם הוא – עשוי מעגל”.



"רב לך, אתה רוח הכבדת! דברתי בקצף, אל נא תקל ככה את משאך אתה! עוד מעט ואעזבה אותך פה באשר אתה רובץ, נכה-רגלים – ואני הלא נשאתיך גבוהה!



ראה נא – הוספתי לדבר – את הרגע הזה! מן השער-הרגע הזה יוצא ויורד רחוב נצח, רחוב ארוך מאד, הפונה לאחור: מאחרינו רבץ הנצח.



האין זה כי כל ענין תחת השמש, אשר יכול לרוץ, כבר רץ את דרך הרחוב הזה? האין זה כי כל ענין תחת השמש, אשר יכול להיות, כבר היה פעם אחת וכבר נעשה וכבר חלף פה?



ואם כל המעשה אשר תחת השמש כבר היה לעולמים: מה אתה חושב, גמד, על דבר הרגע הזה? האין זה כי גם השער הזה כבר – היה?



ואם לא קשורים ככה בקשר אמיץ כל הענינים: אשר ימשוך אחריו הרגע הזה את כל הענינים הבאים? ובכן אפוא – – גם את נפשו עצמו?



כי כל ענין תחת השמש, אשר יכול לרוץ, גם ברחוב הארוך הזה וגם מזה והלאה, הלא שומה עליו כי עוד ירוץ בו בבא עת! –



וגם העכביש הרמש פה לאטו לאור הירח וגם אור הירח לבדו וגם אני וגם אתה העומדים פה בשער ומתלחשים בקול דממה על הדברים אשר בנצח – האין זה כי כלנו יחדו כבר היינו פה?



וגם שוב נשוב עוד ואל תוך הרחוב השני אשר פה עוד נרוץ ומזה ולנוכח פנינו דרך הרחוב הארוך והאיום הזה – האם לא שוב נשוב תמיד ולנצח ככה?" –



ככה דברתי בלט ואת קולי השפלתי הלך והשפל, כי יראתי מפני מחשבתי אנכי ומפני אחורי מחשבתי. אז שמעתי פתאם קול כלב אשר ייליל מקרוב.



המעודי שמעתי קול כלב אשר ייליל ככה? אז רצה מחשבתי לאחור: אמנם כן! בעודי ילד, בשחר ימי ילדותי: – –



– אז שמעתי קול כלב בהילילו ככה. וגם ראה ראיתיו, והוא נעוה ומתפלץ וראשו נטוי למעלה, ומסביב לו דממת חצי הלילה, אשר יאמינו אז גם הכלבים ברוחות:



– עד כי חמלה אחזתני חמלה למראהו. כי עלה הירח במלא אורו בדממת מות מעל-פני הבית, ויעמוד ומראהו כמראה לבת-אש עגלה; – דומם עמד מעל-פני הגג השטוח, כעומד על-פני נחלה נכריה: –



ולמראה הזה נבהל הכלב – כי מאמינים הכלבים בגנבים וברוחות. ובשמעי גם עתה קול יללה אשר כזאת, תאחזני חמלה גם הפעם.



איה איפה הגמד? איה השער? איה העכביש? ואי קול המלחשים? – האם רק חלמתי? ואם אחרי כן הקיצותי? – ראה הנה בין סלעים פראים אנכי עומד פתאם, בדד ושומם באור ירח שומם.



ופה הנה אדם שוכב על פני האדמה! ופה הנה גם הכלב – והוא מדלג וכלו נעוה ונהם, – ועתה הנה הוא ראה אותי בבאי, – ואז ייליל שנית וישאג. – המעודי שמעתי קול כלב קרא ככה לעזרה?



ואף אמנם המראה אשר ראיתי עתה לא ראיתי כמהו מעודי. רעה צעיר ראיתי מתגולל במכאוביו, והוא נחנק ומתנודד ונעוה פנים, ונחש שחור וכבד יוצא ותלוי מפיו.



המעודי ראיתי בפני אדם תועבה רבה וזועה נוראה ככה ככל אשר ראיתי הפעם? האם ישן? – ואז עלה הנחש בלועו וישכהו ויתחזק על לשונו עד בלתי הפרד עוד!



וידי התיקה את הנחש, הלך והתק הלך והתק – ולשוא! לא התיקה ידי את הנחש מתוך לועו. אז קראתי בקול גדול: "כי אתה נשוך בו! נשוך בו!



מלק ראשו! נשוך בו!" – ככה התפרץ קול מקרבי, כי חרדתי ושנאתי, תועבתי וחמלתי, כל הטוב וכל הרע אשר בי, כל אלה יחדו נתנו את הקול האחד הזה. –



ואתם אמיצי הלב אשר מסביב, אתם המחפשים, אתם המנסים, וכל אלה אשר במפרשי תהו ירדו באניות בימים אשר לא יחקרו! אתם עליזי החידות!



חודו נא לי את החידה אשר ראיתי אז, פתרו נא לי את המראה אשר ראה הבדד!



כי מראה היה לי זה וחזון: – מה ראיתי אפוא אז במשל החזון? ומי זה אשר שומה עליו לבא עוד באחרית הימים?



מי זה אפוא הרעה אשר עלה הנחש אל לועו? ומי האיש אשר שומה עליו כי כל הקשה וכל השחור יבא אל לועו?



– ואמנם עשה הרעה ככל-אשר יעץ אותו קול זעקתי, וישך בו, וגם הטיב מאד לנשוך! – ממנו והלאה הרחק מאד הקיא את ראש הנחש: – אז התעודד ויקם.



ולא רעה עוד ולא אדם עוד, – כי אם נהפך כלו ויהי נאור פתאם, וישחק! ככה לא שחק עוד איש מעולם!



הוי אחי, קול שחוק שמעתי אשר לא היה שחוק אדם, – – ומני אז אוכל בי צמאון, כליון נפש הוא אשר לא ידום.



כליון נפש אוכל בי לשחוק ההוא: אויה איך זה אוכל לשאת את חיי עוד! ואיך זה יכלתי כי אשא עתה את מותי! –



כה אמר סרתוסטרא.


  

על אשר האדם למרות רצונו


וסרתוסטרא מענה את-לבו בחידות ומררות כאלה מדי עברו את הים, ואולם כאשר הרחיק דרך ארבעה ימים מאיי העדן ומרעיו, אז התאושש ויתגבר על-כל מכאובו –: ביד רמה וברגלים חזקות עמד שנית אל גורלו: אז ידבר סרתוסטרא אל-לבו הצהל לאמר:



הנה שנית הייתי גלמוד כי ככה חפצתי להיות. גלמוד אנכי לנוכח שמים טהרים ולנוכח ים חפשי – וגם הפעם הנה מסביב לי מועד אחר-הצהרים.



למועד אחר-הצהרים מצאתי את רעי בפעם הראשנה ולמועד אחר-הצהרים גם בפעם השניה –: למועד אשר הולך כל-האור הלך ומחריש.



כי אשר נחשל עוד אחרי האשר בחצי הדרך בין השמים ובין הארץ ובקש זה לו למלון עתה נשמה מאירה: מרב אשר הולך כל-האור הלך ומחריש.



אי לך אחר-הצהרים אשר לחיי! לפנים ירד גם אשרי שלי אל העמק, לבעבור בקש לו מלון; אז מצא לו את הנשמות הפתוחות האלה השמחות בבא להן אורח.



אי לך אחר-הצהרים אשר לחיי! הן כל אשר לי נתתי בעד הדבר האחד הזה: בעד המטע החי הלז אשר למחשבותי ובעד אור-הבקר הלז אשר למבחר תקותי!



רעים בקש לפנים הברא לו ובנים לתקותו הוא: וראה נא, כי לא יכול למצא אותם זולתי אם בעצם ידו- יבראם לו בראשנה.



כי על-כן אנכי עומד אפוא בחצי מפעלי, מדי לכתי אל בני ומדי שובי מעמם; למען בניו שומה היא על סרתוסטרא להשלים בראשנה את בנין נפשו.



כי בכל מאדו אהב האדם רק את בנו ואת מפעלו, ובאשר יש אהבה גדולה לעצמו ולבשרו שם אות הוא להריון: זה הדבר אשר מצאתי אנכי.



עוד בני רעננים באביבם הראשון והם שתולים קרובים איש לאחיו והרוחות מנידים אותם יחדו את עצי גני אלה ועצי מבחר אדמתי.



חי אני, במקום שם שתולים עצים כאלה יחדו, שם איי העדן!



ואולם יש יום ואני אוציאם מן הארץ ואטע את-כל אחד בלבדו: למען אשר ילמוד היות בדד וממרה ונזהר.



וקשה יהיה ונעקש ורך לנטות גם בקשיו; ככה יעמוד לי על שפת הים – מגדל אור חי אשר אין אדון לחייו.



ובאשר הסערות מגיחות אל הים ופי ההרים שותה מים, שם תהיה לכל איש מהם משמרת יום ומשמרת לילה, למען הבחן ולמען הכיר את נפשו לבדו.



לבעבור יכר ויבחן אם הוא כמוני ומבני גילי, – אם אדון הוא לרצון המאריך ימים ומחריש גם בדברו ונותן לאיש שאלתו, כי ככה הוא לוקח גם מדי תתו.



– לבעבור יהיה באחרית הימים לרע לי ולברא וחוגג יחד עם סרתוסטרא –: איש אשר יכתוב את חפצי על לוחותי: אשר ישלם כל דבר וכל ענין שבעתים ככה.



ולמענו ולמען הדומים לו שומה עלי להשלים את נפשי גם אני: לכן אני בורח עתה מפני אשרי ומתמכר לכל אסון – לבעבור בחן ולבעבור הכיר את נפשי גם אני בפעם האחרונה.



וחי אני אם לא היה כבר המועד הנכון אשר אלך; וגם הצל אשר להולך וגם קצר הרוח וגם הדממה החרישית – כלם ענו ואמרו לי: “כבר הגיע המועד הנכון!”



הרוח נשב לי בעד חר המנעול ויאמר “בא!”. הדלת הערימה לי ותפתח לרוחה ותאמר “לך!”.



ואולם רתק רתקתי אל האהבה לבני: התשוקה טמנה לי את המוקש הזה, התשוקה לאהבה – אשר שלל אהיה לבני אשר אאביד נפשי להם.



אם רק חשק אחשק – והיה גם זה לי כבר האביד נפשי. לי אתם, בני! ובדבר הזה יהי נא כל בטחון שלם ולא יהיה בו שמץ תשוקה.



אבל שמש אהבתי רבצה עלי בחמה, בעצם עסיסו רתח סרתוסטרא – אז התעופפו עלי צללים ופקפוקים.



לקרח ולחרף התאותה נפשי: “מי יתן לי קרח וחרף, אשר אחרוק ואשרוק שנית!” ככה נאנחתי – אז עלו מלפני ערפלי קר.



כל-עבר אשר לי פתח את קבריו, ויש אשר עלה משם כאב אשר נקבר חי: – כי רק האריך לישון ויהי נחבא בתכריכי מתים.



הנה ככה קרא אלי באותות כל דבר מסביב: “כבר הגיע המועד!” ואני לא שמעתי; עד אם רעשה באחרונה גם תהומי ומחשבתי נשכה לי.



הוי לתהום-מחשבתי, אשר את מחשבתי שלי! מתי יהיה לי הכח לשמוע אותך חתרת בי ולא אחרד עוד?



עד לצוארי יך לבי בי בשמעי אותך חתרת! גם דממתך עוד חונקת אותי, את הדממת עד לתהום!



עוד לא זדתי לקרא לך כי תעלי: רב לי כי עמי – נשאתיך! עוד לא חזקתי למדי לבעבור היות לי שרירות לב האריה וזדון רוחו!



גם כבדך לבדו כבר היה לי נורא עד בלי די. ואולם יום יבא ואמצא גם את הכח וגם את קול האריה, אשר יקרא לך לעלות!



והיה כי ככה אתגבר עלי, והתאמצתי להתגבר גם מעט עוד מזה והלאה; נצחון שלם יהיה חותם השתלמי! –



ובין כה וכה ואני אתע על פני ימים מבשרי שאה; הגורל, זה מחליק-לשון, משחק אלי; לפנים ולאחור אביט – ואחרית לא אביט עוד.



עוד לא בא לי רגע מלחמתי האחרנה, – או האם זה עתה הוא הולך ובא? אכן ביפי רמיה מביטים בי מסביב הים והחיים!



הוי אחר-הצהרים אשר לחיי!  הוי אשר לפני ערב! הוי חף בלב ים! הוי שלום ברב פקפוקים! עד כמה אני מביט אליכם באין-אמונה!



אכן אין-אמונה אני לעמת מרמת יפיכם! אל האהב נמשלתי, אשר בהיות השחוק רך מדי לא יאמין לו. וכאשר ידחף, זה הקנא, את אהובתו מלפניו והוא ענג גם מדי הקשותו את-לבו, – כן אדחף מלפני את רגע אשרי.



ברח לך, רגע אשרי! בא לי טובך עמך למרות רצוני! נכון אנכי פה לקראת מכאוב עמק – ואתה באת לי ללא מועד.



ברח לך, רגע אשרי! טוב לך כי תבחר את מלונך שם – בקרב בני! רק מהר ולך! וגם ברכם נא ברך לפני-ערב באשרי שלי!



הנה הלילה הולך וקרב: השמש יורדת. לך ועבר – אשרי –



כה אמר סרתוסטרא. ויהי הוא מחכה לאסונו כל הלילה, והוא מחכה לשוא: היה הלילה בהיר ומחריש כאשר היה בראשנה והאשר בא אליו הלך וקרב, הלך וקרב. אך בהיות הבקר לעלות, וישחק סרתוסטרא אל לבו ובלעגו אמר: “הנה האשר רודף אחרי. אכן זה לי, יען כי אנכי לא רדפתי מעודי אחרי נשים. ואולם האשר הלא אשה”.


  

לפני עלות השמש


הו רקיע ממעל לי, אתה הטהור! אתה העמק! אתה תהום-האור! כי אביט אליך ורעד בשרי מרב תשוקות אלהים.



אשר אשליך נפשי אל תוך מרומיך – הנה זה לי מעמקי אני! אשר אסתתר בטהרתך – הנה זאת תמתי אני!



ביפיו מתכסה אלהים: הנה כן אתה מסתיר את ככביך. אין אתה דבר דבר: הנה כן אתה מספר את חכמתך לי.



אלם על פני ים המה עלית לי היום, אהבתך כלמתך מטיפות כבוד-אלהים אל נשמתי ההמיה.



כי באת אלי יפה, בעודך מתכסה ביפיך, כי תדבר אלי אלם, בעודך גלוי בחכמתך:



ואיך זה לא אכיר כל הכלמה החבויה בנשמתך! לפני שמש באת אלי הבדד מכל בדד.



רעים אנחנו למבראשנה: צרה אחת ורגז אחד ותהום אחד לנו גם יחד; ואף גם השמש לנו היא יחד.



אין אנחנו דברים איש לאחיו, כי רבות מדי ידענו: – אלמים אנחנו מביטים איש אל אחיו ומשחקים חרש איש לאחיו את רב חכמתנו.



האם לא אתה האור אשר לאשי? האין לך אתה הנשמה-האחות אשר לבינתי?



יחדו למדנו את-כל; יחדו למדנו לעלות ממעל לנו עד אל עצמנו ולשחק באין-עבים: –



– לשחק באין-עבים לארץ מתוך עינים מאירות וממרחקי אין קץ, בעוד אשר מתחת לנו יתאבכו חזקת-יד ותכלית ופשע כהתאבך גשם.



ואם בדד הלכתי בדרך: למי רעבה נפשי בלילות ובנתיבות עקלקלות? ואם עליתי הרים את מי בקשתי תמיד על ההרים, אם לא אותך?



וכל לכתי בדרך וכל עלותי בהרים: הלא רק עצת צרה ועזרת רגע היו אלה לאיש לא-עזור: – כי התעופף חפץ כל חפצי בי, רק התעופף אל קרבך!



ואת מי שנאתי מכל, אם לא את העבים הנוסעים ואת כל אשר גאל אותך? ואת שנאתי גם היא שנאתי עקב אשר גאלה אותך!



עוין אני את העבים הנוסעים – את חתולי-טרף הזחלים האלה: יען וביען הם לוקחים מעמי ומעמך את-אשר לנו שנינו יחדו – את דברת כן וענות אמן עד אין גבול ותכלית!



את עומדי-בתוך ואת המתערבים האלה אנחנו עוינים – את העבים הנוסעים האלה: אלה בעלי המחצה ומחצית המחצה, אשר ברך לא למדו ואשר גם קלל עד היסוד אינם יודעים.



טוב לי שבת בתוך גיגית תחת שמים סגורים ונבחר לי שבת בלי שמים בתוך התהום, מראות אותך, רקיע אור, מגאל בעבי-מסע!



ופעמים רבות התאויתי להדביק אותם בחדודי חוטי זהב ברק, למען אשר אשתער כמו רעם על בטן סירם הנפוח ואף עליה כמו תף: –



והייתי להם למתופף אכזרי, יען אשר גזלו ממני את אמרת כן ואמרת אמן אשר לך, אתה הרקיע ממעל לי, אתה הטהור, אתה המאיר! אתה תהום-האור! – ויען אשר ממך גזלו את-כן ואת-אמן אשר לי אני.



טוב לי שבעתים שאון ורעם וקללות חזיז ממנוחת-חתולים זאת הזוחלת והפוסחת על הסעפים; וגם בין האדם שנאתי מכל את הולכי-לאט ואת אנשי המחצה ומחצית המחצה ואת עבי-המסע הפוסחים על הסעפים וזוחלים.



ו“מי אשר איננו יודע לברך ילמוד לקלל!” – הנה זאת התורה הבהירה אשר נפלה מתוך שמים בהירים, הנה זה הככב אשר עלה לי ברקיע שמי גם בלילות אפלים.



ואני הנני איש מברך ואומר-כן, אם רק אתה לי על סביבי, אתה הטהור! אתה המאיר! אתה תהום האור! – עוד אל כל התהומות אנכי נשא את אמרת כן שלי המברכת.



למברך הייתי ולאומר כן: הנה זה הדבר אשר נלחמתי עם נפשי ימים רבים והייתי לנלחם, למען אשר חפשיות תהיינה ידי בבא מועד ואברך.



וזאת לי הברכה אשר לי: כי יעמוד כל איש ממעל לכל ענין והיה לו לרקיע שמים והיה לו לגג עגל והיה לו לכפת תכלת ולמבטח נצח. אשרי האיש אשר ככה יברך!



כי נטהר והתקדש כל ענין בבאר הנצח ומעבר לטוב ולרע; וטוב ורע גם המה אינם בלתי אם צללים מפרידים ומצוקות לחות ועבי-מסע.



חי אני אם לא ברכה היא ולא גדופה בלמדי לאמר: “ממעל לכל-דבר תלוים שמי מקרה, שמי תמה, שמי פתע פתאם, שמי שרירות לב”.



" מקרה " – זה הוא היחש הקדמוני אשר לכל העולם, ואותו שבתי ונתתי לכל דבר אשר על הארץ, כי גאלתים מן העבדות מתחת יד התכלית.



ואת החפשה הזאת ואת חדות השמים הזאת פרשתי כמו כפת תכלת על פני כל ענין ממעל, כי למדתי, אשר ממעל להם ובלעדיהם אין כל “חפץ נצח” – חפץ.



את שרירות לב זאת ואת-אולת שגעון זאת הקימותי תחת החפץ הלז, כי למדתי לאמר: "מכל ענין נבצרה האחת – החכמה.



אכן מעט חכמה, ורק דעת מעט נפץ מככב לככב – הלא זאת המחמצת המעטה המהולה אל כל דבר וענין: למען הסכלות מהולה מעט חכמה בכל דבר וענין!



מעט חכמה לא נפלאה ממנו; ואולם את זאת מצאתי לבטח בכל דבר וענין: אשר טוב להם שבעתים לחולל – בכף רגל מקרה.



הו הרקיע ממעל לי, אתה הטהור! אתה הנשא! הלא זאת היא טהרתך, אשר זה עכביש-החכמה אין עמך ואין רשת עכביש-החכמה: – כי אדמת-מחול אתה לי למקרי אלהים, כי שלחן אלהים אתה לי לקביות אלהים ולמשחקי בקביות! –



הפניך יאדימו? אם את אשר לא ידבר דברתי? אם גדפתי תחת אשר אמרתי לברך?



או הכלמת שנים יחדו היא אשר הלהיבה את פניך? המצוה אתה אותי ללכת ולהחריש, יען כי – היום הולך וקרב עתה?



עמוק העולם: – ועמוק שבעתים מאשר חשב היום מאז. לא לכל יש הצדקה להיות לו דברים לפני עלות היום. ואולם היום הולך וקרב: כי על כן נפרד נא עתה איש מעל אחיו!



הו רקיע ממעל לי, אתה הנכלם! אתה הלוהט! הו אתה אשרי לפני עלות השמש! הנה היום הולך וקרב: כי על כן נפרד-נא עתה איש מעל אחיו! –



כה אמר סרתוסטרא


  

על הצדקה המקטינה

א


ויהי כאשר שב סרתוסטרא להיות שנית על היבשה, אז לא הלך ישר אל-עבר פני הריו ומערתו, כי אם דרכים שונות הלך ושאלות שונות שאל, ויהי תר את המקום לארכו ולרחבו, כי על-כן אמר על נפשו בלצון לאמר: “הנה נחל היא אשר ישוב לבוא למקורו ברב נפתולים!” – כי בקשה נפשו לדעת את אשר נעשה עם האדם: הגדל בין כה וכה אם קטן. ויהי היום וירא והנה טור בתים חדשים לפניו, וישתאה ויאמר:



“מה-פשר הבתים האלה?” חי אני כי לא נשמה גדולה הקימה אותם לבעבור היותם לה למופת!



הילד סכל לקח אותם מן הצרור אשר לשעשעיו? מי יתן ובא ילד שני והשיב אותם אל תוך צרורו!



והחדרים והתאים האלה – הבני-אדם יוכלו לבא ולצאת בהם? אכן חשבתי כי עשוים הם למען פסילי צלמי משי, או למען חתולים מלקקים אשר נכונו לתת את בשרם גם הם למלקקים".



וסרתוסטרא עמד ויהי חושב מחשבות. אז ידבר בעצב לאמר: "הנה כל אשר לפני הולך וקטן!



בכל-אשר אביט אראה רק שערים שפלים: מי איש אשר כמוני הלא עבר יעבר אותם, ואולם שומה תהיה עליו – להשתוחח!



הוי מתי יבא היום אשר אשוב שנית אל מולדתי ולא תהיה עוד שומה עלי להשתוחח – ואף כי לפני הקטנים!" – וסרתוסטרא נאנח ויבט למרחקים. –



ביום ההוא נשא סרתוסטרא את משאו על הצדקה המקטינה.


  

ב


עבר אנכי בקרב העם הזה ועיני פקוחות: לא יאבו סלוח לי את-אשר לא צרה עיני בצדקותיהם.



נושכים הם אותי, יען כי אומר אנכי אליהם: לאנשים קטנים דרושות צדקות – ורק כי יקש ממני להבין כי אנשים קטנים דרושים!



דמה לתרנגל בחצר נכריה, אשר גם התרנגלות נושכות אותו. ואולם בגלל זה אין לבי רע עליהם.



נשא אנכי אותם כנשוא כל שערורה קטנה; עקוץ לקטנים נחשבה לי לחכמה בעבור הקפוד.



מדברים הם כלם בי בשבתם בערב אל פני האש; הנה הם מדברים בי, ואולם אין איש מהם – חושב עלי!



הנה זה משפט הדממה החדשה אשר למדתי. שאונם על סביבי ישים אדרת על פני מחשבותי.



שאון הם מרבים איש באזני אחיו לאמר: "מה חפצה העב הקדרת הזאת ממנו? הבו נא ונשמר לנפשנו, פן תביא עלינו מגפה!



ובאחד הימים האחרונים ואשה אחת מן הנשים השיבה אחור בחזקה את בנה הילד מעלי בחפצו לסור אלי, ותצעק: “קחו את הילדים מזה! עינים אשר כאלה אוכלות נשמות ילדים”.



גונחים הם בעת דברי: אכן חושבים המה כי גנוח והיה זה דבר-מענה על רוחות חזקות – אין הם מבינים דבר מכל הסערה אשר לאשרי!



“עוד אין לנו עת לסרתוסטרא” –ככה הם עונים; אבל מה-בצע בעת אשר “עת אין לה” לסרתוסטרא?



ואף כי בהללם אותי! – האוכל ואישן על פני מהללם המה? חגורת-קוצים תהלתם לי: גם אחרי הסירי אותה עוד היא ממאירה.



וגם את זאת למדתי בהיותי ביניהם: המהלל מתחפש והיה כמשיב, ובאמת הוא חפץ כי ירבו לתת לו!



שאלו את רגלי אם ישר בעיניה זה ארח מהללם! אכן לפי קולות וצלילים כאלה גם רקד אין היא חפצה וגם לא עמד תחתיה.



אל הצדקה הקטנה הם מושכים ומהללים אותי; אל צלילי האשר הקטן הם אומרים להדיח את רגלי.



עובר אנכי בקרב העם הזה והעינים פקוחות: קטנו מאשר היו ועוד הולכים הם וקטנים: – ואולם הלא זאת כל תורתם על דבר האשר ועל דבר הצדקה!



כי הנה גם בצדקתם אין הם הולכים בגדולות – יען כי חפצים הם לשבת בשלוה. ואולם עם השלוה תחיה בשלום רק צדקה אשר איננה הולכת בגדולות.



אכן על-פי דרכם מלמדים גם הם צעד וגם צעד לפנים: ואולם קרא אנכי לזאת פסח אשר הם פסחים. – לנגף יהיו כזאת לכל איש בהיותו נחפז לדרכו.



ויש בהם אשר ילך לפניו ואשר מדי לכתו יביט לאחור ויקשה את ערפו: בתאות נפש הנני משתער לעמת איש כזה בדרכי מדי רוצי.



אל נא יכזבו רגל ועינים וגם אל נא יכזיבו אשה את אחותה. ואולם מלאכת דבר הכזבים נפוצה מאד בין האנשים הקטנים.



אחדים מהם חפצים, ואולם רבם יחפצו; אחדים מהם נאמנים, ואולם רבם רק משחקים רעים על הבמה.



יש בהם משחקים למרות דעתם ומשחקים למרות חפצם – והנאמנים מעטים מאד, ואף כי המשחקים הנאמנים.



ודרכי גבר מעטות פה, כי על-כן נהפכות נשיהם לגברים. כי רק מי גבר באמת וגאל זה באשה – את האשה.



וזאת הרעה מן החנפות אשר מצאתי להם: כי גם המצוים מחניפים ועשים את צדקות העובדים.



“אנכי עובד, אתה עובד, הוא עובד” – ככה מתפללת פה גם חנפת השליט. אכן אוי לאדם, אם האדון הראשון הוא רק העבד הראשון!



וגם עד לתוך חנפותיהם התגנבה תאות הדעת אשר לעיני; אכן נחשתי ומצאתי היטב את אשר-הזבובים אשר להם ואת המיתם מסביב ללוחות הזכוכית בחלונות מוארי שמש.



כרוב הטובה כן רב רפיון הרוח אשר אנכי ראה מסביב. כרב הישר והחמלה כן רב רפיון הרוח.



עגלים וישרים וטובים המה איש לנגד אחיו. כגרגרי חול אשר עגלים וישרים וטובים יהיו לנגד גרגרי חול.



התרפק ברב הסתפקות על אשר קטן – הנה זאת להם “ענוה” וגם מדי עשותם כזאת והנה הם ארבים כבר בענוה לאשר קטן חדש.



וזאת אשר הם חפצים בסכלותם יותר מכל: אשר רק לא יכאיב להם איש. וככה הם ממהרים לקדם פני כל איש בשלום ושחרים טוב לו.



ואולם כל-זה רק מרך לב, אם כי “צדקה” שמו. –



ואם יש אשר ידברו האנשים הקטנים האלה קשות, הנה אנכי הוא השומע כי רק גרונם נחר; כל רוח קלה הנושבת תחרחר את גרונם.



חכמים הם ולצדקותיהם אצבעות חכמות. ואולם אגרופים המה חסרים; אין אצבעותיהם יודעות להסתתר תחת אגרופים.



לצדקה נחשב בעיניהם כל-אשר יתן ענוה והתאפקות: הנה ככה עשו את הזאב לכלב ואת האדם בנפשו עשו למבחר חית-הבית אשר לאדם.



“את כסאנו נשים בתוך – הנה זאת תגיד לי גנבת שחוקם – ככה נהיה רחוקים מרחק אחד גם מן הלוחמים המתים וגם מן החזירים המתענגים”.



ואולם כל זאת איננה בלתי אם – מדת אנשי-בינים, אם כי קוראים המה לה המדה הנכונה.


  

ג


עובר אנכי בקרב העם הזה, ויש אשר אפיל לפניהם דבר מדברי: ואולם המה גם קחת וגם לשמור בלבם אינם יודעים.



משתאים הם כי לא באתי לבעבור קרא חמס על תאות ומעשי חמס; ואולם חי אני כי גם להזהיר מן הגנבים בשוק לא באתי!



משתאים הם כי לא באתי לחדד ולרדד את חכמתם שבעתים ככה: כמו אין די להם חכמים מחכמים עד כה, אשר קולם שרט באזני כצפרן שמיר על לוח אבן!



ובקראי: “ארורים יהיו השדים החרדים אשר בקרבכם, עקב אשר אהבו להיליל ולהכות כף אל כף ולעבור תמיד” –



וקראו המה! “הנה רשע סרתוסטרא”.



ועל כלם יקראו ככה מלמדיהם המלמדים להם את תורת הענוה –; ולכן הם המה אשר אהבתי מכל לקרא אל תוך אזניהם: אמנם כן הוא! אנכי הנני סרתוסטרא הרשע!



הוי למורי הענוה הזאת! שרצים הם ככנים בכל מקום אשר שם קטנות ומדוים ושחין פורח, ורק געל נפשי ימנעני מזור אותם.



כי על כן זה המשא אשר לי בעבור אזניהם המה: אני הנני סרתוסטרא הרשע, האומר: “מי רשע שבעתים ממני, אשר אוכל לשמוח לקראת תורתו?”



אני הנני סרתוסטרא הרשע: איה אמצא אדם כגילי? – ואלה הנה בני אדם כגילי: אשר יתנו לנפשם את חפצה היא ואשר יסירו מקרבם את-כל דבר ענוה.



אני הנני סרתוסטרא הרשע: עוד אנכי מבשל לי את-כל מקרה בסירי אני; ורק כאשר בשל הוא כלו ואמרתי לו: ברוך תהיה לי מאכלי שלי.



ואף אמנם יש אשר בא אלי מקרה כמו מושל – ואולם בקול מושל שבעתים ככה דבר אליו חפצי אני וכרגע והנה הוא כורע ארצה ומתחנן אלי –



ומתחנן אלי לבעבור ימצא מלון אצלי ולב, ובשפת חלקות הוא מדבר על לבי: “הביטה נא וראה, סרתוסטרא, הלא ככה יבא רק הרע לרע!” –



אבל מה אדבר פה במקום אין לאיש אזנים כמוני! – כי על כן הבו ואקרא החוצה לאמר:



הולכים אתם הלך וקטנים, אתם האנשים הקטנים! מתפוררים אתם הלוך והתפורר, אתם שאפי השלוה! הולכים אתם עוד מעט וכלים –



– מפני צדקותיכם הרבות והקטנות ומפני חטאיכם הרבים והקטנים ומפני ענותכם הרבה והקטנה!



חמל רב מדי ונשא פנים רב מדי – הנה זאת אדמת מטעכם! ואולם לבעבור יגדל עץ הלא שומה עליו כי יכה שרשים קשים מסביב לסלעים קשים!



וגם אשר תחסרו מעשות וארג זה את ארג עתיד כל האדם; גם האפס אשר לכם רשת עכביש הוא או עכביש אשר יחיה מדם העתיד.



ובקחתכם והיה זה כגנבה, אתם הצדיקים הקטנים; ואולם הן גם בין נבלים עוד ידבר הכבוד: “רק כאשר נבצרה מגזול, שב יגנוב האדם”.



“עוד יבא יום” – הנה גם זאת תורה מתורות הענוה. ואולם ראו הנה אנכי אומר לכם, אתם שאפי שלוה: עוד ילך יום ועוד אתם גם אתם תלכו ומעט!



הוי לו הסירותם מקרבכם את-כל חפץ למחצה והייתם שלמים בדעתכם גם לעצלות וגם למעשה!



הוי לו הבינותם את דברי אשר דברתי לאמר: “עשו נא את-כל אשר תחפצו – ואולם אנשים היו אשר יכולים לחפץ!”



אהבו את רעכם כמוכם – ואולם אנשים היו בראשונה אשר תאהבו אתכם בנפשכם –



–אשר תאהבו אתכם בנפשכם בכל האהבה הגדולה ואשר תאהבו בנפשכם בכל הבוז הגדול!" כה אומר סרתוסטרא הרשע. –



אבל מה אדבר פה במקום אין לאיש אזנים כמוני! עוד הקדמתי לבא פה יום אחד.



אנכי הוא הרץ אשר הקדמתי לרוץ לפני אני בקרב העם הזה. אנכי הוא התרנגל הקרא לנפשו פה בתוך הרחובות האפלים.



אבל הנה יומם יבא! וגם יומי אני יבא! מיום ליום יקטנו, ידלו, יבלו, הוי עשב נובל! הוי אדמת מטעים נובלת!



ועוד מעט ועמדו לפני כמו חציר יבש וערבה, וגם אמנם יהיו למשא על נפשם המה – ושבעתים מאשר יערגו למים, יערגו לאש!



אי לך יום ברק מברך! אי לך סתר תעלומה לפני-צהרים! – עוד יבא יום אשר אעשה אותם ללבות אש מתלקחות ומתנבאים יהיו לי עם לשונות להבים: –



והתנבאו בבא היום בלשונות להבים לאמר: הנה הוא בא, הנה הוא בא, הנה קרב, זה מועד צהרים הגדול!



כה אמר סרתוסטרא




על הר הזיתים


אורח רע, החרף, יושב לי בחדרי; עוד חכלילות ידי מלחץ יד ידידותו.



כבדתי אותו, את האורח הרע הזה, ואולם בחפץ לב אנכי עוזב אותו לנפשו; בחפץ לב אנכי רץ ובורח מפניו ומי המיטיב לרוץ, ונמלט זה מפניו!



ברגלים חמות ובמחשבות חמות אנכי רץ אל המקום אשר שם הרוחות שוקטים – אל פנת-השמש אשר להר זיתי.



אז אשחק לאורחי הקשה, ואולם לבי טוב עליו; כי על כן הוא משמיד מביתי את הזבובים ומקים לי לדממה שאון קטן ורב.



כי אין אזנו סובלת בחפץ יתוש לזמר, ואף כי שנים; גם את הרחוב ישם, עד אשר גם אור הירח יחרד בלילה לאחור.



אורח קשה הוא, – ואולם כבדתיו; ורק עבד לא אעבוד כמשפט המפנקים לאליל האש עב הבטן.



טוב לי השתקשק מעט בשני מעבד לאלילים! – הנה זה ארח דרכי, ומכלם אתעב את כל אלילי האש המתחממים ומתאבכים ונדפים.



אשר אהבתי, אהבתי בחרף שבעתים מבקיץ; שבעתים אלעג עתה לשנאי ומעמק לבי, מאז שבת החרף בביתי.



וחי אני אם לא מעמק לבי – וגם כי אזחל להתחבא אל מטתי, עוד ישחק ויתהולל אשרי המתחבא; עוד ישחק חלום-הכזבים אשר לי.



האנכי – זוחל? מעודי ועד כה לא זחלתי מפני עצמים; ואם יש כי כזבתי, הן מאהבה כזבתי. לכן אנכי שמח גם במטת-החרף.



מטה דלה מחממת אותי שבעתים ממטה עשירה, כי שומר אנכי בקנאה גדולה על עניי – ובחרף הוא שומר לי את חסדו שבעתים.



יום יום אני מחל את מעשי בדבר זדון: אלעג לחרף בהכיני לי רחצה קרה – ועל כן עלי זעף רע-ביתי הקשה.



גם אקח בחפץ לב נר דונג קטן ובו אחטט אותו מעט: או אז יניח לי את רקיע השמים מבין דמדומים מכסי עין האפר.



ושבעתים אתהולל בבקר: באשמרה הראשנה בצלצל הדלי אל הבאר והסוסים צהלים בחמם בתוך רחובות קדרים: –



אז אחכה בכליון עינים, כי יעלה לי רקיע אור, רקיע חרף מעטר זקן-שלג, זה השב ולבן הקדקד, –



– רקיע חרף, זה הדומם, אשר לפעמים גם את שמשו עוד העלים יעלים!



הממנו למדתי את הדממה הארכה והמאירה? או אם למד הוא ממני? או האיש איש בראה לו לבדו באשר הוא?



רב ומרבה מקור כל הדברים הטובים. – מרב תשוקה מקפצים כל הדברים הטובים והעליזים אל תוך היותם: ואיך זה יעשו כזאת – רק פעם אחת!



ודבר טוב ועלז גם הדממה הארכה והבט כרקיע חרף מתוך פנים מאירים ומסבי עינים עגלות: –



והעלים כמוהו בדממה את שמשו ואת חפץ- שמשו אשר לא יכנע מפני כל: חי אני כי את המלאכה הזאת ואת זדון חרף זה למדתי היטב!



מבחר זדוני ומלאכתי הוא אשר למדה דממתי, לבלתי התודע על-פי דממה.



משתקשק אנכי במלים ובקביות, וככה אני משלה את השומרים נשואי הפנים אשר לי; מיד כל הארבים הקשים האלה עלי למלט את חפצי ואת תכליתי.



לבלתי יביט איש אל תוך יסודי ועד קרקע חפצי האחרון, – לזאת בראתי לי את הדממה הארכה והמאירה.



יש אשר ראיתי חכם, והוא התכסה במסוה ואת מימיו דלח, לבלתי יביט איש אל קרבו ואל אשר לו.



אז באו אליו החכמים ממנו חסרי האמונה ומפצחי האגוזים: והוא הוא היה הראשון להם אשר דיגו את דגו הנסתר שבעתים!



ורק הבהירים, האמיצים, הזכים – אלה המה לי מבחר הדוממים המחכמים: כי הנה יסודם עמוק אשר גם המים הזכים שבעתים לא יגלוהו. –



הוי רקיע חרף דומם וזקן שלג, הוי לבן קדקד עגול עינים ממעל לי! הוי מופת-שמים אשר לנשמתי ולהוללותה!



ואם לא שומה עלי להסתתר, כאיש אשר בלע זהב לבלתי רטשם לי את נשמתי?



אם לא שומה עלי לצאת בקבים, לבלתי ראותם את רגלי הארכות – כל אלה בעלי הקנאה וקלי הבינה אשר על סביבי?



כל אלה הנשמות העשנות, המקמטות, המחממות, הירקרקות, הזעפות – איך זה תוכל קנאתם לשאת את אשרי?



כי על כן אנכי מראה להם רק את הקרה ואת החרף על פני גבעותי, ולא – כי על הרי עוד משתרגות כל חגרות השמש מסביב!



שומעים הם רק את סערות חרפי בשרקן, ולא – כי נוסע אנכי גם על פני ימים חמים, כמו רוחות דרום חמים וכבדים וערגים.



ואף גם חומלים הם עלי בגלל מקרי ופגעי: – ואני הלא אמר: “הניחו למקרה ויבא אלי – תמים הוא כמו ילד!”



איך יוכלו אפוא לשאת את אשרי, לולא שמתי על פני אשרי פגעים וצרות-חרף ומצנפות דבי קרח ומעטפות שמי שלג!



– ולולא חמלתי על חמלתם המה: חמלת בעלי הקנאה וקלי הבינה האלה!



– ולולא נאנחתי לפניהם והשתקשתי מקר ונתתי אותם בארך רוחי להחתילני בחתולי חמלתם!



הנה זאת חכמת זדוני וחכמת רצוני אשר לנשמתי. כי את חרפה ואת סערות קרחה אין היא מסתירה; גם את חברות-הקרח אשר לה אין היא מסתירה.



לאחד תהיה הבדידה למפלט אשר לחולה, ולשני תהיה הבדידה למפלט אשר מפני החולים.



ישמעו נא אותי בהשתקשקי ובהאנחי מקר החרף – כל הנבלים הדלים וצרי עין אלה אשר על סביבי! באנחות ובהשתקשות אשר כאלה הלא אמלט על נפשי מפני חדריהם אשר השיקום באש.



ינודו נא לי ויאנחו עמי על חברות-הקרח אשר מצאוני: “עוד מעט והוא יקפא בקרח הדעת!” – ככה הם מתאוננים.



ובין כה וכה ואני הנני רץ ברגלים חמות על פני הר-הזיתים אשר לי לארכו ולרחבו; בפנת השמש אשר להר-זיתי אני שר ואני לועג לכל חמלה. –



כה שר סרתוסטרא.


  

על אלה אשר יעברו


וסרתוסטרא עבר לאטו בקרב עם רב ועל פני ערים רבות, וישב דרך עקלקלות אל הרו ואל מערתו. הוא בא לתמו עד השער לעיר הגדולה, ואויל מתהולל חרד לקראתו ויפרש אליו בידיו וישתער עליו ויגדר לפניו דרכו. והאויל הוא אשר קרא לו העם “הקף אשר לסרתוסטרא”, עקב אשר חקה את זה מעט בארח דברו ובגזרת מליו וגם לקח לו לפעמים ממנו דברים מאוצר חכמתו. והאויל דבר אל סרתוסטרא לאמר:



"הנה פה, סרתוסטרא, העיר הגדולה! פה אין לך לבקש דבר ויש כי יאבד לך הכל פה.



למה אמרת לעבור בבץ הזה? חמל נא על רגלך!



ירק על שער העיר – ושוב.



פה השאול למחשבות בדד; פה תרתחנה מחשבות גדלות בעודן חיות ופה תבשלנה עד תקטנה.



פה יבלו כל ההגיונות הגדולים; פה רק ההגיונות הקטנים מהגים ומצפצפים!



האין עלה באפך ריח בתי הטבח עם בתי המבשלות לרוח? האין עשן העיר הזאת עשן ענן הרוח הטבוח?



האין אתה ראה פה את הנשמות התלויות כבלואי סחבות סרוחים ומגאלים? – ועוד המה לוקחים את בלואי הסחבות האלה לעשות בהם כתבי-עתים!



האין אתה שומע פה כי היה הרוח לצללי מלים? רק צללי גללי מלים נמאסות מתפרצים החוצה! – ועוד המה לוקחים לעשות בגללי מלים אלה כתבי-עתים.



מלעיבים איש את אחיו ואינם יודעים עד אנה! מלהיבים איש רעהו ואינם יודעים למה! מכים בפח ברזלם, מצלצלים בזהבם!



קרים הם ומבקשים חם במים שרופים, נלהבים הם ומבקשים התקרר ברוחות קפאים; דאבים וכאבים כלם מפני משפט הקהל.



כל זמה וכל מזמה פה ביתן; ואולם יש פה גם צדיקים, הלא היא צדקת פקידים ומשרתים: –



צדקת פקידים בעלי אצבעות כותבות ובעלי הבשר הקשה היודע שבת וחכות וברוכי “ככבים” על לוח לבם וברוכי בנות חסרות שת וממלאות.



ויש פה גם חסידים רבים וגם מאמינים רבים לוקקי רק ורקקי שחוק לפני אלהי צבאות.



כי “ממרום” יטף “הככב” ויזל הרק בחסדו; למרום ישתוקק כל לב אשר אין לו “ככב” עוד.



יש לירח “חצר” ויש ל“חצר” ככבים וכסיליהם: ולכן כל אשר יבוא מן החצר, לו ישתחוה ואותו יעבוד המון העם הפושט יד והמון הצדיקים הפושטים יד.



“אנכי עובד, אתה עובד, אנחנו עובדים” – הנה כן ישתחוו כל הצדיקים המשרתים וכן ישאו עיניהם אל המשל: אולי יבא להם באחריתם “הככב” אשר הם מחכים לו וידבק אל לוח לבם הצר!



ואולם הנה הירח הולך סובב את כל אשר על פני האדמה, וגם המשל הולך סובב את כל אשר על פני האדמה: – סובב הוא את הזהב אשר לעדת הכנענים.



ואלהי הצבאות איננו אלהי רצי זהב; המשל יחשב דרכו, ואולם הכנעני – יכין צעדו!



בשם כל המאיר והחזק והטוב אשר בקרבך, סרתוסטרא; ירק על העיר הזאת אשר לכנענים ושוב!



פה נוזל כל הדם עצל וכבד ונגרש בתוך כל הגידים: ירק על העיר הגדולה אשר איננה בלתי אם הערמה הגדולה אשר כל החלאה חותרת אליה!



ירק על העיר אשר לנשמות הנלחצות ואשר ללבות הצרים ואשר לעינים החדות ואשר לאצבעות המדבקות –



– על העיר אשר לסרבים ולעזי מצח ולתאבי כתב ולתאבי צעק ואשר לרודפי כבוד נלהבים –



– אשר שם כל שב וכל זב וכל תאוה וכל אשר לראוה וכל אשר נבאש וכל אשר רקב וכל אשר התפרץ ויהי לחבורה אחת וגדולה –.



– ירק על העיר הגדולה ושוב!" – –



וסרתוסטרא לא נתן את האויל המתהולל לכלות דבריו ויאטר עליו את פיו.



"חדל לך! צעק סרתוסטרא, הנה זה כבר היו לי לגעל גם דברך וגם ארח דברך!



הלזאת הארכת לשבת על עברי פי הבצה, כי היית גם אתה לצפרדע ולעקרב?



"האם לא יזל גם בקרב גידיך זה דם-הבצה העצל והנרגש, כי ככה אתה מקרקר ומנאץ?



מדוע לא הלכת היערה? או שדדת את האדמה? האין הים מלא איים רעננים?



בז אנכי לבוזך, ואם הזהרת אותי – למה לא הזהרת את נפשך אתה?



רק מן האהבה יקום לי בוזי וגם צפורי אשר יזהירני – ולא מן הבצה! –



הקף אשר לי יקראו לך, אתה האויל המתהולל, ואולם אני הנני קרא לך החזיר החרק אשר לי ברב חריקותיך שחת לי גם תהלתי את האוילים.



מה שרש הדבר כי החלות לחרק? הלא כי חסרת איש אשר החניף לך דיך: – לכן ישבת על פני חלאתך, לבעבור היות לך סבה לחרק הרבה, –



– לבעבור היות לך סבה לנקמה הרבה! כל קצפך, האויל, הלא רק הנקמה, ואני חקרתיך!



ואולם דבר אולתך אשר אתה דבר ירע לי גם בעשר תצדק! לו יצדק דברי מאה פעמים ככה, הלא אתה בדברך אותו תעשה בו – רעה תמיד!"



ככה דבר סרתוסטרא והוא מביט על פני העיר הגדולה ונאנח ומחריש עת רבה. אחר כן פתח את פיו שנית ויאמר:



גם העיר הגדולה הזאת היתה לי לגעל, ולא רק האויל הזה. גם את שניהם לא אשכיל ולא אסכיל עוד.



אי לך העיר הגדולה! – מי יתן וראיתי את עמוד האש אשר יבעיר אותה כליל!



כי הנה עמודי אש ילכו לפני בא מועד הצהרים הגדול. ואולם עוד לא בא המועד ולא יצא הגורל. –



אכן זאת התורה אנכי נותן לך, האויל. בטרם אלך: באשר נבצרה מאדם כי יאהב, שם – יעבור! –



כה אמר סרתוסטרא ויעבור על פני האויל ועל פני העיר הגדולה.


  

על הבוגדים


מה אבל נבל כל אשר-היה רק זה עתה עוד ירק וצבוע על פני כר הדשא הזה! מה רב היה דבש התקוה אשר נשאתי מזה אל כורותי!



כל הלבבות הרעננים האלה כבר זקנו כלם – ולא רק אשר זקנו! כי הנה יגעים היו ועיפים ומבקשי רוחה – וקראים המה לזאת: “שבנו והיינו יראי אלהים”?



עוד זה מעט וראיתים בבקר רצים החוצה ורגליהם נכונות: ואולם רגלי בינתם עיפו, ועתה הם נותנים דפי גם בגבורתם אשר בבקר!



חי אני אם לא היו בהם אנשים אשר הרימו רגליהם כמרקדים ואשר השחוק בתורתי משך אותם אחריו: – ופתאם שבו לאחור. זה עתה ראיתים והנה הם – כורעים על ברך ומתודים.



מסביב לאור וחפש עופפו לפנים כמו יתושים ונביאים צעירים. עתה הם מזקינים – ויהיו פתאם למבינים: עתה ראה הנה כלם עדת מתחסדים ומורדי אור ורובצי מאחרי התנורים.



הנפל לבם עליהם על-דבר אשר בלעה אותי הבדידה כמו תנין? אם האריכו לחכות חנם בכליון אזנים אל קולי ואל קריאות חצוצרותי ותרועותי?



אללי! רק מעטים מאד אשר יעמוד בהם לבם וחדות לבם; ואותם לא יעזוב רוחם עד עולם. ואולם יתרם כלם רכי לב.



יתרם: הלא זה מרבית האדם, אנשי יום יום, העודפים, הרבים ומרבים מדי – כל אלה רכי לב –



מי האיש כמשפטי ומצאו גם אותו כמשפט כל המוצאות אותי, לאמר: אשר יהיו חבריו הראשונים פגרי מתים ולצים.



וחבריו אשר אחריהם יהיו – אלה אשר קרא להם מאמיניו: עדה הומיה, רבת אהבה, רבת פתיות ורבת תהלת נערים.



מי האיש בין אנשים כמשפטי אל נא יקשור את לבו אל המאמינים האלה; וזה אשר יודע את משפט בני האדם עם פחזותם ומרך לבם אל נא יאמן באביבים ובנאות הדשא הצבועים האלה.



לו יכלו היות לאחרים כי אז גם אחרת חפצו. בעלי מחצה ומחצית המה ומשחיתים הם את כל אשר שלם. אשר יבלו עלים באחריתם – מי זה יתאונן על זאת!



תן להם ויפלו, סרתוסטרא, ואל תתאונן! הלא שבעתים תיטיב כי עוד הפח תפח בהם רוחות מסערות, –



הפח בעלים האלה, סרתוסטרא, וכל הנובל ימהר נא לנפול מאחריך! –


  

ב


“שבנו והיינו יראי אלהים” – ככה מתודים הבוגדים האלה; ויש בהם אשר גם להתודות לא יקום בהם רוח.



והם המה אשר אביט אל תוך עיניהם, – והם המה אשר אגיד להם על פניהם ועל פני אדם לחייהם: אתם האנשים אשר שבתם ותתפללו!



אבל חרפה היא להתפלל! לא לכל אדם חרפה, כי אם לי ולך ולכל אשר ישר בקדקדו. לך חרפה היא להתפלל!



ואמנם ידעת זאת: רק השטן הירא והחרד אשר בך, האהב מעל ידים וחבק ידים בחיק ובקש רוחה בכל, רק הוא המסיתך לאמר: “יש אלהים!”



ואולם בזאת היה היית לאחד ממורדי האור, אשר האור לא יתן לו לעולם מנוח; כי על כן שומה עליך עתה להשקיע ראשך יום יום במעמקי לילה וערפל!



וחי אני אם לא בחרת לך את המועד הנכון: כי זה עתה החלו הינשופים להתעופף בחוץ. המועד הזה הוא הנכון לכל יראי אור, מועד ערב ומועד שבתון – ואשר רק העם הזה לא “ישבות” בו.



ואני שמעתים והריחותים: הנה בא מועדם לצאת לצידם ולתהלוכותיהם, לא ציד גבורים פרא כי אם ציד מתלחשים ומתחבאים וארבים, ציד מתפללים בלאט ומתעללים מעט. –



ציד חנפים בעלי נפש: כל מצודות עכברי הלב העמדו עתה שנית! באשר ארים יריעה שם יחרד לקראתי זבוב-לילה קטן.



הבחשכה רבץ פה עם זבוב- לילה שני? כי בכל אריח ריח עדות קטנות מתחבאות, ובאשר תאים קטנים, שם גם עדת בעלי תפלה וריח בעלי תפלה.



ויושבים הם בערבי לילות ארכים יחדו ומדברים ואומרים: “הבה ונשובה והיינו כילדים ואמרנו " הו, אלהים הנחמד”! – והם נשחתים על פיהם ועל קרבם ברב ממתקים אשר האכילום אופיהם הצדיקים.



או יושבים הם יומם אל פני הבצות ומשליכים חכות. ובזאת יחשבו כי מעמיקים הם; אבל מי איש דג במקום אין דגים, גם שטוח לא אקרא לו!



או לומדים הם בענות תם לנגן בנבל מפי שר בשירים אשר חשקה נפשו לתפוש בשיריו לבבות נשים צעירות: – כי היו רגליו למשא הנשים הזקנות ותהלתן.



או לומדים הם אימי להטים מפי מלמד משגע מעט, המחכה בחדרים אפלים עד בא אליו הרוחות – ורוחו הוא נמלט ממנו!



או מקשיבים הם לחליל מנגן בחצר החורק ושורק אשר מפי רוחות קדרים למד קולותיו הקדרים, ועתה הוא מחלל לפי הרוח ומלמד בקולות קדרים ללכת קדרנית.



ויש בהם אשר היו גם לשומרי לילה, ובלילה הם מתהלכים אנה ואנה לבעבור עורר ענינים נושנים אשר נרדמו זה כבר.



ואתמול בלילה שמעתי על יד חומת הגן חמשה ענינים נושנים כאלה; מפי שומרי לילה שמעתים, והם זקנים וקדרים ויבשים.



“אם אב הוא – אין הוא דאג לבניו דים. אכן האבות בבני אדם דאגים לבניהם יותר ממנו!” –



“רק הזקן הזקין מאד ואין הוא דאג עוד לבניו ברב או במעט” – ככה ענה שומר הלילה השני.



“האם יש לו בנים? ואיש אין כי יוכיח זאת, אם הוא לא יוכיחנה! אכן זה מאז חפצתי, כי יתן באחריתו אות נאמן”.



“האות נאמן יתן? והוא מעודו לא נסה לתת אותות! נפלא ממנו לתת אותות, ורק זאת כל מלאכתו, כי נאמין לו!”



אמנם כן הוא! רק באמונתו יחיה אשר יאמינו בו. זה דרך זקנים מאז – וגם אנחנו פה זה יהיה דרכנו!" –



– ככה דברו איש אל אחיו שני שומרי הלילה הזקנים יראי האור, ואחר כן תקעו בקרניהם קדרנית. ככה היה המראה אשר ראיתי תמול ליד חומת הגן.



ובקרבי השתער עלי לבי מרב שחוק ויאמר להתפרץ ולא ידע אנה, וירד ויגע עד קרום הבטן.



אכן יראתי כי ככה תהיה אחריתי אשר אחנק משחוק למראה חמורים משתכרים ולמשמע שומרי לילה המפקפקים פתאם באלהים.



האם לא זה מכבר עברו הימים גם לפקפוקים כאלה? מי יעורר עוד כיום הזה ענינים נושנים ושבעי אפל כאלה משנתם?



ואלהים הישנים הלא זה כבר היתה להם אחרית: – וחי אני כי אחרית טובה ונעימה היתה להם!



לא ב“דמדומים” תמו האלהים האלה למות – הדבר הזה שקר! ורק זה אמת, כי הם מתו – מרב שחוק!



והדבר הזה בא והיה ביום אשר יצא דבר אין-אלהים מפי אחד האלים אשר דבר לאמר: “יש אלה אחד! לא יהיו לך אלהים אחרים על פני!”



– אלהים זקן, אלהי חמה וקצף, אל קנא הוא, אשר דבר כזאת בחפזו: –



וכל האלים מסביב שחקו אז וינועו כלם על כסאותיהם ויקראו: “האם לא נפלאות אלהים הוא, כי יש אלהים ואין אל?”



מי אשר אזנים לו, ישמע. –



כה דבר סרתוסטרא בעיר אשר אהב ואשר קרא לה שם “הפרה הצבועה”, ומפה עוד לו רק דרך שני ימים עד בואו אל מערתו ואל חיותיו: ורוחו בו צהלת כל היום על דבר קרבת תשובתו. –


  

התשובה


הוי הבדידה, את מולדתי הבדידה! הארכתי לשבת פרא בארץ נכריה ופרועה, אשר אוכל עתה לשוב אליך באין דמעות!



ועתה שלחי נא אצבעך ואימי עלי, כאשר תעשינה האמות, ועתה שחקי נא אלי, כאשר תשחקנה האמות, ועתה דברי ואמרי: "מי אפוא היה זה, אשר ברוח סער נחפז לפנים מזה? –



"– אשר קרא מדי הפרדו: הארכתי לשבת עם הבדידה, עד כי שכחתי החרש! ואת זה – האם למדת עתה?



"אי סרתוסטרא! את-הכל ידעתי, וכי בקרב הרבים היית עזוב שבעתים, אתה האחד, מכל אשר היית מאז אצלי!



"כי שונה היות עזוב מהיות בדד: את זה – הן למדת עתה! וכי בקרב בני אדם תהיה תמיד פרא ונכרי!



"– פרא ונכרי גם באהבתם אותך; כי ראשית לכל שאלים הם להיות נשמרים לנפשם!



"ואולם פה אתה במולדתך ובביתך; פה לא נבצרה ממך מלהגיד את כל לבך ומלשפוך את כל רחשיך, ואין נכלם פה מפני רגשותיו הסתומים עם העקמים.



"פה יתרפק כל ענין על אמריך והחליק לך: כי חפץ הוא להנשא על כתפיך. עם כל משל אתה מתנשא פה לקראת כל דבר אמת.



"ישר ובישר לב דבר תדר פה אל-כל סביביך, וחי אני אם לא כמהללים יבאו הדברים באזניהם. יען כי יש איש אשר באזני כל סביביו – ידבר ישר!



"אכן שונה מזה היות עזוב. ואתה העוד זכרת זאת, סרתוסטרא? אז בקרא צפורך ממעל לך, ואתה עמדת ביער פוסח על הסעפים ולא ידעת לאן, וצאת ובא לא ידעת וקרוב היית אל נבלת פגר: –



"– אז כאשר דברת: תהיינה נא חיותי לי למורות דרך! שבעתים יגדל האיד בשבתנו בקרב בני אדם משבתנו בקרב חיות: – אז היית עזוב!



ואם עוד זכרת זאת, סרתוסטרא? אז בשבתך על פני האי אשר לך, באר יין היית בקרב כדים ריקות, נותן היית ומוסך, בקרב צמאים היית משקה ומוזג:



"– עד ישבת באחריתך אתה לבדך צמא בין שכורים ובלילה נהמת: "אם לא נבחר קחת מתת? ונבחר גנב גם מקחת? – אז היית עזוב!



ואם עוד זכרת זאת, סרתוסטרא? אז בבא עליך דממתך החרישית ותגרש אותך מפני נפשך אתה ותדבר אליך בקול מלחש רע: “דבר את-דברך והתפוצץ!”



“– אז כאשר הצרה עליך את-כל חכותך ואת כל החרישך ודכאה בך את רוחך השפל: אז היית עזוב!” –



הוי הבדידה! את מולדתי הבדידה! מה-טוב ומה ענוג מדבר אלי קולך!



לא נחקור איש את אחיו, לא נתאונן איש באזני אחיו, כי אם בלב פתוח נלכה יחדו בעד דלתות פתוחות.



כי פתוח הכל פה ובהיר; וגם הרגעים עפים פה ברגלים קלות שבעתים. כי שבעתים תקש העת עלינו בחשכה מאשר לנוכח האור.



פה נפתחים לקראתי כרגע כל דברי יש וכל ארונות היות: כל-יש חפץ פה להיות למלה, כל-היות חפץ פה ללמד ממני לדבר.



ואולם שם בשפל – כל הדבר לחנם! שם הטובה מכל חכמה רק שכח ועבר: את זה – למדתי עתה!



כי מי אשר חפץ להבין את-כל בבני אדם, עליו היא שומה למשש את-כל. ואולם טהרו אצבעותי מדי המלאכה הזאת.



ואני גם את נשמת אפם לא אוכל עוד לשאף! אוי לי כי הארכתי ככה לשבת בקרב שאונם ובתוך נשמת אפם המבאישה!



הוי הדממה הנחמדה אשר סביבי! הו הריחות הטהורים אשר סביבי! מה טהור הרוח אשר תשאף הדממה הזאת מתוך מעמקיה! מה שומעת היא, זאת הדממה הנחמדה!



ואולם שם בשפל – כלם מדברים ואין עוד שומע. אם בפעמונים יריע איש את חכמתו החוצה, וצלצלו הכנענים בשוק באגורותיהם עד בלתי תת לשמוע אותה.



כלם מדברים שם ואין עוד יודע להבין. הכל נופל המימה ואין עוד דבר אשר יפול לתוך בארות עמקות.



כלם מדברים שם ואין עוד דבר אשר יצליח ואשר יבא עד קצהו. כלם דגרים, ומי יחפוץ עוד לשבת דומם בקן ולחמם ביצים?



כלם מדברים שם והכל ירתח בדברים, ואשר תמול קשה היה מן הזמן ושנו, היום הנה הוא תלוי מפיות אנשי היום מפלח וכתות.



כלם מדברים שם והכל יגלה, ואשר היה לפנים סוד ודבר סתר לנשמות עמקות, היום הנה היה לקנין למחצצרים בשוק ולזבובי יום אחרים.



הוי תבונת האדם, את הזרה! הוי השאון אשר בחוצות האפלים! עתה אתה רובץ שנית מאחרי – הגדול מכל אידי רובץ עתה מאחרי!



בחמלתי ובחנינתי שכן תמיד הגדול מכל אידי; וכל אשר תכונת אדם לו חפץ בחמלתנו ובחנינתנו אותו.



עם דברי אמת עצורים ויד-פתאים ולב פתיות ועשיר ברב כזבים קטנים אשר לחמלה – ככה ישבתי תמיד בקרב בני האדם.



ומתחפש באפר ישבתי תמיד בקרבם ונכון להתנכר אלי לבעבור אוכל שאת אותם ובכל מאדי החלותי לפתות נפשי להאמין לאמר: “פתי אתה, אשר את-בני האדם אינך יודע!”



את רוח האדם נשכח מדי שבתנו בקרב האדם: יש פה פנים רב מדי לבני אדם, עד כי לא יסכנו עוד פה! – עינים מביטות או עינים מחליטות למרחוק!



ואם נכרו אותי ולא ידעוני, אז נשאתי להם אני הפתי וחמלתי אותם יותר ממני: הסכנתי להיות קשה אלי ופעמים רבות נקמתי מנפשי את נקמתי על-דבר חמלתי זאת.



פצוע בפיות זבובי רוש ונקוב כמו אבן מרב נטפי רשע, ככה ישבתי ביניהם ועוד נסיתי לפתות נפשי להאמין לאמר: “תם ונקי כל הקטן ברב קטנו!”



זולתי הקראים לנפשם “הטובים”, אותם מצאתי זבובי רוש לפני. עוקצים הם ברב תמתם, מכזבים הם ברב תמתם – ואיך זה יוכלו להיות תמימים עמי!



מי אשר ישב בתוך הטובים, אותו תלמד החמלה לכזב. החמלה תכביד על הנשמות החפשיות את הרוח מסביב. כי סכלות הטובים אין לה חקר.



הסתר את נפשי ואת עשרי – את זה למדתי בשפל: כי מצאתי את-כל איש עוד עני ברוח. אכן זה היה הכזב אשר לחמלתי, כי ידעתי עם כל איש, –



– כי ראיתי והריחותי עם כל איש עד מה די לו הרוח ועד מה לו הרוח רב מדי!



חכמיהם היבשים: חכמים קראתי להם ולא יבשים – ככה למדתי לבלוע את דבריהם. את מקברי-המתים אשר להם: חוקרים קראתי להם ובוחנים – ככה למדתי להחליף את המלים.



ומקברי המתים רק מחלות קברו להם מקברים. מתחת לעיים עתיקים רובצים רוחות רעים. אל נא לנו לשגש בטיט.



בנחירי תאוה אני שב ושאף חפשת הרים! נפדה עתה אפי מריחות תכונת אדם!



רוחות אמיצים פוגעים בי כמו יינות אמיצים ונשמתי מזוררת – מזוררת וקראת אל נפשי בצהלה: לרפואה טובה!



כה אמר סרתוסטרא


  

על שלש הרעות

א


בחלומי, הוא האחרון מחלומות הבקר אשר לי, ואני עומד על פני הר; מחוץ לעולם אני עומד ומחזיק מאזנים בידי ושוקל את העולם.



הוי מה קדם השחר לעלות עלי היום! עד להעירני להט אותי זה המקנא! קנא הוא תמיד על להטי חלומות הבקר אשר לי. –



והעולם נכון למדה לכל אשר עתו לפניו, טוב למשקל לכל אשר יודע לשקול אותו היטב, נחמד להתעופף בו לכל אשר לו כנפים חזקות וטוב לחידות לכל אשר יתחשב במפצחי אגוזי אלהים –: ככה מצא חלומי את העולם.



וחלומי מלח אמיץ לב, חציו אניה וחציו סערה, יודע הוא לחשות כזבוב קיץ, קצר רוח הוא כדיה בשמים. ואולם היום רבו ארך רוחו וארך עתו לבעבור ישקול!



החכמתי דברה על לבו בסתר, זה חכמת יומי העליזה והערה, אשר לכל “העולמות באין קץ” תלעג? כי הנה היא אומרת: “באשר הכח שם יהיה גם המספר לעשה נפלאות; כח לו שבעתים”.



עד מה הביט חלומי בבטחה אל העולם הזה הנכון לקץ! לא תאב היה לחדשות, לא תאב לישנות, לא ירא היה ולא מבקש: –



– וכמו נתן תפוח מלא על ידי, תפוח זהב אשר בשל ואשר עורו קר ורך כמשי – ככה נתן העולם לי –



– וכמו קרא לי עץ רחב ענפים וחזק חפץ וגם כפוף בקצהו לבעבור היותו למשענת וגם להדום לעיף עלי דרך: ככה עמד העולם על פני איי בתוך הים:–



וכמו הושיטו ידים ענגות ארון לי, ארון והוא פתוח אלי חדות עינים נכלמות וחרדות חרדת כבוד: ככה היה העולם לי: –



אין די חידה, עד הבריחו מעליו אהבת בני אדם, ואין די פתרון, עד ישנו חכמת אדם: כי-אם ענין אדם נבחר היה העולם לי, אשר ככה מרבים לתת בו דפי!



מה יברך לבי את חלום הבקר אשר לי, על כי ככה שקלתי היום את העולם! כמו ענין-אדם נבחר בא אלי זה החלום וזה מנחם הלבבות!



ולבעבור עשות יומם את אשר הוא עשה בלילות ולבעבור אלמד ואלמד על-פיו את-כל הטוב אשר לו: הנה אנכי ממהר עתה לתת על כפות המאזנים את שלש הגדולות מכל הרעות ואשקול אותן במשקל-אדם נבחר. –



מי אשר למד לברך גם לקלל למד: מי השלשה בכל עניני העולם אשר קללו שבעתים? אותם אשם נא על כפות המאזנים!



אהבת תענגות, תאות ממשלה ואהבת אדם את נפשו: שלש אלה קללו עד עתה היטב היטב ואת דבתן הביאו רעה עם כזב: – את אלה אשקל-נא היטב במאזני אדם.



הבו! הנה פה הרי בתוך הים ופה הנה הים: וזה מתגולל אלי ומחליק ומחניף, – זה הכלב הנורא, הזקן והנאמן עם מאות ראשיו אשר אהבתי.



הבו! פה ממעל לים המתגולל אחזיק במאזנים, וגם עד אבחר לי, לבעבור יביט ויראה – אותך עץ הבדדים חזק הריח וכבד הכפה אשר אהבתי! –



אי זה הגשר אשר יעבור בו זה “עתה” אל זה “לפנים”? ומה הכח אשר על פיו יתאמץ הנשא אל השפל? ומי יצוה גם על הנשא – כי עוד יצמח ויעלה? –



עתה הנה עומדים המאזנים ישרים ודוממים: שלש שאלות כבדות הטלתי על פני הכף האחת ושלש תשובות כבדות נשאת הכף השנית.


  

ב


אהבת תענגות – קוץ וסלון לכל בוזי הבשר הלבושים שק ובשם “עולם” היתה לקללה בעיני כל יושבי מאחרי העולם. כי לועגת ומצחקת היא לכל חכמת שוא ותורת שוא.



אהבת תענגות – אש מהבהבת לאספסוף, אשר בה ישרף, ותנור רחבה בערת ומחרחרת לכל עץ רקבון וכל בלואי סחבות מעלי צחנה.



אהבת תענגות – תמימה וחפשית לכל לב חפשי, נחת-גנים לאדמה, שפעת תודה אשר ישא העתיד לכל אשר עתה.



אהבת תענגות – רוש מתוק רק לזה אשר נובל, ואולם רפאות לב גדולה היא לכל חפץ-ארי ויין היינות המשמר בקנאה גדולה.



אהבת תענגות – אשר על-פי משל לכל אשר נשגב אשר יבא ולנשגבה מכל תקוה. כי לרבים היא נותנת תקוה אשר יתחתנו ועוד יותר מאשר יתחתנו, –



– לרבים אשר זרים איש לאחיו שבעתים מאשר יהיה איש לאשתו: – ומי יודע עד היסוד עד כמה זרים איש לאשתו!



אהבת תענגות –ואולם אבנה נא גדרות למחשבותי ואף גם למלי: פן יתגנבו אל תוך גני חזירים ופושטים! –



תאות ממשלה – שבט להבים ביד הקשים מכל קשי הלב; מוסר אכזרי אשר נכון לאיש האכזר מכל אכזרים; הלהבה הקדרת אשר למדרות אש חיות בעבור הפושעים.



תאות ממשלה – המעצרת הצרה אשר תושם בפי כל העמים ערלי הלב; הלועגת המלעיגה לכל צדקה אשר איננה נכונה; הרוכבת אשר תרכב על כל סוס ועל כל גאוה.



תאות ממשלה – זועת-אדמה אשר תנפץ את-כל אשר רקב ואשר תחשוף אותו; השוברת המתגוללת ומתנפלת ועונשת אשר לכל הקברים המוטחים טיח; אות-השאלה המזהיר אשר על יד כל תשובה בטרם מועד.



תאות ממשלה – אשר למראיה שורץ האדם וזוחל ועובד עבודת פרך והיה שפל מן הנחש ומן החזיר: – עד כי באחריתו יצעק מקרב לבו הבוז הגדול –,



תאות ממשלה – המלמדת הנוראה אשר תלמד את הבוז הגדול, הקראת לערים ולעשירים על פניהם: “סור לך מזה!” – עד כי באחריתם יעלה קול הצעקה מקרב לבם המה: “אסור לי מזה!”



תאות ממשלה – ואולם עלה היא ולוקחת לב גם עד הטהורים והבדדים ועד מרום הגבה המוצא שפקו בקרבו, והיא להטת כמו אהבה אשר תתו על פני שמי אדמה נעימות ארגמן לוקחות לב.



תאות ממשלה: – אכן מי יקרא לזה תאוה, אם הנשגב יתאמץ למטה לבעבור היות לו עז! חי אני אם יש תאוה ותועבה בחשק אשר כזה ובירידה אשר כזאת!



אשר מרום הגבה הבדד לא יהיה בדד לנצח ולא לנצח ימצא שפקו רק בקרבו; אשר יבא ההר אל העמק ורוחות הגבה אל המורדות: –



הוי מי ימצא את השם הנכון, את שם הקדש ואת שם הכבוד אשר לתשוקה הזאת! “הצדקה הנותנת” – ככה קרא סרתוסטרא לפנים שם לזה אשר שם אין לו.



ואז היה גם הדבר – וחי אני כי היה כזה בפעם הראשנה! – אשר בדברו הלל בקהל את אהבת האדם לנפשו "זאת האהבה הבריאה והמלאה, הנובעת מקרב נשמה חזקה: –



– מקרב נשמה חזקה, אשר חלק ממנה יהיה גם הבשר הנעלה, זה היפה והנשגב ומשיב נפש, אשר כל ענין מסביב יהיה לו לראי מלטש:



– זה הבשר הענוג ולוקח לב, זה המרקד אשר משלו ותמציתו היא הנשמה השמחה על נפשה היא. שמחת-נפש אשר לבשרים ולגשמות כאלה תקרא לנפשה "צדקה.



בדבריה על הטוב והרע תסוכך שמחת-נפש זאת לנפשה כמו באשרות קדושות; בשמות אשרה תבריח מעליה את כל נקלה.



את כל רפה-ידים תבריח מעליה; כי ככה היא דברת: רע – זה רפה-הידים! נקלה יהיה בעיניה כל הדאג תמיד ונאנח תמיד ומתאונן תמיד וגם אשר ילקט פרט היתרונות הקטנים.



וגם נקלה בעיניה כל חכמה הגה נכאים: כי חי אני, גם חכמה יש, אשר תפרח בחשכה, חכמת צל לילה המתיפחת תמיד ואומרת: “הכל הבל!”



ושפל בעיניה חסר-האמונה החרד תמיד וכל אשר יבקש שבועות תחת מבטי עינים ותחת ידים: גם כל חכמה אשר רב מדי לא תתן אמון באיש, כי זה דרך נשמות רפות ידים.



ושבעתים שפל בעיניה כל המתרצה בן-רגע ומתרפס לפני כל ככלב ומתנפל כרגע על גבו ומלא תמיד ענוה; גם חכמה יש, אשר עמה ענוה כזאת ודרך כלב כזה, והיא מתחסדת ומתרצה כרגע.



ואולם נתעב שבעתים מכל זה וגם לזרא לה כל אשר לא ינסה לעמוד על נפשו; אשר יבלע בנעימות קיא רוש ולזות עינים וסובל תמיד וסובל הכל ומוצא שפקו בכל: כי זה דרך עבדים.



אם לאלים יהיה איש עבד וסיר רחץ לאלים ואם לבני אדם ולמחשבות אדם תפלות: על כל דרך עבדים תירק את רקה זאת אהבת-נפש הנשאה אשר יאהב אדם את נפשו!



רע – ככה היא קראת לכל אשר כתות ומעוך וכבד עבדות, לכל נלוזי העינים באפס בטחה ולכל הלבבות הנלחצים ולדרך שקר אשר לאדם להתרפס תמיד ולנשק בשפתים רחבות ורפות.



וחכמת שוא: ככה תקרא לכל אשר יערימו אנשים עבדים וזקנים ועיפים; ושבעתים ככה לכל-סכלות הכהנים הרשעה עם שגעותיה ושגיונותיה!



וחכמי שוא כל הכהנים ועיפי העולם וכל אשר מלאה נשמתו דרך נשים ודרך עבדים. אכן עוו נעוי לב אלה את אהבת הנפש אשר יאהב אדם את נפשו!



ואשר עוו את אהבת הנפש – לזאת קראו צדקה! ושכח את נפשו ואת עצמו – את זאת שאלו מנפשם בצדקה כל רפי הידים והעכבישים עיפי העולם!



ואולם הנה יום בא על כל אלה, הנה חדשה, הנה חרב המשפט, הנה מועד הצהרים הגדול – אשר יאיר האור על כל!



ואשר יאמר קדוש וברוך ל“אנכי” אשר בנפשו וברוכה האהבה אשר יאהב אדם את נפשו, חי אני כי בזה יאמר את אשר הוא יודע והיה לאיש דעת, כי ככה יאמר: "ראה הנה בא, הנה קרוב מועד הצהרים הגדול! "



כה אמר סרתוסטרא


  

על רוח הכבדות

א


פי המדבר – לעם נתתיו: קשות אדבר וכלבבי, רב מדי מהיות דברי לארנבות המשי. וזר שבעתים יהיה דבר באזני כל דגי-הדיו ושועלי הנוצה.



ידי – יד פתי: אוי לשלחנות ולקירות ולכל דבר אשר עוד בו מקום לצעצעי פתי ולשעשעי פתי!



רגלי – רגל סוס; בה אדלג ואדהר על עצים ועל אבנים, בשדות ובערבות מדבר, ותרועת שטן עמי בשטף מרוצתי.



בטני – הבטן נשר היא? כי נחמד לה מכל בשר שיות. ואמנם אין זאת כי אם בטן בעל כנף לי.



קל ומעט אכלי, שוקד אני ורוחי בי קצרה לעוף ולהתעופף תמיד ממקומי – זה דרכי מעודי, וזה הלא דרך בעל כנפם!



בשגם אנכי שונא לרוח הכבדות, וזה הלא דרך בעלי כנפים: וחי אנכי כי שנאתי שנאת נפש, שנאת מות, שנאת בלי תכלית! עד אנה לא עפה ועד מה לא התעופפה כבר שנאתי!



ועל זאת יכל יכלתי לשאת את משלי – וגם נכון אני לשאת אותו; אם אמנם בדד אני בבית הריק, ואם אשא משלי – רק באזני אשאהו.



יש מושלי משל אשר רק בהיות הבית מלא והפך גרונם להיות רך וידם תהיה לבעלת דברים ועינם תפיק חכמה ולבם יעור: – אל אלה לא דמיתי.


  

ב


מי אשר ילמד באחרית הימים את בני האדם לעוף, והעתיק האיש הזה ממקומן את כל אבני הגבולים; כל אבני הגבולים תעופנה אחריו גם הן השמימה ולאדמה יקרא שם חדש – “הקלה”.



ממהרת היענה לעוף מכל סוס, ואולם גם היא עוד תשים בכבדות את ראשה לתוך האדמה הכבדה: כן משפט האדם אשר לעוף איננו יודע.



כבדים לו האדמה והחיים – כי ככה יחפוץ רוח הכבדות! ואולם מי אשר יחפוץ להיות קל ולהיות לצפור, עליו היא שומה לאהבה את נפשו: – זאת התורה אשר אנכי מורה.



לא אהבת הדאבים והכאבים – כי גם אהבת האדם את נפשו מעלה צחנה במחנה האנשים האלה!



שומה על האדם ללמוד לאהבה את-נפשו – זאת התורה אשר אנכי מורה – והאהבה אהבה שלמה ובריאה: למען אשר יוכל האדם לגור עם נפשו ולא ידד עוד למרחקים.



ובהיותו נודד למרחקים וקרא לזה שם " אהבה לרעהו כמוהו"; בשם הזה הרבו עד כה כזבים וחנפה דים, ומכלם כזבו והחניפו אלה אשר היו המה למשא כבד על-כל העולם.



אמנם לא ליום הזה ולא למחר החק, אשר ילמוד האדם לאהבה את נפשו, כי-אם מכל כשרונות האדם הוא העמוק והערום והאחרון ומלא ארך רוח.



מי אשר יש לו דבר-מה אשר הוא קנינו וקנין נפשו, והסתיר האיש הזה את שלו בקרב נפשו היטב היטב; מכל המטמונים חופר האדם את מטמונו שלו רק באחרונה, – ככה יפעל רוח הכבדות.



עוד בערש ילדותנו נותנים עלינו מלים וערכים כבדים; “טוב” ו“רע” – ככה יקרא המתן והמהר הזה. בגללם יסלחו לנו את עוננו כי חיים אנחנו.



וזה אשר יקראו " הבה ויבאו הילדים אלינו!" למען אשר יאסרו עליהם בעודם בשחר ילדותם לאהבה את נפשם המה: ככה יפעל רוח הכבדות.



ואנחנו נשאים באמונה על שכמנו הקשה על פני צחיחי הרים את אשר הונח עלינו! והיה כאשר תרד מעלינו הזעה: וענו ואמרו לנו: “אכן כבדים החיים מנשוא!”



ואולם רק האדם כבד על נפשו מנשוא! וזה רק יען אשר ישא על שכמו זרות רבות. כמו גמל הוא כורע ארצה וחכה עד אשר יעמיסו עליו מעמסה גדולה.



ויותר מכלם יעשה ככה האדם החזק למוד משא ומלא יראת כבוד: מלים וערכים זרים רב מדי הוא מעמיס על נפשו – אז יחשבו החיים בעיניו למדבר!



וחי אני אם לא כבד לאדם לשאת רבות גם מאשר לנפשו הוא! והרבה בקרב האדם פנימה אשר משפטו כמשפט שרץ-הקלפה: מתעב וחלקלק וקשה מאחז בו, –



אשר קלפה יפה עם צעצעים יפים תהיה לו למליץ. ואולם גם את המלאכה הזאת עלינו ללמוד: להיות לנו קלפה עם מראה יפה וחכמה עורת!



וגם בזאת עוד רבות עם האדם אשר יתעו אותנו: כי יש קלפה אשר תהיה קלה ואבלה והיא קלפה הרבה מדי. יש לב טוב הרבה וכח הרבה אשר לא יכרו לנצח; מטעמים נחמדים רבים לא ימצאו טועם!



והנחמדות בנשים יודעות את הדבר הזה: מעט משמן בשר יותר, מעט רזון יותר – עד כמה תלוי הגורל במעט אשר כזה!



קשה האדם מלהגלות ושבעתים יקש דבר הגלותו לנפשו הוא; יש אשר יכזב הרוח בדבר הנשמה. ככה יפעל רוח הכבדות.



ואולם זה גלה את נפשו, אשר יאמר: הנה זה טובי אני וזאת רעתי אני; בזאת סתם את פי העטלף ואת פי הגמד האומרים: “טוב לכל, רע לכל”.



אמנם גם אלה לא אוכל כלכל, אשר כל-דבר טוב בעיניהם ואשר טוב בעיניהם העולם הזה מכל העולמות. להם אני קרא: מוצאים ספקם מאין כמוהם:



הוי למוצאים ספקם מאין כמוהם אשר כל-דבר יטעם להם: הטעם הזה איננו הנבחר! שבח אני את הלשונות ואת הקרבים הממרים והבררים אשר למדו לענות “אנכי” ו“יהי” ו“לא”.



ואולם לעס את-כל ואכל את-כל – זה ארח לחזירים! ונער תמיד “י-הי” – את-זה למד רק החמור ומי אשר כמהו! –



הצהב העמוק והאדום הלהט: את-זה רצה טעמי אני; דם הוא מוסך לתוך כל הצבעים. ואולם מי אשר יטוח את-ביתו לבן והעיד זה על נפשו לפני כי נשמתו מוטחת לבן.



אלה מזה אהבים את החנוטים ואלה מזה את הרוחות התועות ושניהם שנאים לכל בשר ולכל דם – הוי מה יגעל טעמי את-שניהם! כי אהב דם אנכי.



וגם שם לא אחפץ שבת והסתופף במקום כל איש יורק ומקיא: זה לי טעמי אני; נבחר לי שבת עם גנבים ועם מחללי שבועה. אין איש אשר יהיה זהב בפיו.



ומכל אלה נתעבים לי שבעתים כל המלקקים רק. והנתעב מכל חית האדם אשר מצאתי, לו קראתי מלקק קערות על שלחנות זרים: לא חפץ זה לאהבה ועל האהבה הוא חי.



ואמללים אנכי קרא לכל-אלה אשר יש להם רק הבחירה האחת: להיות חיות רעות או להיות כובשי חיות רעים; ביניהם לא חפצה נפשי לבנות לי סכות.



ואמללים אנכי קרא גם לאלה אשר תמיד שומה עליהם לחכות, – אותם יגעל טעמי: כל לוקחי מסים וכנענים ומלכים ויתר שומרי הארצות ושומרי החניות.



חי אני אם לא למדתי גם אני לחכות – ועד היסוד למדתי; ואולם רק לחכות לנפשי. ויותר מכל למדתי עמוד והלוך ורוץ ודלג ועלות ורקוד.



ואולם זאת התורה אשר אנכי מורה: מי החפץ ללמוד לעוף באחרית הימים, שומה עליו ללמוד בראשנה עמוד והלוך ורוץ ודלג ועלות ורקוד: – לא בהתעופף איש ילמד להתעופף!



בסולמי-חבלים למדתי לעלות בחלונות שונים, ברגלים קלות דלגתי ועליתי למרום תרנים גבוהים; שבת בראש תרנים גבוהים אשר לחכמה נחשב בעיני לנחת לא מעטה, –



– כמו לבות-אש קטנות מתלקחות בראש תרנים גבוהים: אכן קטן האור, ואולם נחמה גדולה הוא ליורדי ים אובדי דרך ולאשר נשברה אניתם! –



בדרכים רבות ובשבילים שונים באתי עד לאמתי: לא על סלם אחד עליתי למרום בעוד עיני תעה למרחקים.



ולנתיבות דרכים שאלתי תמיד בלי חשק, – את-זאת געל טעמי! נבחר בעיני שבעתים לשאל בנפשי ולנסות בנפשי את נתיבות הדרכים.



כל לכתי לא היה בלתי-אם שאל ונסה, וחי אני כי גם ענות על שאלה אשר כזאת עלינו ללמוד! ואולם זה הדבר לפי טעמי:



– לא טעם טוב ולא טעם רע, כי-אם טעמי שלי, אשר לא יבוש בו ואשר לא אעלים אותו.



“זה הנה דרכי שלי – ואולם איה דרככם אתם?” ככה עניתי את-אלה אשר שאלו אותו ל“דרך”. כי דרך אשר איננו שלי ואיננו שלכם כי-אם דרך בעולם – אין!



כה אמר סרתוסטרא.


 




על לוחות ישנים וחדשים

א


פה אנכי יושב ומחכה ומסביב לי לוחות ישנים שבורים וגם חדשים כתובים עד החצי, מתי יגיע יומי?



– זה יום רדתי ושקעי: כי הנה עוד הפעם חפצתי לבוא אל בני האדם.



ולזאת אנכי מחכה פה, למען אשר יבאו לי בראשנה האותות לבעבור אדע כי יומי הוא: – הלא המה הארי אשר ישחק ועדת היונים.



ועד כה וכה אדבר נא את דברי באזני אני, כאיש אשר עתו לפניו. הנה אין איש אשר יספר באזני חדשות, כי עתה אספרה נא באזני אני לבדי. –


  

ב


ואני בבאי אל-בני האדם מצאתי אותם רובצים על דמיון-שוא ישן: כלם דמו אשר יודעים הם זה מאז, מה-טוב ומה רע לאדם.



וענין ישן ויגע נחשבו בעיניו כל האמרות על-דבר הצדקה; ומי אשר חפץ לישון היטב ומהר זה לפני שנתו לדבר עוד על “טוב” ועל “רע”.



ואת-זאת השנה הפרעתי אני מדי הורותי לאמר: מה-טוב ומה רע אין איש יודע עוד: – זולתי הברא!



– ואולם ברא יקרא רק לזה, אשר יברא לאדם מטרה ויתן לאדמה את תכליתה ואת עתידה. הנה זה רק ברא יברא, אשר יהיה דבר טוב ורע.



ואני ציויתים כי יהפכו לארץ את-קתדרותיהם ואת כל-כסא אשר רבץ עליו זה דמיון-שוא הישן: ואני ציויתים כי ישחקו לכל מוריהם מורי הצדקה הגדולים ולכל קדושיהם וחוזיהם וגאליהם גאלי העולם.



לכל חכמיהם הקדרים ציויתים לשחוק ולכל גלם שחור חרדת כל-צפור אשר נתלה על עץ החיים ויהי משם למזהיר.



אל פני רחוב הקברים הגדולה אשר להם ישבתי רע לנבלות פגרים ולעיטים – ואשחק לכל “לפנים” אשר להם ולכבודו אשר גלה וחלף.



וחי אני אם לא כמטיף או כמשגע צעקתי חמס וקצף על כל גדלם וכל קטנם – אשר ככה קטון טובם ואשר ככה קטנה רעתם! – הנה ככה שחקתי.



הנה תשוקתי החכמה צעקה ככה ותשחק מקרבי, אשר על-הרים נולדה, חכמת-פרא! – זאת תשוקתי הגדולה רחבת כנפים סערות.



ויש אשר החזיקתני בכח ותמשכני מזה והלאה ומזה ומעלה ומזה והרחק ואני עודי משחק: אז עפתי בחרדה, חץ הייתי, טבול סערת נפש שכורת שמש.



– מזה והרחק עפתי לתוך עתידות רחוקים אשר לא נבא עוד להם כל-חלום, לתוך דרומים חמים שבעתים אשר לא ראה עוד יוצר בחלומו: שם באשר אלים מרקדים ובוש יבושו כי עוד הם לבושים בגדים: –



– כי שומה עלי לדבר עוד במשלים ולהיות צולע וכבד פה כמו חוזה: וחי אני אם לא בוש אבוש כי עוד עלי להיות חוזה! –



בעוד אשר כל-היות נחשב בעיני מחול אלים ושרירות לב אלים וכל העולם פרוע וחפשי מעל והוא שב לעוף אל תוכו: –



– ואין כל ז­את בלתי אם מנוסת נצח ובקשת נצח אשר לאלים רבים וסתירת עולם וחזירת עולם והתחברות שנית אשר לאלים רבים: –



ואשר כל הזמן נחשב לי רק לעג עדנים לרגעים, ואשר האנס בעצמו היה רק החפש, והוא משתעשע בעדנים על להב החפש –:



אשר שם שבתי ומצאתי גם את שטני הקדמוני שונאי בנפש, את רוח הכבדות ואת-כל אשר ברא זה: חזק-יד וחק ומצוה ותכלית ומטרה וחפץ וטוב ורע: ­–



ואם לא שומה היא, כי יש לעולמים זה, אשר עלינו לרקד עליו וממנו והלאה? ואם לא שומה היא, כי בעבור הקלים וקלי הקלים – יהיו עטלפים וגמדים כבדים? –


  

ג


ושם היה גם הדבר אשר בדרך בעברי לקטתי לי מעל פני האדמה את המלה “האדם העליון” וכי עשוי האדם דבר אשר עלינו עוד להתגבר עליו עד הכחדו.



– ועשוי האדם גשר ולא תכלית: אשר הלל יהלל את-נפשו על דבר צהריו וערבו. יען כי הם דרך לככבי שחר חדשים:



– זאת מלת סרתוסטרא על אדות מועד הצהרים הגדול וכל יתר הדברים אשר תליתי על פני האדם כמו ככבי שחר חדשים לבושי ארגמן.



חי אני כי גם ככבים חדשים נתתים להביט עם לילות חדשים; וגם על עבים ועל יום ולילה מתחתי עוד את השחוק כמו אהל צבוע.



ואור אותם את-כל אשר חזיתי ואשר הגיתי אני: לחזות חזון אחד ולהגות מן המסלה את-כל אשר שבר באדם וחידה ומקרה אכזרי, –



וכמו חוזה ופותר חידות וגאל ממקרה למדתים לעבוד למען העתיד, אשר מדי עברם יגאלו את-כל אשר-היה.



– אשר יגאלו את-כל אשר עבר על האדם וישובו ליצור שנית את “אשר היה”, עד כי יאמר החפץ: “הלא זה אשר חפצתי! וזה אשר אחפץ” –"



– ורק לזאת קראתי שם גאלה, ורק לזאת למדתים לקרוא שם גאלה. –



ועתה הנה אנכי מחכה לגאלתי אני, – כי ארד אליהם בפעם האחרונה.



כי עוד הפעם חפצתי לרדת אל בני האדם: ביניהם אחפץ לשקוע ובמותי לתת להם את העשירה מכל מתנותי!



כי אל דרך השמש למדתי מדי רדתה – דרך העשירה הזאת העשירה מכל: זהב היא יוצקת אל תוך הים מרב עשר אשר לא יחקר, –



למען אשר גם הדל בדיגים עוד ישוט עם משוטו כסוי זהב כלו! את המראה הזה ראיתי פעם אחת ועיני לא שבעו דמעות מראות. – –



וכמו שמש חפץ גם סרתוסטרא לשקוע: ועתה הנה הוא יושב פה ומחכה ומסביב לו לוחות ישנים שבורים וגם לוחות חדשים, – כתובים עד החצי.


  

ד


ראו הנה פה לוח חדש: – אבל אי איפה אחי אשר ישאו אותו עמי אל העמק ואל תוך לבבות בשר?



וזאת אשר תדרש אהבתי הגדולה אל הרחוקים: אל תחמול את רעך כמוך הקרוב! עשוי האדם אשר עלינו להתגבר עליו עד הכחדו.



ויש דרכים וארחות שונים אשר בם התגבר נתגבר על האדם: “הדבר הזה בידך נתתיו! ואולם רק איש לץ יחשוב: עשוי האדם גם לקפץ עליו”.



התגבר על נפשך גם עוד במגעך ובמשאך עם רעך; ומשפט אשר תוכל לגזול לך, אל נא תחכה כי יתנוהו לך! את אשר תעשה אין אדם בארץ יכול להשיב לך. אין גמול על פני האדמה.



מי אשר נבצרה ממנו להיות לנפשו למפקד יהיה נא לשומע. ויש איש אשר יכול לפקד לנפשו, ורק עודו חסר אשר גם שמע יוכל לנפשו!


  

ה


וזה אשר ידרוש ארח נשמות טהורות: לא תחפוצנה דבר חנם, ומעט מכל תחפוצנה חיים חנם.



ומי איש מן האספסוף הלא חפץ זה לחיות חנם; ואולם אנחנו כלנו אשר החיים נתנו לנו, – חוקרים אנחנו לדעת תמיד, מה עלינו לתת תחתיהם!



ואמנם אלה המה דברי נגידים אשר יאמרו: “את אשר יתנו החיים לנו, אותו נשמור אנחנו בעד החיים!”



לא טוב לחפץ התענג, אם לא נתן גם אנחנו להתענג. וגם לא טוב – לחפץ להתענג!



תענוג ותם – הלא המה המסתתרים והמתחבאים מכל הדברים אשר על-פני האדמה: שינהם לא יחפצו כי יבקשו. אכן טוב בהיותם לנו – ואולם מזה שבעתים לבקש עון ומכאוב! –




ו


מי בנו בכור פטר רחם לאמו, ויקרב זה תמיד, ואנחנו, אחי, הלא כלנו בכורים.



דם כלנו ישפך על-פני מזבחות סתר; כלנו מקטרים וצלוים לאלילי צלמים קדמונים.



כל נתח טוב בנו עודו רך ומעט ימים: וזה אשר יעורר תאות חך זקנים. בשרנו ענג, עורנו עור שה – ואיך זה לא נעורר תאות כהני אלילים זקנים!



ובקרב נפשנו אנחנו עודו שוכן כהן האליל הזקן, אשר את-כל נתח טוב בנו יצלה לו למעדנים. הוי אחי, איך אפוא לא יהיו בכורים לקרבנות!



ואולם זה אשר ידרוש ארח נפשנו; ואני אהבתי את אלה אשר לא יחפצו להשמר. את השוקעים אנכי אהב בכל אהבתי: כי המה העוברים. –




ז


אשר יוכלו להיות אנשי אמת – מעטים! וגם זה, אשר יכול, איננו חפץ להיותו! ויותר מכלם אין טובי הלב יכולים להיותם.



הוי הטובים האלה! אנשים טובים לא ידברו אמת לנצח; היה איש טוב כזה רק מחלה היא לרוח.



הטובים האלה – נעתרים הם לכל איש ולכל איש הם נכנעים. לבם בם שומע בדבר איש ומדבר אחריו כמהו; יסודם בם מאזין ומקשיב לכל, אבל מי איש אשר יאזין ויקשיב תמיד, אל נפשו הוא לא ישמע לנצח!



למען אשר תולד האמת האחת שומה היא כי כל אשר נחשב בעיני טובי הלב לרע יחבר יחדו: הוי אחי! אם רשעתם דיכם למען אמת כזאת?



כי יחרף איש נפשו לשקול וכי יאריך לבלתי האמין וכי יענה “לא” אכזרי וכי יגעל את-כל וכי יתן את מאכלתו בבשר החי – מה-יארכו הימים עד כי יחבר כל-זה! ואולם זה הזרע אשר ממנו תולד – האמת!



אצל יצר הלב הרע שגשג עד כה כל דעת! שברו נא לי, שברו אתם היודעים, את הלוחות הישנים!


  

ח


כי תהיינה קורות על פני המים וכי מעקות ויציעות תהיינה על פני השטף, אז לא יאמינו לאיש באמרו: “הכל שוטף”.



אז גם הסכלים יענו לו אחרת. "איכה תהיה כזאת? יצעקו הסכלים. האף אמנם שוטף הכל? והקורות והיציעות הלא ממעל לשטף!



ממעל לשטף מוצק הכל – כל הערכים וכל הענינים, כל הגשרים והדמיונות, כל ה“טוב” וה“רע”: הכל מוצק!" –



והיה בבא, החרף, זה כובש החיות המכניע את השטף, אז ילמדו גם הערומים לבלתי האמין, אכן לא רק הסכלים יאמרו אז: " האף אין זאת כי – הכל עומד דומם?"



"הנה באמת הכל עומד דומם " – זאת תורת חרף נאמנה, ענין טוב לימים אין חפץ בם, נחמה טובה לישני חרף ולרובצי מאחרי התנורים.



הנה באמת הכל עומד דומם – ואולם לנגד התורה הזאת מטיף רוח הטל!



רוח הטל! – זה שור פר אשר איננו פר לחרוש בו, כי-אם שור פר מתקצף ומחבל, אשר בקרני קצף ישבר קרח! והקרח – ישבר מעקות!



אחי! האם לא עתה שוטף הכל? האם לא כל היציעות והמעקות נפלו המימה? מי זה יחזיק עוד ב“טוב” וב“רע”?



“אללי לנו! אשרינו! רוח הטל סער!” – ככה הטיפו נא לי, אחי, בתוך כל-רחובות!


  

ט


יש דמיון כוזב עתיק ימים ושמו טוב ורע. במסבת חרטמים וחוזי בככבים התגלגל עד עתה האופן אשר לדמיון הכוזב הזה.



לפנים האמינו בחרטמים ובחוזי בככבים, ולכן האמינו כי “אין דבר בלתי” אם גורל מן השמים: ככה עליך לעשות, יען כי שומה עליך!"



ואחרי כן נתנו כתף סררת לכל החרטמים וחוזי בככבים, ולכן האמינו כי “אין דבר בלתי אם חפש: ככה אתה יכול, יען כי ככה אתה חפץ!”



אחי! על-דבר הככבים ועל-דבר העתיד לא ידע איש עד פה קטנה או גדולה, זולתי דמה דמיונות. ולכן לא ידע איש עד כה קטנה או גדולה על-דבר טוב ורע זולתי דמה דמיונות!


  

י


“לא תגזול! לא תרצח!” – רק קדושים היו לפנים אמרות כאלה; לשמעם כרעו על ברכים וכפפו ראש ונשלו נעלים מעל כפות הרגלים.



ואולם הנה זה אשר אנכי שאל אתכם: אי הימים אשר רבו בם הגוזלים והרוצחים כמו אז, בעוד קדושים היו האמרות האלה?



היש עוד בחיים דבר זולתי – גזל ורצח? ובהיות דברים כמו אלה דברי קדש האם לא נרצחה בזאת – האמת בנפשה?



או האם המות הוא אשר הטיף את החזון הזה, והוא אשר אמר קדש לכל דבר אשר ערער ואשר חבל את-כל החיים עד היסוד בם? – הוי אחי, שברו, שברו נא לי את הלוחות הישנים!


  

יא


הנה זאת חמלתי עם כל אשר עבר: אשר אנכי ראה כי מכור הוא –



– מכור לחסד ולרוח ולשגעון אשר לכל דר ודר, כי יפתר כל דר את אשר-היה עד שימו אותו גשר לדמיונותיו הוא!



ויש אשר יבא עריץ אשר ידו חזקה או זד ערום, וזה יטה את כל-עבר ויאלצנו לפי רוחו עד היותו לו לגשר ולאות ולמבשר ולקריאת תרנגל.



ואולם זאת הרעה השניה וחמלתי השניה: – מי איש מן ההמון והגיעו זכרונותיו עד אבי אביו – ואולם עם אבי אביו תחדל העת מהיות.



ככה מכור כל-עבר: כי יש אשר יבא יום והיה ההמון לאדון, אז יטביע במימיו את-כל עת.



לכן, אחי, דרוש לנו יחש חדש, אשר אויב יהיה לכל המון ולכל עריץ חזק יד, ועל לוחות חדשים יכתוב בכתב חדש את – שם “יחש”.



בני יחש רבים ובני יחש שונים דרושים לנו, לבעבור אשר יהיה יחש על פני הארץ! או כאשר דברתי לפנים במשל לאמר: “הנה זאת לנו רוח-אלהים כי יש אלים ואין אל!”


 

יב


הנה אנכי ממלא את ידכם, אחי, ומקדיש אתכם קדש ליחש חדש: מולידים ומגדלים תהיו לי ומזריעי זרע העתיד, –



– חי אני לא ליחש אשר תקנו אותו ככנענים ובזהב כנענים: כי מעט ערך דבר אשר מחיר לו.



לא מאשר יצאתם יחשב לכם מעתה לכבוד, כי-אם לאשר תלכו! רצונכם וזה רגלכם השאפת לצאת מנפשכם והלאה זה יהיה כבודכם החדש!



חי אני כי לא עבדכם אשר עבדתם את אחד הקצינים – כי במה נחשבו עוד הקצינים! – ולא היותכם לחומה בצורה לכל עומד לבעבור יעמוד מוצק שבעתים ככה!



לא כי היתה משפחתכם משפחת אנשי חצר בחצרות מלכות ואתם למדתם להיות צבועים כעיט הצבוע ולעמוד על רגלכם יום תמים בתוך נחלים שטוחים:



– כי הבין עמוד יחשב לצדקה לאנשי חצר; וכל אנשי החצר מאמינים כי הגדול מתענוגות חיי העולם – אשר יהיה להם משפט לשבת! –



ולא כי רוח אשר קדוש יאמר לו הוליך את אבותיכם ויביאם לארץ חמדה אשר בעיני לא נחשבה מעודה לנחמדה: כי-אם לארץ אשר שם יצמח הרע מכל העצים, הוא עץ הצלב – זאת הארץ אשר אין בה דבר אשר נחמד יהיה! –



– וחי אני אם בכל מקום, אשר הוליך “רוח קדוש” כזה את אביריו אחריו, לא עברו לפני העזים האלה בראשם גם – עזים ואוזים ועזי ראש ועזי מצח! –



הוי אחי! אל נא לאחור יבט עוד יחשכם כי אם לפנים! נדחים תהיו לי מכל ארצות אבות ואבות אבות!



לא ארץ אבות כי אם ארץ בנים תאהבו לי: ואהבתכם זאת תהיה יחשכם החדש – במרחקי ימים במקום אשר לא יחקר! את המקום הזה יבקש נא משוטכם ואליו יחתר!



בבניכם אחריכם תתקנו את המעות אשר הייתם אתם בנים לאבותיכם: ככה תגאלו את כל-עבר! את הלוח החדש הזה אנכי מציג ממעל לכם!


 




יג


"למה זה לנו חיים? הכל הבל. חיים – זה דוש תבן; חיים – זה השרף באש ולא התחמם! –



ולהג עתיק ימים זה עוד יחשב גם עתה ל“חכמה”; ויען אשר עתיק ימים הוא, כי על כן נכבד הוא שבעתים. גם הרקב מרבה יחש. –



טוב לילדים דבר ככה: יראים הם את האש, כי נכוו בה! רבה הילדות אשר אנחנו מוצאים בספרי חכמה עתיקי הימים.



ומי אשר “ידוש תבן” תמיד, אין זה ימלאנו לבו לתת דפי במלאכת הדישה! הלא טוב נעשה כי נסתום פי סכל כזה!



אנשים כאלה יושבים אל השלחן ולא יביאו עמם דבר, ואף לא רעב כמשפט: – ועוד המה מחרפים ומלעיגים: " הכל הבל "!



ואולם אכל היטב ושתה היטב – חי אני, אחי אם כשרון הבל הוא! שברו לי, אחי, שברו את הלוחות אשר ללא-עליזים לנצח!


  

יד


“בעיני הטהור טהור כל דבר” – ככה ידבר העם. ואולם אנכי אומר לכם: " בעיני החזיר חזיר כל דבר!"



ולכן כל ההוזים ומורידי ראש אשר גם לבם יורד בם מטיפים לאמר: " העולם כלו איננו בלתי אם חיה מלאת צאה".



כי כל אלה המה טמאי רוח, ושבעתים טמאו אלה אשר אין להם מרגע בלתי אם בהביטם על העולם מאחוריו – הלא המה אנשי מאחרי העולם!



ולהם אנכי מגיד על פניהם, אף כי לא יפים הדברים לשמעם: בזאת דמה העולם לאדם, כי יש אחור גם לו – זה הוא אמת!



יש בעולם צאה הרבה זה הוא אמת! ואולם בעבור זאת אין עוד העולם חיה מלאת צאה!



אכן רבה החכמה הצפונה בזה, אשר יש בעולם הרבה המעלה צחנה, ואולם כנפים וכח מעופף ברא הגעל לבקש מעינות!



גם בנבחר מכל נבחר יש עוד אשר יהיה לגעל, וגם הנבחר מכל נבחר עוד עשוי אשר שומה עלינו להתגבר עליו! –



הוי אחי! רבה החכמה הצפונה בזה, אשר יש בעולם צאה הרבה! –


  

טו


ואמרות כאלה שמעתי מפי אנשי מאחרי העולם מדברים בצדקה ובלב תמים – אף כי אין שקר ואין חנפה יותר מאלה.



“תן לעולם והיה כאשר הוא! אל נא תרם נגדו גם את אצבעך הקטנה!”



“תן לכל איש וחנק ודקר ושחט וערף את בני האדם ככל אשר תאוה נפשו: אל נא תרם נגדו גם את אצבעך הקטנה! עקב אשר בזאת ילמדו למאס את העולם!”



ותבונתך גם אתה – חנק לה ומלוק אותה בידיך, כי הוא תבונה בת העולם הזה – וככה תלמד גם אתה למאס את העולם". –


  

טז


“כל אשר ירבה ללמוד ילמד לשכוח את-כל תאוה עזה” – כזאת מפטירים עתה איש באזני רעהו בראש כל חוצות האפלים.



“החכמה תיגע את האדם; אין דבר אשר שוה לשום אליו לב; לא תחמוד!” – את הלוח החדש הזה מצאתי תלוי גם בראש שוקים.



שברו נא לי, שברו אחי גם את הלוח החדש הזה! עיפי עולם תלו אותו פה ומטיפי למות ואלה האהבים לרדות בשבט: כי הנה גם בזאת הם מטיפים לעבדות: –



יען כי הרעו ללמוד ואת הטוב לא למדו וקדמו ללמוד ומהרו ללמוד ללא עת ויען כי הרעו לאכול – לכן באה להם זאת הבטן הכאבת.



– כי רק בטן כאבת כל רוחם, והוא יעץ להם את המות! ואתם אחי דעו נא: אין הרוח בלתי אם בטן!



באר תענגות לנו החיים – ואולם מי אשר תדבר באזנו בטנו הכאבת אם כל עצב והיה לו כל המעינות לרוש.



דעת – תאות תענגות היא לאיש אשר חפץ-אריות לו! אבל מי אשר עיף בדרך, והיה זה בנפשו ל“חפץ” אשר משחק הוא לגלים.



וזה ארח כל החלשים באדם: הולכים הם הלך ואבד בראש דרכיהם, ובאחריתם עוד עיפתם תשאל: למה זה נואלנו מראשיתנו לצאת על-דרכים! מה-בצע בהלוך איש!"



ולהם ינעם כי יוטף: “אין דבר אשר שוה! חלילה לכם כי תחפצו!” ואולם בזאת הלא יוטף לעבדות.



אחי! הנה בא סרתוסטרא כרוח סער עז לכל עיפי דרך; עוד החליק יחליק על אף רבים עד כי יזוררו!



גם מבעד לחומות עוד תשב נשמת אפי החפשית ואל תוך בתי מאסור ואל אף רוחות כלואים!



כל חפץ יגאל, כי חפץ – זה ברא: ככה אנכי מורה. ורק לבעבור תבראו שומה עליכם ללמוד!



וגם את הדרך ללמוד הלא רק מפי תלמדו – את הדרך ללמוד היטב! – מי אשר אזנים לו, ישמע!


  

יז


הנה פה אני השיט. אולי מזה והלאה עלה הדרך אל תוך “אין” הגדול. – אבל מי איש חפץ לרדת אל תוך “אולי” זה?



אין בכם איש אשר יחפוץ לרדת לתוך אני המות! ולמה זה אפוא תתאמרו כי עיפי עולם אתם?



עיפי עולם – ועוד לא הייתם למתמלטים מעל פני האדמה! עוד מתאוים מצאתיכם תמיד ודבקים באהבה אחרי האדמה ודבקים באהבה גם אחרי עיפת האדמה אשר תאמרו!



לא לחנם שפתכם תלויה עוד לארץ: – מעט תאות האדמה עוד רובצת עליה! ובתוך עינכם – האם לא מעט חשק האדמה עוד טובל שם?



הנה יש על פני האדמה יצירות טובות רבות, המועילות לאחד ונעימות לשני: למענן יש לאדם לאהבה את האדמה.



ויש בין היצירות אשר משפטה כמשפט חיק אשה: מועיל ונעים יחדו.



ואולם אתם עיפי העולם, אתם עצלי האדמה, מי יתן ויחבט בשרכם בשוטים! יחבט-נא בשוטים, עד-כי תשובנה רגליכם להיות מהירות.



אם לא חולים אתם וזדים שבעי חיים, אשר האדמה היתה לכם למשא, כי-עתה אתם עצלים ערומי דעת וחתולי-תאוה שוקקים וחפצי לקק. ואולם-לא תחפצו לשוב ולרוץ, כי-עתה – רדו לכם וכלו!



אל לרופא לחפוץ רפא את-אשר לא ירפא לנצח: הנה ככה מורה סרתוסטרא: – כי-עתה רדו לכם וכלו!



ואולם דרוש אמץ לב שבעתים לעשות אחרית מעשות חרוז חדש: את-זאת יודעים כל הרופאים וכותבי חזיונות. –


  

יח


יש לוחות, אחי, אשר בראה אותם העיפה ולוחות אשר העצלות בראה אותם, זאת המלאה רקב עצלות: – אכן דומים דבריהם יחד, ואולם חפצים הם כי ישמעו אותם שונים.



ראו והביטו נא פה את-זה אשר התעלף בדרך! רק עוד כפשע בינו ובין מטרתו, והוא ברב עיפתו רבץ פה במריו בתוך האבק: – זה אמיץ-הלב!



מרב עיפה יפער פיו ויגהק על דרכו ועל האדמה ועל מטרתו ועל עצם נפשו, וגם פשע אחד לא יחפוץ להוסיף עוד: – זה אמיץ הלב!



ועתה הנה מלהטת אותו השמש והכלבים מלקקים את זעתו: ואולם רובץ הוא פה במריו ונבחר בעיניו להתעלף: –



להתעלף בעוד רק כפשע בינו ובין מטרתו! חי אני כי עוד בשערותיו תהיה עליכם שומה למשוך אותו אל תוך שמיו: – את הגבור הלזה!



ואולם טוב שבעתים כי תעזבוהו שוכב באשר הוא שם, עד בא אליו השנה, זאת המנחמת, ועד היות סערת המטר המשיב נפש בנעימות קרתו:



עזבוהו נא באשר הוא שם, עד אשר ייקץ לרצונו ועד אשר בנפשו ישליך מעליו את עיפתו ואת-אשר למדה העיפה אותו לדבר!



ורק זאת לכם, אחי: כי תבריחו מעליו את הכלבים, את הזוחלים העצלים ואת כל השקץ הפושט עליו: –



– את כל השקץ הפושט מקרב עדת “המשכילים” אשר זעת כל גבור תטעם לו להשתכר בה! –


  

יט


מעגלים אנכי עשה מסביב לי וגבולות קדושים; מיום ליום ילך הלך ומעט מספר העלים עמי על-פני ההרים ההולכים הלוך ורום; בונה אנכי לי הר בתוך ההרים ההולכים הלך וקדוש.



ואולם בכל אשר תעלו עמי, אחי, השמרו נא לכם פן יעלו עמכם גם לוקקי קערות על שלחנות זרים!



לוקקי קערות – רמש הוא הרמש וזוחל וחפץ השמן בקרב צלעותיכם הנגועות והכאבות.



וזה כשרונו אשר נתן לו: כי לבו יגיד לו תמיד אי נשמות עולות אשר יגעו בדרך: בתוך כאבכם ועצבכם ובתוך כלמתכם הרכה יבנה את-קנו הנמאס.



כאשר יהיה הגבור לחלש והנדיב יהיה רך שבעתים – שם יבנה את-קנו הנמאס. באשר יש לגדול צלעות קטנות ונגועות שם יעשה המלקק קערות משכן לו.



מי הרם מכל יש ומי הדל בו? הלוקק קערות הוא הדל מכל; ואולם מי הרם מכל, וכלכל זה את המרבים בלוקקי הקערות.



זאת הנשמה אשר לה הסלם הארך עד לשמים ומגיע עד לתהומות ארץ – איך זה לא ירבצו עליה רבי לוקקי הקערות? –



– הגדולה מכל הנשמות, הרחוקה במעגלותיה וסבוכה ומסבכה ברב נתיבותיה, זאת הנאנסה, אשר מרב תאוה תתנפל על כל מקרה: –



– הנשמה ההויה, אשר תטבול בתוך אשר-יהיה, זאת בעלת יש, אשר תחשק לכל חשק ולכל חפץ: –



– זאת הברחת, הברחת מפני נפשה ושבה ומצאת את נפשה בכל אפסי מרחקים; זאת הנשמה המחכמה, אשר הפתיות תדבר תמיד על לבה ברב נעימותיה: –



זאת רבת האהבה, אשר כל ענין וכל דבר יטו אל תוכה את כל זרמותיהם וחליפותיהם ועלותם ורדתם: – איך זה לא יהיו לנשמה הרמה מכל גם לוקקי הקערות הרעים מכל?


 




כ


האכזר אנכי, אחי? אולם ראו אנכי אומר: מי אשר יפול, אותו נדחף-נא גם בידינו!



כל אשר עמנו כיום הזה נופל ואובד – מי יחפוץ עוד לתמוך בו? אולם אנכי הוא החפץ – כי דחף נדחוף אותו גם בידים!



היודעים אתם את הענג בהתגלגל אבנים לתוך מעמקי תהומות? – הוי האנשים אשר ליום זה! הביטו נא וראו איך המה מתגלגלים לתוך תהומותי!



פתח שחוק אנכי, אחי, למטיבים ממני לשחק! מופת אנכי ומשל! עשו כמוני!



ואשר לא תלמדו אותו לעוף, אותו למדו נא – למהר לנפול! –


  

כא


אהבתי את אמיצי הלב. אכן מעט לאדם להיות חרב מפגע לכל – כי-אם: פגע ודע את-מי.



ויש כי אמץ לב שבעתים יהיה באיש הכובש רוחו ועובר, למען אשר את נפשו יחשוך לאויב נכבד שבעתים!



יהי נא אויבכם אויב אשר שנא תשנאו אותו ולא אשר בוז תבוזו לו; שומה היא כי על אויבכם תהיה גאותכם. הנה זאת התורה אשר הוריתיכם זה מאז.



לאויב נכבד שבעתים תחשכו את נפשכם, רעי: לכן שומה עליכם כי תעברו על רבים, –



– ומכלם שומה עליכם לעבור על אספסוף רב, אשר יהמה ואשר ירגש באזנכם על דבר עם ועמים.



תהיינה נא עיניכם טהורות מכל “בעד” ומכל “נגד” אשר להם! יש עמם צדקה הרבה ועולה הרבה, ומי אשר יביט שמה והתקצף.



אם רק תביטו – תניפו חרב! חברים שנים אלה איש אל אחיו! לכן לכו לכם אל המערות ואת חרבכם תנו וישנה את שנתה!



לכו לדרככם אתם, ועם ועמים ילכו נא לדרכיהם הם! – דרכים אבלות הן, אשר גם תקוה אחת לא תברוק עליהן ברק אור!



ימשל לו הכנעני במקום אשר כל הנוצץ איננו בלתי אם – זהב כנענים! חדלה העת להיות עת למלכים! את אשר יקרא היום עם אין לו צדקה להיות לו מלכים.



ראו נא איך העמים האלה עושים גם המה כמעשי הכנענים: מלקטים הם להם גם מן האשפה את-כל המביא להם שכר מעט!



אורבים הם איש לאחיו, אורבים הם איש לאשר לאחיו – ולדבר הזה הם קראים “שבת אחים יחדו”. הוי העת הנפלאה והרחוקה, אשר אמר עם לנפשו: חפץ אנכי להיות לעמים – אדון!"



כי הנה, אחי, רק לנבחר יאתה למשול, וגם חפץ למשול רק הנבחר! ובאשר נשמע תורה אחרת, שם – חסר כל נבחר.


  

כב


לו אלה ימצאו לחם חנם, כי אז על-מה יצעקו עוד! – מחיתם – כל שיחתם. ולכן טוב כי יכבד עליהם משא חייהם!



חיות טרף הם: גם ב“עבודתם” עוד תכר תשוקתם לטרף וגם ב“השתכרם” עוד תכר מרמתם! לכן טוב כי יכבד עליהם משא חייהם.



יהיו נא אפוא לחיות טרף טובות מעתה ונבחרות מעתה וחכמות מעתה ודומות יותר לאדם: כי בחיר כל חיתו טרף – האדם.



מכל החיות כבר טרף האדם מאשה אשה את כשרונותיה: הנה ככה כבד על האדם משא החיים שבעתים מכל החיות.



רק עוד בעלי הכנף עולים עליו. והיה אם ילמד האדם לעוף גם הוא – אללי, עד אנה למרומים לא תעוף – תשוקת טרפו?


  

כג


וזאת אשר אנכי דרש מן האיש ומן האשה: כי יהיה האיש גבור למלחמה והאשה גבורה ללדת ושניהם יחדו גבורים יהיו לרקד בכל נפשם ומאדם.



וארור היום אשר בו לא ירקדו לכל-המעט פעם אחת! ושקר כל אמת אשר לא יריע עמה שחוק לכל-המעט פעם אחת!


 




כד


וארשכם לכם אשה – השמרו נא פן תהיה ארשת שפתים רעה! כי הנה נחפזתם לארש, והיו צאצאיכם – זנונים!



אכן עוד טובים זנונים מתאונים והפח אהבים מכזבים! – הנה זה הדבר אשר דברה אלי אשה: “אמנם שטיתי תחת בעלי, ואולם שבתי בבית בעלי עשה בראשונה שטים – בי”!



ותמיד מצאתי את האיש ואת האשה אשר אינם מתאימים היטב, והנה הם נוקמים ונוטרים מאין כמוהם; את חמתם הם משליכים בכל סביבם על-דבר אשר אין הם פונים עוד איש איש לבדו אל קצהו הבדד.



לכן זה הדבר אשר אשאל: ידברו נא הישרים איש אל אחיו לאמר: “הנה אהבנו איש את רעהו – נשקוד נא אפוא כי נאהב איש את רעהו גם מעתה והלאה! או האם שגותנו באהבה היה רק משגה?” –



תנו לנו מועד וחתנה קטנה, למען נראה אם טובים אנחנו גם לחתונה הגדולה! כבד הדבר להיות תמיד שנים יחדו!"



ככה עצתי לכל הישרים, ומה כל אהבתי לאדם העליון ולכל אשר יבא עוד, לו אחרת יעצתי ולו אחרת דברתי!



לא רק כי תזרעו את זרעכם מעתה והלאה, כי-אם אשר תזרעו אותו גם מזה ומעלה – רק לזאת, אחי, נתן הגן אשר לברית איש עם אשה!


  

כה


מי אשר השכיל לדעת מקורות ראשונים, ראו הנה שאל זה באחריתו לבקש לו גם את מעינות העתיד ומקורות חדשים. –



אחי! לא יארכו עוד הימים אשר עמים חדשים יקרו ומעינות חדשים ירעשו למעמקי תהומות חדשים.



כי הנה הרעד באדמה – זה אשר יסתם בארות רבות וצמאים רבים יברא; ואולם גם כח פנימי ותעלמות רבות אז יגלו.



הרעד באדמה יחשוף מעינות חדשים. ברעד האדמה אשר לעמים קדמונים יפרצו מעינות חדשים.



ומי הקרא אז: "הנה פה באר לצמאים רבים, הנה פה לב לכמהים רבים, הנה פה חפץ למפעלים רבים: – ונאסף על האיש הזה עם לאמר: המון מנסים רבים.



וזה הדבר אשר ינסו שם: כי יחפצו לדעת – מי יכל לפקד ומי לשמוע! הוי עד מה יאריכו שם לבקש ולהתיעץ ולתת דפי וללמוד ולשוב לנסות!



כל חברת האדם איננה בלתי אם מסה אשר ינסו בני האדם, – ככה אנכי מורה אתכם; מנסים ומבקשים הם ימים רבים – את המפקד הם מבקשים! –



– מסה היא, אחי, ולא "ברית כרותה?! שברו; שברו נא לי מלה זאת אשר לרכי הלב ולאנשי מחצית ומחצה!


  

כו


אחי! מבטן מי תצא השואה הגדולה הצפויה לכל עתיד האדם? האם לא מבטן הטובים והצדיקים? –



– כי המה הם אשר ידברו ואשר יחושו גם בלבם לאמר: "זה-כבר ידענו מה טוב ומה צדק, וגם הנה יש עמנו כבר כל טוב וכל צדק – “אוי לכם המבקשים עוד!”



ואם תרבה הרעה אשר יביאו עלינו הרעים: רעת הטובים היא הרעה מכל הרעות!



ואם תרבה הרעה אשר יביאו עלינו מלשיני העולם: רעת הטובים היא הרעה מכל הרעות!



רק אחד היה, אחי, אשר הביט אל לב הטובים והצדיקים, וזה דבר לאמר: “רק פרושים הם” – ואולם איש לא הבין אותו.



והטובים והצדיקים גם המה לא הבינו אותו: בינתם הלכה שבי לפני טובם. אולת הטובים חכמה עד לאין חקר.



אבל זאת לכם האמת: שומה על הטובים להיות פרושים – באין להם דרך אחרת!



שומה על הטובים לתלות על העץ את האיש אשר יברא לנפשו את צדקתו הוא – זאת לכם האמת!



וזה לכם השני אשר גלה את ארצם, את-ארץ הטובים והצדיקים ואת-לבם ואת-אדמת נחלתם, הלא זה אשר שאל לאמר: “את מי הם שנאים מכל?”



את האיש הברא הם שנאים מכל, השובר לוחות וערכים ישנים; את השובר – כי הוא להם העובר.



כי הנה הטובים לא יוכלו לברוא! ראשית הם תמיד לכל אחרית: –



– תולים הם על העץ את האיש אשר יכתוב ערכים חדשים על לוחות חדשים, את העתיד הם מקריבים קרבן לנפשם – תולים הם על העץ את-כל עתיד האדם!



הוי הטובים! מאז ומעולם היו המה ראשית לכל אחרית. –


  

כז


אחי! הגם את-דברי זה הבינותם? ואת אשר דברתי פעם על-דבר “האדם האחרון?” – –



מבטן כי תצא הגדולה מן השואות הצפויות לכל עתיד האדם? האם לא מבטן הטובים והצדיקים?



שברו, שברו נא לי את הטובים והצדיקים! – אחי, הגם את-דברי זה הבינותם?


  

כח


התנוסו מלפני? אם החרדתי אתכם? אם תרעדו מפני דברי זה?



אחי! כאשר קראתי לכם לקום ולשבר את הטובים ואת הלוחות הטובים, הלא רק אז חתרתי עם האדם באניתי לקראת ימו הגדול.



ורק זה-עתה תבא עליו החרדה הגדולה והחזות הגדולה מסביב והמחלה הגדולה וגעל הנפש הגדול – זאת מחלת-ים הגדולה.



חפי שוא ובטוחות שוא הורוכם הטובים; בכזבי הטובים נולדתם ונטמנתם. כל אשר מסביב מלא כזבים ושטי רהבים עד היסוד בו מטעם הטובים.



אבל מי אשר גלה את הארץ אשר קרא לה “האדם” וגלה זה גם את הארץ אשר קרא לה “עתיד האדם”. כי-עתה קומו והיו נא לי עוברי ימים גבורי חיל וארכי רוח!



בעוד מועד לכו נא לי קוממיות, אחי, למדו נא ללכת קוממיות! הים הולך וסער: ויש רבים אשר יחפצו לשוב ולהתעודד עמכם.



הים הולך וסער: ובתוך הים צפון כל טובכם. שאו ידיכם, שאו נס, אתם לבבות עוברי ימים מאז!



מה-לכם ארץ-אבות! הנה שמה חותר משוטנו, חותר הוא אל המקום אשר שם ארץ בנינו! אל המקום ההוא נחתור בעוד אנחנו סערים שבעתים מן הים ובעוד סערת תשוקת נפשנו הגדולה! –


  

כט


"מדוע אתה ככה קשה – דברה גחלת-המבשלות אל השמיר; האם לא קרובים אנחנו מאד קרבת-אחים איש לאחיו? –



מדוע אתם ככה רכים, אחי? ככה אנכי שאל אתכם: האין אתם – אחים לי?



מדוע אתם ככה רכים, ככה דכים ומתרצים אל-כל? מדוע ככה רב כחשכם והתכחשתם אל לבכם? מדוע ככה מעט ורע מראה הגורל במבט עינכם?



ואם אין אתם חפצים להיות גורלות ואנשים אשר לא יעתרו: איך זה תוכלו לקום עמי – ולעוף?



ואם לא יוכל קשיכם לברוק ולפרק ולגזור: איך זה תוכלו לקום עמי באחרית הימים – ולברוא?



כי כל הבראים קשים. וחי אני אם לא עדן הוא לנפש אדם לדעת, כי ירביץ את ידיו על פני שנות אלפים כהרביץ על דונג, –



– עדן הוא לנפש אדם להיות ידו כותבת על פני חפץ שנות אלפים ככתוב על פני ברזל עשות, – וקשה מברזל עשות ויקר שבעתים מברזל עשות. רק היקר מכל זה הקשה.



את הלוח החדש הזה הציבו נא אחי ממעל לכם: היו נא לקשים! –


  

ל


הוי אתה חפצי! אתה מנהיג כל צרכי אתה צרכי אני! שמרני נא מכל הנצחונות הקטנים!



אתה משלחת נשמתי, אשר לך אני קרא גורלי! אתה אשר ממעל לי! אשר בקרבי! שמרני וחשכני נא לגורל אחד וגדול!



ואת גדלך האחרון, חפצי, חשוך לך לאחרונה, – כי תהיה עד-בלתי-העתר מדי נצחך! הוי מי לא נפל שדוד לפני נצחונו!



ועין מי לא עורה בליל-זה מלא תמהוןו! ורגל מי לא כשלה ותשכח בנצחון – עמוד!



– למען אשר נכון אהיה ובשל למועד הצהרים הגדול: נכון ובשל כמו ברזל לוהט וכמו עב הרת חזיזים וכמו עטין חלב מלא: –



– נכון לקראת נפשי אני ולקראת חפצי הטמון במעמקים: קשת תאבה לקראת חצה, חץ תאב לקראת ככבו: –



– ככב נכון ובשל בצהריו ולוהט ומפלח וחרד מחצי זהב שנונים: –



– ושמש וחפץ שמש כביר אשר לא יעתר ואשר נכון יהיה להשחית ברגע נצחו!



הוי חפצי, מנהיג כל צרכי, אתה צרכי אני! חשוך נא אותי לנצחון אחד וגדול! – –



כה אמר סרתוסטרא


  

המתרפא

א


ויהי בקר-יום, רק ימים אחדים אחרי שוב סרתוסטרא אל המערה, וסרתוסטרא התפלץ מעל משכבו כמשגע ויקפוץ וישאג בקול, ויהי כאיש אשר מצא על משכבו איש שני עוד אשר לא יחפוץ לקום. והקול הלך הלוך ונורא, עד כי חרדו אליו חיותיו אשה מקצה, ומכל המערות ומכל החוחים מסביב הקרובים למערת סרתוסטרא התמלט כל חי – כל המעופף וכל השרץ וכל הרמש וכל המנתר, כל אשר כנפים או אשר רגלים או כרעים לו. ואלה הדברים אשר דבר סרתוסטרא:



עלי אלי, מחשבה מני תהום, עלי ממעמקי! אני תרנגלך ופנות בקרך, את תולעת אחוזת שנה! עלי, עלי כי לא יחדל קול קריאתי עד-אם יעירך!



פתחי מוסרות אזניך! שמעי! כי חפץ גם אני לשמוע! עלי! עלי! פה לנו רעמי ברק לרב אשר ילמדו גם קברים לשמוע!



ומחי את השנה מעיניך ואת-כל תמהון ואת-כל סנורים! גם בעיניך שמעי אותי: רפאות תעלה קולי גם לעורים מבטן.



ואם רק הקיץ תקיץ, אז מקיץ תהיה לי עד נצח נצחים. לא זה ארח דרכי לעורר אמות זקנות משנתן, לבעבור אצוה אותן, כי – תוספנה לישון!



מתעוררת את ומתמודדת ומתלחשת? עלי, עלי! לא התלחש – כי-אם תדברי! סרתוסטרא קרא לך, אנכי סרתוסטרא הרשע!



אנכי סרתוסטרא המליץ על החיים ומליץ על המעגל הסובב – ולך אני קרא, את, מחשבתי מני תהום!



אשרי! הנה באה את – שומע אנכי אותך! תהומי דברת; את-תהומי האחרונה חשפתי אל-פני האור!



אשרי! באי! תני יד – – אויה! חדלי! אויה, אויה! – – געל, געל, געל – – – אללי לי!


  

ב


כמעט כלה סרתוסטרא לדבר את-הדברים האלה ויפול ארצה כמת, ויהי כמת, ויהי כמת עת רבה. ובשוב רוחו אליו, ויהיו פניו לבנים וירעדו כל עצמותיו ויוסף לשכב ויזהם עת רבה גם אכל וגם שתה. ככה עברו עליו שבעת ימים. ואולם חיותיו לא עזבו אותו גם יומם וגם לילה, זולתי הנשר אשר התעופף לרגעים למען הבא טרף. וכל-אשר הביא וכל-אשר טרף, אותו שם לפני סרתוסטרא על משכבו: ויהי סרתוסטרא שוכב כלו בין גרגרים צהבים ואדמים וענבים ותפוחי ששנים ועלי ירק נותני ריח וסבכי אגוזים, ולרגליו נכונו שתי שיות אשר אותן גזל הנשר בעמלו הרב מתוך עדר רועיהן.



וביום השביעי התעודד סרתוסטרא על משכבו ויקח בידו תפוח ששנים ויריח בו, וייטב ריחו בעיניו. אז ידעו חיותיו כי בא המועד לדבר אליו.



ותדברנה אליו לאמר: הוי סרתוסטרא! שבעת ימים אתה שוכב לך פה, ועיניך כבדות: האין עם-לבך לקום עתה ולהתיצב על רגליך!



צא ממערתך, כי הארץ מחכה לך כמו גן, הרוח מתרפק על ריחות טובים, ואליך הם שאפים ללכת; רק אחריך יאמרו כל הנחלים לרוץ.



כל-ענין אשר תחת השמש נכסף אליך, עקב אשר שבעת ימים נעזבת לנפשך. צא נא ממערתך! כל-ענין אשר תחת השמש מתאוה להיות רפאך!



האם דעת חדשה נבקעה אליך, והיא חמצה וכבדה? כמו מחמצת רבצת פה, ונשמתך עלתה ובצקה על כל גדותיה –"



וסרתוסטרא ענה ויאמר: – הוי חיותי! מי יתן והרביתן ככה להג ולא חדלתן ואני פה אשמע, כי למשיב-נפש יהיה לי להגכן. באשר ירבו להג, שם תהיה לי הארץ כמו גן.



מה נבחר לאדם כי יש מלים וקולות! האם לא יהיו מלים וקולות לקשתות בענן ולגשרי דמיון בין נפרדי נצח?



יש לכל נשמה עולם אחר עוד; ולכל נשמה אין הנשמה השנית בלתי אם חיים מאחרי עולם אחר.



ובין הדומים שבעתים איש אל-אחיו, שם יכזב הדמיון שבעתים; כי את הקטנה מן התהומות, אותה קשה לגשר שבעתים.



ולנפשי אני – איך זה יהיה דבר חוץ-ממני? הנה אין כל חצון: – ואולם את הדבר הזה נשכח למשמע כל קול – ומה נבחר לאדם כי ישכח!



האם לא נתונים לכל חפץ ולכל ענין שמות וקולות, למען אשר יוכל האדם להשיב בהם נפשו? אכן דמיון שוא ויפה מאד – הדבר: בו ירקד האדם וידלג מעל כל ענין וחפץ והלאה.



מה-נבחר לאדם כל הדבר וכל הכזב אשר לקולות! בקולות תרקד נשמתנו ותדלג מעל הקשתות בענן הצבועות. –



והחיות ענו ואמרו: – "הוי סרתוסטרא! לכל אלה אשר יחשבו כמונו מרקדים כל הדברים מאליהם: באים הם, נותנים יד איש לאחיו, משחקים, בורחים איש מפני אחיו – ושבים.



הכל הולך, הכל שב; גלגל “יש” מתגלגל נצח, הכל מת, הכל שב לפרוח, שנת “יש” סבבת נצח.



הכל נשבר, הכל ידבק חדש; בית “יש” יבנה באין חליפות נצח, הכל נפרד, הכל שב ונפגש בשלום; טבעת “יש” נאמנה לנצח.



בכל רגע מחל “יש”; סביב לכל “פה” מתגלגל כדור “שם”. בכל מקום ומקום שם נקדת התוך. מעקל הנתיב אשר לנצח"? –



וסרתוסטרא שחק ויאמר: – הוי אתם פתאי-רעי הנחמדים, הוי אתם בעלי נגינות הגלגולים! מה הטיבותם לדעת את כל הנעשה באדם בקרב שבעת ימים: –



ואת אשר זחל השרץ הנמאס אל תוך לועי ויחנקני אז! ואני נשכתיו בשני והתזתי ראשו מעליו והקיאותיו למרחוק.



ואתם – הכבר עשיתם לכם מזה נגינת נבל חדשה?



ואולם ראו הנה אנכי שוכב פה ועודי עיף מנשכי ומהקיאי ועודי חולה מגאלתי אשר נגאלתי.



ואתם הנצבתם מרחוק וראיתם בכל אלה? הוי חיותי! האכזריות גם אתן? החפצתן להתיצב מרחוק ולראות בכאבי הגדול, כמעשה אשר יעשה האדם? והאדם הלא האכזרי מכל החיות על פני האדמה!



שעשועי חזיונות-תוגה ומלחמות-שורים ותלאת – אלה היו עד עתה מבחר תענוגיו על פני האדמה; וכאשר ברא לו דמיונו את השאול, אז היה לו זה – שמים על פני האדמה.



כאשר יצעק האדם הגדול, אז ימהר האדם הקטן אליו ולשונו תלויה לו מתוך פיו מרב תאוה; – לדבר הזה הוא קרא “חמלה”.



האדם הקטן ומשרר-חוזה יותר מכלם – מה יתאונן זה בדברים על החיים! ואולם הטו אזנכם ושמעו היטב וגליתם גם את קול התענגות אשר בתאנתו.



מתאונני על חיים כאלה – אותם יכניעו החיים באחת מעיניהם. “האהבתני”? תדבר אשה זרה זאת בחן קולה; “ואולם חכה עוד מעט, כי אין עוד מועד לי בעבורך”.



אכזרי האדם לנפשו מכל החיות על פני האדמה, ובכל-אשר ידברו בני-האדם הקראים לנפשם “חוטאים” ו“נושאי צלב” ו“מתודים על עון” הטו אזנכם ושמעו וגלותם גם את קול התענגות אשר בכל זעקתם ותאנתם!



ואני גם אני – הבדברי חפצתי להיות מתאונן על האדם? הוי חיותי! הנה זאת אשר למדתי עד כה לבעבור אדע: הרעה המוצאת את האדם דרושה לו מכל מבחר טובתו, –



כי מבחר הכח ואבן קשה תהיה הרעה – לכל ברא גדולות; וכי שומה היא אשר ייטב האדם וגם ירע! –



לא זה עץ מצקותי אשר עליו נתליתי, כי ידע ידעתי אשר רע האדם – כי-אם זה הדבר אשר צעקתי כאשר לא צעק עוד אדם מעולם:



געלי, כי רעתו תקטן ככה! אללי כי טובתו תקטן ככה!



געלי הגדול מפני האדם – זה חנק אותי ויזחל אל תוך לועי, או זה אשר נבא דבר-האמת: “הכל הבל! אין דבר שוה! הדעת חונקת!”



עת ערפל ארכה עברה לפני צולעת על ירכה; תוגה יגעה למות ושכורת מות אשר דברה תמיד בפה מפהק.



“לנצח ילך וישוב האדם – זה האדם אשר היה לך למשא, זה האדם הקטן” – ככה פהקה תוגתי ותגרר את רגלה אחריה ולישון לא יכולה.



למערה נהפכה לי אדמת האדם, לוח-לבה צמק, כי-אשר נשמת חיים באפו נהפך ויהי לי לרקב אדם ולעצמות ועבר נובל.



ואנחתי ישבה על כל קברות אדם ולא יכלה עוד לקום; אנחתי ושאלתי נהמה וחנקה ומצצה וזעקה יומם ולילה:



– הוי האדם הולך ושב לנצח! האדם הקטן הולך ושב לנצח!" –



ערמים ראיתי פעם את שניהם – את הגדול ואת הקטן באדם: והם דומים רב מדי איש לאחיו; רב מדי ראיתי תכונת-אדם גם בגדול!



וגם הגדול קטן רב מדי! – הנה זה היה לי געלי מפני האדם! וזאת תשובת-נצח אשר ישוב גם הקטן! – הנה זה היה געלי מפני כל יש!



הוי געל, געל, געל! – – כה אמר סרתוסטרא ויאנח ויתנודד; כי זכר את מחלתו. אולם חיותיו לא נתנוהו לדבר עוד.



"אל נא תוסף דבר עוד, אתה המתרפא! – ככה ענו אותו חיותיו. כי-אם צא מזה החוצה, אשר שם מחכה לך הארץ כמו גן.



צא לך אל הששנים ואל הדברים ואל עדת היונים, ומכלן פנה לך אל הצפרים, למען אשר תלמד מפיהן לזמר!



כי טוב למתרפא זמר והבריא דבר ידבר. ואם יש כי יחפוץ גם הבריא בזמירות, והיו הזמירות זמירות אחרות מאשר יחפוץ המתרפא.



וסרתוסטרא שחק לחיותיו ויען ויאמר: – הוי אתם פתאי-רעי הנחמדים, הוי אתם בעלי נגינות הגלגולים! מה הטיבותם לדעת את הנחמה אשר חקרתי לי בקרב שבעת ימים.



כי עלי לשוב ולזמן – את הנחמה הזאת חקרתי לי ואת הרפאות הלזו; הגם מזה תעשו לכם במהרה נגינת נבל חדשה? –



וחיותיו קראו גם הפעם ותאמרנה: "אל נא תוסף לדבר עוד! נבחר שבעתים, המתרפא, כי הכן תכין לך אתה בראשונה נבל; נבל חדש תכין לך.



כי ראה גם ראה, סרתוסטרא: למען זמירותיך החדשות דרושים לך נבלים חדשים.



הריע נא בזמירות, סרתוסטרא, ורפא בזמירות חדשות את נשמתך: למען אשר תשא את גורלך הגדול, אשר לא היה עוד כמוהו גורל אדם לגדל!



כי הנה חיותיך, סרתוסטרא, יודעות מי אתה ואת אשר שומה עליך להיות: ראה הנה אתה המורה אשר לתשובת נצח, – זה הוא גורלך אתה!



ויען אשר שומה עליך להיות הראשון לתורה הזאת, לכן לא יפלא כי היה הגורל הגדול הזה גם שואתך הגדולה וגם מחלתך!



ראה הנה אנחנו יודעים את אשר אתה מורה: – כי כל הדברים וכל הענינים אשר תחת השמש שבים נצח ואנחנו עמהם, וכי אנחנו כבר היינו פה פעמים נצח וכל הדברים וכל הענינים עמנו.



הנה אתה מורה כי יש שנת-יש גדולה, שנה גדולה היא בלי ראשית ובלי אחרית, וכמשפט מורה-שעות אשר לחול היא שבה כפעם בפעם מחדש, למען אשר ימלאו ימיה מחדש ויתמו מחדש: –



– עד כי יהיה משפט אחד לכל השנים האלה ואשה לאחותה תדמינה בכל גדולה ובכל קטנה; – ועד כי יהיה משפט אחד גם לנו כלנו בכל שנה גדולה ואיש לאחיו נדמה בכל גדולה ובכל קטנה.



ולו אמרת למות, עתה, סרתוסטרא, כי עתה ידענו גם את אשר תדבר אז אל נפשך: – ואולם ראה הנה חיותיך מתחננות אליך, אשר לא תמות עוד!



כי אז תדבר באפס מגור וגם תשאף רוח מרב נחת: כי משא כבד ומחנק גדול יקח מעליך, אתה ארך הרוח! –



"עתה הנה אנכי מת וחדל – ככה תדבר: – ובעוד רגע והייתי לאין. כנשמה כבשר גם שניהם בני מות.



ואולם קשר הסבות שוב ישוב, אשר בהן נאחזתי גם אני, – וזה ישוב ויבראני! אני בנפשי הנני אחת מן הסבות אשר לתשובת נצח.



שוב אשוב עם השמש הזאת ועם האדמה הזאת ועם הנשר הזה ועם הנחש הזה –; לא לחיים חדשים אשוב או לחיים טובים מאלה או לחיים דומים לאלה:



– כי אם שוב אשוב אל עצם החיים האלה כאשר הם, גם בכל הגדולה וגם בכל הקטנה אשר להם, למען אשר אשוב ואור שנית את תשובת הנצח אשר לכל הדברים וכל הענינים, –



– למען אשר אשוב ואדבר את דברי שנית על מועד צהרי-אדמה וצהרי-אדם הגדול ואשוב ואנבא לאדם את דבר האדם העליון.



הנה דברתי את דברי ואל דברי זה אני נשבר: ככה יחפוץ גורלי אשר מעולם ועד עולם: – מתנבא גדולות אנכי וכמתנבא גדולות אנכי הולך וכלה!



ועתה הנה בא היום אשר השוקע יברך את נפשו גם הוא. ככה – יתם סרתוסטרא לשקוע." – –



ויהי כאשר דברו החיות את הדברים האלה ותאלמנה ותחכינה, אולי ידבר אליהן סרתוסטרא דבר; ואולם סרתוסטרא לא שמע עוד בדברן ולא ידע כי החרישו: כי עוד הן מדברות בו והוא שכב דומם ועיניו סגורות כמו ישן – והוא לא ישן, כי-אם שיח ושיג היה לו עם נשמתו.



והנחש והנשר בראותם אותו מחריש ככה, ויתנו כבוד לדממה הגדולה אשר מסביב לו ויתגנבו לצאת.


 


כה אמר סרתוסטרא


  

על כליון הנפש הגדול


הוי נשמתי! למדתיך אמר “היום” כאמר “לפנים” ו“בראשונה” ולמדתיך לחל את מחולך מעבר לכל “פה” ו“הלום” ו“שם”.



הוי נשמתי! גאלתיך מכל הזויות וטאטתי מעליך אבק ועכבישים וערפל.



הוי נשמתי! מחיתי מעליך את הכלמה הקטנה ואת הצדקה הרובצת בזוית ופתיתיך לעמד ערמה לעיני השמש.



בסערה אשר יקרא לה “רוח” נשבתי על פני ימך הסער; את-כל העבים השבתי משם וחנקתי גם את המחנקת אשר יקרא לה “חטאה”.



הוי נשמתי! נתתי לך את המשפט לאמר “לא” כאשר תאמר הסערה לא ולאמר “כן” כאשר יאמרו השמים הגלוים כן: דומם כמו אור את עומדת ובתוך סערות אומרות “לא” את עוברת עתה.



הוי נשמתי! השיבותי אליך את החפשה אשר לך על כל נברא ועל כל אשר לא נברא, ומי כמוך יודע את חמדת התענגות אשר בעתיד?



הוי נשמתי! למדתיך את הבוז אשר לא כתולעת זוחלת יבוא, כי-אם את הבוז הגדול הבא מרב אהבה, הוא הבוז הבז שבעתים בכל-אשר הוא אהב שבעתים.



הוי נשמתי! למדתיך לפתות, עד-כי פתית את-התהומות גם הן להיות שאפות אליך; כשמש היית, אשר תפתה את הים גם הוא להיות שאף אל מרומיה.



הוי נשמתי! הסירותי מעליך כל-שמע וכל-כרע על ברך ואמר אדון; ולך גם את קראתי שם “מנהיג כל צרכי” ו“גורלי”.



הוי נשמתי! שמות חדשים קראתי לך ושעשעים צבועים נתתי לך! “גורל” קראתי לך ו“אופן האופנים” ו“טבור העת” ו“פעמון תכלת”.



הוי נשמתי! את אדמת מטעיך השקיתי כל-חכמה, את-כל היינות החדשים ואת- כל היינות הישנים והעזים אשר לחכמה מקדם קדמתה.



הוי נשמתי! את-כל שמש יצקתי עליך ואת-כל לילה ואת-כל דממה ואת-כל כליון נפש –: אז עלית לי כמו גפן פרחת.



הוי נשמתי! כבדה בעתרת עשרך את עומדת פה, גפן עם עטינים נפוחים ועם ענבי זהב אדמדמים ועמוסים. – עמוסים ונגשים מרב אשרך ומחכים מרב שפע והם נכלמים גם על דבר חכותך.



הוי נשמתי! מי עוד נשמה כמוך מלאת אהבה ומתרפקת וחובקת! אי עתיד ועבר דבקים יותר מאשר בך!



הוי נשמתי! את-כל נתתי לך, את-כל ידי הריקותי רק אליך: – "ועתה – את אומרת לי בשחוק ומלאת עצב: על מי מאתנו לתת תודה? –



– האין על הנותן לתת תודה עקב אשר לקח הלוקח? האין נתן תאוה לנפש? האין לקח – חמל?



הוי נשמתי! הבינותי לשחוק עצבך: הנה עתרת עשרך גם היא שוטחת ידים מלאות כליון נפש!



שפעתך מביטה על פני ימים סערים ומבקשת ומחכה – זה כליון עתרת השפעה מתוך שמי עיניך המשחקות!



וחי אני, את נשמתי, אם יביט איש את שחוק שפתך ולא ימס מפני דמעות! גם מלאכים ימסו מפני דמעות על עתרת הטוב אשר בשחוק שפתך.



טובך ועתרת טובך הוא אשר לא יחפוץ בהתאונן ובבכות: ובכל-זה, הוי נשמתי, כלה שחוק שפתך לדמעות ופיך הרועד כלה לאנחות.



“האם כל-בכי איננו – זעקה? וכל זעקה איננה – זעקת מתאונן?” – ככה את דברת אל נפשך, ולכן, נשמתי, את חפצה שבעתים בשחקך משפכך את-כאבך.



– משפכך בפרץ דמעות את-כל כאבך על עתרת שפעתך ועל כל חשק הגפן לבוצרים ולמזמרות בוצרים!



אכן, נשמתי, אם לא תחפצי לבכות ולשפוך את-כל מרי רוחך לבוש הארגמן, כי-עתה עליך לזמר! – ראי הנה גם אנכי משחק פה בנבאי לך כזאת;



– זמר תזמרי ובזמירות תריעי, עד-כי יחרישו אליך כל הימים ויאזינו לקול כליון נפשך, –



– עד כי סירה תרחף על פני הימים המחרישים ומלאי כליון נפש; פלא-זהב ירחף שם, אשר מסביב לזהבו מדלג כל-דבר טוב ורע ונפלא: –



– גם חיות גדולות וקטנות רבות וכל-אשר לו רגלים נפלאות היודעות לרוץ על-פני שבילי ציצי תכלת, –



– לרוץ אל מקום הפלא המזהב, אל הסירה החפשית לנפשה ולאדונה: וזה הלא הבוצר המחכה עם המזמרה העשויה שמיר –



– גאלך הגדול, את נשמתי, אשר שם אין לו – – ואשר רק זמירות דרות יבואו תמצאנה לו שמות! וחי אני אם לא עלה כבר ממך ריח הזמירות הבאות –



– כבר את להטת וחלמת וכבר את שתה בצמאך מכל בארות הנחמה העמקות והשוקקות וכבר רבץ מרי רוחך בתוך נעימות הזמירות הבאות! –



הוי נשמתי! ראי הנה נתתי לך את-כל וגם את האחרונה אשר-לי ואת-כל ידי הריקותי אליך: – כי צויתיך לזמר: הנה זאת היתה האחרונה אשר לי!



כי צויתיך לזמר – ואת דברי דברי נא: על-מי משנינו עתה לתת תודה? ואולם טוב מזה: זמרי זמרי נא לי, את נשמתי ואותי תני ואודה! –



כה אמר סרתוסטרא.


  

שיר המחול השני

א


"אל תוך עינכם הבטתי מקרוב, הוי חיים: זהב ראיתי נוצץ בעין-הלילה אשר לכם – ולבי עמד בי דם מתענגות.



– סירת זהב ראיתי נוצצת על-פני מימי לילה, סירת-נוע עשויה זהב צוללת מחוללת ושבה ושאלת –



ואל רגלי החרדה לקראת מחול שלחת מבט עין, מבט-נוע מצחק ושאל ומתחנן:



רק פעמים הניעות את מנענעיך בידים קטנות – וכבר נעה רגלי מרב חשקת מחול. –



עקבי התנשאו, בהונותי האזינו לזמרך וקולותיו. כי אזן המחולל – בבהונותיו!



אליך דלגתי – אז אחור נסוגות מפני תנודותי היפות; ולעמתי לחכה לשון שערותיך המתעופפות ועפות.



מעליך דלגתי ומפני נחשיך – אז הפכת אלי פנים וארא בעיניך את מאוייך.



בעינים עקמות למדת אותי לעקש דרכים; ועל פני דרכים נעקשים למדה רגלי – תככים!



יראתיך את קרובה ומקורבה, אהבתיך את רחוקה ומרחקה; נוסך ימשכני וקרבתך תדיחני: – כאב אנכי, ואולם למענך אשא בחפץ לב כל מועקה!



קרבתך מבערת ושנאתך מלהבת, מנוסתך אוסרת ושפת לעגך – מרהבת:



– מי לא ישנאך, את האוסרת הגדולה הצררת: את המצודדת ולוכדת ומבקשת ומוצאת! מי לא יאהבך את נקיה ופושעת, את נחפזה ונוסעת, את מהירת רוח וסיר נפוח ובאה ויוצאת.



לאן תמשכיני עתה, את סררת וסוררה? ועתה את בורחת מלפני, את שובבה נעימה ושוכחת עד-מהרה!



דלגתי אחריך ואעבור עמך על-כל נתיב ושביל. איך? תני יד או אצבע ולא יאחזני חיל!



פה מערות וסבכים – הלא נתעה בחשך ובנשפים! – עמדי! התיצבי רגע! אם לא תראי כי לילית וינשוף פה עפים?



הוי לילית, הוי ינשוף! הסבבוני עדת לצים? – איה אנחנו? מפי כלבים למדת נבח אשר רעה חפצים.



בשנים לבנות וקטנות תחרקי עלי ובקצף גלים; עיניך הרעות מקפצות אלי מתוך חמדת התלתלים!



ככה אנחנו מחוללים על העצים ועל האבנים. אנכי הציד – התחפצי להיות כלבי או בת יעלים נאמנים?



הנה פה את לימיני! חיש-מהר, המחוללת! – למעלה! מזה ומעלה! – אויה, הנה נפלתי ואת המפלת!



הוי הביטי בי שובבה בשכבי פה ובהתחנני אליך. המלאך! מי יתן וארחות נעם עוד עמך אתהלך!



– ארחות אהבה לבינות שלל צבעי ערבים – או על יד שפת הים אשר שם יפזזו דגים מזהבים!



העיפה את מאד? – על זרעותי אקחך ואת את זרעותיך קפצי! ואם צמאת – הנה יש עמי דבר-מה ואולם את בו לא תחפצי! –



– הוי נחש ארור ופוחז ומכשפה בבצות ימים! – לאן ברחת? ואולם על-פני חשתי שתי בהרות מידך וכתמים אדמדמים.



אכן נלאיתי מהיות תמיד מאהבך הסכל והנקי! – הוי מכשפה! אם זמרתי לך עד כה, עתה את אלי תזעקי!



לפי קול שוטי תרקדי לי עתה ותזעקי פה! – האם לא שכחתי את השוט? – לא!"


  

ב


אז ענו החיים אותי לאמר ואת אזניהם הנחמדות אטמו: "אל לך, סרתוסטרא, ספק ככה נוראות בשוטך! הלא ידעת: השאון רוצח מחשבות, – ועתה זה הנה באו לי מחשבות ענגות. שנינו פה הננו אל-טובים ואל-רעים. מעבר לטוב ולרע נמצא את האי ואת הכר הירוק אשר לנו – אנחנו שנינו לבדנו! כי על-כן שומה עלינו להיות שלמים איש עם אחיו!



ואם אמת הוא כי אין אנחנו אהבים איש אחיו בכל נפשנו – הלזאת אפוא שומה עלינו כי צרר נצרור איש לאחיו אם לא נאהב איש לאחיו בכל נפשנו?



ועתה ידעת היטב עד-מה לבי טוב עליך, ומי יודע אם לא טוב הוא עליך רב מדי. אכן רק זה שרש הדבר כי רוח קנאה צררתני על האשה החדשה אשר לקחת לך – על החכמה. הוי חכמה זקנה פתיה ומשגעה!



ואם יבא יום וחכמתך תברח מפניך – אז גם אהבתי תמהר לברוח מאחריך." –



ואחרי כן הביטו החיים כה וכה על סביבותיהם ברב-שרעפיהם וידברו בקול דממה לאמר: "הוי סרתוסטרא, לא תמים לבך עמי ככל אשר יאתה!



לא אהבתני ככל אשר תדבר – ואני ידעתי מחשבתך וכי חושב אתה לעזבני מהר.



הנה יש פה עמנו פעמון הומה, ישן וכבד מאד מאד. בלילה הוא נותן קול המיתו עד למעלה מערתך פה: –



– ובשמעך את-קול הפעמון בחצי הלילה בבשרו את מועד העת, אז אתה חושב בין אחת ושתים עשרה את המחשבה –



– את המחשבה אתה חושב, סרתוסטרא, כי עזב תעזבני מהר." –



“כן הוא, עניתי בלי חפץ, ואולם גם את הלא ידעתה –” ואלחש דבר באזנה לבינות קוצות שערותיה הצהבות הסבוכות והמסבכות.



“האת-זאת ידעת, סרתוסטרא? ואת-זאת הלא אין איש יודע. – –”



ואנחנו הבטנו איש אל פני אחיו ונשקף על-פני הכר הירוק, אשר רוח הערב הקר חלף עליו זה-עתה, ונבך יחדו. – ואולם ברגע הזה יקרו לי החיים מכל חכמתי. –



כה אמר סרתוסטרא


 




ג


בן-אדם, שמע!   אחת!


  


מה-ידבר חצות-לילה העמוק, מה?   שתים!


  


ישנתי, ישנתי – שלש!


  


מחלומי העמוק פתאם התרוננתי: – ארבע!


  


עמוק העולם מתהום, חמש!


  


ועמוק מאשר חשב היום. שש!


  


עמוק בו הכאב, – שבע!


  


והתענוג – עמוק מכאב הלב; שמונה!


  


הכאב אומר: גוע! תשע!


  


אך כל-תענוג ישאל לו חיי נצחים "– עשר!


  


– מעמקי מעמקי חיי נצחים!"  אחת עשרה!


  


שתים עשרה.


  

שבעת החותמות

(או: שירת-כן ואמן)

  

א


אם מגיד עתידות אני ומלא את רוח הנבואה המתהלך על ניר גבוה בינות לשני ימים, –



ומתהלך כמו עב כבד בין אשר-עבר ובין אשר יהיה ושונא למורדות נלחצים ולכל אשר נחשל ולכל אשר לא ידע גם למות וגם לחיות:



ונכון לברק מבטן החשך ולקרן האור הגאלת, מטען ברקים אשר יאמרו “כן” ואשר ישחקו “כן” ונכון לחצצי ברקים מגידי עתידות: –



– כי אשרי האיש המטען ככה! – חי אני אם האיש אשר יעלה באחרית הימים את נר העתיד לא תהיה שומה עליו להיות תלוי כמו עב ימים רבים על פני הרים! –



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זו טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!



כי אהבתיכם, הוי חיי נצחים!


  

ב


אם יש אשר שבר חרון אפי קברים והעתיק אבני גבולים וגלגל לוחות נשברים וישנים אל תוך תהומות תלויות;



אם יש אשר לעגי נפח במלים בלויות והתפזרו וכמו מטאטא באתי על כל עכביש וכמו רוח מסער על כל חדרי הקברים הנושנים ומלאי רקב;



אם יש אשר ישבתי במצהלות גיל במקום שם אלים ישנים קבורים, ואני מברך את העולם ואהב את העולם על-יד מצבות הזכרון אשר למלשיני עולם ישנים; –



– כי גם את בתי-התפלה וקברות האלים אהבתי, אם רק הביטו השמים טהורי העינים מבעד לגגותיהם השבורים; כמו חציר ופרג אדם אהבתי להאחז על-פני בתי-תפלה שבורים –



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!



כי אהבתיכם, הוי חיי נצחים!


  

ג


אם יש אשר בא אלי שמץ נשמת רוח מן הרוח הברא ומן הכח הנגש גם במקרה לחל מחולות-ככבים;



אם יש אשר שחקתי שחוק ברק ברא, אשר רעם הפעלה הגדול מתגלגל אחריו ברגזו ובכל זה ישמע לו ויצא אחריו;



אם יש אשר ישבתי אל שלחן אלהים על פני האדמה ועם אלים יחדו שחקתי בקביות, עד-כי פור התפוררה האדמה ותשבר ויתאבכו שטפי אש; –



כי שלחן אלהים האדמה והיא רעדת כלה מרב מלים חדשות ובראות וממפלי קביות אלים; –



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!



כי אהבתיכם, הוי חיי נצחים!


  

ד


אם יש אשר שתיתי בכל פה מן הכד המלאה אשר בשמים ותערובות מהולים בה יחדו וכל הסמים מערבים בה היטב;



אם יש אשר מזגה ידי את הרחוק עם הקרוב ואש עם רוח ותענוג עם צרה ורע עם טוב;



אם הייתי גם אני גרגר מן המלח הגאל הלז, אשר בכחו מתערבים כל הסמים היטב בכד התערובות ההיא; –



כי הנה יש מלח המחבר טוב עם רע; וגם הרע מכל רע עוד כשר לעשותו בשם להיות עין הכד מלאה; –



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!


  

ה


אם אהבתי את הים ואת-כל דבר אשר ארח-ים לו ושבעתים אהבתיו ברגע קצפו אשר רוחו לא יהיה כרוחי;



אם יש בי התאוה המבקשת תמיד, אשר משוטה חותר אחר כל-אשר לא יחקרו, ואם יש תאות עובר-ים בתאותי;



אם יש אשר קראה תרועת גילי לאמר: הנה חלף החף – ועתה הנה נפל מעלי רתוק הכבלים האחרון –



ואשר אין לו גבול סער עתה מסביב לי ועד אפסי מרחקים נוצץ לפני המקום והזמן. אשריך אשריך, אתה הלב הישן!"



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!


  

ו


אם צדקתי צדקת מחולל ואם יש אשר בשתי רגלי דלגתי לתוך חדוה מלאת זהב אזמרגדים;



אם רשעתי רשעה משחקת אשר חמדה לשבת בין ערגות ששנים וסבכי חבצלות;



– כי בשחוק דבק כל-הרע יחד, ורק כי נקדש ויטהר על פי הנחת אשר בו ובקרבו; –



אם זה כל שיחי וכל הגיגי, אשר כל-הכבד יקל וכל הבשר יחולל וכל הרוח יהיה לצפור: וחי אני אם לא זה כל שיחי וכל הגיגי! –


  


ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!


  

ז


אם יש אשר פרשתי ממעל לי שמי דממה ועשיתי לי כנפים להתעופף בהן אל תוך שמי אלה;



אם כמשתעשע שטתי במרחקי אור עמקים וחכמת-צפרים אשר לחפשתי באה לי; –



וזה אשר תדבר חכמת הצפרים לאמר: "ראה הנה אין מעל ואין תחת! קום והתנודד על סביביך וחוצה ולאחוריך, אתה הקל! זמר! אל תוסף עוד דבר!



– האם לא רק למען הכבדים נבראו המלים? האם לא קבץ כזבים כל המלים למען הקל? זמר! אל תוסף עוד דבר!" –



ואם אמת כל הדבר הזה – כי אז אפוא איך לא תערוג נפשי לחיי נצחים ולטבעת הטבעת אשר ליום שמחת לבי – זה טבעת תשובתי!



לא מצאתי אשה אשר חפצתי כי ממנה אקים לי זרע, זולתי האשה הזאת אשר אהבתי: כי אהבתיכם, הוי חיי נצחים!


 




חלק רביעי ואחרון


אי מעשי סכלות גדולים מן הנעשים ביד החומלים?



ואי גדלו הפגעים מן הפגעים אשר בראו מעשי הסכלות אשר לחומלים?



הוי על האהבים אשר אין עוד גבה להם מחמלתם ומעלה!



הנה כה דבר פעם אחת השטן אלי: “יש שאול גם לאלהים: הלא זאת אהבתו לבני אדם”.



וזה לא-כבר שמעתיו מדבר אלי: "האלהים מת; בחמלתו על בני האדם מת האלהים ".



סרתוסטרא,



על החומלים



(חלק ב'.)




קרבן הדבש


– ועל סרתוסטרא עברו ירחים ושנים חדשים והוא לא התבונן, ורק שערותיו הלבינו. ויהי היום והוא יושב על האבן אשר לפני פתח מערתו ומביט מחריש למרחוק – ואולם משם תביט כל עין את הים ועל-פני תהומות אין חקר – אז התחרשו חיותיו ותלכנה סביב סביב לו כבדות מחשבה ואחרי כן התיצבו ותעמודנה לפניו.



ותדברנה החיות לאמר: “אי לך, סרתוסטרא! האל אשרך אתה יושב פה ומצפה?” וסרתוסטרא ענה ויאמר: “מה בצע באשרי! הנה חדלתי מאז מהגות עוד באשרי ואנכי הוגה רק במפעלי”. – ותוספנה החיות ותאמרנה: “הנה אתה דבר את הדברים האלה כאיש אשר לו עתרת כל-טוב. האין אתה שוכב פה בים שמי תכלת כבד אשר?” – וסרתוסטרא ענה וישחק: “הוי אתם לצים ופתאים, מה הטיבותם לבחר לכם את-משלכם: ואולם הן גם את-זאת ידעתם, כי אשרי כבד ואיננו כגל מים נדף: מאיץ הוא בי ואיננו חפץ לסור מעלי, והיה משפטו כמשפט זפת נתכה”. –



אז התחרשו חיותיו שנית ותלכנה סביב סביב לו כבדות מחשבה ואחרי כן התיצבו שנית לפניו ותעמודנה ותדברנה לאמר: “אי לך, סרתוסטרא! הזה אפוא שרש הדבר אשר אתה הולך מיום אל יום הלך והצהיב, הלך והשחיר, בעוד אשר שערותיך ילבינו ועינן כעין הפשתה? ראה הנה אתה יושב פה בתוך זפתך!” – וסרתוסטרא שחק וידבר לאמר: “מה אתן דברות הפעם, חיותי! אכן צדקתן: חטאתי כי דברתי על דבר הזפת. אשר מצאני, זה ימצא את כל פרי אשר בשל. רק הדבש בקרב גידי הוא אשר העיב את-דמי ואת נשמתי הפך למחרישה”. – והחיות ענו: “הנה כן דברת סרתוסטרא!” ותלחצנה אליו; “ואולם האין עם לבך היום לעלות על הר נשא? הנה צח הרוח אשר מסביב ובהביטך משם אל הארץ וראית אותה היום פי שבעה מכל הימים”. – וסרתוסטרא ענה ויאמר: “מה הטיבותן ליעץ אותי היום ולדבר כלבבי: אעלה נא לי על הר נשא! ואולם התאמצנה נא חיותי להכין לפני שם דבש דיי, דבש-ככרים יהיה, דבש-זהב, צהוב ולבן וטוב וצח כקרח, כי יש עם לבי להקריב שם במרום הרים את קרבן-הדבש”. –



ויהי בהיות סרתוסטרא במרום ההר וישלח מלפניו את חיותיו אשר הלכו אחריו עד הלום, ויפן כה וכה וירא כי בדד הוא עתה לנפשו: – אז שחק בכל לבו ויבט על סביביו ויאמר:



"הנה קראתי בשם קרבן ואמרתי קרבן-דבש. ואולם רק ערמה היה דברי זה ופתיות מועילה! אכן הנה אנכי עומד עתה במרום ההר ואין מעצור עוד לרוחי לדבר את-דברי חפשי לרוחי שבעתים מכל אשר יכלתי לדבר באזני חיות-בית אשר לבדדים ובעודי במערות בדדים.



מה לי קרבן ומי לי קרבן! רק מפזר אני את אשר נתן לי, אנכי המפזר באלפי חפנים; ואיך זה אקרא לזה – הקריב!



וכאשר שאלתי לי דבש לא שאלתי בלתי אם להיותו לי ברות בראש חכה: נפת צוף ומחמאות מתק, אשר ישתוקק אליהם גם הדב השוקק וכל בעל כנף זועם ומר רוח:



– ברות-יקושים נבחרה, כאשר ישאל לו כל ציד וכל מצודד דגים. כי הנה היתה הארץ בעיני כל כמו יער חיות עבות וגנת חמד תאות כל ציד פרא, ואולם בעיני היתה כמו ים גדול ומלא ורב תהום,



– ים מלא דגים צבעים וסרטנים, אשר אליהם יתאוו גם בני אלים, והיו גם הם לדיגים ולמשליכי רשת: הנה ככה מלאה הארץ פלאות עם גדולות ועם קטנות.



ואף כי ארץ האדם, זה ים האדם: – אל-זה אנכי משליך היום את חכת-הזהב אשר לי ואקרא: העלי נא, את תהום האדם!



העלי נא והקיאי אלי את דגיך ואת סרטניך הנוצצים!



במבחר יקושי אנכי יוקש לי היום את מפלאות דגי-אדם!



– את-אשרי אנכי משליך היום אל-כל מרחק ואל-כל מרחב, אל מזרח וצהרים ומערב, למען אראה אם לא יעלו לי דגי אדם ונוקשו באשרי ונאחזו בו והשתערו עליו.



– עד-אם ישכו את ראש ווי הנסתר ועלו עמי אל שיאי אשר לי – עמקי תהום אלה אשר במעמקים יעלו אל הרע מכל מצודדי דגי אדם. כי הנה זה ארחי וזה משפטי מאז ומראשית: מושך אנכי ומעלה ושואב ומוציא, אומן אנכי ומאמן ואמן, אשר לא חנם דבר לפנים אל נפשו: “היה את-אשר עליך להיות!”



ועל כן אפוא יעלו נא בני האדם אלי: כי עוד אנכי מחכה אל האותות אשר יגידו לי, כי בא מועד לי לשקוע; אינני שוקע עוד בקרב אדם גם אני ככל אשר שומה עלי.



ולזאת אנכי מחכה פה על פני הרים נשאים מלא ערמה ולעג, ואני לא קצר רוח ולא ארך רוח, ורק איש אשר גם את ארך הרוח שכח – יען כי חדל מהיות לו רוח ל“משא”.



כי הנה גורלי מניח לי מועד דיי: – האמנם שכחני גורלי? או האם יושב הוא מאחר אבן גדולה בתוך הצל ומצודד זבובים?



וחי אני כי לבי טוב עליו על גורלי זה אשר מאז ולעולם, עקב אשר לא יגש בי ולא יאיץ בי ומועד יניח לי להוללות ולפחזות: כי על כן עליתי לי היום על ההר הגבוה הזה לצוד דגים.



העלה אדם מעודו על ראש הרים לבעבור יצוד דגים? ולו גם פתיות היא אשר אנכי חפץ ואשר אנכי עשה פה במרום ההר: הנה נבחר הוא לי שבעתים משבת שם בשפל כמו חוגג מרב חכות ואשר יהפך שם מראה פני ירוק וצהוב – ואשר אהיה מפשק שפתים ושאף חמות מרב חכות ואשר אהיה יליל סערות קדוש בתוך הרים ואהיה קצר רוח, הקרא אל העמקים מתחת: “שמעו לי, פן איסר אתכם בשבט אלהים!”



ולא כי זעף אני על חוגרי חמות כאלה! הלא טובים הם לי לבעבור אשחק עליהם! והם קצרי רוח עד למאד – כל תפי הסערה הגדולים האלה, השאפים להוציא היום את-כל רוחם או לכלוא אותו לנצח נצחים!



ואולם אני וגורלי – לא נדבר אל “היום” ולא נדבר אל “לא לנצח נצחים”: יש לנו ארך רוח ומועד ומועד עליון דינו לבעבור דבר. כי יש יום אשר יבוא ולא יעבור.



מי הוא זה אשר יבוא ולא יעבור? הלא זה ה“זר” הגדול אשר לנו, זאת ממלכת האדם הגדולה והרחוקה, ממלכת סרתוסטרא לאלפי שנים – –



הירחק מאד “רחוק” אשר כזה? מה לי כי אשים אליו לב! ואולם גם ברחקו מוצק הוא לי – ובשתי רגלי אנכי עומד על היסוד הזה.



– על יסוד נצח, על-פני אבני עולם מוצקות, על מרום ההר הגבוה והקשה הזה מאז ומעולם, אשר באים אליו כל הרוחות כבא אל פרשת הדרכים ושאלו: איה? ומאן? ולאן?



פה שחקי, שחקי את פחזותי הבריאה והטובה! מראש הרים השליכי את שחוק לעגך הנוצץ! צודי לי בנוצצך את מבחר דגי-אדם!



ואת אשר לי הוא בכל הימים ואת אשר לי הוא לעצמי ולנפשי בכל דבר ובכל ענין – אותו דוגי לי משם ואותו העלי נא אלי, כי אליו אני מחכה – אני הרע מכל מצודדי הדגים.



רדי רדי, את חכתי! רד, העמק, אתה המוקש אשר לאשרי! הרעף את טלך המתוק, אתה דבש לבי! נשכי, את חכתי, את בטן כל היגון הקדר!



רדי רדי את עיני! הוי מה רבים הימים אשר מסביב לי ומה עצמים עתידות האדם כסויי הדמדומים! וממעל לי – מה רבה הדממה עם אדם הששנים! מה עצמה המנוחה פדוית כל עב!


  

זעקת שבר


ויהי ממחרת היום וסרתוסטרא ישב שנית על אבנו אשר לפני פתח המערה, והחיות אשר עמו פשטו על פני חוץ לבעבור הבא טרף חדש וגם – דבש חדש, כי את הדבש הישן פזר סרתוסטרא ויכלהו עד הקרט האחרון, ויהי הוא יושב ובידו מטה וצל תבניתו מחקה על פני האדמה ולבו חושב מחשבות – ואולם לא על נפשו ולא על צלו היו מחשבותיו – אז התפלץ פתאם ממקומו וירגז תחתיו, כי ראה על יד צלו והנה עוד צל שני. וימהר סרתוסטרא ויבט על סביביו ויקם וירא והנה לפניו נביא האמת. והאיש הוא אשר אותו האכיל ואותו השקה על שלחנו באחד הימים, והוא מנבא אז את דבר העיפה הגדולה ומלמד את התורה לאמר: “משפט אחד לכל, אין דבר שוה, אין לעולם תכלית, הדעת מחנקת”. ואולם פני האיש שנו מאד מאז ועד היום, וכאשר הביט סרתוסטרא אל עיניו, ויבהל לבו בו גם הפעם: כי הנה נבואות רעות וברקים כעין האפר עופפו על פניו.



ונביא האמת הביט ויבן את הנעשה בלב סרתוסטרא, ויעבר את ידו על פניו ויהי כאיש אשר חפץ למחות את פניו; וגם סרתוסטרא עשה כמשפט הזה, אז שב אליהם לבם גם שניהם ויתחזקו כמעט, ויתנו את ידם איש לרעהו, ויהי לאות כי אומרים הם לשוב ולחדש את ברית שלומם.



וסרתוסטרא אמר: “ברוך אתה לי בבאך, נביא העיפה הגדולה! הן לא לשוא היית לי באחד הימים אורח אל שלחני ואורח בביתי; אכל ושתה גם היום בביתי, וסלח נא לי אם איש זקן ועלז ישב עמך אל השלחן!” – ונביא האמת השתאה אליו ויען: האמנם אתה זה הזקן העלז? אמנם היה נא, סרתוסטרא, את אשר תהיה ואת אשר תחפוץ להיות, ואולם דע לך כי כבר מלאו ימיך פה במרום – עוד מעט ונשאה אותך אנית-שיטך מתוך יבשתך זאת!" וסרתוסטרא שחק לדבריו ויקרא: “האמנם יבש לי ככה?” ונביא האמת ענה: “הנה הגלים אשר מסביב להרך עולים הלך ועלה, והם גלי השבר הגדול והמצוקה הגדולה; עוד מעט ונגעו גם אל אני-שיטך ונשאו אותך מזה”. וסרתוסטרא החריש אחרי הדברים האלה וישתומם מאד. ונביא האמת הוסיף ויאמר: “האין אתה שומע עוד דבר? אם לא ממעמקים ועד הלום הולך ועלה הקול הסער והזעף?” – וסרתוסטרא החריש גם עתה ואת אזנו הטה לשמוע: אז שמע קול זעקת שבר גדול ורב, אשר נשאו התהומות יחדו ואשר נתן תהום אל תהום. כי לא חפץ איש מהם לעצרו עמו – עקב אשר היה קולו מר מאד.



וסרתוסטרא קרא באחרונה: "הוי לך הנביא הרע! הלא זאת זעקת שבר, זעקת אדם היא, אשר תתפרץ מתוך ים שחור. ואולם מה-זעקת שבר זאת כי תגע אל לבי! הנה הפשע האחרון אשר חשכתי את נפשי ממנו עד היום – הידעת מה-שמו?



– חמלה! ענה נביא האמת מקרב לב מלא וישא את שתי ידיו – הוי סרתוסטרא! ראה הנה באתי לבעבור השיא אותך אל פשעך האחרון!"



וכמעט נשמעו הדברים האלה וקול זעקת השבר התפרץ עוד הפעם ויהי נורא וגדול מבראשנה וגם קרוב מבראשנה. ונביא האמת קרא: השמעת סרתוסטרא? השמעת? הלא רק למענך הקול הזה ורק אליך הוא קרא: בא, בא, בא, כי המועד הגיע, הגיע הרגע האחרון!" –



וסרתוסטרא החריש אחרי הדברים האלה, והוא נבהל ונבעת ורק באחריתו שאל ויהי כפוסח על סעפים: מי הוא אפוא אשר יקרא לי שם?



ונביא האמת ענה בעז: “הלא ידעת, סרתוסטרא! למה זה אתה מסתתר? הנה הוא האדם הנעלה הצועק אליך!”



וסרתוסטרא התחלחל ויצעק מרב יראה: האם האדם הנעלה? ואולם מה זה חפץ זה? מה זה חפץ זה? הנה האדם הנעלה! ואולם מה זה חפץ זה פה? – אז התכסה עורו זעה.



ונביא האמת לא ענה דבר על יראת סרתוסטרא, כי אם האזין וישמע למעמקים, ויהי כאשר האריך להאזין והדממה היתה כבדה ולא שמע דבר, אז הפנה את עיניו שנית לסרתוסטרא וירא אותו והנה הוא עומד ורועד.



ויען ויאמר בקול עצב: הוי סרתוסטרא! חי אני כי אין אתה עומד פה כאיש אשר אשרו ירקיד אותו; ואולם דע לך כי רקד תרקד, ולא תפול פה ארצה לעיני!



ואולם גם ברקדך פה לעיני ובחוללך כנפשך, אל נא יאמר לי איש: הנה האיש העלז האחרון מרקד פה!"



רק לחנם יבא איש אל המרומים האלה לבעבור בקש לו פה איש כזה: רק מערות ימצא פה ומכפלות מערות ומחבואים למען מתחבאים, ואולם לא ימצא פה מחלות אשר וחדרי מטמונים וגידי זהב אשר חדשים.



אשר – איך זה ימצא איש את האשר אצל קבורים ובודדים כאלה! העלי לבקש את האשר האחרון על פני איי עדן ובמרחקי ימים נשכחים?



ואולם משפט אחד לכל, אין דבר שוה, אין מועיל בבקשנו, וגם איי עדן אינם עוד!" – –



ככה נאנח נביא האמת, ואולם בתתו את קול אנחתו האחרונה ותחי פתאם רוח סרתוסטרא ויכון ויאור לו, ויהי פתאם כאיש אשר ממעמקי בור עלה לקראת אור, “לא! לא! ושלש פעמים לא!” ככה קרא בקול חזק ויחלק את זקנו – הנה את זאת ידעתי שבעתים ממך! יש עוד איי עדן! החרש מזה, אתה שק אבל מתיפח!



חדל לך מהרעיף פה כזה, אתה ענן גשם לפני צהרים! האין אנכי כבר עומד פה לח מרב תנואותיך ושטוף כמו כלב?



ועתה אני מתנודד אנה ואנה ואני בורח מפניך, לבעבור אשוב ואיבש: ואתה אל נא יפלא בעיניך! הלזאת אחשב בעיניך לאיש מקלה אורחים? ואולם הלא בתוך גבולי אנכי!



ובדבר האדם הנעלה אשר אמרת: הבה נא, הנני ואבקשו כרגע בתוך היערות אשר פה – כי הנה משם באה זעקתו! ומי יודע אם לא חיה רעה קמה עליו שם.



הנה הוא בתוך גבולי, ולכן כל רעה לא תמצא אותו כי אמנם יש אתי פה חיות רעות רבות". –



ובדבר סרתוסטרא את הדברים האלה ויפן ויאמר ללכת. ואולם נביא-האמת ענה אותו ויאמר: אכן ערום אתה, סרתוסטרא!



ידעתי כי חפצת להיות נקי ממני! ולכן נבחר לך לרוץ אל תוך היערות ולארב לחיות רעות!



אבל מה יושיעך כל זה? הלא כבא הערב ושבת ומצאתני פה; בתוך מערתך זאת אשב והייתי ארך רוח וכבד כמו קורה – ואחכה אליך!"



וסרתוסטרא מדי לכתו קרא גם הוא: "יהי כדבריך! ואולם כל אשר לי פה במערתי גם לך הוא, אתה אורחי!



ואם יש אשר גם דבש תמצא פה, ולקקת אותו עד תם, אתה הדב השוקק, והמתקת בו את נשמתך! כי בבא הערב והיינו שנינו טובי לב.



– טובי לב ושמחים כי עבר היום הזה! ובזמרי את שירי והיית לי אתה לדב מרקד.



האין אתה מאמין בזה? אם מניד אתה בראשך? הבה נא, הבה נא, אתה הדב הזקן! ואולם דע לך כי גם אנכי – נביא אמת".



כה אמר סרתוסטרא.


  

דברים עם המלכים

א


וסרתוסטרא הולך בהריו וביעריו, עוד טרם ירחיק מהלך שעה אחת והנה תכונה נפלאה לקראתו. כי על הדרך, אשר עליה אמר לרדת עתה, באו שני מלכים עדוים עטרות וחגרות ארגמן ומכסי צבעים כמו עיטים צבועים, והם נהגים בידיהם חמור עמוס משא. וסרתוסטרא השתאה ויאמר אל לבו: “מה למלכים האלה ולאדמת ממשלתי פה?” וימהר ויתחבא אל-מתחת לאחד השיחים. ויהי בהגיע המלכים עד המקום אשר הוא שם, אז דבר בחצי-קולו ויהי כמדבר לנפשו ויאמר: " אכן נפלא הדבר מאד ומי יגיד לי את פשרו? שני מלכים אנכי רואה ורק חמור אחד!"



והמלכים עמדו תחתיהם וישחקו ויביטו אל המקום אשר משם בא הקול, ואחרי כן שבו ויביטו איש בפני אחיו, והמלך ההולך מימין אמר: “אכן יחשוב כזאת גם איש ממנו, ורק לא ידבר כזאת איש ממנו גם בשפתיו”.



והמלך ההולך משמאל הניד בכתפיו ויאמר: “אין-זה כי אם רעה עזים הוא או בדד, אשר האריך לשבת בדד בין סלעים ועצים. כי מי איש רחוק מחברת אדם כלו ושכח זה את המדות הטובות”.



והמלך השני ענה בלי רצון וברוח מרה: "הנה המדות הטובות! ואולם מפני מה אנחנו ברחים כיום הזה אם לא מפני “המדות הטובות” ואם לא מפני “החברה הנעלה”?



אכן חי אני אם לא נבחר שבת עם בדדים ועם רעי עזים משבת עם אספסופנו המלא תך ורמיה וכסוי זהב שוא וקורע בפוך עיניו, – ואף כי קרא לנפשו " החברה הנעלה ".



– ואף כי קרא לנפשו “יחש”. ואולם כל-אשר שם רמיה כלו ובאשה, ושבעתים נבאש בו הדם, עקב אשר מלא הדם חלאים רעים ומרבי ימים ועקב אשר רפאוהו רפאים והם רעים שבעתים.



וגם האכר עוד נבחר לי עתה מהם, והוא בריא וגס וערום וקשה ועקש: ואולם הלא זה הארח הנחשב עתה מכל ארח.



היה עתה האכר הנבחר מכל – כי ארח אכרים יש לו עתה משפט הבכורה! אכן נתונה הממשלה ביד האספסוף – ואני לא אתן עוד להשלות את-נפשי! אספסוף הלא זה אסף אנשי תערובות שונים.



אנשי התערובות אשר לאספסוף, כי בהם התערבו כלם יחדו: נביא ונבל ונדיב ויהודי וכל-בהמה היוצאת מתבת נח.



המדות הטובות! כל-אשר לנו מלא רמיה ובאשה. אין איש יודע עוד כבד: ומפני זה אנחנו ברחים. רק כלבים מתקים וחנפים הם; את עלי התמרים הם מכסים זהב.



וזה לי הגעל אשר יהיה לי למחנק, עקב אשר גם אנחנו המלכים היינו לרמיה: עדוים וכסוים ומצפים עדי רקב מימות שנות אבות אבותינו; היינו אגורות לראי לפתאים ולערומים ולכל-אשר עשים מקנה וקנין בתקף ממשלה.



אין אנחנו ראשנים ועלינו שומה להראות כראשנים: הנה זה דבר המרמה אשר כבר היה לנו למשא ולזרא.



מפני האספסוף ברחנו ומפני כל הצעקים ומפני תרבות כל זבובי הכתיבה ומפני הצחנה אשר לאנשי החניות ומפני סערת תאות הכבוד ומפני הריח הרע –: אי לאיש היושב עם האספסוף הזה,



– אי לאנשים אשר שומה עליהם להיות הראשנים לאספסוף הזה! געל! געל! געל! מה-בצע בנו המלכים!" –



והמלך ההולך משמאל ענה: “הנה נפל הגעל עליך אחי האמלל. ואולם הלא ידעת כי יש בזה איש השומע אותנו בדברנו”.



וסרתוסטרא התנשא פתאם ממחבאו, כי הקשיב באזנים נטויות ובעינים פקוחות את-כל הדברים. ויגש אל המלכים ויקרא:



"האיש השומע אתכם ואשר בתאות לב שמע – סרתוסטרא שמו.



סרתוסטרא אנכי, אשר כה היה דברו באחד הימים: "מה בצע במלכים! ועתה שאו נא לי אם שמחתי בשמעי אתכם היום מדברים איש אל אחיו: “מה-בצע בנו המלכים!”



ואולם ראו הנה פה אדמת ממשלתי וממשלתי אני. ענו אפוא ואמרו: מה אתם מבקשים פה על אדמת ממשלתי? או אולי מצאתם אתם בדרך בלכתכם את אשר אנכי מבקש: את האדם הנעלה?"



ויהי בשמוע המלכים את הדברים האלה ויכו בידיהם על-לבם ויקראו פה אחד: "אכן הכרנו! בחרב דברך זה אתה מרצץ את עבי חשכת לבבנו: אכן גלית את לחצנו אשר ילחץ אותנו, כי אמנם הולכים אנחנו עתה לבעבור מצא את האדם הנעלה –



– את האדם אשר נעלה עלינו: אם-כי מלכים אנחנו. אליו אנחנו מביאים את החמור הזה – ויהי נא האדם הנעלה גם המשל הנעלה אשר על-פני האדמה.



אכן מכל רעות האדם זאת הרעה הגדולה: אשר יהיו תקיפי הארץ גם הראשנים בבני אדם. כי זה שרש הדבר אשר הכל הולך רמיה ונעקש ורע מאד.



ועוד גם אם המה האחרנים ואם חלק הבהמה רב בם מחלק האדם: אז יעלה וייקר מיום ליום האספסוף, עד-כי באחרית תקרא צדקת האספסוף: “רק אני לבדי הנני צדקה!” –



וסרתוסטרא קרא: "מה אנכי שומע? חכמה רבה כזאת לא פללתי בפי מלכים, ואנכי שמח עליה עד-כי חשק חשקתי לשאת עליה את משלי בחרוזים: –



–ולו גם חרוז אשר לא לכל אזן ינעם. כי הנה זה לי כבר אשר שכחתי משום לב לאזנים ארכות. הבו נא! הבו אפא!



(ואולם פה ענה גם החמור את חלקו, כי אמר מפרש ובלב רע: “י-הי”.)



לפנים – בשנת אחת לספירה המסורה –



דברה הסבלה ולא מיין שכורה:



"אויה, הכל הולך עקלקלות וחלקלקות!



מטה! מטה! יורד העולם עד תהום המעמקות!



היתה רומי זונה לפצעי וקבת זונות למרודי,



מלך רומי היה לבהמה וגם אלהים – היה יהודי!"


  

ב


ובדבר סרתוסטרא את החרוזים האלה, ויתענגו עליהם המלכים מאד מאד, והמלך ההולך מימין אמר: "הוי סרתוסטרא! מה הטיבונו כי הלכנו לבעבור ראות פניך!



כי הנה משנאיך הראו אותנו את תמונתך במראה אשר להם, ויהיו שם פניך פני מפלצת שטן ומלא לעג, עד-כי יראנו מפניך.



אבל-מה-בצע בזה! מיום אל יום עלתה באזנינו אחת מאמרותיך ותבתק אזנינו ולבנו. אז אמרנו: מה-לנו ולמראה פניו!



שומה עלינו לשמוע אותו – את האיש אשר הורה: “את השלום אהבו כמו דרך למלחמות חדשות. ואת השלום הקצר אהבו מן הארוך!”



לא דבר עוד איש דברי מלחמה כמוהו, כי אמר: “מה טוב? כי יהיה איש גבור חיל! המלחמה הטובה היא המקדשת כל-דבר וכל-ענין”.



הוי סרתוסטרא! דם אבותינו התעורר בנו בעורקינו למשמע דברים כאלה. היו כמו דברי האביב לחביות יין רבות-ימים.



ובהתעופף החרבות אשה מול רעותה כמו נחשים טלואי ארגמן – או-אז חמדו אבותינו את-החיים! כל-שמש שלום נחשבה להם עצלה ואבלה, ובהיות השלום ארוך, אז היה להם לחרפה.



איכה נאנחו אבותינו בראותם על-פני הקיר חרבות להטות ויבשות! כמוהן צמאו גם הם למלחמה. כל-חרב באשר היא שם צמאה לדם ולהטת מתאוה". – –



ויהי בדבר המלכים כדברים האלה בקנאה גדולה על-דבר משוש אבותיהם ואשרם, ותצלח על סרתוסטרא הרוח ללעג מעט לקנאתם; כי ראה את המלכים האלה העומדים פה לפניו עם פניהם הענגים ועם רב ימיהם, וידע כי אהבי שלום הם בכל-נפשם ובכל מאדם. אולם סרתוסטרא התגבר על תאותו ויאמר: "הבו אפוא ועלו! הנה פה הדרך העלה אל המערה אשר לסרתוסטרא. ויהי נא ליום הזה ערב גדול עוד! אבל עתה הנה זעקת שבר קראת לי מעמכם.



אכן כבוד הוא למערתי, כי מלכים ישבו בה ויחכו; ואולם דעו לכם כי חכה תחכו הרבה!



יהי אפוא אשר יהיה! אחת היא! אי המקום אשר ירבו ללמוד שם חכות מאשר בחצרות מלכים? כל צדקת המלכים אשר עוד נשארה להם – האם לא יקרא לה היום: היכלת לחכות?"



כה אמר סרתוסטרא.


  

העלוקה


וסרתוסטרא מעמיק לחשוב והוא הולך בדרך הלך והרחק הלך ועבר, ויעבור על-פני יערות ועל-פני אגמי בצות; וכמשפט איש אשר יחשוב מחשבות גדולות ואל-אשר לפניו לא יתבונן, ככה חשב ולא התבונן גם הוא וידרוך ברגלו על איש שוכב על הארץ. אז רעש פתאם אל-מול פניו קול זעקת אבוי ושתי קללות ועשרים חרפות קשות, ויתחלחל סרתוסטרא וינף את מקלו, ויהי הוא מכה את האיש נוספות על אשר דרך אותו. אבל מקץ רגע אחד שב אליו רוחו- עם בינתו ויצחק אל אולתו אשר עשה.



ואל האיש הרמוס, אשר התנשא בחמתו וישב, אמר: "סלח נא לי! סלח ושמע ראשית את המשל אשר אנכי נשא באזניך:



כמו עובר ארח אשר יחשוב רחוקות ולא יתבונן וברחוב עזוב יגף ברגלו את גב הכלב הישן השוכב בשמש:



– ושניהם ילפתו פתאם ואיש על אחיו יתעורר, כמו שונאים בנפש, וגם נבהלים שניהם עד למות: ככה היה גם לנו.



ובכל-זה הן לא יחסר כמעט דבר כי יחבקו שניהם איש את אחיו, זה הכלב וזה הבדד, כי שניהם הלא – בדדים!"



והרמוס, אשר קצפו לא חדל עוד, צעק: "היה אשר תהיה! ואולם המעט לך כי ברגלך רמסת אותי, כי תרמסני זה-עתה גם במשלך!



ואתה הבט וראה: האם כלב אנכי?" – ובדברו התנשא היושב ואת זרועו הערמה משה מן הבץ, כי שכב בראשיתו סרוח על הארץ ומתחבא ומתנכר כאיש ארב לחית הבץ.



"אבל מה זה לך! קרא סרתוסטרא ויבהל, כי ראה והנה זרוע האיש הערמה זבה דם כלה – “מה-זה קרך בדרך? האם חיה רעה נשכתך, האמלל?”



והפצוע שחק וקצפו עוד טרם יסור ממנו ויקרא: “מה לך ולי!” ויאמר לעבור לדרכו, ואחרי כן אמר: “פה הנני על פני אדמתי ובגבול ממשלתי! ישאלני מי ישאל, ואולם אין לי חפץ לענות דבר לאיש סכל”.



וסרתוסטרא עצרו מלכת ויענהו בחמלה: "אכן שגית! לא על-פני אדמתך אתה פה כי-אם בגבול ממשלתי, ובגבולי זה לא תאנה רעה לאיש.



קרא לי בשמות ככל אשר תקרא, – ואולם דע לך כי הנני את-אשר עלי להיות. אנכי בפי קרא לנפשי סרתוסטרא.



ועתה הבה נא! הנה פה עלה הדרך עד למערת סרתוסטרא והיא לא רחוקה: האין את נפשך להתרפא מפצעיך תחת צל קורתי?



לא טובה היתה מנת חלקך בחיים, אתה האמלל! בראשנה נשכתך החיה, ואחרי-כן – רמסך האדם!" ––



אבל כשמוע הרמוס את השם סרתוסטרא ויהי פתאם לאחר. אז קרא: "מה זה נעשה בי היום! מי נוגע עוד אל לבי זולתי האיש האחד הזה, זולתי סרתוסטרא, וזולתי זאת החיה האחת החיה מן הדם, היא העלוקה?



בגלל העלוקה רבצתי פה בבץ הזה כמו דיג וזרועי הפשוטה נשוכה זה עשרת מונים, אז באה העלוקה היפה ממנה שבעתים ותתאו לדמי – הוא סרתוסטרא בנפשו!



הוי אשר! הוי פלא! ברוך היום אשר השיאני אל הבץ הזה! ברוך לי הכלי החי הזה המוצץ דם, הטוב מכל מוצצי דם על פני האדמה, ברוך לי סרתוסטרא העלוקה הגדולה אשר לרוח!" –



כה אמר הרמוס וסרתוסטרא שמח על דבריו שמחה גדולה ועל יראת הכבוד אשר בהם, ואחרי כן נתן לו את-ידו וישאל: "מי אתה אפוא? עוד רבים הדברים בין שנינו אשר לברר וללבן; אכן עוד מעט והיה ב-קר ברור ובהיר כלו.



והנשאל ענה: "הנאמן אנכי אשר לרוח, ובדברים אשר לרוח אין עוד כמוני עז וצר וקשה, חוץ מן האיש אשר ממנו למדתי את כל זה – חוץ מסרתוסטרא.



נבחר בעיני לבלתי דעת דבר מדעת דבר למחצה! נבחר בעיני היות סכל לפי רוחו מהיות חכם לפי בינת זר! אנכי – יורד עד היסוד:



– מה-בצע אם גדול הוא ואם קטן? אם בץ שמו ואם שמים? יסוד כמדת כף איש ישפוק לי – ולו רק יסוד הוא וקרקע!



– יסוד כמדת כף איש מקום הוא אשר עליו יכלו איש לעמוד ברגליו. בממלכת האמון אשר לדעת אין דבר גדול ואין דבר קטן".



וסרתוסטרא קרא: “האין אתה אפוא החוקר אשר לעלוקה? ואחרי העלוקה אתה יורד עד יסוד כל יסודותיה, אתה הנאמן?”



והרמוס ענה אותו: "הוי סרתוסטרא! קטנתי מכל-זאת ולא אערוב את-לבי להיות ככל אשר תאמר פה!



ואולם את אשר אנכי יודע ואמן אנכי לו הלא זה מח העלוקה: – זה עולמי אני!



אבל גם זה עולם! ואתה סלח כי נותן אנכי דברים לגאותי פה, כי ידעתי אשר אין דומה לי במקצוע הזה. וזה הדבר אשר אמרתי: “פה הנני על-פני אדמתי”.



זה לי מאז אשר אנכי דבק אחרי האחד הזה, אחרי המח אשר לעלוקה, ולא תשמט ולא תחלק עוד מידי האמת החלקלקה! פה הנני בגבול ממשלתי!



– כי על-כן השלכתי מעלי את כל יתר הדברים ולא יגע עוד אלי כל דבר למטוב ועד רע. אצל דעתי רבצת יד ביד אי-דעתי השחורה.



האמון אשר לרוחי שאל מעמי כי את הדבר האחד אדע עד היסוד ולא אדע את-כל; היו לי לגעל כל אנשי המחצית אשר לרוח וכל אנשי הערפל וכל המרחפים וכל ההוזים.



באשר יחדל אמון לבי, שם עור אנכי ושם חפץ אנכי, להיות עור. ואולם באשר אחפוץ לדעת, שם אנכי חפץ בהיותי נאמן, לאמר: קשה ועד וצר ואכזרי ובאין נטות ימין או שמאל.



כי אתה סרתוסטרא, דברת פעם לאמר: " רוח – זה חיים אשר בעצם ידם יפצעו את החיים“, וזה אשר השיאני אליך ואל תורתך. חי אני כי רק בעצם דמי הרביתי לי את עצם דעתי!”



וסרתוסטרא אמר: " אמנם ראיתי בך כי כן הוא! – כי עוד הדם זב לארץ מתוך הזרוע הערמה אשר לאיש הנאמן, יען אשר עלוקות עלו בה וישכו לה.



הוי אתה האדם הנפלא, מה רבה התורה אשר ילמדני מראה עיני זה, לאמר אתה! אבל אין זאת כי לא את הכל אוכל לצקת לך אל תוך אזניך הנזהרות!



הבה אפוא! נפרד נא פה איש מעל אחיו! ואולם חפצה נפשי כי עוד אשוב ואראך, ראה הנה פה עלה הדרך אל מערתי: היה נא לי שם לאורח אהוב הלילה הזה!



בכל נפשי חפצתי לגמול גם עם בשרך את הרעה אשר עשה לך סרתוסטרא ברמסו אותך ברגליו: בדבר הזה כבר הגיתי רבות. ואולם עתה ראה הנה זעקת שבר קראת לי מזה וממך".



כה אמר סרתוסטרא.


  

הקוסם

א


ויהי כאשר נטה סרתוסטרא בדרכו מאחרי אחד הסלעים ויעבור אותו, וירא והנה איש שוכב על אם הדרך מתחת, לא-הרחק ממנו, והאיש מתפתל בידיו וברגליו ובכל יצרי בשרו כמשתגע, ואחרי כן יתנפל על בטנו ארצה. וסרתוסטרא אמר בלבו: “אין זה כי-אם הוא האדם הנעלה ומפיו באה זעקת השבר. ארדה נא ואראה אם יש עוד בזה להושיע”. ויהי כאשר רץ עד המקום אשר שם האיש שוכב על פני האדמה, וירא והנה הוא איש זקן רעד וחרד ועיניו קמות. ובכל העמל אשר עמל בו סרתוסטרא לעודדו ולהקימו על רגליו ויהי עמלו לריק. והאיש היה כלא-ראה כי איש עומד עליו, ויהי להפך, כי הביט על סביביו כה וכה כמתחנן ומשפטו משפט איש עזוב מכל וגלמוד. אז התעות ויתעקם ויתפתל. ואחרי כן החל להתיפח לאמר:



מי יחממני, מי יאהבני עוד?



תנו ידים להטות!



תנו מחתות גחלי לב!



סרוח ומתעות,



כנוטה למות אשר יחממו רגליו



ואחוז פלצות לא-ידועות



ורצוץ חצי קרח קפאים וחדים



ומרדף מפניך, הוי רעיון!



זה אשר שם אין לו! זה סתום! זה נורא!



זה הציד מאחרי העבים!



והלום רעמך אתה,



זה אשר עינך הלועגת מבטת בי: –



ככה אנכי שוכב



ומתעות ומתפתל וכאב,



ומענה



בכל מכאובי נצח



תחת ידך, אתה האכזרי בצידים,



אתה אין-שם – אלהים!


  


פגע היטב!



פגע בי עוד הפעם!



בתק, נתק לבי זה!



למה לך זה ענות



בחצים אשר שניהם קהות?



למה לך זה הבט



על מדוי אדם בלי הרף



בעיני ברק-אל שמחות לאיד?



לא המית חפצת,



כי-אם ענות ורק ענות?



למה לך – ענות אותי,



אתה אלהי אין שם השמח לאיד?



אי אי לך! מה-תתגנב אלי?



מה תחפוץ בי, הגידה,



בעצם חצות לילה זה?



נגשתני, לחצתני –



אי לך! מה קרבת אלי!



גש הלאה! גש הלאה!



שומע אתה בנשבי רוחי



ומאזין לדפק לבי,



אתה הקנא –



על מה תקנא?



גש הלאה! גש הלאה! למה לך הסלם?



החפצת בא



אל תוך לבי פנימה,



בא אל תוך מחשבותי



הנסתרות והכמוסות?



אתה חזק מצח, אין-שם – גנב!



מה חפצת לגנוב ממני?



מה חפצת להאזין מתעלומותי!



מה חפצת לרכוש לך ממני במצוקותיך,



אתה המציק!



אתה – אלהים-רב-טבחים:



או האם, כמו כלב,



אתרפס לפניך?



כרע והשתחוה ונפעם עד בלי דעת



וחפז בזנבי והפח אהבה – אליך?


  


לשוא! בתק והוסף



אתה המבתק האכזרי! לא,



לא כלב – כי רק צידך אני,



אתה האכזרי בצידים!



הגא מכל שבויך אני,



אתה השודד מאחרי העבים!



ובכן יהי אחרית ופתח פיך!



מה אתה חפץ, ארב למו דרך, ממני?



אתה חבוי ברקים! אין שם! הגידה,



מה חפצת אתה אין-שם – אלהים? – –


  


האמנם? כפר פדיון נפש? –



במה יהיה כפר פדיון נפש זה?



הרבה לבקש – ככה יועצת גאותי!



המעט לדבר – ככה יועצת גאותי השנית!


  


אי לך, אי לך!



האותי חפצת? אותי?



אותי – כלי?…


  


אי לך, אי לך!



התפצפץ אותי, אתה הפתי,



ותרטש את-גאותי?



תן אהבה לי – מי יחממני עוד?



מי יאהבני עוד? – תנו ידים להטות.



תנו מחתות גחלי לב,



תן לי, ליחיד מכל,



אשר הקרח, זה קרח שבעתים,



למדהו השתוקק גם אלי אויבים,



אלי אויבים גם הם,



תן, הוי תן,



האכזרי מכל אויבי,



לי – את נפשך אתה! – –


  


הנה חלף עבר!



ברח גם הוא,



רעי האחרון והאחד,



אויבי הגדול,



אין-שם שלי,



אלהים-רב-טבחים שלי! –


  


לא! שובה אלי



עם כל המון פגעיך!



אל האחרון מכל הבדדים



שובה, שובה!



כל נחלי דמעותי שוטפים,



שוטפים אליך!



ולבת לבי האחרונה –



אליך היא להטת:



שובה אלי,



הוי אלי אין-שם! הוי מכאובי! הוי אשרי – האחרון!


  

ב


וסרתוסטרא לא יכול עוד להתאפק ויתפש את-מקלו ויך בכל כחו את המתיפח ובשחוק חמה צעק אליו: "חדל לך, חדל, אתה הלץ! אתה המחקה! אתה המכזב עד היסוד בך! הכרתיך!



הנני ואחמם לך את רגליך על-פי דרכי, אתה הקוסם הרע! כי ידעתי את-המלאכה היטב לבוא אל אנשים כמוך – ולהשיקם"?



והאיש הזקן השתער ממקומו ויקרא: "הרף ממני, אל נא תוסף להכותני, סרתוסטרא! הלא רק שחוק עשיתי לי!



כזאת וכזאת אני עשה כפעם בפעם בלהטי; וגם אותך חפצתי לנסות, ועל-כן נתתי לפניך את המסה הזאת! ואולם אתה חקרתני כרגע!



אבל גם אתה – נתת לי את מסתך, אשר לא קטנה, למען אדעך: אכן איש קשה אתה סרתוסטרא החכם! ביד קשה אתה מכה בשבט אמתך“, ומקלך מוציא מפי בחזקה את האמת הזאת!”



וסרתוסטרא ענה, והוא עוד זעף ומביט קדרנית: "אל נא בחנפות, אתה הלץ עד היסוד בך! כוזב אתה ואיך תדבר פה – על האמת!



אתה התכי בתכיים, אתה ים הבלים, מה המשחק אשר שחקת לפני, אתה הקוסם הרע, ובמי חפצת כי אאמין בהחלך להתיפח באזני – ככל אשר עשית?"



והאיש הזקן ענה: "את המתענה תחת יד הרוח, אותו חפצתי – לחקות לעיניך: אתה בנפשך בראת פעם את המלה הזאת –



– את החוזה והקוסם אשר את רוחו יעורר על נפשו בעצמו, את הנהפך אשר קר לו בגלל דעתו הרעה ובגלל רוחו הרעה.



ואתה תן תודה ואל תכחד: הנה ימים רבים עברו גם עליך סרתוסטרא, עד כי מצאת את מסתרי להטי אלה ואת כזבי! הלא האמנת גם אתה בצרתי, מדי החזיקך בשתי ידיך בקדקד ראשי –



ואני שמעתיך דאג: “אכן המעיטו לאהבה אותו, המעיטו לאהבה אותו!” הנה ככה רמיתיך – ועל זה תרן כל רעתי בי".



וסרתוסטרא ענה קשות: "אכן גם נזהרים יותר ממני רמית. אנכי לא נשמרתי מעודי מפני אנשי רמיה, וגם שומה עלי אשר לא אזהר; הנה ככה דרש גורלי.



ואולם אתה – שומה עליך לרמות: הנה זה אשר ידעתיך! שומה עליך לדבר אחת בפה ואחת בלב וגם שתים ושלש וארבע בלב! וגם את-אשר הודית זה-עתה במו פיך איננו לי אמת למדי וגם לא שקר למדי!



אתה המחקה הרע, אשר אחרת לא תוכל לעשות! הן גם את מחלתך עוד תמשך בששר ברגע אשר תראה לעיני רופאך ערום.



כי על-כן משחת בששר זה-עתה גם את כזבך לפני, בדברך אלי: “רק שחוק עשיתי לי!” אכן גם אמת וגם תם-לב יחדו היו במעשיך, ואתה באמת יש בך מעט מאשר למתענה תחת יד הרוח!



ואני מצאתי את אשר עמך: היית לקוסם לכל ואת לבם לקחת בקסמיך, ואולם אתה בנפשך לא נותר לך כל שקר וכל ערמה – ערום אתה מכל קסם לנפשך!



את הגעל קצרת לך ביום קציר והוא אמתך האחת. אין עוד עמך כל דבר אמת זולתי פיך, לאמר: הגעל הדבק אל פיך". – –



והקוסם הזקן זעק פתאם זעקה גדולה וקולו מלא מרי: “מי אתה אפוא! מי האיש אשר יערוב לבו לדבר כדברים האלה אלי ואני הגדול בבני האדם כיום הזה?” – ובדברו התעופף ברק ירוק למראה מתוך עינו אל מול סרתוסטרא. ואולם בעוד רגע והוא נהפך פתאם לאחר וידבר בקול נכאים:



"הוי סרתוסטרא, עד-כמה יגעתי! געל יאחזני אל-כל מעשי להטי. אינני גדול – למה זה אתחפש! ואולם אחת הלא ידעת גם אתה: – בקשתי את הגדל!



התחפשתי והייתי לאדם גדול ורבים פתיתי להאמין בי: ואולם הכזב הזה רב היה מכחי ואליו נשברתי.



הוי סרתוסטרא, כל אשר בי כזב הוא ושקר; ואולם כי נשברתי – זה שברי אמת!" –



וסרתוסטרא ענה קדרנית ועיניו מביטות ארצה: "רק כבד יכבדך זה-בקשך גדל, ואולם זה גם אשר יקום עליך לענות בך. לא גדול אתה.



אתה הקוסם הזקן והרע! הנה זה מבחר ישרך אשר כבד אכבד בך, עקב אשר קצת מפניך ועקב אשר במו פיך דברת: אכן אינני גדול".



בזה אכבדך ובזה מצאתי בך את המתענה תחת יד רוחו – ולו רק כהרף עין וכצל עבר; ואולם ברגע האחד הזה היית – אמת.



ועתה הגידה נא לי – מה אתה מבקש פה בתוך יערי ובתוך סלעי אשר-לי? ואם ארבת לי למו דרך, מה המסה אשר בקשת לך ממני?



– במה אמרת לנסות אותי!" –



כה אמר סרתוסטרא ועיניו רבו ברקים, והקוסם הזקן החריש רגע ואחר כן אמר, הנסה נסיתיך? ואני הלא רק נסיתי – לבקש.



הוי סרתוסטרא! את איש האמת בקשתי, את הישר, את הנאמן, את האיש באין חשבונות, את האיש אשר לו כל הצדקות, את כלי החכמה, את קדוש הדעת, את האדם הגדול!



האם לא ידעת כזאת, סרתוסטרא? הלא בקשתי את סרתוסטרא."



– ודממה גדולה קמה בין שניהם פתאם, וסרתוסטרא שקוע במזמותיו והוא עומד ועיניו סגורות. אחר כן שב אל איש שיחו ויחזק ביד הקוסם וידבר אליו נעימות ומלא מזמה:



"הבה אפוא! הנה פה הדרך עלה ושם המערה אשר לסרתוסטרא. עלה ובקש-לך שם את-כל אשר חפצת למצוא.



ובעצת חיותי שאל, עצת נשרי ונחשי, והם יעזרו עמך לבקש. ואולם מערתי גדולה.



אכן אני במו עיני – לא ראיתי עוד איש גדול. גם הפקוחה מכל העינים טחה כיום הזה מראות את הגדול. זה הגבול לממשלת ההמון.



הנה פה ושם כבר ראיתי איש מתמודד ונפח, והעם קרא: “הנה איש גדול!” ואולם מה יועילו כל כלי-מפח! יעבור הרוח באחריתו ויצא.



באחריתה תבקע הצפרדע אשר נפחה, והרוח יעבור ויצא. ברוך הדקר חנית בבטן איש אשר צבה – כי זה לנו שעשע נחמד מקצר רוח. שמעו זאת, אתם הנערים!



היום הזה יום לאספסוף: מי עוד יודע כיום הזה מה-גדול ומה קטן! מי זה יבקש עוד גדל וימצא! אולי רק הסכל לבדו: הסכל מבקש ומוצא תמיד.



בני אדם גדולים אתה מבקש לך, אתה הסכל אשר דרכו זר? מי למדך כזאת? הזה לנו עת לדבר אשר כזה? הוי אתה המבקש הרע – מה אתה מבקש לנסותני גם אותי?" –



כה אמר סרתוסטרא ולבו מלא נחמה והוא משחק, ויקם וילך לדרכו.


  

באין עבודה


וסרתוסטרא כמעט נמלט מן הקוסם, והנה איש שני יושב על הדרך אשר הוא הולך עליה, והאיש שחור וארך קומה ופניו לבנים ורזים; ויחר אף סרתוסטרא מאד מאד על האיש הזה. ואל לבו אמר: "הנה פה יושב היגון ומתכסה באפר, ואולם חי אני אם אין זה מן הכהנים: אבל מה לאלה בגבולות ממשלתי?



אוי לי! כמעט נמלטתי על נפשי מן הקוסם הלז והנה זה מכשף שני לקראתי בדרך –



– ידעוני הוא או עשה להטים או עשה מופתים בחסד אלהים או מלשין רע על העולם, אשר בשרו משוח, ושטן אין אשר יקח אותו!



אכן בכל-מקום אשר נדרש השטן לנו, שם איננו: תמיד ובכל עת מאחר הגמד הארור הזה נכה הרגלים!" –



וסרתוסטרא מקלל ככה בלבו בקצר נפשו ומבקש עצה לפסוח על האיש השחור ולהמלט טרם יראהו, ואולם אחרת קמה ותהי. כי ברגע ההוא נשא גם האיש היושב את עיניו וירא את סרתוסטרא, ויהי מראה פניו כאיש אשר בא לו אשר פתאם, ויגיח ממקומו ויחרד אל סרתוסטרא.



ובגשתו קרא: היה מי תהיה, אתה ההולך! אולם הושיעה נא לתועה, הושיעה נא לאיש זקן ומבקש, ולא יפול פה ברעה!



זר לי ורחוק העולם הזה, וגם חיות רעות שמעתי מילילות; וזה אשר היה עם כחו להיות לי פה למחסה איננו גם הוא עוד.



בקשתי את הצדיק האחרון, את האיש הקדוש והבדד, אשר בהיותו בדד ביערו לא שמעה אזנו דבר מכל אשר יודעת עתה כל-הארץ".



וסרתוסטרא קרא: “מה הדבר אשר כל הארץ יודעת עתה – האם זה אפוא כי אין עוד האלהים הישן חי, אשר בו האמינו לפנים כל בני הארץ?”



והאיש הזקן ענה ויאנח: "למה תשאל ואתה ידעתה! את האלהים הישן הזה עבדתי עד רגעו האחרון.



ועתה הנה נשארתי באין עבדה ובאין אדון, ובכל-זה לא יצאתי לחפשי, וגם אינני עלז עוד אף רגע אחד זולתי רק בזכרונותי.



ולכן ירדתי אל ההרים האלה לבעבור אשוב ואעשה לי חג, כאשר יאתה לכהן-גדול ואב למקדש, כי דע לך: הכהן הגדול האחרון אנכי! – חג אמרתי לעשות לי לזכרונות קדושים ולעבודות אלהים.



ועתה הנה מת גם הוא, זה הצדיק מכל צדיקי הארץ, זה קדוש היער, אשר עבד תמיד את אלהיו מדי זמרו ומדי המותו.



ואני במצאי את סכתו לא מצאתי אותו גם הוא – זולתי שני זאבים אשר הילילו שם על מותו – כי כל החיות אהבוהו. אז ברחתי על נפשי.



הלחנם באתי אפוא אל היערות ואל ההרים האלה? אז חלטתי בלבי לבקש לי אחר: את הצדיק מכל האנשים אשר אינם מאמינים באלהים – את סרתוסטרא!



ככה דבר הזקן ויחדור בעינו אל העומד לפניו וסרתוסטרא אחז בכף יד הכהן הגדול ויתבונן אליה רגעים אחדים וישתאה אליה.



ואחרי כן אמר: "הביטה נא וראה, נשוא פנים, מה יפה ומה ארכה כף ידך! הנה זאת כף יד איש אשר חלקה ברכות תמיד! ועתה הנה היא מחזיקה בכח את האיש אשר אתה מבקש: אותי – את סרתוסטרא.



אני האיש – אני סרתוסטרא אין-אלהים האומר: מי אין-אלהים יותר ממני, אשר אוכל עוד לשמוח על תורתו?"



כה אמר סרתוסטרא ובעיניו חדר לכל המחשבות ולכל סתרי המחשבות אשר לכהן הגדול. והכהן הגדול החריש רגעים אחדים ואחרי כן אמר:



"מי האיש אשר הרבה לאהבה אותו מכל ולרכוש אותו מכל – והיתה גם אבדתו גדולה ורבה מכל –:



– האמנם אין אנכי עתה אין-אלהים יותר ממך? ואולם מי זה ישמח על זה!" –



וסרתוסטרא העמיק לחשוב ויהי מחריש רגעים אחדים, ואחרי כן שאל: "העד רגעו האחרון עבדתו? וגם אמנם ידעת איככה מת? האמת הדבר אשר אומרים, כי החמלה חנקה אותו.



– כי ראה את האדם תלוי על הצלב, ורוחו קצרה בו מראות אשר האהבה לאדם היתה לו לשאול ואחרי-כן גם למות?" ––



והכהן הזקן לא ענה דבר כי-אם הביט לארץ נכלם וקודר.



וסרתוסטרא חשב רגעים אחדים ולא חדל מהביט אל פני האיש הזקן ישר אל תוך עינו. ואחרי כן אמר: “הרף ממנו! הרף ממנו, כי מת. אכן מדבר אתה רק טובות על המת, והיא תכבדך, ואולם כמוני הלא ידעת גם אתה את אשר היה וכי דרכים נפלאים הלך”.



והכהן הגדול הצהיל את-פניו ויקרא: "הלא רק שלש עינים אנחנו פה (כי היה עור בעינו האחת), ולכן אגידה נא את כל לבי: בדברים על אדות האלהים חפשי אנכי במחשבותי גם מסרתוסטרא – ואף יש לי הצדקה להיות ככה.



אהבתי עבדה אותו שנים רבות וחפצי נכנע תמיד מלפני חפצו. ואולם מי עבד חרוץ, וידע זה את-כל אשר עם אדונו, ויש כי ידע גם את הנסתר מאדונו בנפשו.



אלהי תעלומות היה אלהים זה ויאהב סתרים. אכן גם בן לא הוליד בלתי אם בלכתו עקלקלות. על פתחי אמונת דתו נצבת הזנות.



מי אשר יקרא לו אלהי אהבה, לא יחשוב גדולות על-דבר האהבה. האם לא חפץ אלהים זה להיות גם לשופט? ואולם מי אשר יאהב – ואהב זה מעבר לשכר וגמול.



ואלהים זה, אשר מארץ הקדם בא, בעודו צעיר ויהי אל קשה ונוקם ויבן לו שאול לשמחת נפש אהוביו.



ואחר כן בא בימים ויזקן וירך ויהפך לבעל חמלה, וידמה יותר לאב-זקן מהיותו דמה לאב, ויותר מזה דמה לאם זקנה כפופה ומתנודדת.



ככה ישב נובל כלו בפנת תנורו ולבו דאב בו על רגליו העיפות ונפשו עיפה לעולם כלו וחפצו בו עיף גם הוא, אז בא היום והוא נחנק אל חמלתו הגדולה". ––



וסרתוסטרא קרא: "הבעיניך ראית את-כל זאת? או רק דמית כי ככה הדבר או כי ככה היה וגם – אחרת היתה? כי הנה במות אלים ומתו על-פי אפני מות שונים!



ואולם יהי כן או כן, יהי אשר יהי, – הלא מת ואיננו! אכן היה תמיד לזרא לאזני ולעיני – רעה מזאת לא אובה לדבר בו אחרי מותו.



אהבתי את-כל אשר מראהו בהיר ודברו ישר; וזה – הלא כמוני ידעתה, אתה הכהן הזקן: היה בו מאשר ישנו גם לך ארח-כהנים היה לו – ולדבריו היו תמיד פנים שונות.



וגם סתום היה בדבריו. למה קצף עלינו חבור קצף זה, אם הבינונו את-דבריו לא כמחשבותיו? למה לא דבר אלינו בשפה ברורה?



ואם אשמות בזה אזנינו – למה זה נטע לנו אזנים אשר לא ייטיבו לשמוע? ואם טיט יון באזנינו – הלא תגידו, מי שם אותו באזנינו?



יוצר חרש זה לא למד היטב את-מלאכתו, ועל-כן פעלו לא הצליח! אבל כי נקם לקח מחרשי הסירים וממעשי ידיו על-דבר אשר לא הצליחו – הלא פשע הוא לנגד הטעם הטוב.



כי יש טעם טוב גם באמונה ובדת – וזה קרא: חדל לך מאלהים כזה! נבחר היות באין אלהים ונבחר לאדם לנצח על גורלו בעצם ידו ונבחר היות סכל ונבחר היות לאלהים בנפשו!"



והכהן הזקן קרא, ואזניו היו קשובות מאד: " מה אנכי שומע! אכן אי-אמונה אשר כזאת, סרתוסטרא, תעשה אותך לצדיק שבעתים מאשר חשבת! הלא רק אחד אלהים היושב בקרבך הביאך עד אי-אמונתך.



האם לא צדקתך היא אשר הביאתך עד הלום לבלתי האמין עוד באלהים? וישרתך בך עד בלי כל מדה הלא היא אשר תוליכך גם מעבר לטוב ולרע!



ראה נא: מה זה יבצר עוד ממך? הנה לך עינים וידים ופה, והם מאז מנצח נכונים לברך. הן לא ביד לבדה יברך איש.



אכן תאמר בפיך: אין עוד כמוך איש אין-אלהים, ואולם בקרבתך אחוש בסתר ריח קדש, ריח ניחוח, מלא ברכות; מה טוב לי פה ומה נעים לי פה!



תן נא, סרתוסטרא, ואהיה לך לאורח ולו רק לילה אחד! אין מקום על-פני האדמה אשר ייטב לי שם מאשר אצלך! –



וסרתוסטרא השתאה מאד ויען: "אמן, לו יהי כדבריך! הנה פה הדרך עלה ושם מערת סרתוסטרא.



בכל-לבי אמרתי להנהיגך בעצם ידי עד למעוני, אתה הנכבד, כי אהבתי את האנשים הצדיקים. ואולם קול זעקת שבר קרא לי עתה ללכת מעמך מהרה.



בגבול ממשלתי לא יאנה לאיש רע; חף טוב לכל מערתי. ויותר מכל חפצתי לשוב ולעודד את-כל נכאה ולהקימו על אדמה מוצקה ועל רגלים מוצקות.



אבל מי זה יקח מעל שכמך את-רוח תוגתך אתה? רפיתי מעשות כזאת. הן רב מדי חכה תחכה עד-כי יעורר לך איש את אלהיך.



כי האלהים הישן הזה איננו עוד בחיים: מת אלהים זה עד היסוד בו". –



כה אמר סרתוסטרא.


  

הנמאס בבני אדם


ורגלי סרתוסטרא חפזו שנית דרך הרים ויערות ועיניו בקשו ולא חדלו, ואת-האיש, אשר חפצו לראות, לא ראו: את-הכאב הגדול אשר נתן את-זעקת השבר הגדולה. אולם בכל-הדרך אשר הלך עלזו כליותיו בקרבו ויהי מלא תודה, ואל-לבו אמר: "מה רבו הדברים הטובים אשר נתן לי היום הזה עקב הרעות אשר בהן החל! מה נפלאים אנשי שיחי כלם אשר פגעתי היום!



ימים רבים אגרם עוד דבריהם כמו גרגרים טובים! עד דק תטחנם שני ותגריסם, עד-יזובו כמו חלב לתוך נשמתי!" –



והדרך אשר הלך עליה סרתוסטרא נטתה שנית מאחרי אחד הסלעים, אז שנו פתאם פני כל-הארץ מסביב, והוא בא עד אדמת ממשלת המות. אז הביט וירא והנה מצקי סלעים שחורים ואדמים עלים השמימה ואין חציר ואין עץ ואין קול צפור עוד. כי היה המקום הזה מקום בקעה, אשר נמלטו מפניה כל החיות וגם הטרפות; ורק יש אשר נחשים בזויי מראה ועבי גחון וירוקים באו עד הלום לעת זקנתם לבעבור ימותו פה. לכן קראו הרעים לבקעה הזאת: מות-נחשים.



וסרתוסטרא שקע בזכרון שחור, כי היה פתאם עם-לבו, אשר כבר עמד עמד פעם בבקעה הזאת, ונטל משא כבד רבץ על מחשבותיו. ויהי הוא מתנהל פתאם לאטו ומרגע לרגע לאט בלכתו, עד-כי עמד דומם. אז נשא את-עיניו וירא והנה דבר-מה רובץ על הדרך, אשר תארו כאדם ואשר אדם איננו ואשר אין ערוך לו בדברים. ופתאם נפלה על סרתוסטרא הכלמה הגדולה על-דבר אשר ראה מראה כזה, ויתאדם עד למעלה שערותיו הלבנות, ויפן את עינו משם וישא את רגליו לבעבור עזב את המקום הנורא הזה. אז באה רוח חיים במדבר המת הזה: מעל פני האדמה עלה הקול. ערער וגרגר, כקול מים רבים בלילה המערערים ומגרגרים בצנורות מים סתומים ואחר כן היה הקול לקול אדם ולדברי אדם: – ואלה הדברים:



“סרתוסטרא, סרתוסטרא! חודה את חידתי! פתח פיך והגד: מה הנקמה מן העד הראה?”



עד הלום משכתיך, ופה חלק הקרח! השמר נא פן תשברנה פה רגלי גאותך!



אמרת בלבך: חכמתי –אתה סרתוסטרא הגאה! כי-עתה חודה נא את חידתי, אתה המפצח אגוזים קשים, – חודה את החידה אשר אני היא החידה! הגידה נא: מי אנכי?"



– ובשמוע סרתוסטרא את הדברים האלה – הידעתם את אשר נעשה בקרב לבו? נפלה עליו יד החמלה, ויפול פתאם מלא קומתו ארצה כאלה אשר ימים רבים עמדה בפני חוצביה ולא נעה ולא זעה, – ופתאם רעשה לארץ, נפלה, רבצה כלה במלא כבדה, לחרדת האנשים גם הם אשר אמרו להפילה. אולם בעוד רגע שב ויתעודד ויקם מעל האדמה ויעמוד ופניו היו קשים.



ואחר כן דבר בקול נחושה לאמר: "אמנם הכרתיך: אתה הוא רוצח האלהים! תנני ואלך.



לא יכלת נשא את-זה אשר ראה אותך – אשר תמיד ראה אותך ואת-כל כליותיך עד השרש, אתה הנמאס בבני אדם! לכן נקם לקחת מן העד הראה הזה!"



כה אמר סרתוסטרא ויפן כה וכה ויאמר להמלט. ואולם זה אשר אין ערוך לו אחז אותו בכנף שמלתו וישב שנית לגרגר בגרונו ולבקש לו מלים ואחר-כן צעק: “עמוד!”



–עמוד! אל נא תעבור מזה! אכן חקרתיה וידעתי עתה את הגרזן אשר הפלך ארצה: אשריך, סרתוסטרא, כי שבת ותקם!



ידעתי היטב: אתה חקרת את נפש האיש אשר המיתו – את נפש רוצח האלהים. ועתה עמוד! שב נא על ידי, כי לא ריק הוא ממנו.



הן אל-מי אמרתי ללכת, אם לא אליך? עמד ושב נא עמי! ואולם אל נא תבט אל פני! כבד נא-את רע תארי!



רדפוני – ועתה אתה מנוסי האחרון, לא בשנאתם רדפוני וגם לא על ידי מלאכיהם האכזרים: – הן לרדפם רק לעגתי ואהי גא ושמח! –



האם לא ראו תמיד ברכה בחייהם רק אלה אשר רדפו היטב? ומי האיש אשר למד לרדף היטב ולמד זה על-נקלה להיות הולך אחרי משנהו – כי על-כן הוא מאחריו! ואולם חמלתם היא –



חמלתם היא אשר מפניה אנכי בורח ואשר מלפניה אנכי נמלט אליך. היה לי מחסה, סרתוסטרא, אתה מנוסי האחרון, אתה היחיד אשר חקרתני:



חקרת את נפש האיש אשר המית אותו. שבה פה עמדי! ואם יש עם לבבך ללכת, אתה קצר-הרוח, אל נא תלך בדרך אשר באתי בה. הדרך הזאת רעה.



התתאנף בי על-דבר אשר הארכתי לדבר בך ולהדביר אותך? ועל-דבר אשר הייתי לך ליועץ? אבל דע לך, כי אנכי הוא הנמאס בבני אדם, – אשר לו גם הרגלים הגדולות והכבדות מכל-איש. בכל מקום אשר אנכי הלכתי בו, שם הדרך רעה. את-כל הדרכים דרכתי עד להמית ועד השחיתן כליל.



ואולם כי עברת על פני מחריש וכי האדימו פניך בכלמתך ואני ראיתי כל-זאת: בזאת הכרתיך כי אתה הוא סרתוסטרא.



לו היה אחר תחתיך, כי-אז השלך השליך אל תוך חיקי את נדבתו, את החמלה אשר לו, אם במבט עינו, ואם באמרי-פיו. ואולם לדבר הזה אינני עני דיי – ואת זאת חקרת אתה.



לדבר הזה עשיר אנכי רב מדי: עשיר בגדולות, בנוראות, בסחי ומאוס ובכל אשר אין לו ערוך בדברים! כלמתך, סרתוסטרא, היא אשר כבדה אותי!



בעור בשרי נמלטתי מפני המון החומלים – למען אמצא את האחד והיחיד המורה כיום הזה כי “אין חמלה בלתי-אם על ומשא” – למען אמצא אותך סרתוסטרא!



אם חמלת אלהים ואם חמת אדם: כל-חמלה איננה בלתי-אם למוקש לכל-כלמה, וגם לא חפץ הושיע נבחר שבעתים מן הצדקה הלזו המתרפקת על איש.



ואולם רק החמלה היא אשר נחשבה כיום הזה לצדקה בעיני כל הקטנים: כי אין להם יראת כבוד מפני אסון גדול ומפני סחי ומאוס גדול ומפני מום גדול.



מעל כל אלה והלאה אנכי מביט, כאשר יביט הכלב מעל גבי עדרי צאן הומיות והלאה. אנשים קטנים הם כסויי שיבה ולבושי צמר ולבושי תם.



כאשר יביט השלך בבוז מעל לנחלים שטוחים והלאה וראשו נטוי הצדה, כן אנכי מביט והלאה על המוני הגלים והדלים והנשמות הקטנות כסויות שיבה.



רב מדי נתנה הצדקה לקטנים האלה, עד-כי באחריתם נתנה להם גם הממשלה – ועתה הם מלמדים לאמר: “רק לאשר יאמרו הקטנים טוב והיה זה טוב”.



ו“אמת” יקרא היום לאשר אמר המטיף אשר יצא גם הוא מקרב האנשים האלה; זה הקדוש הזר וזה המליץ על האנשים הקטנים, אשר דבר אל-נפשו לאמר: “אנכי הוא – האמת”.



חדל-ענוה זה אשר נטע זה מאז גאוה זרה בלב האנשים הקטנים – זה אשר לא-קטנה היתה שגיאתו מדי הורותו לאמר: “אנכי הוא – האמת”.



היש כי ענה איש לחדל-ענוה דברים רכים מדבריך? הלא אתה הוא, סרתוסטרא, אשר עברת על פניו ואמרת: “לא, לא! ושלש פעמים לא!”



ואתה הזהרת מפני השגיאה הזאת, הראשון היית אשר הזהרת מפני החמלה – לא את כלם ולא איש כי-אם אותך בנפשך הזהרת ואת הדומים אליך.



נכלם אתה מפני הכלמה אשר לכאב הגדול – ולכן בדברך את דבריך לאמר: “מן החמלה יוצאת עב גדולה. ואתם השמרו לנפשכם, בני אדם!”



ובהורותך לאמר: “אנשים קשים כל הבראים, כל-אהבה יושבת ממעל לחמלתם”, אז הכרתי, סרתוסטרא, עד-כמה אתה מבין את אותות הרוחות הנושבות!



ועתה הזהר-נא גם את נפשך אתה מפני חמ;לתך! כי הנה רבים עתה בדרך הבאים אליך: כאבים ופוסחי על-סעפים ונואשים ונופלי במצולות וקפאים מקרח ­–



הנני מזהיר אותך גם מפני. מצאת את הנבחרה והאכזריה מכל חידותי: אותי מצאת ואת-כל מעללי חקרת. יודע אנכי את הגרזן המפילך.



ואולם הוא שומה היתה עליו למות: בעינים הביט אשר ראו את כל – ראה את מעמקי האדם ואת כל מצפוניו, את חרפתו המסתרה ואת סחיו הנמאס.



וחמלתו לא ידעה כלמה: אל כל פנותיו הנמאסות התגנב לבוא. וזה המתאוה לתעלמות מאין כמוהו, זה ראש החודרים לכל מקצוע, זה ראש החומלים – שומה היתה עליו למות.



תמיד ראה אותי. כי על-כן חפצתי נקם מן העד הזה – או כי לא אוסיף לחיות גם אני.



אלהים אשר ראה את-כל וגם את האדם – אלהים כזה מות יומת! לא ישא האדם, כי עד כזה יחיה".



כה אמר הנמאס בבני אדם, וסרתוסטרא קם ויפן ללכת כי קרה אחזתו עד יסוד כל קרביו.



ואל הדבר בו אמר: "הוי אנוש אין ערוך לו! הנה הזהרתני מפני דרכך, ולכן אעשה נא חסד עמך גם אני אהלל את-דרכי אליך ראה הנה שם הדרך העלה למערת סרתוסטרא.   183



ומערתי גדולה ועמקה ופנות לה רבות; גם המתחבא מכל המתחבאים ימצא שם את מחבואו.



ועל ידה גם חוחים ונקיקים למאות אשר יוכל לשרוץ שם כל שורץ ואשר יעוף שם כל מתעופף ותנתר שם כל החיה המנתרת.



ואתה הנדח, אשר ראשית הדחת את-נפשך אתה, האין עם לבך לשבת בין בני אדם ועם חמלת אדם? כי עתה קום ועשה כמוני. ככה תלמד גם ממני דבר. רק העשה – לומד.



ודברת ראשית לך ובראשנה עם חיותי! הגאה מכל חיה והערומה מכל חיה – הלא גם לשנינו אין בארץ יועץ טוב מהן!" –



כה אמר סרתוסטרא וילך לדרכו, והוא שקוע במחשבות ומתנהל לאטו שבעתים מבראשנה: כי רבת שאל את נפשו ולא על-נקלה ידע לענות.



וזה אשר חשב בלבו: "מה דל האדם ומה נמאס, מה מערער ומגרגר ומה מלא כלמה נסתרה!



הנה יש אשר אומרים לי, כי אוהב האדם את נפשו – אכן עד כמה תגדל האהבה הזאת לנפשו! הלא רב הבוז אשר יבוז לה!



וגם האיש הלזה הלא רק את נפשו אהב מדי בזותו את נפשו – אהב גדול הוא נחשב לי ובז גדול.



לא מצאתי עד כה איש אשר בז את נפשו יותר ממנו – ואולם גם זה גדל. האין זה אפוא כי היה זה האיש הנעלה אשר את קול זעקתו שמעתי?



אהבתי את הבזים הגדולים. היה האדם דבר אשר עלינו לעז ולהתגבר עליו עד הכחדו". – –


  

העני לרצונו


ויהי כאשר עזב סרתוסטרא את הנמאס בבני אדם, ויקר לו מאד, וידע כי בדד הוא; כי קר רב ועזובה גדולה חלפו את שכיות לבו, ולכן קרו יצרי גוו מבראשנה. ואולם מדי הרחיקו לכת ומדי עלותו ומדי התנשאו ומדי רדתו, והוא עבר על שדות מרעה ירק ועל מרבץ אבנים פרא, אשר שקק שם לפנים פלג מים עד כי החריש, – אז חם לו פתאם ועשתונותיו מלאו נעימות.



ואת לבו שאל: "מה-זה נעשה בי? הנה צל חם וצל חיים משיבים עתה את-נפשי; אין-זה כי לא רחוקים עוד אלה ממני.



מעטתי פתאם מהיות גלמוד עוד; חברים ואחים לא-נראים מתשוטטים על סביבי ונשמת אפם החמה נוגעת עד נשמתי".



וכאשר תרו עיניו מסביב והן מבקשות את מנחמי עזובתו, וירא והנה פרות עומדות אשה אצל אחותה על ראש גבעה, ויבן כי הן הנה אשר חממו את-לבו בקרבתן ובריחן. והפרות עומדות ותהיינה כמקשיבות בקנאה גדולה לדברי איש מדי דברו אליהן, ולא התבוננו אל הזר הבא. ויהי כאשר קרב סרתוסטרא עד המקום אשר הן שם, אז שמע מפרש קול אדם מדבר בקרב עדת הפרות, והפרות הטו כלן את ראשיהן אל הדבר ותקשבנה.



אז השתער סרתוסטרא בחמת קנאה אל המקום ההוא ואת הבהמות העיז הצדה, כי ירא פן קרה אסון לאיש והפרות גם בחמלתן לא תוכלנה להיות לו לתשועה גדולה. אולם שגה סרתוסטרא במחשבתו, כי ראה איש יושב על הארץ והוא כמדבר על לב הפרות אשר לא תחתנה ולא תיראנה מלפניו, והאיש איש-שלום נביא הרים אשר מעיניו יטף טוב לבו, וסרתוסטרא קרא אליו והוא משתאה לו: “מה אתה מבקש פה?”



והאיש ענה: "מה אני מבקש פה? את הדבר אשר גם אתה מבקשו, אתה המרגיז שלום! את האשר על-פני האדמה אנכי מבקש.



וגם זאת חפצתי: אשר למד אלמד מן הפרות האלה ואתה דע לך, כי זה כחצי הבקר אנכי מדבר פה על לבן, ועוד מעט והן אמרו לפתוח פה ולענות דבר. למה-זה הפרעת אותן פתאם בבאך?



אם לא נשוב גם אנחנו באחריתנו והיינו כפרות, לא נבוא לנצח לממלכת השמים. אכן אחת עלינו ללמוד מהן: להעלות גרה.



חי אני: אם ימצא האדם לנפשו את מלא כל העולם. ואת האחת הזאת, את המלאכה להעלות גרה, לא ילמוד: מה יועיל לו כל-עמלו! לא יסור ממנו יגונו –



– יגונו הגדול: געל שמו, מי איש כיום הזה אשר לבו ופיו ועיניו לא מלאו געל! וגם אתה, גם אתה! ואולם הביטה נא את הפרות האלה!" –



כה אמר נביא ההרים ובכלותו נשא עיניו אל סרתוסטרא – כי היו עיניו תלויות עד כה באהבה אל הפרות: אז נהפך פתאם לאחר. “מי זה האיש אשר עמו דברתי?” כה קרא בחרדה ויקפוץ ממקומו.



“הלא זה האיש חדל הגעל, הלא זה סרתוסטרא המכריע, אשר הכריע את הגעל הגדול, הלא זאת עינו וזה לב סרתוסטרא!”



ובדברו את הדברים האלה וישק את-ידי האיש אשר אליו דבר ועיניו מלאו על גדותיהן, ויהי משפטו משפט איש אשר כלי חמדה וסגלה יקרה נפלו מן השמים אל-חיקו פתאם. והפרות ראו את כל-אלה ותשתאינה.



וסרתוסטרא עצרו מדבר כדברים האלה ומהתרפק עליו ויאמר: "אל נא תדבר בי, אתה הנפלא, אתה הנחמד, כי אם דבר בראשנה בך ובנפשך! האם לא אתה זה העני לרצונו, אשר השליך פעם מלפניו אל-כל עשרו הרב –



– אשר עשרו ואשר עדת העשירים חשב לו לחרפה וימלט אל העניים, לבעבור תתו להם את-כל עתרת שפעתו ואת לבו? ואשר המה לא קבלו אותו?



והעני לרצונו ענה: “אשר המה לא קבלו אותי – ואתה הלא ידעת את כל-זה! אז הלכתי באחריתי אל הבהמות ואל הפרות האלה”.



וסרתוסטרא לא נתן אותו לכלות את דבריו ויקרא: “הנה כן ראית ולמדת אשר כבד לתת היטב מקחת היטב וכי מלאכת אמן היא לתת מתן היטב והוא מעשה להטים האחרון ומלא מזמה אשר ללב טוב”.



והעני לרצונו הוסיף: "ואף-כי עתה אשר כל שפל התקומם וימרוד ויהי נבהל וגבה-עינים על-פי דרכו – דרך אספסוף.



ואתה הלא ידעת: בא יום למרד האספסוף ומרד העבדים הגדול והרע והארוך והממשך, והוא הולך וגדול, הולך וגדול מיום אל יום!



ועתה הנה כל מעשה טוב וכל מתן קטן אשר ינתן מרגיז את השפלים – ולכן ישמרו נא כל כבדי העשר לנפשותיהם!



מי אשר יטיף כיום הזה נטפים נטפים מתוך גרונות צרים מדי כמשפט בקבוקים רחבי בטן: – הלא גרונות אשר לבקבוקים כאלה התיז נתיז כיום הזה בשמחת נפש!



תאוה שאפת, קנאה מלאה לענה, נקמה צרה, גאות אספסוף – כל-אלה התפרצו ותעלינה אל-פני. חדל מהיות אמת כי לעניים חיי הנצח; נתונה ממלכת השמים לפרות".



וסרתוסטרא אמר לנסות אותו וישאל: "מדוע אפוא איננה נתונה לעשירים? ואת הפרות עצר מהתרפק על איש השלום.



והאיש ענה: למה זה אתה מנסה אותי? ואתה הלא ידעת את הדבר שבעתים ממני! מה-זה הניס אותי עד לעניים סרתוסטרא? האם לא הגעל מפני עשירינו?



– מפני פושעי העשר, אשר ילקטו להם את-בצעם מעל כל גל אשפה ועיניהם קרות ומחשבותיהם מלאות זמה; מפני האספסוף הלז, אשר עלה צחנתו עד לשמים –



– מפני ההמון הרע הזה העשוי רמיה ומצפה זהב, אשר היו אבותיו חברי גנבים או עיטים על פגרים או מלקטי בלויי סחבות, ואשר בהיות להם דבר עם נשים והיו עושי-רצונן ומרדפי זמה וקלים לשכוח: – כי כלם כיום הזה אינם רחוקים עוד מן הזונה –



אספסוף ממעל ואספסוף מתחת! מי לנו עוד כיום הזה “עני” או “עשיר”! הנה שכחתי מדעת עוד להבדיל ביניהם – אז נסתי על נפשי ואברח, ואוסף ואברח, עד-כי באתי אל הפרות האלה."



כה אמר איש השלום וישם בחזקה ויתכסה זעה בדברו, עד-כי שבו הפרות ותשתאינה אליו. וסרתוסטרא עמד ויבט אל פניו וישחק מדי שמעו אותו מדבר קשות וינד בראשו ויחרש.



רק רדה אתה בנפשך בפרק, אתה נביא ההרים, אם תקח עמך דברים קשים כאלה. גם פיך וגם עינך קטנו מכפי מדת הקשות האלה ולא יגיעו אליהן.



ולא אשגה כי אמר אשר גם בטנך קטנה מכל-זאת: לזרא לה כל התרגזך ושנאתך וחמתך. חפצה בטנך דברים נעימים מאלה: אין אתה מאהבי הבשר.



ואם לא שגיתי הנה אתה מאהבי הצמח, איש שרשים אתה. אולי טוחן אתה גרגרים; ואולם זאת האחת ברורה בעיני, כי פונה לבך מאחרי תענוגות הבשר ואתה אוהב דבש."



והעני לרצונו שאף רוח כי הוקל לו ויען: "אכן הטיבות לחקרני, אהב אנכי את הדבש וגם גרגרים אנכי טוחן, כי בקשתי לי את המתוק לחך אשר מביא נשמת רוח טהורה:



– וגם את אשר יאריך להיות בקשתי: כל אשר יהיה למלאכת-יום או למלאכת-פה לעצלים נעימים ולמבלי עולם.



אכן יותר מכלם הצליחו הפרות האלה: בראו להן את המלאכה להעלות גרה ולרבוץ באור השמש. וגם נשמרות הן מכל מחשבה כבדה אשר תצבה את הלב."



וסרתוסטרא אמר" "הבה אפוא! קום ולך וראית גם את חיותי אשר לי, את נשרי ואת נחשי – כי אין כמוהם כיום הזה על פני כל האדמה.



ראה הנה שם הדרך העולה למערתי: היה נא הלילה הזה לה לאורח. ועם חיותי דבר-נא על דבר האשר אשר לחיות –



– עד-כי אשוב למערתי גם אני. כי קראת לי עתה זעקת שבר למהר ללכת מעמך. גם מצא תמצא במעוני דבש חדש, זהב דבש-ככרים קר כקרח. אותו אכל!



ועתה הפרד-נא חיש מעל פרותיך, אתה הנפלא! אתה הנחמד, אם כי ידעתי אשר יכבד ממך הדבר. אכן הטובות הן מכל רעיך וממלמדיך!" –



והעני לרצונו חלט ממנו ויען: "מלבד האחד, אשר אותו אהבתי גם מהן. הלא אתה סרתוסטרא טוב ונבחר לי שבעתים גם מפרה!



וסרתוסטרא קרא בצדיה: “רק קום ועבר, קום ועבר! אתה הפה הרע המחליק לשון! למה אתה משחיתני בתהלתך זאת ובדבש חנפתך?”



“לך ועבר, לך ועבר ממני!” קרא שנית וינף את מקלו על העני המתרפק עליו, והעני נשא את רגליו וירץ משם נדחף ונבהל.







הצל


כמעט אשר חלף העני לרצונו וירץ לדרכו וכמעט אשר שב סרתוסטרא ויהי בדד לנפשו, וישמע והנה זה קול חדש קרא מאחריו: “עמוד, סרתוסטרא!חכה נא לי! הלא זה אני, סרתוסטרא, אני צלך!” אולם סרתוסטרא לא חכה לו, וימלא פתאם חמת קצף על הנוגשים והדוחקים הרבים אשר נלחצו לבוא אל גבולו אשר בתוך הריו ויקרא: "לאן הלכה בדידתי?



רבו כל הדברים האלה ממני, מלאו הרי פתאם המון תשואות, חדלה ממלכתי מהיות עוד ממלכת העולם הזה ויש לי חפץ עתה בהרים חדשים.



הצלי זה קרא אלי? מה-בצע בצלי! ירוץ נא אחרי כאות נפשו! ואני גם אני – ארוץ נא לי לפניו ואברח."



כה אמר סרתוסטרא אל לבו ויתעודד וירץ. אולם זה אשר היה מאחריו רץ אחריו גם הוא, ויהיו פתאם שלשה רצים אשר רצו איש אחרי אחיו: העני לרצונו רץ בראשנה ואחריו סרתוסטרא והשלישי והאחרון היה צלו. עוד לא הרחיקו לרוץ, וסרתוסטרא התעשת פתאם ותשב אליו בינתו וידע את הסכלות אשר הוא עשה ויסר מקרבו בפעם אחת את-כל קצפו ואת מריו.



"מה זה היה לי! – קרא – האם לא נעשו זה מאז כל מעשי סכלות רק בקרב עדתנו, עדת בדדים וקדושים זקנים?



חי אני כי סכלותי הלכה הלוך וגדול בקרב ההרים האלה! ועתה הנה אנכי שומע קול שעטת שש רגלי סכלים משתקשקות אשה אחרי אחותה!



אבל המפני צל יירא סרתוסטרא? ואף גם אשר ראיתי הלום ברגע האחרון והנה גם רגלים ארכות לו מאשר לי".



כה אמר סרתוסטרא וישחק בעיניו ובכל קרביו ויעמוד תחתיו ויפן בפתע פתאם לאחוריו – ובפנותו הפיל כמעט ארצה את הבא אחריו, את צלו, כי ככה קרב אליו צלו מדי לכתו אחריו על עקביו וככה דל כחו. וכאשר בחן אותו בעיניו, ויחרד צלו מפניו כאשר יחרד איש מפני שד פתאם: כי ככה היה דק למראה ושחור ונבוב ויגע חיים.



וסרתוסטרא קרא בחמת רוח: “מי אתה זה? מה מעשיך פה? ומדוע אתה קרא לנפשך צלי? אמנם לא מצאת חן בעיני!”



והצל ענה: "סלח נא לי על-כי הייתי לך לצל; ואם לא מצאתי חן בעיניך, סרתוסטרא הלא אין דבר; משבח אני על הדבר הזה אותך ואת טעמך הטוב.



עבר ארח אנכי, אשר הרביתי מאד לעבור אחריך ולאחוז בעקבותיך זה מאז: תמיד אנכי בדרך, ואולם אין לי מטרה ואין לי בית; עוד אחת מעט והייתי כיהודי הנדד לנצח, ורק כי לא נצח אנכי ולא יהודי.



הלעולם שומה עלי להיות בדרך? אם גלגל לפני כל רוח ונע ונד ונדח? הוי אדמה, עגלה את לי רב מדי!



על פני כל מקום כבר ישבתי כאבק עיף כבר ישנתי על פני מראות על הקירות ועל פני לוחות זכוכית בחלונים; הכל לוקח מעמי ואין נותן לי דבר, וככה דקתי – ועוד מעט והיה לי מראה צל.



ואולם אחריך, סרתוסטרא, עפתי, ושאפתי כל הימים, וגם בהסתרי מפניך הייתי לך לצלך הנבחר: בכל-אשר ישבת, ישבתי גם אני.



עמך הייתי בכל העולמות הרחוקים והקרים. כמו שד אשר ירוץ לרצונו על פני גגות קרח ושלג.



עמך שאפתי אחרי כל דבר אסור ואחרי כל רע ואחרי כל רחוק, ואם יש בי דבר אשר יחשב לי לצדקה, הלא רק זה: כי לא יראתי מפני כל אסר.



עמך שברתי את-כל אשר היה קדוש ללבי, כל-אבני הגבולים וכל הצלמים הפלתי לארץ, אחרי כל תאוה הרת שוד רצתי – חי אני אם לא רצתי פעם על-פני כל פשע.



עמך השכחתי מלב את האמונה במלים ובערכים ובשמות גדולים. אם יתפשט השטן את עורו, האם לא יפול ממנו גם שמו? הלא גם זה איננו בלתי-אם עור. אולי אין השטן גם הוא בלתי – עור.



“אין כל דבר-אמת והכל נתן לעשות” – ככה דברתי אל נפשי. אל-כל נחלי מים קרים התנפלתי על ראשי ועל-קרבי. הוי, עד כמה פעמים עמדתי ככה ערום ואדום כסרטן!



לאן פנה כל הטוב וכל הכלמה וכל האמונה בטובים! לאן הלך התם בלבוש רמיה אשר היה לי מאז, תם הטובים וכזביהם היקרים:



אכן רב מדי הלכתי אחרי האמת והייתי קרוב לה על שרשי רגליה ופתאם פסחה על ראשי. ויש אשר חשבתי כי מכזב אני, ופתאם והנה מצאתי בזה – את האמת.



רב מדי גלו לי פני כל הדברים: ועתה אין הם נוגעים עוד אל לבי. אין כל דבר חי עוד אשר אהב – ואיך זה אהב עוד את נפשי?



אחיה נא ככל אשר אחפוץ או אחדל כליל מחיות": ככה שאלתי וככה ישאל גם קדוש כל הקדושים. אבל אללי לי! איה לי עוד – תאוה?



איה לי – עוד מטרה? איה חף אשר אליו יחתר משוטי שלי?



איה רוח טוב? רק האיש אשר ידע לאן הוא נוסע, וידע זה גם את משפט הרוחות ואם טוב הוא ואם הוא לו רוח לעבור בו.



מה זה נותר עוד לי? רק לב עיף ונבל, רק חפץ נע ונד, רק כנפים משיקות, ורק שלד נשבר.



זה בקשי לי בית – הידעת, סרתוסטרא, כי בקשי זה היה לי לצרת-בית אשר תאכלני בכל-פה?



איה ביתי שלי? את-זה אשאל ואת-זה אבקש ובקשתי ואת-זה לא מצאתי. הוי נדודי נצח בכל-מקום, הוי נדודי נצח באין-מקום, הוי נדודי חנם – לנצח!"



כה אמר הצל ופני סרתוסטרא ארכו למשמע דבריו, ואחרי כן דבר ביגון: "אכן צלי אתה!



הרעה אשר נגד פניך איננה קטנה, אתה רוח חפשה ועבר ארח! רע היה יומך, ואתה הזהר-נא פן יהיה ערבך רע ממנו שבעתים!



לנודדים כמוך יחשב באחריתם גם בית-כלא לנוה שלום. הראית פושעים יושבי בתי כלא בהיותם ישנים? שנת מנוחה הם ישנים, כי מתענגים הם על מבטחם החדש.



השמר נא לנפשך כי לא תאסרך באחריתך אמונה צרה או שגעון קשה ועז! כי אותך ידיח עתה כל דבר אשר צר הוא ומוצק.



אבדה ממך מטרתך: אללי לך איך תתיחם ואיך תתנחם אחרי האבדה הזאת? בזאת – אבדה ממך גם הדרך! הוי, נודד ומשוטט אמלל, הוי, זבוב קיץ עיף! החפצת מקום מנוחה ובית בערב הזה? כי עתה קום ועלה לך אל מערתי!



הנה שם הדרך עלה למערתי, ועתה אחפוז נא מעמך ואנוס על נפשי, כי הנה כמו-צל כבר רובץ עלי.



ארוץ נא לבדי עד-אשר יאור לי מסביב; ולזה אין לי מוצא, בלתי-אם לקפץ לבדי על רגלי ולעלוז לנפשי עת רבה. ואולם בערב והיה בביתי – חג למרקדים!" –



כה אמר סרתוסטרא.


  

בצהרים


סרתוסטרא רץ הלוך ורוץ, ולא יסף עוד לפגוש איש בדרכו, ויהי בדד לנפשו; אז מצא רק את-נפשו, וישב וימצא אותה מרגע לרגע שנית, ויתענג על-בדידתו וישת אותה בכל פה, והוא חושב בלבו רק מחשבות טובות ונעימות שעה אחרי שעה. ובהגיע מועד הצהרים והשמש עמד ישר ממעל לקדקד סרתוסטרא, ויעבר סרתוסטרא על עץ זקן ומעקם ומסבך, ושם גפן אדרת עומדת על-יד העץ והיא מתרפקת עליו וחובקת אותו בזרועות אהבתה והעץ מסתתר בין שריגיה. ומן הגפן תלוים ענבים צהבים אשר לא יספרו מרב, והם עולים ישר לנוכח פני ההולך. אז תקפה תאוה את נפש סרתוסטרא לשבר את צמאו המעט ולקטוף לו ענב אחד; ויהי כאשר שלח את-ידו לעשות את-מחשבתו, והנה עוד תאוה אחת גדולה מן הראשנה תוקפת אותו, ויתאו לשכב ארצה תחת העץ ולישון בעצם מועד הצהרים.



וסרתוסטרא עשה את מחשבתו וישכב על הארץ, ובתוך הדממה ובעזובת השיח הצבוע שכח מהר את צמאו הקטן וירדם. כי אמנם הלא זה משל סרתוסטרא מאז: נחוץ הדבר האחד ממשנהו. ובכל-זה לא סגר סרתוסטרא את עיניו: – כי לא שבעו עיניו מהבט את העץ ואת עתרת אהבת הגפן והוא מהלל אותם בלבו; ויהי מדי הרדמו וידבר אל לבו לאמר:



"הס! הס! האף אין-זה כי היה העולם פתאם שלם זה-עתה? מה-זה היה לי?



כרוח רך אשר לא יראה והוא מרקד על פני ים חלק, קל כנפים, כנוצה – קל: ככה – מרקדת עלי שנתי.



את עיני לא תסגור לי ואת נשמתי לא תישן. קלה היא עד למאד, כמו נוצה קלה היא.



מדברת היא על לבי ואנכי לא אדע מה, נוגעת היא ביד רכה אל קרבי ובכף חלקה ומאיצה בי. מאיצה היא בי אשר התמודד תתמודד נשמתי בי ותשתרע –:



– הוי מה ארכה היתה בי נשמתי הנפלאה ומה יגעה! הערב יום שביעי בא לה פתאם בצהרים? אם האריכה להתהלך רבות בנעימותיה בין כל הדברים הטובים אשר בשלו?



משתרעת היא לארכה, לארכה – והולכת ומאריכה! שוכבת היא דומם, זאת נשמתי הנפלאה! רבת כבר טעמה מכל-טוב; זהב היגון הזה רובץ עליה כמועקה והיא פושקת את פיה.



כמו אניה אשר שבה אל חפה השוקט: – אל קצה האדמה תשען, כי עיפה מן המסעות הארכים ומן הימים אשר לא ידועים. האם לא נאמנה האדמה שבעתים ככה?



– כאשר תדבק אניה אשר כזאת אל האדמה ותתרפק עליה, אז רב לה כי עכביש יארוג את קוריו מן היבשה ועד המקום אשר היא שם. עבותות חזקים מאלה למותר לה –



– כאניה עיפה אשר כזאת בחפה השוקט, ככה אנוח גם אני קרוב אל האדמה ונאמן ובטוח – ואנכי מחכה; בקורים קלים אנכי אסור אליה.



הוי אשר, הוי אשר! – הלשיר את אומרת, נשמתי? הנה את רובצת על פני הדשא – ואולם המועד הזה מועד סתר וקדוש לך, אשר לא יחלל בו הרעה על פי חלילו.



יראי את המועד הזה והוראי! הנה חם צהרים רובץ על פני השדות ואת אל נא תשירי! הס מפני העולם אשר שלם עתה מסביב!



אל נא תשירי, את כנף רננים אשר על הדשא, את נשמתי! גם התלחש אל תתלחשי! רק הביטי – ודמי! גם מועד הצהרים רב-הימים הלזה ישן עתה את שנתו ומניד את פיו: האין זה כי שותה הוא עתה נטף מן האשר? –



נטף זהב ומצהב ורב-ימים מן האשר המזהב אשר ליין מזהב? – כמו צל על פניו יחלוף, אשרו הוא אשר ישחק. ככה – ישחק אל אלים, הס מפניו כל העולם!



“האשר – מה מעט אשר דרוש לאשר!” ככה דברתי לפנים, ודמיתי בנפשי כי חכמתי. ואולם לא היו הדברים האלה בלתי אם גדופים: את-זאת למדתי עתה. פתאים ערומים מיטיבים לדבר ממני.



רק המעט והרך והקל וניד הלטאה ורוח פה ורחש קל וניד עפעף – רק המעט יתן את האשר הנבחר. הס!



– מה זה היה לי? הט אזנך ושמע: האם עוף התעופף הזמן ויחלוף? האינני נופל? הט אזנך ושמע: האם לא נפלתי אל באר הנצח?



– מה זה היה לי? הסו! אויה, הלבי נגף? הוי השבר, השבר נא לבי אחרי אשר אשר כזה ואחרי מגפה אשר כזאת!



– האמנם? אם לא שלם היה רק זה-עתה כל-העולם? האם לא עגול ובשל? הוי פרי הזהב העגול והבשל – לאן הוא מתעופף? הבה וארוץ אחריו! חיש!



הס –" (ובזה התמודד סרתוסטרא וישתרע ויחש כי ישן הוא).



קום! – דבר לנפשו – קום אתה הישן, הישן בצהרים, עורנה, התעוררנה אתן הרגלים הכבדות! הנה בא מועד, מועד-אחרון הוא, ועוד הדרך רחוקה לפני –



הנה ישנתן את שנתכן – ועד מתי עוד? הלא זה כבר כחצי הנצח! עורה נא, התעורר נא, אתה לבי הזקן! עד מתי לך התמודד והשתרע אחרי שנה כזאת עד אם – כלותך להקיץ?"



(ואולם הנה זה שב וירדם שנית ונשמתו רבה אליו ותלחם בו ותשב לשכב) –הניחה לי! הס! האם לא היה העולם רק זה עתה שלם? אי לך כדור זהב ועגול!" –

וסרתוסטרא אמר: קומי, את הגנבת הקטנה, את הגנבת ביום! האמנם? העוד לך התמודד והשתרע ופהק והתיפח ונפל לתוך בארות עמקות?



מי זאת את, נשמתי! (ובזה נבהל, כי קרן אור נפלה ברגע הזה מן השמים על פניו).



"הוי השמים אשר ממעל לי – קרא ויאנח ויתעודד וישב – המביטים אתם עלי? "השמעתם את דברי נשמתי הנפלאה?



מתי תשתו את נטף הטל הזה, אשר נפל על כל ענין מעניני האדמה. מתי תשתו את-הנשמה הנפלאה הזאת –



מתי, הוי באר הנצח, הוי תהום צהרים מלאה מוראות צהלה, מתי תשוב ותגמאי את נשמתי אל קרבך?



כה אמר סרתוסטרא ויתעורר מרבצו אשר תחת העץ ויהי כמתעורר משכרון זר: אז ראה והנה השמש עוד עומד ישר ממעל לקדקד ראשו; והיה כל המתבונן והבין כי סרתוסטרא לא האריך אז לישן.


ברכת שלום


ובנטות הצהרים מאד שב סרתוסטרא אל מערתו, אחרי האריכו לבקש חנם את אשר בקש ואחרי שוטו בארץ הנה והלום. הוא בא עד לפני
מערתו, לא הרחיק בלתי אם כעשרים צעדים, ודבר-פלא הגיע אותו אשר לא פלל אליו ברגע הזה אף כמעט: כי שמעו אזניו עוד הפעם את זעקת
השבר הגדולה. וגם אמנם נפלא היה הדבר: כי הפעם הזאת בא הקול מן המערה אשר לו. והזעקה היתה זעקה ארכה וזרה ורבת קולות, וסרתוסטרא שמע ויקשב עתה היטב, וידע
כי מפיות רבים יצא הקול; ואולם מרחוק נשמע הקול כקול היוצא מפי אחד.



אז ישתער סרתוסטרא על מערתו, והנה מראה-עינים נפלא לפניו אחרי משמע-האזנים הלז: כי ישבו שם כלם יחדו, כל-אשר פגע בדרך
ביום ההוא: גם המלך אשר מימין וגם המלך אשר משמאל וגם הקוסם הזקן וגם הכהן הגדול וגם העני לרצונו וגם הצל וגם נאמן הרוח וגם הנביא
העצב וגם החמור; והנמאס בבני אדם ישב גם הוא והוא שם כתר בראשו ויחגור במתניו שתי חגורות ארגמן כי אהב ככל הנמאסים להתחפש ולהתהדר
תמיד. ובתוך העדה האבלה הזאת עמד הנשר אשר לסרתוסטרא והוא מתנודד ונוצתו זקופה, כי שומה היתה עליו לענות על שאלות
רבות מדי אשר אין לגאותו עליהן מענה, והנחש הערום תלוי על צואריו.



וסרתוסטרא ראה את כל-זאת וישתומם מאד, ואחרי כן בחן בעפעפיו את-כל איש מאורחיו ויבט אותם בפנים מאירים ובתשוקת מתאוה לדעת
ויקרא את-כל אשר בנשמתם וישתומם שנית. ואולם בין כה וכה והנאספים קמו ממושבותיהם ויחכו ביראת כבוד אל הדברים אשר ידבר אליהם
סרתוסטרא, וסרתוסטרא פתח את-פיו וזה אשר אמר:



"אתם הנואשים, אתם הנפלאים! האף אין זאת כי את זעקתכם שמעתי? עתה הנה ידעתי את המקום לבקש לי משם את-אשר בקשתי חנם כל
היום: את האדם הנעלה –:

– בתוך מערתי הוא יושב, זה האדם הנעלה! אבל על מה-זה אשתומם? האם לא אני בעצם ידי משכתיו עד הלום בקרבן הדבש ובקריאות
העליזות אשר לאשרי?

ואני הנה זאת חשבתי ואותה אגיד לכם? אתם כלכם יחדו פה לא תצלחו להיות חבורה טובה, כי בשבתכם יחדו איש עם אחיו, אתם זועקי זעקת
השבר, והייתם למשא איש על אחיו. מי יתן ובא אחד –



אחד אשר יבין ללמד אתכם לשחק, לץ עלז ופוחז וטוב לב, מרקד ורועה רוח ופרא אדם ופתי זקן: – האם לא תחשבו גם אתם ככה?



ואתם סלחו נא לי, אתם הנואשים, כי מדבר אנכי באזניכם דברים קטנים וקלים כאלה והם לא ראוים לאורחים נחשבים אשר כמוכם! ואולם
אתם לא תמצאו את חידתי להגיד לי מה הדבר אשר מלא את לבי הוללות: –

– ואתם הם אשר עשיתם את הדבר הזה ומראה פניכם – ואתם סלחו נא לי! כל איש ואיש יהפך לאמיץ לב למראה פני נואש. דבר על לב נואש
– זה דבר הגבורה אשר ימצא בקרב נפשו כל איש.



גם לי אני נתתם את הגבורה הזאת – מתנה טובה נתתם לי, אתם אורחי הנעלים, מתנת אורחים מטוב לב! כי על כן הבו נא ולא תקצפו עלי אם
אתן לכם עתה גם מאשר לי.

הנה זאת פה אדמתי ואדמת ממשלתי: כל-אשר לי פה יהיה נא לערב הזה וללילה הזה גם לכם, חיותי תשרתנה אתכם ומערתי תהיה לכם
ליצוע!

בביתי ובמעוני לא יאמר עוד איש: רע לי, ובגבולות אדמתי אסוכך על כל איש מפני חיותי הרעות. וזאת לכם ראשית אשר אנכי נותן לכם פה:
מבטח עז!

וזאת לכם שנית: את אצבעי הקטנה. והיה כאשר תהיה בידכם זאת הקטנה ולקחתם מהר את היד כלה ואת הלב גם הוא! הבו נא, הבו אתם אורחי-קראי, יהי באכם
ברוך!"

כה אמר סרתוסטרא וישחק מאהבה ומהוללות, וקראיו שמעו את ברכת-השלום הזאת וישתחו שנית וידמו ביראה. אז קם המלך אשר
מימין ויען את סרתוסטרא בשמם וידבר לאמר:



"במנהגך, סרתוסטרא, ובמשפט מעשיך אשר אתה עשה, מדי תתך לנו את-ידך ואת-שלומך, הכרנוך כי אתה זה סרתוסטרא.
את-נפשך השפלת לעינינו; כמעט הכאבת בזאת ליראתנו –



– אבל מי עוד כמוך יודע להשפיל נפשו וגאונו לא יחסר? הנה זה הדבר אשר יעודדנו גם אנו ואשר יהיה מרפא לעינינו וללבבנו.



לבעבור ראה את המראה הזה נכונים היינו לעלות על הרים גבהים שבעתים מן ההר הזה. תאבי מראות היינו, כי חפצנו לראות את-הדברים
אשר יתנו אור לעינים כהות.

וכמעט באנו ויהי כרגע קץ לזעקת כל שברנו. לבנו פתוח וחושנו ישר וכל-רוחנו יעלוץ בנו. עוד מעט ורוחנו יתהולל ויליץ.



אין יקר על פני כל האדמה, סרתוסטרא, מרצון חזק ונשא: הנה זה העם הנבחר מכל עץ אשר יעלה ממנה. עץ כזה יהיה למשיב נפש לכל-הארץ
מסביב.

אל הברוש דמיתי את-כל אשר כמוך יצמח: גבוה ומחריש, קשה ובדד, קל להכוף ונאוה



– וצמרתו שולחת פארות חזקות וירוקות אל תוך גבולות ממשלתו, והיה כשאל שאלות נמרצות את-כל רוח ואת-כל סערה ואת-כל אשר איתן
על פני פסגות גבהות –

– ונותן תשובות נמרצות, כמו מצוה וכמו מפקד אשר לו העז: מי יעלה על הרים גבוהים לבעבור ראה עץ אשר כזה?



ועצך, סרתוסטרא, ישובב גם את נפש הקדר ואת כל לא-יצלח; למראיך יבא שקט גם בלב הנודד ורפא לו.



אכן אל הרך ואל עצך תלויות כיום הזה עינים רבות; תשוקה גדולה התעוררה בקרב כל הארץ ורבים אשר שאלים עתה: מי זה סרתוסטרא?



וכל איש אשר מצא חן בעיניך לבעבור הטיפך לו אל אזנו את שירתך ואת דבשך, כל המתחבאים וכל הבדדים וכל הנואשים, ופתחו כלם
את-פיהם פתאם ודברו אל לבם:

“העוד סרתוסטרא חי? מה-כל החיים ומה כל ענין תחת השמש ומה כל המעשה. זולתי – אם חיה נחיה כסרתוסטרא!”



ורבים ישאלו: “מדוע זה יאחר לבא והוא את דבר באו בשר? הבלעה אותו הבדידה? אם עלינו לבא אליו?”



אז נעשתה חדשה כי הבדידה גם היא רככה ותשבר; כקבר היתה אשר נשבר ואת מתיו לא יכיל עוד. אל-כל אשר נשא עין וראינו והנה
מתעוררי מקבר.



והגלים עלים הלך ועלה עד לשיא הרך סרתוסטרא. עתה יגבה נא שיא הרך ככל אשר יגבה, ואולם רבים הנה עלים אליך ולא ירפו עוד:
לא תוסיף עוד אני שיטך לשבת על היבשה.

ואשר באנו אנחנו הנואשים אל מערתך ולא נאמר עוד נואש, הלא זה רק אות ועדה כי רבים וטובים ממנו עלים עוד והם כבר בדרך –



והוא גם הוא עלה אליך והוא כבר בדרך, זה שריד אלהים האחרון בקרב בני האדם: זה המון האדם עם התשוקה הגדולה ועם הגעל הגדול ועם
הזרא הגדולה –

כל-אלה אשר לא יחפצו חיים ושבו ולמדו לקוות – או למד ילמדו ממך, סרתוסטרא, את התקוה הגדולה!"



כה אמר המלך מימין ויחזק ביד סרתוסטרא לנשק לה, וסרתוסטרא מהר ויעצור אותו מעשות ויהי נבהל ויט הצדה, והוא מחריש
כלו ומשפטו פתאם כמשפט איש אשר נפשו תלין במרחקים. אכן בעוד רגע והוא שב אל קראיו ומביט בהם בעינים בהירות ובחנות ויאמר:



“אתם אורחי, אתם בני האדם הנעלים, תנוני נא ואדברה באזניכם הפעם גרמנית ברורה: לא אליכם חכיתי פה על ההרים האלה”.



(“גרמנית וברורה? רק ישמרנו אלהים!” ככה קרא המלך משמאל בדממה; “ראים אנחנו כרגע כי אין חכם ארץ הקדם הלזה מכיר את הגרמנים
הנאמנים! אין זה כי היה עם לבו להגיד: " גרמנית וקשות” – לו יהיה כדבר הזה! הן עתה יהיה גם זה
לפי הטעם הטוב!")

וסרתוסטרא הוסיף: "אולי כלכם אתם פה בני אדם נעלים, ואולם בעיני – אינכם נעלים וחזקים דיכם.



בעיני – לאמר: בעיני העז והקשה בי, אשר עודו מחריש, ואשר לא לעולם יחריש. ואם גם התחבר תתחברו אלי, הן לא תוכלו להיות לי ליד
ימיני.

כי מי אשר רגליו רפות ורכות כמוכם, הלא זה ראשית חפצו גם אם ידע וגם אם יעלים את הדבר מנפשו, כי חנן יחוננו אותו.



ואני את ידי ואת רגלי לא אחן, כי לא אחן את צבאותי; ואיך זה תצליחו אתם להיות לי לצבא?

הן את כל תפארת עזי עוד השחית אשחית בגללכם. ויש בקרבכם אשר נפל יפול ארצה כאשר רק ישמע צליל הקול החזק אשר לתפי.



גם לא יפיפיתם דיכם ולא טוב תארכם, ואולם אנכי הנה לוחות טהורים אבקש לי לתורתי, אשר ישקיפו מעליהם פגי תורתי זכים וישרים; על
פני עורכם יצא גם מראה-פני מעקל

יש אשר רבץ מעמסה יעיק על שכמכם, על זכרון ישן הוא אשר יעיק עליה; יש אשר אחד הגמדים הרעים מסתתר ורובץ באחת מפנותיכם.
גם בכם עוד נמצא אספסוף נסתר.

ואם גם נעלים אתם וממעלה המדרגה, עוד רבת בכם עקלקלות ועקבה. אין על פני כל האדמה גם חרש-ברזל אחד אשר הצליח יצליח לרדד
ולישר אתכם.

רק גשרים אתם לי: יבאו נא נעלים מכם ויעברו על פניכם! מעלות אתם לי אשר יעבר עליכם, ולכן אל נא תקצפו על איש אשר על פניכם יעלה
לשיאו אשר לו!

יש אשר מזרעכם יצמח בן נאמן גם לי ויורש שלם, ואולם רחוק הדבר ממני. אכן אתם פה כלכם אינכם האנשים אשר להם יתן ירושתי
ושמי.

לא לכם אנכי מחכה פה בהרים האלה ולא עמכם ארד מזה בפעם האחרנה. רק אותות אתם לי מבשרי טוב, כי נעלים מכם הולכים אלי ובאים אלי
והמה בדרך –

– לא אנשים עם התשוקה הגדולה ועם הגעל הגדול ועם הזרא הגדולה ועם כל זה אשר אתם קראים לו שריד אלהים –



– לא! לא! ושלש פעמים לא! לאחרים אנכי מחכה פה בהרים האלה ובלעדיהם לא ארים עוד את רגלי מזה –



– לנעלים מכם וחזקים וגבורים ועליזים מכם, לאנשים אשר זויותיהם ישרות ומהקצעות היטב גם בבשרם וגם בנשמתם: אריות
משחקים יבאו נא!

הוי ארחי, הוי אתם הנפלאים! האם לא שמעתם דבר על אדות בני? וכי בדרך המה עתה והם באים אלי?



דברו נא באזני על דבר גני ועל איי עדני ועל מנהגי החדש והיפה אשר אנכי נהג בו – מדוע זה לא תדברו על כל זה?



את המתנה הזאת, מתנת אורחים, אנכי שאל מאהבתכם, כי דבר תדברו באזני על דבר בני, בעבור זה העשרתי בעבור זה רוששתי: את-מה
לא נתתי –

את-מה לא נתתי, ורק אשר היה יהיה ליבן: הבנים האלה, עצי החיים האלה, עצי חיים
אשר לרצוני ואשר לתקותי הנשאה!"

כה אמר סרתוסטרא ויעצור פתאם בדבריו, כי תקפה אותו פתאם תשוקתו והוא סגר את עיניו ואת פיו מרב סערת לבו. וגם כל אורחיו
החרישו ויעמדו דומם ברעדה. ורק נביא האמת הזקן נתן אותות בידיו ויקרוץ בעיניו.





לחם הערב


ונביא האמת לא נתן עוד את סרתוסטרא ואת אורחיו לכלות את ברכת השלום אשר נשאו ביניהם, וישתער מקרב כל רעיו כאיש אשר אין לו
מועד לשחת אותו חנם ויחזק ביד סרתוסטרא ויקרא: "הלא תשמע, סרתוסטרא! הנה הוריתנו במו פיך: נחוץ הדבר האחד ממשנהו – ולכן הבה נא
וידעת, כי לי נחוץ עתה מכל הדברים הדבר האחד.



אדברה נא דבר נכון ברגע הנכון: האם לא קראת לי לאכול עמך היום לחם? ופה הנה רבים עוד עמנו אשר האריכו ללכת בדרך. האמרת
להאכילנו רק מלים?

הנה הרביתם כלכם פה למאד להזכיר את המתים בקרח ואת המתים בשטף מים ואת המתים בחניקה ואת כל יתר הפגעים אשר לאדם; ואולם את פגעי אני לא
הזכיר איש, אשר יש כי ימות איש ברעב – "

(כה דבר נביא האמת, וכשמוע חיות סרתוסטרא את הדברים האלה ותבהלנה מאד ותברחנה על נפשן, כי ראו והנה כל אשר לקטו כל
היום לא ישפוק לכלכל אף את נביא האמת האחד הזה).



ונביא האמת הוסיף: "ונוסף על זה גם הצמא. כי אמנם שמעתי פה המון מים מפכים, כמו דברי חכמה פכו והם רבים מאד ובלי הרף, ואולם
אנכי – הלא יין חפצתי!



לא כל איש ממנו היה כמו סרתוסטרא איש שותה מים מרחם, וגם לא טובים מים לעיפים ונחשלים; לנו פה יאתה יין –
כי רק זה יתן לנו מרפא פתאם ותעלה כרגע!"

ויהי בהיות כל הדברים האלה, אשר בקש נביא האמת יין, ויתעורר גם המלך משמאל, אשר החריש כל-העת, ויהי עם לבו גם הוא לפתוח
את-פיו. אז אמר: “ליין דאגנו אנחנו, אני ואחי המלך מימין: יש עמנו יין למכביר – חמור עמוס כלו יין. לא חסרנו דבר עוד בלתי-אם לחם”.



וסרתוסטרא נתן בשחוק קולו ויקרא: "הגם לחם? הנה רק הלחם הוא אשר איננו לבדדים. ואולם לא על הלחם לבדו יחיה האדם, כי-אם גם על
שיות טובות – ושיות יש לי פה שתים:

אותן נשחוט פה עד-מהרה ונשים עליהן בשמים ושמן מר, כי ככה אהבתי. וגם שרשים ופרי מגדים לא יחסרו לנו, אשר יטעמו לחך כל לוקק
ומשתוקק, וגם אגוזים ועוד חידות רבות לפצח אותם.



ככה נעשה לנו משתה בן-רגע. ואולם מי איש מכם אשר יתאוה לאכול והיתה עליו לעזור עמנו לעשות את העבודה, וגם המלכים יעזרו נא
עמנו. כי אתם דעו לכם אשר בצל קורת סרתוסטרא לא יעצל גם מלך מהיות טבח".



והעצה אשר יעץ סרתוסטרא היתה כלב האנשים כלם יחדו, ורק העני לרצונו מאס בבשר וביין ובבשמים מאכל אותם, ובלצון קרא:



"שמעו נא לי את הסובא והזולל הזה, את סרתוסטרא! הלזאת יבאו בני האדם אל המערות ואל ראשי הרים לבעבור אכל משתים אשר כאלה?



אכן הבינותי הפעם את-אשר הורנו לפנים סרתוסטרא זה באמרו: “ברוך העני הקטן!” ועל מה אמר להעביר את הענים מן העולם".



וסרתוסטרא ענה אותו: "ראה חיים על-פי דרכך והיה שמח כמוני! היה נאמן לחקך, אתה הנחמד, טחון את גרגריך ושתה את מימיך והלל את
מאכליך – ולו רק יתנו שמחה בלבך!



חק אני רק לאלה אשר כמני ואינני חק לכל. ואולם מי איש אשר יחפוץ להיות כמוני, שומה עליו להיות חזק עצמות וקל ברגליו –



ושמח לקראת מלחמה ולקראת משתה ולא הולך קדורנית ולא יוסף בעל חלומות ונכון לקראת כל-קשה כהולך לקראת חג וכלו בריא ועצום.



כל חלק נבחר לי הוא ולאנשי – ואם לא יתנוהו לנו ולקחנוהו בחזקה: את מבחר כל-נתח, את מבחר תאר השמים, את מבחר כל-רעיון חזק ואת
מבחר כל-אשה יפה!" –

כה אמר סרתוסטרא, והמלך מימין ענה: "אכן נפלא הדבר הזה! מי שמע מעודו דברים אשר כאלה מפי חכם?



חי אני אם לא זה הפלא אשר באיש חכם, כי יש לו מלבד כל-מעלות רוחו גם חכמה והוא איננו חמור".



כה אמר המלך מימין וישתאה, והחמור שמע את דבריו והוא מתמרמר וגעה: “י-הי”. וזה היה ראשית המשתה הגדול אשר יקראו לו



בספרי דברי הימים בשם “לחם הערב”, ובהיות המשתה לא דברו דבר זולתי על האדם הנעלה.






על האדם הנעלה

א


כי באתי אל בני האדם בפעם הראשנה, אז עשיתי את סכלות הבדדים, זאת הסכלות הגדולה, אשר ירד ירדתי אל השוק.



ואני בדברי אל כל לא דברתי אל איש, ולכן בבא הערב ויהיו מרקדי על פי חבלים חברי ונבלות פגרים; ואני גם אני כמעט הייתי לנבלת
פגר.



אכן בהיות הבקר יום שני ותבא בי אמת חדשה. אז למדתי לדבר לאמר: מה-לי ולשוק ולאספסוף ולהמון ולשאון המון ולאזני המון
ארכות!"

ואתם בני אדם הנעלים למדו נא ממני את הדבר הזה: בשוק אין איש אשר יאמין בבני אדם נעלים. אם חפצתם לדבר שם, לכו ודברו – ואולם
ההמון יקרוץ בעיניו ויאמר: “משפט אחד לכלנו”.



“האתם בני אדם הנעלים?” – כה ידבר ההמון ואליכם יקרוץ – אין בני אדם נעלים על פני האדמה! רק משפט אחד לנו, האדם הוא אדם; לפני
אלהים – משפט אחד לכלנו!"

לפני אלהים – ואולם מת האלהים הזה, ולפני ההמון אל נא יהיה משפט אחד לכלנו. חדלו לכם, אתם בני אדם הנעלים, מן השוק!







ב


לפני אלהים – ואולם מת האלהים הזה! האלהים הזה, אתם בני האדם הנעלים, היה הגדול מכל אסון אשר לנגד פניכם.



ומאז שכבו בקבר שבתם וקמתם לתחיה. רק עתה בא יבוא מועד הצהרים הגדול ורק עתה קום יקום האדם הנעלה והיה – לאדון.



אם הבינותם אחי את המלה הזאת? ראו הנה נבהלתם – האחז לבכם פלצות? אם תהום פערה לע לכם? אם כלב השאול פער את-פיו לחרוץ לכם
לשונו?

הבו נא, עלו נא, אתם בני אדם הנעלים! רק עתה יחול ההר וילד את עתידות האדם. מת האלהים. ועתה חפצנו אנחנו – כי יחיה האדם העליון!







ג


שאל ישאלו הדאגים ליום מחר: “איך זה יתיצב האדם ויעמוד לדרות?” ואולם סרתוסטרא הוא האחד והראשון אשר ישאל: "איך זה נעז על האדם כי
הכחד יכחד?

האדם העליון קרוב ללבבי; זה לי ראשית ואחד – ולא האדם; לא הקרוב לי ולא העני מכל ולא הכאב מכל ולא הנבחר מכל.



הוי אחי! את אשר אהבתי באדם, הלא זה אשר הוא עשוי מעבר ועשוי לשקוע, וגם בכם מצאתי הרבה אשר יתנני לאהבה ולקוות.



אשר בזה בזיתם, אתם בני אדם הנעלים, ונתן אותי זה לקוות. הבזים הגדולים הלא המה המכבדים הגדולים.

אשר נואש נואשתם, והיה גם זה בכם דבר לכבד אותו הרבה. כי לא למדתם להיות שפלי ברך; לא למדתם את הערמות הקטנות.



כי הנה כיום הזה היו האנשים הקטנים לאדוני המקום: כלם יטיפו לשפלה ולענוה ולערמה וליגיע כפים ולרחשי חנינה
ולכל “עוד יבוא” הארוך אשר לצדקות הקטנות.

כל-אשר דרכו דרך-נשים, כל-אשר שרשו שרש עבדים, ויותר מכלם זה הערב הרב אשר לאספסוף: כל-אלה חפצים כיום הזה להיות לאדוני
כל גורל האדם – הוי געל! געל! געל!

כל-אלה שאלים ערב ובקר וצהרים ולא ייעפו לאמר: “אי זה הדרך אשר יאריך האדם לחיות שבעתים ככה ועל-נקלה ובנעימות?” בזאת – היו
לאדוני היום.

את אדוני היום האלה הכריעו נא לי, אחי, עד הכחדם; האנשים הקטנים האלה הם המה הגדולה מכל שואה אשר נגד פני
האדם העליון!

את הצדקות הקטנות הכריעו נא לי, אתם בני אדם הנעלים, ואת הערמות הקטנות ואת החנינות כגרגר חול ואת המית הנמלים הרומשות ואת
הרך עד לחמלה ואת “אשר הרבים” –!

נבחר לכם שבעתים הואש מהכנע. אכן אהבתיכם, אתם בני אדם הנעלים, עקב אשר כיום הזה לא ידעתם לחיות. הנה ככה אתם חיים – את
מבחר החיים!







ד


היש לכם גבורה? אם לבכם בכם אמיץ? לא גבורה לעיני עדים, כי-אם גבורת בדדים וגבורת נשרים, אשר גם אלהים לא ישים עוד אליה לב?

לנשמות קרות ולבכרי מדבר ולעורים ולשכורים לא נקרא אמיצי לב. נתון לב רק לאיש אשר יראה לו ומתאמץ להכריע את יראתו; רק הראה את
התהום ואת גאותו לא יזנח.

רק הראה את התהום ועיניו עיני נשרים – רק התפש את התהום בצפרני נשר, לו נתון אמץ לב. – – –







ה


“רע האדם”– ככה דברו אלי כל החכמים, לבעבור נחמני. הה לו רק אמת היה הדבר כיום הזה! כי הרע הלא זה מבחר כח האדם.



“שומה על האדם ללכת הלוך וטוב, הלוך ורע” – ככה למדתי אנכי. דרוש הרע לטובת האדם.



אולי האיש המטיף אשר היה פעם לאנשים הקטנים טוב עשה כי נשא וכי סבל את עון האדם – ואולם אנכי פה שמח על העון הגדול, כי הוא לי
הנחמה הגדולה. –

ואולם לא על אזנים ארכות יאמרו דברים כאלה. לא כל מלה יאתה לכל-פה. דברים רחוקים ונבחרים הדברים האלה אשר לא ישלטו בהם טלפי
הצאן!



 


ו


החשבתם, בני אדם הנעלים, כי באתי למען היטיב את-אשר הרעותם אתם?



או כי זה חפצי לרפד לכם יצוע, אתם הכאבים, למען תשכבו לרוחה? או כי משעולים חדשים וקלים אראה אתכם, אתם הנעים והנדים,
אתם התועים, אתם הנלוזים בדרך?

לא, לא ושלש פעמים לא! עוד רבים וטובים מכם לעיניכם ילכו הלך ואבד – כי עוד רעות וקשות שבעתים תקרינה אתכם הלך והוסף. רק ככה –



– רק ככה יצמח האדם ויעלה למעלה, אשר שם יפגעהו הברק ויפצפצהו, כי יהיה למעלה דיו למען הברק!



אל המעט, אל המאחר ואל הרחוק אשא את לבי ואת תשוקתי: מה לי ולצרתכם הקטנה והרבה והקצרה!



לא כאבתם עוד דיכם! בכאבכם כאבתם רק לנפשכם ולא אל האדם. אמנם מכזבים תהיו אם תגידו אחרת! איש מכם לא כאב עוד אל-כל אשר
כאבתי אני. –







ז


לא ישפוק לי אשר הברק לא ירע עוד. לא הצדה אט אותו למען יעבור. כי-אם ילמד-נא לעבוד את עבודתו – למעני.



וזה-כבר מתקבצת בי חכמתי כמו עב והיא הולכת הלך וקדר, הלך והחריש. ככה תעשה כל-חכמה אשר תאמר להוליד ברקים בבא עת לה. –



לא חפצתי להיות אור לבני אדם אשר כיום הזה ולהיות נקרא בפיהם אור. אותם – חפצתי להכות בסנורים. עורה הברק אשר לחכמתי! נקר
להם את עיניהם!







ח


אל נא תבקשו דבר אשר ממעל ליכלתכם: תרמית רעה היא לבני אדם כי יבקשו ממעל ליכלתם.



ואף כי בשאלם דברים גדולים! כל עשי כסף רמיה וכל המתחפשים הנעימים האלה רק מניאים את-לב העם מהאמין עוד בדברים גדולים: –



עד כי באחריתם יהיו לאנשי רמיה גם לנפשם המה ולנלוזי עינים ולאכולי תולעת כסויי טיח ולעטופי אדרות מלים חזקות אשר לצדקות
התלויות אל-פני חוץ ואשר למפעלים מלאי שוא
ונגה להם.

הזהרו נא על-כל-זה לנפשכם, אתם בני אדם הנעלים! אין דבר יקר בימים האלה ורחוק למצא מנקיון לב.



האם לא יום האספסוף היום הזה? והאספסוף לא ידע מעודו מה-גדול ומה-קטן, מה-ישר ומה-נאמן; מעקל הוא בתם-לבו ונצח יכזב.







ט


חסרי אמונה היו נא כיום הזה, אתם בני אדם הנעלים, אתם הנלבבים! ואת משפטיכם ומופתיכם הסתירו בלבכם! היום הזה יום הוא
לאספסוף.

את אשר למד האספסוף לפנים להאמין באין משפטים ומופתים, מי זה יכל לבא עתה במשפטים ובמופתים לבעבור הפילו?



ובשוק יוכיחו עתה רק ברמיזות ובקריצות עין. ברב-משפטים וברב-מופתים יהפך אספסוף והיה לחדל-אמונה.



ואם יש אשר תעז לפעמים מעט אמת, אז יהי נא לכם השפק כבראשונה ואל תאמינו ושאלו: “מה משפט השגיאה כי ככה נלחמה לה?”



וגם מן המלמדים הזהרו לנפשכם! שנאים הם לכם, כי עקרים המה. עינים קרות ויבשות להם: כל עוף כנף שוכב לעיניהם מוסר נוצתו.



והמה מתפארים כי שקר לא ישקרו – ואולם אין-אונים לשקר איננו אהבה לאמת. השמרו לנפשותיכם!



חסר קדחת איננו דעת! לא אאמין לרוחות אשר מלאו קפאון. מי אשר איננו יודע לכזב, איננו יודע מה אמת.


 

י


אם חפצתם התנשא, תהיינה נא רגליכם לכם לעזר! אל נא תתנו לנשא אתכם ואל נא תשבו על כתפי זרים ועל ראשי קדקדי זרים!



אבל אתה האם לא על סוס עלית? אם לא חיש וקל אתה רוכב רכב ועלה אל מטרתך? – יהי כדבריך, רעי! ואולם רגלך הפסחת הלא גם היא ישנה עמך
פה על פני הסוס כמוך!

ובבאך אל מטרתך וברדתך מעל סוסך ואתה עומד על מרום גבהך, אתה האדם הנעלה, וראית פתאם כי כושל אתה!







יא


אתם הבראים, אתם בני אדם הנעלים! הלא רק בגלל הילד אשר בתוך בטנה הרה האשה.



ואתם אל נא תתנו להשיא אתכם ולפתות אתכם! כי מי אפא קרובכם הקרוב לכם מכל? וגם אם עשה תעשו דבר למען רעכם “הקרוב לכם”, לא תבראו
למענו דבר!



שכחו נא לי את-כל “למען”, אתם הבראים! הנה צדקתכם היא הדורשת מעמכם אשר לא תעשו דבר “למען” ו“בגלל” ו“יען” – למלים הקטנות
המלאות רמיה אטמו נא אזניכם.

זה “למען הרע הקרוב” איננו בלתי-אם צדקת האנשים הקטנים; בפיהם תמצאו תמיד “זה בעד זה” ו“כף רוחצת כף” – ואולם אין להם צדקה ולא כח לתועלתכם לנפשכם אתם!



ובתועלתכם לנפשכם אתם, אתם הבראים, צפונה כל ההשתמרות וכל שימת הלב אשר
להרה! הדבר אשר לא ראה עוד איש בעיניו, זה הפרי בעודו בבטן, הלא הוא השומר וחונן ומכלכל את-כל אהבתכם!



ובמקום שם כל אהבתכם, במקום הילד, שם גם כל צדקתכם! מפעלכם ורצונכם הוא הוא רעכם הקרוב לכם מכל קרוב; אל נא תתנו להשיא אתכם
בערכי רמיה!


 




יב


אתם הבראים, ואתם בני אדם הנעלים! מי נפש אשר עליה ללדת, הלא תחלה, ומי אשר ילדה, הלא תטמא.



שאלו את הנשים: אין אשה יולדת, יען כי תענגות היא לה. רק המכאוב פותח פה לתרנגלות ולמשוררים כי צעק
יצעקו בחבליהם.

אתם הבראים! הלא רבה בכם הטמאה. ולכן שומה עליכם כי היה תהיו לאמות.

ילד חדש ילד: מה רב הסחי אשר נולד
עמו יחד! הבדלו נא, ומי אשר ילד, יקום-נא וירחץ
עד-יטהר!


 




יג


אל נא תרבו הצטדק מכפי יכלתכם, אל נא תשאלו מנפשכם דבר אשר נגד כל-הנמצא!



לכו נא בעקבות הרגל אשר גם צדקת אבותיכם כבר דרכה בהם! איך זה תאמרו לעלות למעלה
אם לא יעלה עמכם רצון אבותיכם גם הוא?

ואולם מי אשר יחפוץ להיות בכור, ראשון לרחם, ישמר נא אשר לא יהיה אחרון לאחרונים!
ובמקום שם פשעי אבותיכם, אל נא תבקשו להיות קדושים!



מי אשר אבותיו רעו נשים ורדפו יינות חזקים וחזירי יער: מה-בצע כי ישאל מנפשו הצנע
לכת?

הלא רק לסכלות תחשב לו זאת! הלא רב אם איש כזה יהיה בעל רק לאשה אחת או לשתים או
לשלש!

ואם גם יקים לו בתי נזירים ועל דלתות ביתו יחרות: “פה נתיב לקדוש” – ואמרתי אחרי
כל-זאת: מה-בצע באלה! הלא רק סכלות היא!

ואם בית-סהר ובית-מקלט הקים לנפשו – יהי השלום עמו! ואולם האמין לא אאמין בזה.

בתוך הבדידה יצמח ויציץ רק אשר הביא עמו כל-איש אליה, וגם הבהמה אשר בה. כי על כן
לא טובה לרבים הבדידה.

היש על פני האדמה דבר אשר נמאס מקדוש בתוך מדבר? מסביב לאנשים האלה רקד לא
רק השטן – כי-אם גם החזיר.


 




יד


יראים ונכלמים וכבדים, וכמו נמר אשר לא הצליח בקפצו על טרפו, ככה ראיתיכם פעמים
רבות, אתם בני אדם הנעלים, בהתגנבכם הצדה.
הלא רק לא הצלחתם פעם אחת בהשליככם גורלכם!



ואולם אתם, משליכי הקביות, מה בצע בכל-זה! אכן לא למדתם לצחק ולהתלוצץ, ככל אשר יאתה לאדם לצחק ולהתלוצץ! האין אנחנו יושבים פה
לשלחן גדול במושב מצחקים ולצים?

ואם יש כי גדול הדבר אשר לא הצליח בידכם – העל זאת אפוא אתם אנשים לא יצלחו? ואם
הייתם אתם ללא-יצלחו – העל זאת אפוא לא יצלח האדם? ואם לא יצלח האדם – הלא רק טובה תבואנו בזאת! הלא רק עלה נעלה!







טו


ככל אשר נעלה וככל אשר נשגב דבר למינו, כן ימעט וכן יקטן להצליח. ואתם בני-אדם
הנעלים, האין אתם כלכם פה – אנשים לא יצלחו?



שלום לכם, מה-בצע בכל זאת! אכן רבים הדברים אשר עוד בא יבאו! למדו נא להתלוצץ בכם
בנפשכם ככל-אשר יאתה לאדם להתלוצץ!

מה-יפלא כי הייתם ללא-מצליחים ולמצליחים למחצה, אתם השבורים למחצה! האם לא
יפרוץ ולא יגעש בכם – עתיד האדם?

הרחוקות אשר לאדם ועמקותיו ומרומי ככביו וכל כחו הכביר: האם כל-אלה לא ירתחו
יחד בתוך סירכם?

מה-יפלא כי יש אשר תשבר אחת הסירות! למדו נא להתלוצץ בכם בנפשכם ככל-אשר יאתה
לאדם להתלוצץ! אכן רבים הדברים אשר עוד בא יבאו, אתם בני-אדם הנעלים.



וחי אני, כי רבים מהם כבר הצליחו בידנו! מה עשירה אדמה הזאת בדברים טובים
ושלמים וקטנים אשר הצליחו לנו!

הציבו נא מסביב לכם, אתם בני-אדם הנעלים, דברים טובים ושלמים וקטנים! זהב פרים
אשר בשל ירפא את הלב והשלם ילמד לקוות.







טז


מה נחשב עד היום הזה לגדול מכל הפשעים אשר על פני האדמה? האם לא דבר האיש אשר
דבר לאמר: “הוי לאנשים אשר ימלאו פה שחוק פיהם”?



אם לא מצא סבות דיו על פני האדמה לבעבור ימלא שחוק פיו – כי אז רק לא הטיב לבקש. גם ילד ימצא פה סבות דיו.

האיש הלז – לא אהב דיו; לולא הדבר הזה, כי-עתה אהב אהב גם אותנו הנותנים בשחוק פיהם! ואולם האיש הזה שנא אותנו ויחרפנו
ויקללנו ביללות ובפיק שנים.

האין עצה אחרת לאיש אשר לא יאהב בלתי-אם לקלל כרגע? הדבר הזה עד לי כי טעמו
היה רע. אבל הלא כדבר הזה עשה עשה זה האיתן! מן האספסף עלה.



והוא בנפשו לא אהב דיו – לולא הדבר הזה, כי-עתה המעיט להתקצף על-דבר אשר לא אהבו
אותו. כל אהבה גדולה איננה שאלת אהבה: – שאלת היא יותר.



שטו מעל אנשים איתנים כאלה! רק דרך רעה וחלה הדרך הזאת, דרך האספסף היא: מביטים
המה ברעה על החיים! עין רעה להם אשר רעה באדמה הזאת.



שטו מעל אנשים איתנים כאלה! רגלים כבדות להם ולבבות קודרים: – אין המה יודעים לרקד,
ואיך זה תקל לאנשים כאלה האדמה!


 




יז


בארחות עקלקלות באים כל הענינים וקרבים אל מטרתם. כמו חתולים יכפו את-גבם, יהמו
בנפשם מפני אשרם הקרוב – כל הענינים הטובים נותנים בשחוק פיהם.



צעדי איש מגידים לכל, אם כבר צועד הוא במסלולו שלו: הבו וראו אותי בלכתי! ואולם מי
אשר יקרב אל מטרתו הלא רקד ירקד.

חי אני כי לא הייתי למצבה וכי אינני עומד פה מקשה וקהה וכבד כמו עמוד; אהבתי מרוצת
חפזון.

ואם יש אשר יהיה על פני האדמה גם בץ ויגון עב, הלא האיש אשר רגליו קלות ירוץ על פני
טיט והלאה וירקד כמרקד על פני קרח חלק.

שאו את לבכם למרום אחי! למעלה שאו! וגם את הרגלים אל נא תשכחו! שאו גם את רגליכם,
אתם המרקדים החרוצים, ועוד שבעתים ככה: גם על-פני קדקד ראשכם עמדו נא!







יח


ועטרת משחקים זאת עטרת זר ששנים היא: בעצם ידי עטרתיה לי לראשי, במו פי אמרתי כי
קדוש שחוק פי. לא מצאתי לי איש שני גבור דיו לדבר הזה.



סרתוסטרא המרקד, סרתוסטרא הקל, אשר בכנפים ירמוז ואשר נכון תמיד להתעופף ואשר בעיניו יקרוץ לכל צפור כנף, נכון ושלם
תמיד, קל ומפזז מרב עדנים: –

סרתוסטרא נביא האמת, סרתוסטרא נביא השחוק, לא קצר-רוח ולא איתן, כי-אם איש אשר אהב
לקפץ וגם מצד אל צד; אני במו ידי עטרתי לי לראשי את העטרת הזאת!







יט


שאו את לבכם למרום אחי! למעלה שאו! וגם את הרגלים אל נא תשכחו! שאו גם את רגליכם,
אתם המרקדים החרוצים, ועוד שבעתים ככה: גם על-פני קדקד ראשכם עמדו נא!



גם בגבול האשר יש אשר נמצא בהמות כבדות וגסי רגלים מראשיתם. אכן נפלאים הם
בהיותם מתאמצים תמיד, כמו שנהב, אשר יתאמץ להתיצב על-פני קדקד ראשו.



אכן נבחר היות מתהולל מרב אשר מהיות מתהולל מרב אסון, נבחר היות מרקד גס מהיות צולע
בלכתו. כי-עתה למדו נא ממני את חכמתי: גם הרע מכל הענינים יש-לו שני עברים טובים –



– גם הרע מכל הענינים יש-לו שתי רגלים טובות לרקד: כי עתה למדו נא לי את נפשכם
אתם, אתם בני אדם הנעלים, להתיצב הכן על רגליכם הישרות!



ולמדו נא לשכוח את אבעבעות היגון ואת כל ארחות העצב אשר לאספסף! אבלים נחשבו לי
כיום הזה גם הלצים אשר לאספסף! ואולם היום הזה הלא יום האספסף.


 




כ


היו נא לי כמו רוח בגיחו ממערות הריו: על-פי חלילו אשר לו ירקד וימים ירעשו ויחולו
לקול צעדי רגליו.

אשר ישים לחמורים כנפים וחלב ירד מעטיני לביאות; – ברוך לי הרוח הטוב והזועף הזה,
אשר כמו סערה יבא על כל אשר ליום הזה ועל-כל אספסף –

­– אשר עוין את-כל הברקנים והסלונים: ברוך יהיה לי הרוח השובב והטוב והחפשי הזה,
המרקד על-פני בצות ועל-כל יגון כמרקד על נאות דשא!



– אשר ישנא את-כל כלבי הרזון אשר לאספסף ואת כל השרץ הקודר אשר-לא יצלח: ברוך
יהיה לי הרוח הזה אשר לכל הרוחות החפשים, ברוך יהיה לי הסער המשחק, אשר אבק ישב אל תוך עיני
כל ראה שחור ומכה אחור!

אתם בני האדם הנעלים! הנה זאת הרעה מכל רעותיכם, כי לא למדתם לרקד, כאשר שומה על
האדם לרקד – ממעל לבשרו והלאה! מה-לי ולכם אשר אתם אנשים לא-יצלחו!



אכן עוד רבים הדברים אשר בא יבאו כי-עתה למדו נא לשחק ממעל לכם והלאה! שאו את
לבכם, אתם המרקדים החרוצים למרום! למעלה שאו! רק אל נא תשכחו את השחוק הצהל!



עטרת משחקים זאת עטרת זר ששנים היא: לכם, אחי, אנכי נותן את העטרה הזאת! לשחוק אמרתי
קדש! – אתם בני אדם הנעלים, למדו נא – לשחק!







שיר הרוח הרעה

א


ויהי בנשוא סרתוסטרא את האמרות האלה והוא עומד קרוב אל פתח המערה, והיה בהגיעו
אל דבריו האחרנים, ויתגנב מעם ארחיו לצאת
ויתמלט החוצה לרגעים אחדים.

ובבאו החוצה קרא: "הוי ריחות טהורים אשר על סביבי, הוי דממת עדן אשר על סביבי! אך איה
חיותי? באו, באו נא אלי, נשרי ונחשי!

הגדנה לי, חיותי: כל האנשים הנעלים האלה כלם – האין יש כי ריחם איננו צח דיו? הוי
ריחות טהורים אשר על סביבי! רק עתה ידעתי, מה אהבתיכן, חיותי!



וסרתוסטרא הוסיף וידבר: “אהבתיכן, חיותי!” והנשר והנחש נלחצו לגשת אליו
בשמעם את הדברים האלה וישאו אליו את עיניהם. אז החרישו שלשתם וישאפו ויגיחו אל קרבם את
הרוח הצח אשר מסביב. כי היה הרוח אשר בחוץ טוב שבעתים מן הרוח אשר עם בני האדם הנעלים.







ב


וסרתוסטרא כמעט עזב את מערתו, והקוסם הזקן קם ויבט בערמה על סביביו ויאמר:
"הנה חמק!

ובן-רגע, אתם בני אדם הנעלים – הלא תתנוני כי אחניף לכם גם אני כמוהו ואקראכם
בשם הכבוד והחנפה הזה – ובן רגע ראו הנה נופלת
עלי הרוח הרעה, רוח הקסמים אשר לי, זה שטני קשה
הרוח,

– אשר אויב הוא לסרתוסטרא זה בכל לבו, ואתם סלחו נא לו על הדבר הזה! ואולם עתה
הנה חפץ זה לעשות לפניכם בלהטיו, כי הרגע הזה
רגעו שלו – ואני רק לשוא אלחם אל הרוח הרע הזה.



את-כלכם פה עם כל הכבוד אשר תתנו לנפשכם ועם אשר תקראו לנפשכם “הרוחות
החפשים” או “אנשי האמת” או “הנאמנים אשר לרוח” או “הנגאלים” או “המשתוקקים הגדולים” –



– את-כלכם, אשר זאת מחלתכם היא הגעל הגדול כמוני אני ואשר האלהים הישן מת עליכם
ואלהים חדש איננו עוד שוכב נכון לפניכם בערשו ובחתוליו – את-כלכם פה יחדו אוהב הרוח הרע אשר
לי ושטן הקסם.

ידעתיכם אתם בני אדם הנעלים וידעתיו גם אותו, וגם את העריץ הנחמד הזה, את
סרתוסטרא, ידעתי, אשר אהבתיו לנגד רצוני: אכן
נחשב בעיני לפעמים למסוה יפה על פני קדוש –



– ולאפר חדש ונפלא על פני מתחפש, אשר חשקה אליו נפש רוחי הרע, זה שטני קשה הרוח:
– אהבתי את סרתוסטרא רק בגלל הרוח הרע אשר לי, ככה אחשבה לפעמים.



ואולם הנה זה נופל עלי זה רוחי הרע, רוח הנכאים שטן דמדומי בין-ערבים ונוגש בי, אכן
חי אני, אתם בני אדם הנעלים, כי מתאוה הוא –



– פקחו נא את עיניכם לרוחה! – מתאוה הוא לבוא ערם, ואני טרם אדע אם כזכר ואם כנקבה;
אולם בא יבא אל-נכון, נגש הוא בי, אללי! פתחו את חושיכם!



היום הולך ופנה, הערב יורד על-כל דבר ועל-כל ענין. וגם על הטובים בכל הדברים
והענינים, ואתם שמעו נא וראו, אתם בני אדם הנעלים, מה-משפט השטן הזה אשר יבא, זה
הרוח הרע אשר לערב, אם איש הוא ואם אשה!"

כה אמר הקוסם הזקן, ויבט בערמה על סביביו ואחר כן עודד את נבלו.


 




ג


לרוח היום כי יפוח

כאשר נחמת הטל

כבר תרעף לארץ,

וראה אין ואין שומע –

כי נעלים קלות ברגלי המנחם טל,

כמשפט כל ענוי נחם –:

התזכור עוד, אם תזכור, אתה הלב הלהט,

איך צמא צמאת אז

לדמעות שמים ולרעיפי טל,

אכול יקוד ועיף צמאת,

ואז על תלמי דשא צהבים

הגיחו עליך מבינות לעצים שחורים,

מבטי שמש ערבים זדונים

מבטי שמש להטים מנקרי עין ושמחים לאיד?








"האתה בחיר האמת? אתה? – ככה לעגו?

לא! הלא רק מליץ!

חיה ערומה וטרפת ומתחדשת,

אשר כזב תכזב,

אשר בדעת וברצון כזב תכזב:

שאפת לשלל,

מתחפשת בשלל צבעים,

ולנפשה עצמה מסוה,

ולנפשה עצמה שלל –

וזה – בחיר האמת?

לא! הלא רק פתי! הלא רק מליץ!

רק מדבר שונות








מתחת למסוה-פתאים רק מצעק שונות

ומדלג על כזבי גשרי-מלים

מעל לקשתות צבעות

בינות לשמי רמיה

ובינות לאדמות רמיה

מתשוטט ומרחף, –

ורק פתי! ורק מליץ!








וזה – בחיר האמת?

לא דומם ומוצק-וחלק וקר

כאיש אשר נהפך למצבה

ולעמוד אלהים,

לא מצב לפני היכלי קדש,

כשומר פתחי חצרות אלהים:

לא! כי-אם שנא למצבות-אמת כאלה,

אזרח שבעתים בכל מדבר מאשר לפני היכל,

מלא זדון חתולים

מקפץ בעד כל חלון

חיש אל תוך כל מקרה,

שאף אל-כל יער איתנים,

בתאות כליון נפש שאף

אשר רצת בתוך יערות איתנים

בין חיות טרפות צבעות…

מלא כח תאות וצבע ויפה רגלים

עם שפתים מתאוות

טעון לעג עדנים, עלוקת עדנים, צמא דם עדנים

וטרף ומתחרש ושוחר לטרף רצת: –








או כמו נשר, אשר האריך האריך

להביט דומם אל תוך תהומות,

תהומותיו שלו: –

הוי, מה משתרגות הנה עד למטה

ומתחת ומבעד

ועד למעמקים עמקים ההולכים הלך והעמיק! –

או-אז

פתאם במעוף אחד,

במשק כנפים אחד,

יתנפל על שיות,

בפתע פתאם וברעבון נפש,

ערג לשיות,

צרר לנשמת כל שה,

מלא שצף קצף לכל-אשר מראהו

מראה כבש ועין כבש לו וצמר מסלסל

וצחור למראה וטעון טוב לב כבשת שה!








ככה

כמשפט הנשר וכמו נמר

תהיינה תאות המליץ,

תהיינה תאותיך אתה מתחת לאלפי מסוות

אתה הפתי! אתה המליץ!








אשר ראה ראית את האדם

וגם אלהים כמו צאן –:

לטרוף אלהים בקרב האדם

כמו צאן בקרב האדם

ולשחק מדי טרף –








זה, זה לך עדנך!

עדן נמר ונשר!

עדן פתי ומליץ!" – –

לרוח היום כי יפוח

כאשר מגל הירח

כבר מתגנב לבינות אדמומי ארגמן

ירוק ומתקנא:

שנא ליום,

ועל-כל צעד חרש

יקצור במגלו טרפי רפידות שושנים,

עד נפלם,

עד נפלם וגועם חורים לקראת לילה: –








ככה נפלתי לפנים גם אני

מתוך שגעוני לאמת,

מתוך תאותי ליום,

עיף מני יום וחלה מני אור,

וארד מטה מטה לקראת ערב ולקראת צללים:

שרוף האמת האחת

וצמא:

– התזכור עוד, אם תזכור, אתה הלב הלהט,

מה צמאת אז? –

אשר נדח אנכי

מעל פני כל אמת

ואני רק פתי!

רק מליץ!







על הדעת


כה זמר הקוסם, וכל האנשים אשר ישבו עמו נלכדו ולא ידעו כמו צפרי כנף ברשת תאות
לבו המלאה ערמה ורוח נכאים. ורק הנאמן אשר לרוח לא נלכד גם הוא, ויקם ויגזול את הנבל מיד
הקוסם ויקרא: "הבו רוח! הבו הלום רוח צח! הבו את סרתוסטרא הלום! הלא את המערה הזאת אתה הופך
למחנק ולרעל, אתה הקוסם הרע והזקן!



הוי לכל הרוחות החפשים אשר לא יזהרו מפני קוסמים כאלה! בא הקץ לחפשתם: מורה
ומשיא אתה לשוב לבתי-כלא –

אתה השטן הזקן ונכה הרוח, מקינתך עלה צליל חלילך המשיא, לאנשים דמית אשר
בהללם את הצנעה קראים המה חרש אל תענגות התאוה!"



כה אמר הנאמן אשר לרוח, ואולם הקוסם הזקן הביט על סביביו ויתענג על תפארת עזו
אשר מצא לו בזה, ולכן בלע בנעימות את המרורים
אשר השקה אותו הנאמן אשר לרוח, ובקול צנוע
וענו ענה: "שים יד לפה, שירים טובים מבקשים להם
גם הד טוב, ולכן טוב כי אחרי שירים טובים יאריכו
השומעים להחריש.

וככה עשים כלם פה, כל בני אדם הנעלים, רק אתה אין זה כי לא הבינות מכל שירי
בלתי-אם מעט. רק מעט לך בקרבך מ“רוח הקסם”.



והנאמן אשר לרוח ענה: "רק מגיד אתה את תהלתי בזה אשר הפרד הפרדתני מעליך. הנני!
ואולם אתם כלכם פה – מה אני ראה? עוד כלכם אתם יושבים פה ועיניכם שכורות מתאות –:



אתם הרוחות החפשים, לאן הלכה חפשתכם! כמעט ראה אני אתכם כראות פני אנשים
אשר האריכו להביט בנערות ערמות ורשעות היוצאות לרקד: אכן גם נשמותיכם בכם יצאו
לרקד!

אין-זה כי בכם, אתם בני-אדם הנעלים, טמון מעט מהרבה מן הדבר אשר לו קרא הקוסם רוח
קסמיו ורוח תעתועיו הרע: – אין-זה כי שונים אנחנו איש מאחיו.



אכן רבות כבר דברנו ורבות כבר חשבנו איש עם אחיו יחדו בטרם ישוב סרתוסטרא
אל המערה, לבעבור אדע כי אמנם שונים אנחנו.

וגם פה למעלה אנחנו מבקשים שונות איש לעברו, אתם ואנכי. אנכי מבקש לי מבטח, כי
על-כן באתי אל סרתוסטרא. זה לי עוד כיום הזה מגדל עז ורצון עז –



– כיום הזה אשר ינוע כל-דבר תחתיו והאדמה תרגז תחתיה. ואולם אתם כי אביט את
עיניכם אשר אתם מראים בזה, וידעתי כמעט כי מבקשים אתם להוסיף לכם רק כשלון תחת מבטח –



– ולהוסיף זועה ולהוסיף פחד שואה ולהוסיף רעש אדמה תאוה נפשכם – את-זאת דמיתי
עליכם ואתם סלחו לי את דבר דמיוני, אתם בני-אדם הנעלים –



– תאוה נפשכם לחיים מלאי פחדי שואה רעים ומרים, אשר אנכי ירא מפניכם יראה גדולה,
ולחיי חיות טרפות וליערות-עד ולמערות ולהרים תלולים ולגיאיות מתעים.



ולא המוליכים אתכם מן השואה מוצאים חן בעיניכם כי-אם המוליכים אתכם מכל-דרך סלולה
והלאה, הלא הם המתעים. ואולם אם באמת התאות האלה נטועות בכם, הלא דרככם לא יתכן.

כי-הנה היראה – הלא זה הרגש המתנחל וראשון לרגשים אשר לאדם; על-פי היראה יפרש
כל-דבר, גם החטא המתנחל וגם הצדקה המתנחלת. מן היראה עלתה גם צדקתי אני ושמה: דעת.



כי- הנה היראה מפני החיות הרעות – אותה האריכו זה מאז לנטוע בלב האדם, וביניהן גם
החיה אשר הסתיר יסתיר האדם בעצם קרבו ואשר
מפניה יירא: – סרתוסטרא קרא לה שם “הבהמה
הפנימית”.

יראה ארכה לרבת ימים היא, אשר
באחריתה לבשה נדיבות ותהי כלה רוח ותהי כלה
נשמת רוח – וכיום הזה, דמיתי קראים לה דעת". –



כה אמר הנאמן אשר לרוח, וסרתוסטרא
הנה שב זה עתה אל מערתו וישמע את הדברים
האחרונים, אז זרק מלא הכף ששנים אל הנאמן אשר
לרוח וישחק על “דברי אמתו” ויקרא: "מה זה
שמעתי עתה? חי אני אם לא דמיתי כי פתי אתה או כי
אנכי פתי. ואולם את “אמתך” זאת אנכי לוקח ואהפך
אותה על פניה חיש קל ובאפס יד.

כי הנה היראה – הלא היא איננה בלתי
אם מקרה לנו. ואולם אמץ-רוח עם נוראות ונפלאות ועם
תאוה לאשר לא-ידוע ולאשר לא-יעשה הוא הוא אשר
נחשב בעיני לראשית בתולדות האדם.

אל הטרפות ואמיצות הרוח בחיות למד
ויקנא בסגלותיהן ויגזלן מהן: ורק בזאת היה –
לאדם.

ואמץ הרוח הלזה, אשר באחריתו לבש
נדיבות ויהי כלו רוח ויהי כלו נשמת רוח, זה אומץ
רוח אדם עם כנפי נשר ועם חכמת נחש, זה דמיתי
יקרא היום – "

“סרתוסטרא!” צעקו כלם כל היושבים
יחדו פה אחד ויתנו קול שחוק גדול – ויהי כמו עב
כבדה אשר גזה ותעבור מעליהם. וגם הקוסם שחק
ויאמר בחכמה: "הנה כן! חלף חמק גם הוא, זה רוחי
הרע!

האם לא במו פי הזהרתיכם מפניו
אמרתי: רק בן-תרמית הוא ורוח כזבים
ותעתועים?

ושבעתים יתעה מדי הראותו ערם. אבל
מה-פשעי אני כי מלא הוא תככים! האנכי בראתיו
ואם את העולם אני יצרתי?

הבו נא ונשוב ונהיה שמחים וטובי-לב!
אכן ראה אני כי פני סרתוסטרא זעפים – הלא תראו
ותביטו: אין-זה כי לבו רע עלי –



– ואולם עוד טרם הלילה יבא והוא ישוב
וילמוד לאהבני ולהללני; הן לא יוכל זה להאריך
לחיות אם לא בעשותו מעשי סכלות כאלה.

וזה-אהב לכל שנאיו: את המלאכה הזאת הוא
יודע שבעתים מכל אשר ראיתי עד הלום. ואולם על
הדבר הזה יקח נקם – מעם רעיו!"

כה אמר הקוסם הזקן, ובני אדם הנעלים
שמחו על דבריו, אז התעורר סרתוסטרא וילך מאיש
לאיש טעון זדון ואהבה יחד וילחוץ את ידי רעיו, –
וכמשפטו כמשפט איש אשר עליו להיטיב בכל-מקום
את אשר הרע ולבקש סליחה. ואולם כאשר הקריב
לבוא עד פתח המערה, ויתאו פתאם שנית אל הרוח
הצח אשר בחוץ ואל חיותיו – ויאמר להתגנב
ולהמלט שנית.


 




בין בנות המדבר

א


וההלך אשר קרא לנפשו צל סרתוסטרא
צעק: אל נא תלד מזה! שבה נא עמנו פה – פן תשוב
הרוח הרעה לנפול עלינו כבראשנה.

הנה-זה העביר הקוסם הזקן על-פנינו את
כל-טובו אשר לו באוצר רעתו, ואתה ראה כי גם הכהן
הגדול הטוב והצדיק אשר עמנו פה כבר מלא את
עיניו דמעות וכבר שב לרדת באניתו שנית אל הים
אשר לקשי הרוח.

והמלכים האלה גם הם הלא בעודם עמנו
מיטיבים הם את-פניהם: את-זאת למדו אלה שבעתים
מכלנו פה! ואולם לולא העדים אשר פה, כי עתה, חי
אני, אם לא החל השיר הישן –

– השיר הישן אשר לעבים הנוסעים
ואשר לקשי הרוח הלח ואשר לשמים המתקדרים
ואשר לשמשות הגנובים ואשר לרוחות הסתו
המיללות –

– השיר הישן אשר ליללתנו ולזעקת
שברנו! – שב נא עמנו פה, סרתוסטרא, כי הנה פה
עמנו עני רב ורוח-ערבים רב וענן רב ורוח שממון
רב!

ואתה בעודך יושב עמנו פה כלכלת
אותנו מאכל-גברים איתן עצמות: אל-נא תתן כי לעת
האכל המגדים אשר לאחר המשתה תשובנה הרוחות
הרכות והמרככות, רוחות-נשים, לנפול עלינו!

אתה לבדך ואין זולתך תהפוך את הרוח
על סביביך והיה וחזק ובהיר! המצאתי מעודי על-פני
כל הארץ רוח צח כרוח אשר עמך פה במערתך?

ארצות רבות ראיתי, למד אפי לבחון
את-כל הרוחות למיניהם! ואולם עמך פה ישאפו
נחירי את הגדול ברוחות.

זולתי – זולתי – ואתה שא לי כי אזכור
נשכחות! שא נא כי אזכור שיר לאחר המשתה ישן
נושן, אשר אותו שוררתי פעם אחת בין בנות
המדבר: –

– אשר היה גם על סביביהן רוח טוב וצח,
רוח ארץ הקדם; כי שם הייתי רחוק שבעתים מארץ
אירפה הישנה כסוית העבים ולחה וקשת הרוח!



אז אהבתי נערות ארצות קדם ועוד פאתי
שמי תכלת אחרות אשר עליהן לא רבצה כל עב וכל
מחשבה.

ואתם טרם תאמינו עד-מה ישבו הנערות
האלה תחתיהן ברגע אשר לא יצאו במחולות והן
מלאות טוב טעם ועמקות, ורק מחשבות לא חשבו,
ותהיינה כמו תעלמות קטנות, וכמו חידות עדויות
קשורים וכמו אגוזים אשר לאחר המשתה –

– ואף אמנם צבעות היו שלל צבעים וזרות,
ואולם עבים לא היו להנה! חידות היו אשר הושמו
לפנינו; בגלל נערות כאלה הגיתי אז מלבי את
“מזמור השיר אשר לאחר המשתה”.

כה אמר הצל ההולך, וטרם עוד יענה אותו
איש דבר, והוא תפש את נבל הקוסם וישם את רגליו
אשה על אחותה ויבט במנוחה ובתבונה על סביביו:
– ואולם בנחירי אפו שאף חרש את הרוח וכשואל,
ויהי כאיש טועם רוח חדש בארצות חדשות. אחר כן
החל לזמר וקולו היה כקול שאגה.


 




ב


המדבר ישגא: ארור המשיג גבולות מדבר!






– הנה כן! הדרת קדש!

הדרת קדש באמת!

פתח-דבר נכבד!

הדרת קדש אפריקנית!

נכבד ללביא

או לקף שאג מוסר –

אך לא לכן,

אתן רעותי הנחמדות,

אשר מצאתי בעיניכן חן

לשבת לרגליכן

בפעם הראשנה,

אני האירפי תחת תמרים, סלה.








אכן נפלא הדבר!

הנה אנכי יושב פה

קרוב למדבר וכמו-כן רחוק

מן המדבר השמם

ועוד לא נשמותי ברב או במעט:

כי נבלע נבלעתי

בנות-דשא קטנה זאת –:

עקב אשר פיה הנחמד פערה

ברגע ההוא בפהקה,

זה הפה הנחמד מכל הפיות;

ואני נפלתי בו

ואל תוכו ואל תחתיתו – ואליכן,

אתן הנחמדות מכל רעותי! סלה.


 





אשרי התנין הזה, אשריהו

כי ככה היטיב

עם אורחו – הלא הבינותן

את-רמזי זה המלא סתרי תורה!

אשרי כרשו,

כי ככה אפוא

היה לכרש נות-דשא נחמדה

כזאת – אף כי האמין לא אאמין בזה –

כי על-כן מאירפה באתי,

זאת חסרת האמונה שבעתים

מכל הנשים המזקינות,

יחדש אלהים לה רוח נכון!

אמן!








הנה אנכי יושב פה

בנות-דשא קטנה זאת,

ודמיתי לפרי תמר,

אדום ומתוק וטעון זהב ומתאוה

לשפתי נערה עגלות,

ושבעתים מהן לשנים טחנות

יקרות ולבנות וכורתות

אשר לנערה – כי הנה לאלה

יערוג לב כל-התמרים הלהטים. סלה.








לפרי הדרום הזה

דמיתי, דמיתי למאד,

ואני שוכב פה

מוקף ומשעשע

המות זבובי-אביב קטנים

וגם המות שאלות ומחשבות

קטנות שבעתים

ומלאות פתיות ומלאות פשע –

מוקף אתכן

אתן חתולי-נערות

אלמות ומבינות למרחוק,

דדו וזליכה,

– שטוף-אורים ותמים: אשר אשקיע

במלה מרכבת זאת רגשים רבים:

(יסלח לי אלהים

לחטא הלשון הזה!)

– ככה אשב ואשאף הרוח הצח

רוח גן עדן כלו,

רוח קל ובהיר ואחוז זהב

הרוח הטוב אשר כמוהו

לא ירד עוד מעל-פני ירח

המקרה הוא,

ואם בזדון נעשה?

כדבר-אשר יספרו המליצים הקדמונים

ואולם אני פה חדל-האמונה

מאירפה,

זאת חסרת האמונה שבעתים

מכל הנשים המזקינות,

יחדש אלהים לה רוח נכון!

אמן!








את הנחמד ברוחות הזה אשתה

בנחירים נפוחים כמו גביעים

באין עתיד ובאין זכרונות;

ככה אני יושב פה,

אתן רעותי הנחמדות,

ואבט אל כפת-התמר

ברגע אשר היא, כמו מחוללת

מתנודדת ומתעודדת ומרקדת –

עד כי כל-הראה ועשה כמוה!

כמו מחוללת, שלפי ראות עיני

כבר האריכה, האריכה רב מדי,

להתיצב בלי הרף על רגלה האחת?

– עד כי שכחה, לפי ראות עיני,

את רגלה השנית!

רק לשוא

בקשתי את הנפקד8ה,

את עדי התאמים

זאת הרגל השנית –

בקרבת סביבי הקדש

אשר לחנפי כנפי ענפי שמלתה

הנחמדים והנאהבים.

אכן אם אתן, רעותי הנחמדות,

תחפוצנה להאמין לי, כי-עתה האמנה:

אבדה, הרגל ממנה!

אבדה, חמקה!

לנצח חמקה!

זאת הרגל השנית!

צר לי על הרגל השנית הנחמדה הזאת!

איה היא ואי תאבל בדד עתה,

זאת הרגל העזובה?

או אולי נמוגה ברב פחדה מפני

לביא טרף,

זעף ולבוש רעמה צהבה? או כבר היא

מטרפה היטב ומכרסמה –

הוי שבר, אללי! אללי! מכרסמה! סלה.








אל נא תבכו לי,

לבבות רכים

ל נא תבכו לי, אתם

לבבות-תמרים! דדי חלב!

אתם כיסי-לב

אשר לעץ מתוק!

אל נא תוסיפי לבכות,

דדו חורת הפנים!

היי לאיש, זליכה! ויתאמץ נא בך לבך!

– או היש כי תועיל בזה

רפאות תעלה

משובבת נפש?

או – פתגם משוח משחת קדש?

או משל נשא בהדרת קדש? –


 





הנה-כן! עלי הדרת קדש!

הדרת צעקה! הדרת בני אירפה?

פחה נא, שוב ופחה

מפוח הצדקה!

הנה-כן!

עוד הפעם שאג,

שאג שאגת מוסר!

שאגת מוסר לביא

באזני בנות המדבר!

– כי יללת-צדקה,

אתן הנערות הנחמדות,

נבחרה

מכל חם אהבת בני אירפה, מכל חם רעבון בני אירפה!

ועתה כבר אני עומד

אני יליד אירפה

מבלי יכלת עשות אחרת, כן יעזר-לי אלהים!

אמן!


 


המדבר ישגא: ארור המשיג גבולות מדבר?







המתעוררים

א


ובכלות שיר הצל ההולך, ותמלא המערה בפעם אחת שאון ושחוק רב. אז ידברו כל
הקראים כלם יחדו כמו אחד, וגם את החמור לבשה
הרוח ולא הוסיף עוד גם הוא להחריש. ועל סרתוסטרא
נפלה פתאם רוח זרא מעט עם לעג לנגד אורחיו, ואולם
בקרב לבו שמח על עליזותיהם; כי היו אלה לו רק
אות טוב אשר יבא כפעם בפעם לפני המרפא. אז
התגנב לצאת החוצה וידבר אל חיותיו ויקרא:

"לאן הלך פתאם כל-שברם? – כה קרא,
ואולם כרגע שאף רוח גם הוא מרגזו המעט – רק
אין-זאת כי בצל קורתי שכחו מהר את זעקת כל
שברם!

– אכן צר לי כי לא שכחו את קול הזעקה
גם היא אשר הם זעקים ככה" – וסרתוסטרא אטם את
אזניו, כי ברגע הזה התערב גם קול “י-הי” אשר
לחמור עם שאון הצהלה אשר לבני-אדם הנעלים
ויהי לפלא.

ואחרי כן הוסיף שנית: "אכן עליזים המה!
ומי יודע אם לא עליזים הם רק על-פי כחי אני; ואולם
אם למדו ממני לשחק, לא שחוק-קולי הוא זה אשר
למדו.

אבל יהי-נא אשר יהיה! הלא כלם אנשים
זקנים; מתרפאים הם מחלים על-פי דרכם ומשחקים
הם על-פי דרכם, כבר שמעו אזני רעות מאלה ולא
צללו לקולן.

ואולם היום הזה יום תפארת עז לי! הנה
כבר הולך ופונה, כבר חולף ובורח גם רוח הכבדת,
זה שנאי בנפש! הנה כן נוטה היום הזה לאחרית
טובה, אשר ראשיתו היתה רעה וכבדה ככה!

ולאחריתו הנה נוטה היום הזה. עוד מעט
ובא הערב: מעבר לים הוא רוכב ובא, זה הרוכב הקל!
הנה הוא מתנודד, זה הנחמד, זה השב, בכרי-סוסו-
המרפדות ארגמן!

והשמים מביטים והם בהירים והארץ
רבצת מתחת והיא עמקה! – הוי אתם כל הנפלאים,
אשר באתם אלי, הלא טוב הסתופף בצל קורתי!"

כה אמר סרתוסטרא. וקול הזעקה
והצהלה אשר לבני האדם הנעלים נשמע שנית מן
המערה. אז ידבר סרתוסטרא שנית:



"טעמו מן הברות אשר שמתי להם בפי
חכתי, ועתה הנה ברותי עשה את פעלתה באמונה;
סר גם מעליהם זה שנאם בנפש, זה רוח הכבדת,
והנה הם מלמדים את שפתיהם לשחק גם הם. או האם
לא הטיבותי לשמוע!

מאכל הגברים אשר לי, זה משלי המלא
לח ואון, פעל את פעלתו באמונה: חי אני כי לא
כלכלתים בזרועים מפיחי בטן, כי אם במאכל אנשי
מלחמה ובמאכל גבורים: תשוקות חדשות עוררתי
בלבם.

תקות חדשות סערות בזרועותיהם
וברגליהם ולבם בהם משתרע. מלים חדשות הם
מוצאים, ועוד מעט ומלא רוחם גם מצהלות הוללות.

אמנם לא לילדים מאכל כזה ולא לנשים
שוקקות זקנות וצעירות. לאלה מדברים בלשון אחרת
לתפוש אותן במעיהם אשר בקרבן; לא להן אנכי
רופא ומורה.

הנה סר הגעל מעם בני האדם הנעלים
האלה, וזאת הלא תפארת עזי אני. על פני אדמת
ממשלתי היו לאנשים הולכי בטח, סרה הכלמה
המלאה פתיות, והנה הם שופכים את לבם.

שופכים הם את לבם,
שבים אליהם רגעים טובים. חוגגים הם ומעלים גרה, –
רחש לבם תודה.

וזה לי הטוב מכל האותות: רחש לבם
תודה. אכן לא יארכו עוד הימים והם יהגו להם מלבם
חגים ויציבו מצבות זכרון לשמחותיהם
הקדמוניות.

אנשים מתרפאים הם! כה אמר סרתוסטרא
ויעלוז בלבו ויבט החוצה; וחיותיו גם הן
נלחצו אליו ותתנה כבוד לאשרו ולדממתו.


 




ב


ופתאם חרדה-אזן סרתוסטרא: כי המערה
אשר מלאה עד כה שאון ושחוק רב קמה בפתע פתאם
לדממה; – ואפו הריח עתר ענן ריח ניחוח וקטרת
לבונה, ויהי כריח יקוד זמורות ברוש.

וסרתוסטרא שאל את נפשו: "מה-זה היה
פתאם? מה הם עשים שם? ויתגנב אל פתח המערה,
לבעבור יראה את אורחיו בעיניו ואיש לא יראהו.
והנה פלא על-פני פלא! את-אשר לא פלל ראו
עיניו!

“אכן שבו כלם ויהיו ליראי אלהים,
מתפללים הם, רק משגעים המה!” – קרא וישתומם
בלי חק. וכאשר אמר כן היה: כל בני-האדם הנעלים
האלה, שני המלכים והכהן הגדול אשר באין
עבודה והקוסם הרע והעני לרצונו והצל ההולך
ונביא האמת הזקן והנאמן אשר לרוח והנמאס
בבני אדם: כלם כמו ילדים וכמו נשים זקנות
ומאמינות כרעו על ברכיהם ויהיו עובדים אל
החמור. ברגע ההוא והנמאס בבני אדם החל לגרגר
בגרונו ולנחור באפו, ויהי כחפץ לדבר את-אשר
לא ידבר, עד-כי מצא באחריתו את המלים אשר
בקש, והנה היא תחנה זרה ומלאה יראת אלהים,
לבעבור הלל לחמור אשר הקטירו לו, ואלה דברי
התחנה:

אמן! תהלה ותפארת וחכמה ותודה וכבוד ועז לאלהינו מעולם ועד עולם!

– והחמור ענה אחרי הדברים האלה “י-הי”.



את סבלנו הוא נשא, לעבד היה לנו, והוא
נענה ולא יפתח פיו ולא יאמר לנצח לא, ומי אשר
יאהב אלהיו יוכיחו.

– והחמור ענה אחרי הדברים האלה “י-הי”.

לא ידבר דבר, זולתי רק באמרו אל
העולם כפעם בפעם יהי; ככה יתנה תהלת עולמו.
הנה זאת חכמתו כי דבר לא ידבר; ככה ישמר
לנפשו מדבר און.

– והחמור ענה אחרי הדברים האלה “י-הי”.

לא תאר לו ולא הדר, צבע עורו שיבה ובה
יעטוף צדקתו, אם רוח בו, יחביאהו; ואולם כל-איש
יאמין באזניו הארכות.

– והחמור ענה אחרי הדברים האלה “י-הי”.

אכן עמקה חכמתו. כי על-כן אזנים לו
ארכות והוא יאמר תמיד יהי ולא יאמר לנצח לא! האם
לא ברא את העולם בצלמו, אשר יהיה נבער
כמוהו?

– והחמור ענה אחרי הדברים האלה “י-הי”.

הולך אתה ישרות ועקלקלות: מה-לך
ולדבר אשר אנחנו בני האדם קראים לו ישר או
מעקל? מעבר לטוב ולרע נתונה ממשלתך. רק מרב
תמך לא תדע מה זה תם.

– והחמור ענה אחרי הדברים האלה “י-הי”.

איש לא תגרש מעל פניך, גם לא ענים
וגם לא מלכים. את הילדים אתה קרא לבוא אליך, ואם
יפתוך חטאים תענה באולתך י-הי".

– והחמור ענה אחרי הדברים האלה “י-הי”.

אהב אתה אתונות וגם תאנים חנוטות; אין
אתה מאס במאכל טוב. גם הדרדר קרוב ללבך, אם
רעב אתה. אין זאת כי חכמת אלהים בקרבך.

– והחמור ענה אחרי הדברים האלה “י-הי”.




חג החמורים

א


ובהגיע התחנה עד הדברים האלה לא
יכל עוד סרתוסטרא להתאפק ויצעק גם הוא “י-הי”
וקולו חזק שבעתים מקול החמור, ויגיח בפתע
פתאם אל תוך מחנה אורחיו אשר השתגעו. אז יקרא
“מה אתם עשים פה, בני אדם?” ואת המתפללים נתק
בחזקה ויקימם מעל הקרקע – "אויה! לו ראתה אתכם
עין אחר פה מלבד סרתוסטרא!

הלא יאמין כל ראה כי הייתם באמונתכם
החדשה לרעים מכל מגדפי אלהים אשר היו מאז
ומעולם ולנשים זקנות ופתיות.

וגם אתה פה, הכהן הגדול והזקן, איך
זה יאתה הדבר לך ולרוחך כי ככה אתה עובד פה
לחמור והוא היה לך לאלהים?" –

והכהן הגדול ענה: "שא נא לי,
סרתוסטרא, הפעם! ואולם בדברים אשר לאלהים
חכמתי גם ממך. לכן דע לך אפא, כי ככה
יאתה!

נבחר עבד אלהים בצלם אשר כזה
מבלתי עבדו בכל-צלם אשר יהיה! שים נא את
הפתגם הזה אל לבך וחקור אותו, אתה רעי הנעלה,
או-אז תמצא על-נקלה כי יש חכמה בפתגם אשר
כזה.

וזה אשר למד כי “אין אלהים בלתי-אם
רוח” – הלא מכל ההולכים לפניו הוליך זה בפעם אחת
ובצעדה ישרה – עד המקום אשר לאין-אמונה: תורה
אשר כזאת לא על נקלה תתקן!

לבי הזקן מפזז ומכרכר מרב שמחה
על-דבר אשר יש עוד על פני האדמה דבר להשתחות
אליו. שא נא, סרתוסטרא, על הדבר הזה ללב-כהן
גדול זקן ותמים!" –

– ואתה! קרא סרתוסטרא אל הצל ההולך –
האתה זה אשר קראת לנפשך רוח חפשי ואשר
האמנת כי רוח חפשי אתה? מה-לך ומי לך פתאם
פה כי בחרת לך עבודת אלילים ועבודת נזירי
כהנים?

הלא רעה דרכך פה שבעתים מהיותה
לפני נערותיך החטאות והאדמות, אתה המאמין
החדש והרע!"

והצל ההולך ענה: "כן דברת, רעה היא
למדי: ואולם לא בי העון! האלהים הישן עודו חי,
סרתוסטרא, אם תאבה ואם תמאן.

והנמאס בבני אדם אשם בכל זה: הוא
האיש אשר עורר אותו שנית לחיים. ואם יאמר-לנו, כי
הוא אשר מותת אותו לפנים, אז דע לך, כי נחשב המות
בעיני האלים רק לאמונה ריקה".

– ואתה, קרא סרתוסטרא, אתה הקוסם הזקן והרע, הגד, מה עשית! מי זה
יאמין עוד לך בדר החפש הזה, אם אתה הוא המאמין בחמורי-אלהים כאלה?

הן הסכלת לעשות – אבל איך יכולת, אתה החכם, לעשות סכלות אשר כזאת?"



והקוסם החכם ענה: “הוי, סרתוסטרא,
צדקת, כי אמנם סכלות עשיתי – ואולם דע לך כי
בלב כבד עשיתיה”.

– ואתה גם אתה, קרא סרתוסטרא אל
הנאמן אשר לרוח, התבונן נא אל אשר לפניך ושים
את-אצבעך למו אפך! האין בזה דבר אשר יהיה
לזרא לאפך? אם אין רוחך טהור מדי התפלל ככה
ומדי כלכל את האד העלה מקרב עדת הכורעים
והמשתחוים האלה?"

והנאמן אשר לרוח שם את אצבעו למו
אפו ויען: "אכן יש דבר בחזון הזה, אשר גם לקח
יקח את לבי.

אולם לא טוב לי להאמין באלהים, ואולם
בצלם הזה קרוב הוא לי להאמין בו שבעתים מכל
אלהים אחרים.

רק אל-הי נצח האלהים – ככה יאמרו
חסידיו. אכן מי אשר עתו בידו כמוהו, לא יחיש ולא
ימהר בעשותו. לאט לאט ובסכלות מעט יעשה את
מעשיו: ככה יבא אלהים כזה אלי מטרה טובה.

ומי אשר עתרת רוח לו, הלא יש כי בעצם
נפשו ישאל להוקש באולתו ובסכלותו. התבונן
נא אל נפשך אתה סרתוסטרא!

אתה בנפשך חי אני אם לא יכל יכלת
להיות גם אתה באחריתך לחמור מרב שפעת
חכמה.

האם לא בתאות נפש יבחר חכם גדול ללכת
ארחות עקלקלות? כזאת יאלפנו מראה
העינים, סרתוסטרא – מראה עיניך אתה!

– וסרתוסטרא פנה אל הנמאס בבני אדם,
אשר כרע עוד על הארץ וידו שלוחה אל החמור (כי
הקריב לו אשכר יין), ויקרא: ואתה האחרון!
הגידה נא, אתה אשר-לא יחקר, מה עשית?

ראה אני כי נהפכת: עינך להטת, אדרת
כל-נשגב עטויה על רע תארך: הגידה מה
עשית?

האמת הדבר אשר יאמרו עליך פה כי
שבת ועוררת אותו? למה עשית כדבר הזה? האם
לא בצדקה הומת ויעבר מן העולם?

וגם אתה בנפשך הלא נחשבת בעיני
מתעורר: מה עשית? למה נהפכת אתה? למה
שבת אתה? הגידה אתה אשר-לא יחקר!"



והנמאס בבני אדם ענה: אי לך, סרתוסטרא! רק לץ אתה!



אם האלהים הלז עודו חי ואם שב לחיים
ואם מת בלי שוב – מי משנינו ייטיב לדעת את כל-זה?
הלא תענה, סרתוסטרא!

ואולם אחת ידעתי –
וממך, סרתוסטרא, למדתיה לפנים: – מי אשר
יחפוץ למותת עד היסוד, רק שחק ישחק.

“לא בקצף כי-אם בצחוק מות נמית – ככה
למדתנו לפנים. אי לך, סרתוסטרא, אתה הנסתר,
אתה הממותת בבלי קצף, אתה הקדוש הנורא – הלא
רק לץ אתה!”




ב


ובעוד סרתוסטרא משתומם על-כל דברי
הלצים האלה, ויתעודד וימהר שנית אל פתח
מערתו, ואל אורחיו פנה ויקרא בקול גדול:

הוי אתם זדים ערומים, פוחזים ועשי
להטים כלכם! למה אתם מתחפשים ומתחבאים
מלפני!

מה פזז לב כל איש מכם מרב שמחה
וזדון, כי שבתם ויכולתם להיות רגע כמו ילדים
קטנים, להתחסד ולהתמם –

– כי שבתם ויכולתם רגע אחד לעשות את
אשר עשים הילדים, להתפלל ולהכות כף אל כף
ולצפצף “אלהינו הטוב”!

ואולם הניחו לי את חדר הילדים הזה, זאת
מערתי אני, אשר שם משכן היום לשכן שם כל
מעשי ילדות. שברו נא בחוץ את-כל רעבון הוללות
הילדים הגדול אשר לכם ואת-כל שאון לבכם!

אכן אמת הדבר ואני שכחתיו: אם לא
תהיו כילדים הן בא לא תבאו אל ממלכת השמים
הזאת (וסרתוסטרא הורה בידו למעלה).

ואולם הלא אין אנחנו חפצים עוד כיום
הזה לבוא אל ממלכת השמים: לגברים היינו – וככה
אנחנו חפצים את ממלכת האדמה".


 




ג


וסרתוסטרא פתח את-פיו שנית לדבר, ויאמר:

"הוי אתם רעי החדשים, אתם הנפלאים, אתם בני אדם הנעלים, מה חמד לבי אתכם –

מאז שבתם והייתם עליזים! הלא כלכם
צצתם ופרחתם; ויש כי אדמה אשר לפרחים כמוכם
טובים חגים חדשים –

– וטובה סכלות מעטה והוללות: אם עבודת
אלהים וחג חמורים ואם איש זקן ועלז אשר שמו
סרתוסטרא הפתי ואם רוח מסער אשר יסער מעט את
נשמתכם להאיר אותה.

אל נא תשכחו את הלילה הזה ואת חג
החמורים הזה, אתם בני אדם הנעלים, אותו בראתם
תחת צל קורתי, וזה לי אות לטוב; דברים כאלה
יבראו רק אנשים מתרפאים מחלים!

ואם תשובו לחג אותו, את חג החמורים
הזה, חגו נא אותו בגללכם וחגו אותו גם בגללי
ולזכרי אני!"

כה אמר סרתוסטרא


 




שיר השכרון

א


בין כה וכה והאנשים כלם, אחד אחר
האחד, יצאו החוצה ואל תוך הלילה הצח ומלא סוד,
וסרתוסטרא נהג את הנמאס בבני אדם בעצם ידו,
לבעבור הראות אותו את ממלכת הלילה ואת הירח
העגול והגדול ואת כסף מפרצי המים אשר על-יד
מערתו. אז עמדו מחרישים איש על-יד אחיו, והם כלם
אנשים זקנים, ולבם בם מלא נחמה ועז



והמה משתאים ומשתוממים על-דבר
אשר ככה טוב להם על-פני האדמה; וסתר תעלמות
הלילה הלך הלוך וקרב ויגע אל לבם. אז שב
סרתוסטרא ויצחק בלבו ויחשוב: “הוי מה טבו
בני אדם הנעלים האלה בעיני!” – ואולם בשפתיו לא
דבר את הדברים, כי נתן כבוד לאשרם ולדממתם. –



אז בא דבר אשר היה נפלא מכל הנפלאות
אשר ליום פלאות זה: כי הנמאס בבני אדם החל
שנית ובפעם האחרונה לגרגר בגרונו ולנשום
באפו, ויהי כאשר מצא את המלה הנכונה אשר
בקש אז יצאה על שפתיו שאלה בהירה וברורה, טובה
ועמקה וזכה, והיה כל השומעים אשר שמעו אותה
ויחרד לבם בם לשמעה.

וזה אשר דבר: "אתם כלכם פה רעי!
האין גם מחשבתכם כמוני? הנה היום האחד הזה –
ובגללו אנכי שמח בפעם הראשנה כי חייתי את-כל
ימי חיי.

וגם עדותי הגדולה הזאת עוד קטנה לי.
אכן יש שכר לאדם לחיות על-פני האדמה: יום אחד
וחג אחד עם סרתוסטרא יחד למדני לאהבה את
האדמה.

“האלה הם – החיים?” ככה חפצתי לדבר
אל המות. "כי-עתה אפוא הבו נא! הבו נא עוד
הפעם!

רעי, האין גם מחשבתכם כמוני? האם לא
תחפצו כמוני לדבר אל המות: " האלה הם – החיים?
כי-עתה הבו נא למען סרתוסטרא! הבו נא עוד הפעם!" – – –



כה אמר הנמאס בבני אדם – ומועד חצי
הלילה הקריב. ומה אתם חושבים כי בא אז והיה? –
כמעט שמעו בני אדם הנעלים את-דבר השאלה
ההיא, וידעו פתאם בנפשם כי נהפכו כלם וכי
התרפאו מחלים וגם ידעו מי האיש אשר מידו באה
להם כל-זאת: אז השתערו על סרתוסטרא בתודה רבה
וביראת כבוד ויתרפקו עליו וישקו את-ידיו איש
איש לפי דרכו, ויהיו אלה מפה משחקים ואלה
מפה בוכים. והקוסם הזקן רקד מרב שמחה; ואמנם
יש אשר מספרים כי מלאו אז היין המתוק,
ואולם אין-זה כי שבעתים מזה מלאוהו אז החיים
המתוקים וכל עמל נס ממנו. ויש אשר מספרים, כי
גם החמור רקד, כי לא לחנם השקה אותו הנמאס
בבני אדם יין. ואולי אמת כל הדברים האלה, או
אולי היו הדברים אחרים כלם; ואם גם אמת כי לא
רקד החמור בלילה ההוא, הלא נפלאות
אחרות ונשגבות נעשו אז והן
גדולות שבעתים מנפלאות חמור מרקד. ובכן יהי נא
כמשל סרתוסטרא המדבר כפעם בפעם לאמר:
“מה-בצע בכל זה!”







ב


וסרתוסטרא עמד ויהי כשכור בכל העת
אשר עשה הנמאס בבני אדם את מעשיו: אור עיניו
כבה ולשונו כבדה ורגליו פקו. ומי איש אשר ימצא
את משפט המחשבות אשר סערו בנשמת סרתוסטרא
ברגעים האלה? אכן היה למראה-עינים כמו איש אשר רוחו סר לאחור ואשר נחפז לפנים
ואשר היה במרחקים רבים וכמו “על ניר גבוה בינות
לשני ימים – ככתוב – ומתהלך כמו עב כבד בין
אשר-עבר ובין אשר-יהיה”. ואולם מעט מעט ובעוד
אשר בני אדם הנעלים תמכו בו בזרועותיהם שב
אליו רוחו ויעצור במו ידיו בעד המתרפקים ובעד
הנלחצים אליו ובעד הדאגים לו; ואולם דבר לא
דבר. ופתאם הפנה את-ראשו בחפזון כאיש אשר שמע
דבר ואחר-כן שם אצבעו למו פיו ויאמר:
“באו!”

וכרגע ותהי מסביב דממה חרישית;
ואולם ממעמקים נשמע בלאט צליל קול פעמון.
וסרתוסטרא הקשיב מאד, וכן עשו גם בני אדם
הנעלים, ואחר-כן שם שנית את-אצבעו למו פיו
וידבר שנית לאמר: “באו! באו! הנה חצות הלילה
הולך וקרב!” וקולו נהפך ויהי לאחר. ואולם
בכל-זה לא מש ממקומו. והדממה הלכה הלוך
וגדולה, הלוך וחרישית, וכל-אשר מסביב הקשיב, גם
החמור וגם חיות הכבוד אשר לסרתוסטרא, הם הנשר
והנחש, וגם המערה אשר לסרתוסטרא וגם הירח
הקר והגדול והלילה גם הוא. וסרתוסטרא שם
בפעם השלישית את אצבעו למו פיו ויאמר:

"באו! באו! הבו עתה ונהלך! הנה בא הרגע, הבו עתה ונהלך אל תוך הלילה!


 




ג


אתם בני-אדם הנעלים! הנה חצות הלילה
הולך ובא: הבו ואגידה באזניכם דבר, אשר הגיד
אותו הפעמון הישן הלז באזני גם אני –

– מה-חרש, מה-נורא ומה-לוקח לב!
ככל-אשר דבר אותו אלי זה הפעמון אשר
לחצות-הלילה, שמוצאותיו רבו שבעתים מכל
המוצאות את אחד האדם:

– כי עוד הלמות הכאב אשר בלב אבות
אבותיכם ספר במספר – אויה! אויה! מה יתיפח עתה!
מה יצחק עתה בחלומו! – זה חצות-הלילה העמוק מכל
עמוק וקדמוני!

הס! הס! הנה ישמע עתה דבר אשר יומם
שומה עליו להחריש, ורק עתה כשך רוח היום וכשך
גם כל השאון אשר ללבכם –

– עתה הוא נותן קולו, עתה הוא נשמע,
עתה הוא מתגנב לבוא אל תוך נשמות המקיצים
בלילה. אויה! אויה! מה-יתיפח עתה! מה-יצחק
עתה בחלומו!

– האין אתה שומע אותו מדבר אליך חרש
ונורא ולוקח לב, זה חצות הלילה העמוק מכל עמוק
וקדמוני?

בן-אדם, שמע!


 




ד


אללי לי! לאן חלף הזמן? האם לא נפלתי לתוך בארות עמקות? העולם ישן –



אויה! אויה! הכלב בוכה, הירח מאיר. טוב
לי למות, למות, מהגיד לכם את אשר לב-חצות-הלילה
אשר לי מחשב עתה.

הנה מתי. הכל חלף. הוי העכביש! מה
אתה אורג עלי? הדם חפצת? אויה! אויה! הטל יורד,
הרגע בא –

הרגע אשר קר יבואני וקפאון ואשר
ישאל וישאל וישאל: "מי האיש אשר עמד בו לבו
לכל-הדבר הזה?

– מי האיש אשר יהיה אדון לאדמה? מי-זה
יחפוץ לצוות לאמר: ככה עליכם לרוץ את דרככם,
אתם הנחלים הגדולים עם הקטנים!"

– הרגע הולך וקרב; הוי אדם: הוי האדם
הנעלה, שמע! הלא רק לאזנים חדות הדברים האלה,
הלא רק לאזניך אתה מה-ידבר חצות לילה העמוק,
מה?


 




ה


הנה אנשא, הנה נשמתי מרקדת. הוי
מלאכת היום! הוי מלאכת היום! מי האיש אשר יהיה
אדון לאדמה?

הירח קר, הרוח מחריש. אויה! אויה!
הכבר התרוממתם דיכם לעוף? הנה אתם מרקדים:
ואולם רגל איננה כנף.

אתם המרקדים החרוצים, הנה ערבה
כל-שמחה: נהפך היין לשמרים, היתה הכוס לקבעת,
הקברים מתלחשים.

לא התרוממתם דיכם לעוף: ועתה
מתלחשים הקברים לאמר: “גאלו נא את המתים! למה
יארך ככה הלילה? האם לא ינסוך עלינו הירח רוח
שכרון?”

אתם בני אדם הנעלים, גאלו נא את
הקברים, עוררו את הפגרים! אויה, למה זה תחפור עוד
התולעת? הנה קרוב הרגע, הנה קרוב הרגע לבוא –



הפעמון הומה, הלב רועש עוד, תולעת-העץ
חופרת עוד, זאת תולעת הלב. אויה! אויה! עמוק העולם
מתהום!


 




ו


עגב מתוק! עגב מתוק! אהבתי את צליל
קולך, צליל קול אנקה נסוך שכרון אשר לך! – כמו
ממרחקים רבים יעלה אלי קולך, הרחק הרחק, מתוך
נהרי נחלי האהבה!

אתה הפעמון הישן, אתה העגב המתוק!
כל כאב למינו קרע קרע בלבך, כאב אב, כאב-אבות,
כאב-אבות אבות; עתה פתח דברך ויהי בשל –

– בשל כמו בציר מזהב וכמו אחר-צהרים
וכמו לב-הבדידה אשר לי – ועתה אתה מדבר: העולם
גם הוא פתח ויהי בשל, הענב התאדם –

ועתה הוא שאל את נפשו למות, למות מרב אשר.

הוי אתם, בני אדם הנעלים. האם לא
תריחו את הריח הזה? הנה ריח נובע חרש עד הלום –



– בשם הנצח וריחו, ריח יין מזהב אדום ונעים ששנים מלא אשר ישן –

– אשר מות-חצות-לילה נסוך שכרון, אשר
יזמר: עמוק העולם מתהום, ועמוק מאשר חשב
היום!


 




ז


הרף ממני! הרף ממני! טהור אני מהיות
לך, אל נא תגע בי! האם לא היה זה-עתה העולם
שלם?

טהור עורי מהיות למגע לידיך. הרף
ממני, אתה היום העכור והתפל והנאלח! האם חצות
הלילה איננו בהיר ממך?

רק הטהורים יהיו אדוני האדמה, רק
הזרים עד-בלתי הודע, רק האמיצים, רק נשמות
חצות-הלילה, כי בהירים המה ועמקים מכל יום.

הוי יום! המגשש אתה אחרי? האחרי
אשרי אתה ממשש? העשיר אני בעיניך, אם בודד, אם
מטמון ואם מכרה זהב?

הוי עולם! האותי חפצת? הבן-עולם אני
לך? אם איש-שמים? ואם איש אלהים? הוי יום והוי עולם!
מה אתם תפלים –

– תהיינה נא ידיכם חרוצות שבעתים,
תפשו נא לכם אשר עמוק שבעתים ואסון עמוק
שבעתים, תפשו לכם אל, אך רק אל נא תתפשו
אותי:

– אסוני וגם אשרי עמקים, אתה היום
הנפלא, ואולם אינני אל ואינני שאול אשר
לאל: עמוק בו הכאב.


 




ח


כאב אלים עמוק שבעתים, אתה העולם
הנפלא, שלח ידך ותפוש לך כאב אלהים ולא אותי!
מה אני! רק עגב מתוק נסוך שכרון –

– רק עגב חצות-לילה, רק פעמון אנקה
אשר איש לא יבינו, ואשר שומה עליו לדבר באזני
חרשים, אתם בני אדם הנעלים, כי אין אתם מבינים
אותי!

חלף! חלף! – הוי נער! הוי מועד-צהרים! הוי
חצות-לילה! ועתה הנה בא ערב ולילה וחצות-לילה –
הכלב בוכה, הרוח –

– האין הרוח כלב! הנה הוא מיבב, הנה
הנה הוא נובח, הנה הוא בוכה. אויה: אויה! מה הוא
מתיפח עתה! מה הוא מצחק, מה הוא שאף ונושם
בכבדות, זה חצות-הלילה!

ועתה הנה הוא מדבר פתאם ברוח
שוקטת, זה המליץ השכור! האמנם האריך עד סור
שכרונו? אם האריך עד התרוננו כלו? אם שב ויעל
גרה?

– את כאבו יגר, בחלומו יגר, זה
חצות-לילה העמוק והקדמוני, ושבעתים מזה יגר
את תענוגו, כי גם בהיות הכאב עמוק מאד, התענוג
עמוק מכאב הלב.


 




ט


גפן אתה לי! על-מה אתה מהללני? ואני
הלא זמרתיך! אכזר אנכי, ועתה אתה זב דם: מה
אתה מהלל את אכזריותי נסוכת השכרון?

“כל-אשר שלם, כל-אשר בשל – הולך
למות!” כן דברת. ברוכה, ברוכה את המזמרה!
ואולם כל-אשר לא בשל חפץ חיים: הוי כאב!

הכאב אומר: “גוע! הרף הכאב!” ואולם
כל-אשר כאב חפץ חיים, עד היותו בשל ועלז ונכסף –



– נכסף לכל-רחוק ולכל-נעלה ולכל-מאיר.
“יורשים חפצתי – כה יאמר כל-אשר כאב – בנים
חפצתי, לא אותי חפצתי” –

ואולם התענוג לא יחפוץ יורשים ולא
בנים – התענוג חפץ רק את נפשו; חפץ נצח, חפץ לשוב,
חפץ היות-כל-דמה-נצח.

הכאב אומר: “השבר וזוב דם, אתה הלב!
לכי, את הרגל! עופי, את הכנף! הנשא, הכאב!” –
עלה אפוא! העלה. הוי לבי הישן! הכאב אומר:
“גוע!”


 




י


אתם בני-אדם הנעלים, מה תדמו לכם? הנביא אמת אנכי! אם חולם חלומות? אם שכור? אם פותר חלומות? אם פעמון חצות-לילה?

אם אגל טל? אם אד וריח אשר לנצח? האם לא
שמעתם אותי? האם לא הריחותם אותי? הנה זה-עתה
נהפך העולם ויהי שלם; גם חצות-לילה היה צהרים –



גם הכאב היה תענוג, גם קללה ברכה, גם
לילה שמש – לכו לכם או שמעו ובעו: גם חכם
פתי.

האמרתם מעודכם לתענוג “כן”? הוי רעי,
כי-אז אמרתם “כן” גם לכל-כאב. כל-ענין תחת
השמש אחוז וקשור ועורג איש לאחיו –



– אם חפצתם מעודכם כי הפעם האחת
תהיה פעמים. אם דברתם מעודכם: “מצאתי חן
בעיני, אשר! חיש, הרגע!” כי-אז חפצתם אשר הכל
ישוב!

– הכל ישוב שנית, הכל נצח, הכל אחוז
וקשור ועורג איש לאחיו – ככה אהבתם את
העולם.

– אתם בני הנצח אהבתם אותו נצח
ובכל-עת: וגם לכאב אמרתם: גוע ואחרי כן שוב
שנית! כי כל-תענוג ישאל לו – חיי נצחים!


 




יא


כל-תענוג ישאל לו – חיי נצחים אשר
לכל-ענין: ישאל לו דבש, ישאל לו שמרים, ישאל לו
חצות-לילה נסוך שכרון, ישאל לו קברים, ישאל לו
נחמת דמעות קברים, ישאל לו אדם ערב מזהב –

– מה לא ישאל התענוג לנפשו! צמא הוא
ונלבב ורעב ונורא ומחריש שבעתים מכל כאב;
את-נפשו הוא שאל, את-קרבו הוא נושך, טבעת הרצון
סובבת בו –

– חפץ הוא אהבה, חפץ שנאה, עשיר הוא רב
מדי, מתנות יתן, יהבו ישליך החוצה, על הפתחים
ישאל כי יקח לאיש, ברכת תודה יתן לאשר יקח
אותו, חפץ הוא כי ישנאהו –

– עשיר התענוג עד-כי צמא הוא לכאב,
לשאול, לשנאה, לחרפה, לכל-אשר מום בו, לעולם –
כי העולם הזה הלא ידעתם אותו!

אתם בני-אדם הנעלים! אליכם הוא ערג,
זה התענוג, השובב וגם הנעים – ערג הוא לכאבכם,
אתם לא-מצליחים! ללא-מצליחים יערוג כל-תענוג
נצח.

כי כל-תענוג חפץ את נפשו – כי על-כן
חפץ הוא גם כאב לב! הוי אשר, הוי כאב! השבר, הלב,
אתם בני-אדם הנעלים, למדו נא את-זה ודעו:
התענוג ישאל לו חיי נצחים –

– התענוג ישאל לו חיי נצחים אשר לכל-דבר, מעמקי, מעמקי חיי נצחים!

 


יב


הלמדתם אפוא את-שירי? החדתם את
שאלתו? העלו! הרומו, אתם בני-אדם הנעלים! שירו
נא לי אפוא את שיר המקהלים אשר לי!

שירו נא לי אפוא במו פיכם את-השיר אשר
שמו “עוד הפעם” ואשר רעיונו, “לנצח נצחים” – שירו
נא אתם בני-אדם הנעלים את שיר המקהלים אשר
לסרתוסטרא!

בן אדם, שמע!

מה ידבר חצות-לילה העמוק, מה?

"ישנתי, ישנתי –

"מחלומי העמוק פתאם התרוננתי: &gt; –

"עמוק העולם מתהום,

"ועמוק מאשר חשב היום

"עמוק בו הכאב –

"והתענוג – עמוק מכאב הלב:

"הכאב אומר: גוע!

“אך כל-תענוג ישאל לו חיי נצחים &gt; –”

" מעמקי, מעמקי חיי נצחים"


  

האות


ויהי בבקר אחרי הלילה הזה
וסרתוסטרא השתער מעל-משכבו ויחגור את-מתניו
ויצא ממערתו, והוא להט וחזק כשמש-בקר היוצא
מאחרי הרים אפלים.

והוא מדבר כאשר דבר לפנים פעם אחת
לאמר: "אתה הככב הגדול! אתה עין האשר העמקה! גם
אשרך כלא-היה, לולא אלה אשר להם אתה מאיר!

ואם המה עודם סרוחים בחדריהם בעוד
אשר אתה כבר באת ואת מתנותיך אתה נותן ומפזר:
מה-תקצוף כלמתך הגאה על-כל זאת!

הבה הנה הם ישנים עוד, אלה בני-אדם
הנעלים ואני ער; לא אלה לי אפוא רעים מקבילים! לא
להם יחלתי פה בהרי אלה.

אצא נא לפעלי וליומי. ואולם הם לא
יבינו מה האותות אשר לבקרי; צעדי – לא להם היה
לקול מעורר:

עוד הם ישנים במערתי, עוד חלומם שותה
משירי השכורים. ואולם את האזן אשר תאזין לי –
את האזן המקשיבה יחסרו יצרי בשרם."

– את הדברים האלה דבר סרתוסטרא אל
לבו מדי עלות השמש. אז הביט השמימה כשואל,
כי שמע ממעלה את הקול העז אשר לנשרו. "הבה! –
קרא השמימה – ככה ישר וככה יאתה לי. הנה ערות
חיותי, כי ער גם אני.

נשרי ער ונותן כמוני כבוד לשמש.
בפרסות נשר הוא טרף את האור החדש. אתן לי חיותי
המקבילות; אתכן אהבתי.

ואולם עוד חסרתי את בני-האדם המקבילים!" –



כה אמר סרתוסטרא; ופתאם והנה קול
במרום כקול מחנה צפרים אשר לא יספרו מרב והם
מתעופפים ומתגודדים סביב סביב – והמון משק
הכנפים מסביב לראשו גדול וחזק עד-כי סגר את
עיניו. ואף אמנם ירד עליו כמו עב, הוא עב אשר
כחצים יבוא ונתכים על-פני אויב. ואולם היה העב
רק עב אהבה וכמו נתך על ראשו רע חדש.

“מה-זה נעשה עמי?” חשב סרתוסטרא
בלבו המשתומם ויצנח לאטו על האבן הגדולה
אשר עם פתח מערתו. ויהי כאשר נסה לגשש
בידיו מסביב לו ממעל לו ומתחת לו לבעבור עצר
בעד בעלי-הכנף, המתרפקים עליו, אז באו לו
נפלאות עוד גדולות שבעתים: כי אחזה ידו פתאם
בסבך-שערות עב וחם, וברגע ההוא והנה גם קול
שאגה עלה באזניו – שאגת אריה ארכה ורכה.

וסרתוסטרא אמר: “הנה האות הולך ובא”
ולבו נהפך. ואמנם כשוב האות להיות בהיר, וירא
והנה חיה עצמה וצהבה רובצת לרגליו ואת ראשה
שמה על-ברכיו ותתרפק עליו ולא הרפתה ממנו
מרב אהבה, ותהי כמו כלב אשר שב וימצא את אדונו
הראשון. ואולם גם היונים לא המעיטו בקנאת אהבתם
מן האריה; והיה כפעם בפעם בהתעופף יונה קלה
על-פני אף הארי, אז יניע הארי את ראשו והוא
משתאה ומשחק.

ולמראה כל-זאת לא דבר סרתוסטרא
בלתי-אם את הדבר האחד לאמר: "הנה בני קרובים,
הנה בני " – ואחר כן החריש. ואולם לבו פתח
ומעיניו נטפו דמעות ותרדנה על כפות ידיו. והוא לא
שם לב עוד לכל-דבר וישב ולא ידע מה ולא נע ולא
עצר עוד בעד החיות. והיונים התעופפו הנה והלום
ותשבנה על כתפיו ותתרפקנה על שערותיו
הלבנות ולא עיפו מהתרפק ומעלז. והאריה החזק
לקק בלי הרף את-דמעותיו אשר ירדו על כפות ידי
סרתוסטרא וישאג ויהמה רכות. ככה עשו החיות. –



והדברים האלה האריכו עת רבה ואולי
רק עת קצרה, כי באמת אין עת לדברים כאלה על-פני
האדמה. – בין כה וכה ובני-האדם הנעלים אשר
במערת סרתוסטרא הקיצו, אז התכוננו יחדו להיות
למסע אחד, לבעבור צאת לקראת סרתוסטרא לברך אותו
ברכת בקר. כי ראו בהקיצם והנה אין עוד
סרתוסטרא בתוכם. ויהי בצאתם את המערה וקול
שעטת צעדי רגליהם עובר לפניהם, והאריה נלפת
פתאם בחזקה ויפן בן-רגע מסרתוסטרא ויגיח
בקול שאגה גדולה לעמת המערה; ובני-האדם
הנעלים כשמעם את קול השאגה ויזעקו כלם קול
זעקה גדולה פה אחד וינוסו ויעלמו כרגע.

וסרתוסטרא כלו נפעם ומשומם
ויתנשא מעל מקומו ויבט על סביבו ויעמוד
משתאה וישאל את לבו ויתבונן – ויהי לבדו.
אז שאל בלאט: “מה-זה שמעתי? מה-זה נעשה עמי
זה-עתה?”

וכרגע שב אליו רוח זכרונו ויבן פתאם
את-כל אשר נעשה מאז היות תמול ועד היום. אז אמר
ויחלק בידו את-זקנו: "הלא פה האבן, הלא עליה
ישבתי אתמול בבקר, ופה נגש אלי נביא האמת ופה
שמעתי בראשונה את קול הזעקה, אשר שמעתיו גם
זה עתה, את קול זעקת השבר הגדול.

הוי אתם בני-אדם הנעלים, הלא זה היה
שברכם אתם אשר נבא אותו לי אתמול בבקר נביא
האמת הזקן –

– אל שברכם חפץ להשיא אותי
ולנסותני: הוי סרתוסטרא – דבר אלי – הנה אנכי
בא, לבעבור השיא אותך אל פשעך האחרון.
וסרתוסטרא קרא: "אל פשעי האחרון? וישחק
ויתקצף על המלה אשר במו פיו דברה. “מה-זה
נשאר לי עוד אם לא פשעי האחרון?”

וסרתוסטרא נשקע שנית אל תוכו וישב
וישב על האבן הגדולה ויעמק לחשוב. אכן פתאם
השתער ממקומו –



ובקול זעקה קרא: "החמלה! זאת החמלה על
האדם הנעלה! ופניו נהפכו ויהיו לברזל. "הנה
כן: הדבר הזה – הלא בא יומו! מכאובי עם חמלתי –
מה-יתנו ומה-יוסיפו? האשר אבקש? הלא רק את-פעלי
אנכי מבקש!

הבה! הנה בא האריה, בני קרובים, סרתוסטרא בשל, רגעי הגיע: –
הנה הבקר בקרי אני, יומי אני
הגיע: עלה, עלה אתה מועד-הצהרים הגדול!" – –



כה אמר סרתוסטרא ויעזוב את מערתו.
והוא להט וחזק כשמש-בקר היוצא מאחרי הרים
אפלים.


 





קץ כה אמר סרתוסטרא









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3951