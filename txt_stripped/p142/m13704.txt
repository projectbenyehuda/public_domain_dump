


	
	הסוחר
	








דמי־נא בנפשך, אמי, כי את נשארת לשבת בית
ואני קם לנסוע לארצות נכריות.

דמי־נא בנפשך, כי סירתי נכונה במורד והיא
עמוסה ומלאה.

ועתה, אמי, ביני־נא היטב בדבר בטרם תעני
והגידי לי מה עלי להביא לך בשובי?





אמי, החפצה את בצרורות צרורות זהב?

הנה שם על־גדות נהרות הזהב מלאים השדות קציר
זהב.

ובצללי נתיבות היער נוטפים פרחי השמפה זהב
עלי ארח.

את־כל־אלה, את־כל־אלה אלקט למענך במאות מאות
סלים.





אמי, התחפצי בפנינים אשר גדלן כנטפי הגשם
בסתו? כי־עתה אעברה־לי עד־אי הפנינים.



שם תרעדנה הפנינים לאור בקר משכים על־פני
פרחי הנות והפנינים תשתפכנה על־פני הדשא,
והפנינים תטופנה על־פני החול ברביבי גלי הים
השובבים.





ולאחי אביא צמד סוסים אשר כנפים להם לעוף בהן
השמימה.

ולאבי אביא עט־קסם אשר יכתוב את־הדברים מאליו
והוא לא־ידע.

ולך, אמי, שומה עלי להביא את־הארגז ואת־האבן
היקרה אשר ערכה כערך הממלכות אשר לשבעה
מלכים.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13704