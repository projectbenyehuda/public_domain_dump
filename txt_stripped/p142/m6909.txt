


	
	תועים באויר ושטים
	




תועים באויר ושטים חוטי שלהי-קיץ



לבנים ודקים,



קרעי נשמה אחרונים של-קיץ תם לגווע –



וגם הם נמקים.

תועה אני והולך. איזה שמש שומם



במרום לוהט.



מן הכפר בתוך הבקעה מתמר קיטור לבן,



ונדף ורוהט.

הוי אלי אלי! ולי הן היה קיץ



והיתה נשמה –



וקרעים, אחד אחד, אל-האויר הוצאתיה,



מעט פה, מעט שמה.

ועתה המה תועים, ואיה לא ידעתי,



חוטים חוטים דקים –



ויד מי תקבצם לי? ומי מקורם יכיר?…



וגם הם נמקים.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6909