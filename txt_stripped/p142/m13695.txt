


	
	העבים והגלים
	








אמי, העם השוכן בעבים קורא לי –

"משעשעים אנחנו מאז קומנו בבקר ועד־כלות היום;

משעשעים אנחנו עם־זהב השחר, משעשעים אנחנו
עם־כסף הירח".

ואני שאלתי: “איך־זה אוכל לעלות אליכם?”

והם ענו: “לך ובא עד־קצה שפת האדמה, הרם את־ידיך
השמימה, אז תעלה אל־תוך העבים”.

“הנה אמי מחכה לי בבית”, אמרתי. “איך־אוכל
לנטשה ולבוא?”

אז ישחקו לי ועל־פני יחלפו משם והלאה.

ואולם ידעתי, אמי, שעשע נחמד מזה שבעתים.

אנכי אהיה לך לעב ואת תהיי לי לירח.

אנכי אכסך בשתי כפות ידי ועלית־קיר ביתנו
תהיה לנו לתכלת שמים.





העם השוכן בגלים קורא לי –

“מרננים אנחנו מן־הבקר ועד־הערב, נוסעים אנחנו
הלוך ונסע, ואין אנחנו יודעים לאן אנו הולכים”.

ואני שאלתי: “אבל איך אבא אליכם לארח עמכם?”

והם ענו: “לך ובאת עד־קצה שפת הים ועמדת שם
והיו עיניך סגורות היטב, ונשאו אותך הגלים
עמם”.

ואני אמרתי: “הן אמי דרשת לי תמיד בבית בהיות
הערב – ואיך אוכל לנטשה ולבוא?”

אז ישחקו לי, ירקדו ויחלפו על־פני משם והלאה.

ואולם ידעתי שעשע טוב מזה שבעתים.

אנכי אהיה לך לגל ואת תהיי לי לחוף ים זר.

ואנכי אתגלגל הלוך והתגלגל, הלוך
והתגלגל, הלוך והתגלגל, ואל־חיקך אנפץ
בשחוק.

ולא ידע איש במלא כל־הארץ איה אנחנו שנינו.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13695