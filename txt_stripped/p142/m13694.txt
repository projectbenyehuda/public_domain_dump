


	
	החזה בכוכבים
	








אני רק דברתי לאמר: “אם־יעלה בערב הירח המלא
ועגל וישתרג בסבך שריגי עץ הקדם הזה,
היוכל איש לצודו?”

אבל דדי1 שחק לי ויאמר: “רק הנבער אתה
מכל־הנערים אשר ראיתי מעודי ועד־כה. רחוק הירח
ממנו עד־למאד, ואיך יוכל איש לצודו?”

ואני אמרתי: “דדי מה־נואלת! אם־יש כי אמנו
תביט אלינו מחלונה ותצהל אלינו לעת שעשענו
את־שעשעינו, האמר תאמר: רחוקה היא?”

אבל דדי אמר: “רק ילד פתה אתה! אי־מזה תקח לך
רשת גדולה למדי לבעבור צוד בה את־הירח?”

ואני אמרתי: “הן לא יבצר ממך ללכדו בעצם
ידיך?”

אבל דדי שחק ויאמר: “אכן הנבער אתה
מכל־הנערים אשר ראיתי מעודי ועד־כה. הן לו קרב
לגשת, כי־עתה ראית מה־גדול הירח”.

ואני אמרתי: “הוי דדי, מה־רבו ההבלים אשר יורו
בבית־ספרך! אם־יש כי תט אמנו את־ראשה אלינו
לנשק־לנו, היראו פניה אלינו גדולים למאד?”

אבל דדי רק באחת: “אכן ילד סכל אתה!”













אחי הבכור  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13694