


	
	ארח ילדים
	








לו רק חפץ הילד, כי־עתה התעופף ברגע הזה
השמימה.

אכן לא לחנם הוא כי־אין עם־נפשו לעזבנו.

אהב הוא להרגיע ראשו בחיק אמו ועד־עולם לא ימצא
און בלבו להסב את־עיניו מנגדה.





יודע ילד כל־דברי חכמה למיניהם, אף־כי רק מעטים
האנשים על־פני האדמה היודעים את־פשרם.

אכן לא לחנם הוא כי־אין עם־נפשו לעולם לדבר.

כי אחת היא אשר תשאל נפשו –: אשר ילמד את־דברי
אמו מעל שפתי אמו. לכן מביט הוא אל־נכחו תמיד
בלבו התם.





היו לילד אוצרות זהב עם־פנינים לרב, ובכל־זה בא
אל־פני האדמה הזאת כמו רש.

אכן לא לחנם הוא כי־בא ככה והוא מתחפש.

האביון הקטן הזה, הערום והנחמד, מתנכר אלינו
לאמר: רק באין־עוזר הוא כלו, לבעבור יוכל לקבוץ
על־יד את־עשר כל־אהבת אמו.





היה הילד חפשי לנפשו מכל־אסור בארץ אשר־שם
הירח הקטן העלה.

אכן לא לחנם הוא כי־מאס בחפשתו.

יודע הוא, כי־יש מקום לחדוה באין־קץ בפנה קטנה
בלב אמו וכי מתוק מחפשה שבעתים להיות שבוי
ונלחץ אל־בינות לזרועותיה הנחמדות.





לא ידע הילד מעולם לתת בבכי קולו. היה משכנו
בארץ השלוה השלמה.

אכן לא לחנם הוא כי־אוה לו את־שפך הדמעות.

הן בשחוק אשר על־פניו הנחמדים ימשך את – לב
אמו הנכסף אליו, אבל קולות בכיו המעטים על־דבר
מצוקותיו הנקלות ארגות את־החבל הכפול אשר לחמלה
ואהבה יחד.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13685