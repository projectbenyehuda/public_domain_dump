


	
	הנשיקה
	




מה רב הענג הצפון בנשיקות שפתים

עת התלכד יחדיו לבבות שתים [שנים],

ועינים עורגות נשואות ברב-תשוקה ותאוה, –

אז רק אז יגדל כח האהבה

ושפה אל שפה תתאמץ ברב-כח.

מי יתנני להתענג ככה מאין מנוח.

ועת פנים אל פנים חברו

והידים אחת בשנית נקשרו

ולבבות שתים בעז דופקות

וזרועות סוגרות וחובקות, –

אז כל לבב ימס כדונג,

כל תאוה ראוה רק זה הענג.

ועת רוחי בי ימוג בה לצקת,

עת נפשי אל נפשה משתוקקת,

וגם היא בת-עדן אלי תביט בתשוקה, –

האח, מה אז הנשיקה מתוקה!

ומי יוכל לתאר בנפשו, מי יוכל לדעת

איך ארוה עסיס עת ידי על לבה נוגעת.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5062