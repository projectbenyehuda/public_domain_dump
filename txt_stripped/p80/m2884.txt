


	
	עוד רעיון
	




אם לכתב אומר אזי בל איעף ולא ארגעה;

וטרם כלותי תבלה עטי הנהלאה.

כי עשתונותי גאו ואת לבי מלאו,

ואחרים יבואו אם אלה נסעו.

כי לא מצער הדבר, לא קל הערך

להפרד מאהובתו ולנסע בדרך.

היש לתאר אי-מנוחתי וצוקת לבי

אם כל פרחי תענוגותי נקטפו באבי,

ואם כה הממתני אהבתי ונפשי נקשרה,

אם יש מכאוב כמכאובי, היש דמיון לצרה?

אך מה אועיל במליצתי בשפה לנאמנים,

מה אועיל בבכי וצעקה בשיר ורננים?








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2884