


	
	קדושה
	




גבהי שמים / לך כסא כבוד,



וגבולות ארץ / הדם מלכות וכבוד –



אלה יעידו / את כל הכבוד,



ואלה יגידו / למי זה הכבוד:



אדני צבאות הוא / מלך הכבוד!





גבהי שמים / חצובי אש ורוח,



הרוח באש / והאש ברוח,



הלהב לברק / ולעוף הרוח,



הכרוב למרכב / נכון לכל רוח,



זבדם טוב זבד: / שכם אחד לעבד!





וגבולות ארץ / יבשת ומים,



עבדה לך רבה / ורחבת ידים,



כי יד המלכות / מכל אגפים,



מעמקי ארץ / ומרום שמים –



רק אתה תעמד / והם יאבדו אבד!





גבהי שמים / אימים ילהבו,



לפני הכבוד / לנצח נצבו,



והתנוצצו ורצו, / והתפלצו ושבו,



וקרא זה אל זה / להקדישו ונבו:



בני אלים הבו / לאדני כבוד!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/9028