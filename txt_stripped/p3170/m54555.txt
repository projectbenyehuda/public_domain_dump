


	
	היא
	




אורירית ותכלכלת

בת־שחוקה אלי; ברך

היא חוננת, כמיחלת

כי אפרץ בנהי ארך.





ועוד זאת: פתאם חומקת

נעלמת ומשאירה

לזות עין מתנמקת,

חזיון־רוח כה נורא!





אל נא תשאלו: מי? אי היא?

למה תיסרוני שוא?

אל תקשו: בת־חלומך היא?

כי אמרתי: הן ולאו!





בת־שירי היא הסוררת,

אל תרצו להכירה.

כל טרחה היא מיתרת:

לעצמי לא נהירה!





כברק־רגע היא אורחת,

מדהימה לבי עד גמר,

מבהיקה אך חיש פורחת:

רהב עין מה נמהר!





ובנטשה אותי, חלכה,

עגל רך ומיתם,

אבקש שביל בו אלכה –

איך אגיע להתם?…





אחלה, כי שוב תופיע,

על ברכה אצנח אז אט,

ואמר: אכן אדעה

כי תשובי עוד מעט!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54555