


	
	אלדד ומידד
	




ובנוח הרוח ועל שניהם ירד

וילהב לבותם וילהט נשמותיהם

ויפעם את רוחם ויאצל עליהם –

ויתפעמו אלדד ומידד.





אין עוד כמרדות בעם שנדד,

באנשים שקברו במדבר שנותיהם,

בני עבדות מאבות אבות אבותיהם –

רק בכח עליון לא יצאו אלי שמד!





זה עם־אלהים אמנם עם קשה־ערף,

מה רבו פגריו לפי עיט, עורב!

אך במרדם אלדד ומידד.





וברוחם הלאה בנשמת־החרב

זיק־מרד היה עוד כואב וצורב,

שקוה התלקח למדורה – לאש־עד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54557