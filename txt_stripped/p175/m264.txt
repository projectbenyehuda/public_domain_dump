


	
	אל לב-האבן
	




– ואל לב-האבן, לב חלמיש



אמר אדני:



הצתי בך אש אוכלה אש,



ואתה – קר היית;



יריתי בך חצי אורה,



ואתה – לא ראית;



הרעמתי עליך כל רעמי-הזעם,



ואתה לא שמעת;



הרעשתי תחתיך כל מצוקי הארץ,



ואתה לא נבקעת;



הזרמתי עליך ים-דמע חם,



ואתה לא רכות;



הריקותי עליך אוקינוס-הדם –



ולא נמסות;



ואשי עוד תוקד – ולא התפוצצת,



והדם עוד רותח – ובו התרחצת.

לכן כה אמר אדני:



הנני הנני עליך הפעם!



וחצבתי לי אני



מכל להבי תפת וחזיזי הרום



וברקי-אבדון של אחרון היום



מטה-רשע אים,



פטיש זעם ושד,



וטבלתיו בתהום-דם וביקוד –



ונקמני!

והונף בחזק זה פטיש-הפלא,



וממך יוציא ניצוצות לרבבות,



וחצב אש לוהט, וחצב להבות



ממך אבן-קרח, חצוב ופוצץ



עדי תתפוצץ.



ופרץ אז ממך זרם דם,



דמך הוא החם –



ויצא אז אחרון ניצוציך,



ונפל ורוה מדמך.

תרס"ג







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/264