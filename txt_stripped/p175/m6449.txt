


	
	שיח השושנים
	



שיח השושנים / מקס נורדאו, תרגם שמואל ליב גורדון

  

אגדה, אשר ספר מקס נרדו למקסה בתו הקטנה

  

בגננו היפה יש שיח שושנים יפה ונחמד מאד. אך החוחים המנולים צומחים עליו סביב שורטים פעם בפעם את אצבעותיך הקטנות עד זוב דם, בשעה שאת רוצה לקטף לך ממנו פרח אחד קטן.

הוי, מה רע הוא השיח הזה! – את קוראה בכעס, ופעם אחת גם הכית אותו במקל קטן.

ואולם אל נא תדברי כדברים האלה, מקסה יקירה; לו ידעת ממה זה צמחו החוחים הדוקרים האלה על השיח, הלא אמרת גם את, כי לא רע הוא השיח הזה, אך טוב הוא, בתי, טוב מאד.

הזוכרת את, קטנתי את הערבים היפים בחדש מי, בעת אשר ישבנו כלנו בגן, והירח האיר עלינו ממעל, והשושנים נתנו ריח כל כך נעים מסביב, ובעשב הזהירו תולעי יוחנה הקטנים, והזמירה שרה אז על אחד העצים? הזוכרת את את הערב ההוא ואת שירת הזמירה ההיא?

והזמירה שרה שירה כל כך עצובה, כל כך עצובה, כאילו התאוננה, כאלו בכתה מר; ואת, שמעת, בתי, ותעצבי מאד, גם שאלת אותי בחמלה:

– מה זה היה שם לצפור הקטנה, כי שרה היא כל כך בעצב?

עתה יש לי פני, בתי, הערב גדול; הבה אספרה נא לך את הכל:

היה היתה זמירה אחת יפה; היא אם אמם הזקנה של כל הזמירים והזמירות אשר בארץ הזאת. הזמירה הזאת. הזמירה הזאת התעופפה הנה מארץ ישראל החמה. חם מאד היה לה שם ותבחר לגור בארץ הזאת בצל ובקרירות נעימה.

אז החלה הצפור היפה לבקש לה מקום לשבת בו. ותעף לה מעל האחו, ותרא ביערים, ותשט בכל הגנים הגדולים לתור לה מקום טוב לקן, אשר חפצה לקלע לה. ראו העצים ביערים ובגנים את הצפור הנחמדה ההיא, וישמחו לקראתה ויציעו לפניה את עפאיהם הרעננים.

באי נא, זמירה, באי ושבי אתנו! – קראו לה העצים מסביב, – בצל ענפינו תחסי, תנוחי ויטב לך.

כלם חפצו, כי תשב הזמירה אתם, יען כי שרה אז שירים כל כך יפים, כל כך עליזים, עד כי לא שבעו העצים משמע ומהתענג עליהם כל היום והערב; לקול זמירתה הנפלאה התלחשו העלים דומם-דומם וירעדו מרב ענג.

אך הזמירה לא בחרה בענפי כל העצים האלה; בכל אחד מהם מצאה איזה חסרון, איזה דבר אשר לא מצא חן בעיניה. ותוסף לבקש לה מקום אשר ייטב לה.

לסוף באה עד שיח השושנים הזה אשר בגננו. השיח הזה לא היה גבוה יותר מדי, אף לא שפל יותר מדי; ענפיו לא רבים אך די צל לו בעדה; כל עוף כנף לא גרה עליו מלבד חסילי זהב קטנים אחרים, אשר  טילו להם במנוחה על ענפיו. והשיח מכסה כלו בפרחים נפלאים, מראהו כל כך נעים, ואף חוח דוקר אחד לא היה עליו,­ את בתי יכלת אז לשלח את ידך אל כל פרח אשר בחרת לך וידך לא נשרטה.

הצפור שמחה מאד, כי מצאה מקום כל כך טוב לקנה, מרב שמחתה השתפכה בשירה כל כך עליזה, כל כך נעימה ונפלאה, עד אשר התעוררו כל הגביעים הרבים ויפקחו את עיניהם היפות; ובין לילה התכסה השיח בהמון שושנים ופרחים ויהי לפלא…

ולא התמהמהה הצפור המאשרה, ותחל לבנות לה את קנה על אחד מענפי שיח השושנים. ולא עברו שני ימים, ובצל העלים הרעננים עמד הכן קן קטן, עגל ורך. והוא רפוד כלו מבפנים בנוצות ובעשבים רכים, מסביב נשקפו אליו באהבה שושנים חורות-ורדות נותנות ריח נעים.

ולא ארכו הימים ובקן היפה הזה היו כבר ביצים קטנות, והזמירה רבצה יום ולילה, יום ולילה על הביצים עד אשר יצאו מהן אפרוחים קטנים מאד, רכים כרך הנוצה ויפים כעלה פרח, ועינים להם שחורות וחרטומים להם כתמים, והם פוערים את חרטומיהם ומצפצפים אט אט.

האם המאשרה היתה מלאה שמחה וגיל למראה אפרוחיה הקטנים אלה; שלשה היו אפרוחיה, הזמירה האם שרה להם שירי הערש היותר נעימים.

ומכל היערים והגנים התעופפו ונקהלו כל הצפרים השונות, ותבאנה ותשבנה על ענפי השיחים הקרובים ותתענגנה על זמירות האם הצעירה, ותשמענה ותמחאנה כנף, כי כפים אין לצפרים.

ואולם לא רחוק משיח השושנים עמד בית חומה גדול, ובבית הזה גרה חתולה אפורה – חיה מנולת, ועינים לה ירוקות, ושפם לה ארך ודוקר וצפרנים חדות מאד. כל יושבי הבית שנאו את החתולה תכלית שנאה על גנבותיה הרבות ועל כל תועבותיה. ולא מצאה החתולה את לבבה להראות ביום לעיני השמש, פן יראוה הכלבים וקרעוה לגזרים, או פן תפגשנה אותה המשרתות ושפכו עליה מים רותחים; על כן ישבה לה כל היום במרתף האפל, אך בלילות האפלים יצאה משם לגנב ולגזל ולעשות כל דבר תועבה.

ויהי בשבת החתולה הרעה הזאת במרתפה ותשמע את השירה הנעימה, אשר שרה הזמירה בקנה היפה ותכעס מאד; כי כן יכעסו הרעים תמיד, בשמעם איזה דבר טוב. שריקת העכברים, אשר ארכה כל היום ליד מארותיהם, נעמה לחתולה הרבה יתר מן השירה הנעימה והרכה, השירה המלאה גיל ואשר של הזמירה-האם המישנת את אפרוחיה.

ויהי היום ותתגנב החתולה ותעל ממרתפה; ויהי כאשר יראה פן יראוה, ותזחל בתוך העשב הרענן אשר בגן, עד בואה לפני שיח השושנים. אז נשאה את עיניה הירוקות למרום ותרא את הקן הקטן ואת שלשת האפרוחים הקטנים את האם היפה המרחפת עליהם.

– הו, הו! – דובבה החתולה לנפשה, – אלה הם אפוא האורחים הלא-קרואים ההומים ושרים פה, כאלו אך לבדם הם בתבל! חכו נא לי, אני אני אלמדכם דעת ומוסר וידעתם איך להפריע מנוחת ישרים, לבל יוכלו גם לישן מעט אחרי ארחת הצהרים.

ובלב חרד מאור היום שבה החתולה אל מרתפה האפל.

שם שכבה לה בפנה, אשר על יד המבוא, ותחכה לחשכת הלילה, למען אשר תוכל לעשות את מזמתה הרעה.

ויהי ערב; והחתולה יצאה שנית בלאט מן המרתף בצעדים קלים, אשר לא ישמעו, קרבה אל שיח השושנים ותבט למעלה. הזמירה-האם התעופפה לפנות ערב, כדרכה תמיד, לאסף תולעים קטנים וזבובי לילה לעשות מהם מטעמים לאפרוחיה הרעבים; והמה ישבו בקן הרך; ויצפצפו בשמחה איש אל אחיו על דבר ארחת הערב הטובה, אשר תביא להם אמם בעוד רגעי מספר. יודעים הם, כי לא תתמהמה הרבה, ועוד מעט ושוב תשוב אליהם.

פתאם ומפתח הקן נשקף אליהם ראש גדול ונורא עם עינים ירוקות ומבריקות כאש ושפם גדול ונורא. זאת היתה החתולה האפורה, אשר טפסה לה קל מהרה על הגזע החלק של שיח השושנים, ותתנפל פתאם על האפרוחים; והאפרוחים הקטנים נבעתו מאד, עד אשר לא יכלו גם לצעק מרב פחד. וברגע אחד קפצה עליהם החתולה הרוצחת ותחטפם אחד אחד בצואריהם הרכים ותמלק את ראשיהם ותשלך את שלשתם לארץ. אז קפצה גם היא אחריהם ארצה והכינה את עצמה לאכלה שם תחת השיח.

ועורבים אחדים ישבו אז על האוג 1הקרוב אל השיח ויראו את מעשה הרצח; אך הדבר הנורא הזה נעשה כל כך מהר, עד אשר לא יכלו להפריעהו. עתה התנפלו בקרקור גדול על הרוצחת ויחלו להכותה בחרטומיהם בשצף קצף עד אשר היתה אנוסה להמלט על נפש אל תוך המרתף האפל; והאפרוחים הטרופים נשארו על הארץ תחת השיח.

עברו רגעי מספר והזמירה-האם שבה אל קנה – בחרטומה מאכל טוב לאפרוחיה. ומה מאד נבהלה בראותה את הקן ריק, אין בו אפילו אפרוח אחד. היא הפילה מחרטמה את הצידה אשר הביאה ותקרא ביאוש מר;

– ילדי! איכם? ילדי!

העורבים התעופפו אליה בחמלה רבה, ולאט לאט ובזהירות ספרו לה את האסון הנורא, אשר קרה את בניה. וגם הראו לאם האמללה את המקום, אשר האפרוחים הטרופים מוטלים שם על העשב. והזמירה הנואשה ירדה על הארץ ותכס עליהם בכנפיה ותבך בכי מר, וכה ישבה זמן רב ולא יכלה להפרד מהם, עד אשר באו החפושיות הטובות, אשר יקראו להן “קברניות”, ותשאנה את האפרוחים הקטנים אל הקברים אשר חפרו להן.

זאת היתה הלויה יפה: כל החפושיות אשר בגן, כל הנמלים וכל הצפרים אשר קננו בככר ההיא הלכו ללות את המתים הקטנים ותבכינה אותם ותספדנה להם. אך האם המסכנה לא מצאה נחומים בכל אלה, ובשובה אחרי הקבורה אל קנה השמם והריק, השתפכה בבכי מר, ובקול נפסק לרגעים קראה:

– אהה, שיח, שיח השןשנים! מדוע לא שמרת את אפרוחי הנעימים?

ושיח השושנים לא ענה דבר; אבל גם הוא התעצב כל כך על האסון הגדול, אשר קרה את שכנתו הטובה. עד אשר נבלו כל פרחיו ויפלו לארץ. והוא לא ידע. כי חשב וחשב הרבה מחשבות: איככה יוכל מהיום והלאה לשמר יותר טוב על שכניו בעלי הכנף הטובים והנעימים. וכה חשב וחשב עד אשר מצא עצה מחכמה מאד. כל הלילה עבד השיח בלאט, אבל בשקידה רבה, – וכאור הבקר היה מכסה מכף רגלו ועד ראשו בחוחים חדים, במדקרות דקות, חדות וכפופות כצפרני החתולה האפורה, רוצחת ילדי הזמירה.

אז קרא השיח בקול עצב אל האם האבלה:

זמירתי הטובה, צפורי היקרה! התנחמי נא הפעם והוציאי אפרוחים חדשים מביצים חדשות; מעתה לא יקרם אסון עוד. הביטי וראי, יקירה, עתה לא תוכל עוד שום חתולה בעולם לעלות ולטפס עלי. מדקרותי אלה, יגנו עליך ועל אפרוחיך.

והזמירה נעצבה אל לבה מאד ויצר לה לשבת בדד בקנה באין מנחם. אז הטילה עוד ביצים קטנות ותרבץ עליהן עד אשר יצאו מהן אפרוחים רכים וקטנים מאד. אז החלה הזמירה שנית לשיר שירים נעימים. אך שיריה אלה לא דמו כלל לשיריה הראשונים. אין עוד הצפצופים העליזים, אין עוד שירי השמחה והאשר; הזמירה משוררת רק שירי עצב ויגון, שירי דמעה וגעגועים הנוגעים עד לבבך, בתי, בשעה שאת שומעת אותם. האם לא תוכל לשכח את ילדיה הראשונים והיא זוכרת אותם בעצב נעים, אף כי מאשרה היא באפרוחיה החיים אתה כיום.

ומהיום ההוא והלאה מכסים שיחי השושנים בחוחים דוקרים. והזמירה שופכת נפשה בשירי עצב נעים; אבל החתולה לא תוכל עוד להתנפל על קן הזמירה בשעה שהיא מעופפת לבקש אכל לאפרחיה הקטנים.

  

תרגום בן-ציון.






[i] לינדענבוים Липа  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6449