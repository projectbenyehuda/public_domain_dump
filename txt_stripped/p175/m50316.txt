


	
	החגב והנמלה
	






חגב עליז שעף ורן

בקיץ שם בגן,

ראה, כי בא, כי בא הסתו,

כי תם אכלו ויהי רעב.

אהה, לשוא יתור יעוף,

כי אין למצא יתוש או זבוב.

וילך אז אל הנמלה

שכנתו מאז לשאל שאלה:

'היי נא לי עזרה בצר

'ולפי אכלי הלויני בר,

'עד בוא אביב, אביב הטוב.

נשבעתי לך בשמי חגב,

'כי בקציר לך כל החוב

‘השב אשיב עם נשך רב’.

אך הנמלה

אינה סכלה

לאמין לכל – הלוות ותת.

'ומה, אחי, עשית בעת

הקיץ?' שאלה

אז הנמלה.

– 'שחקתי לי בירק הכר,

שוררתי שם על פרחי הוד'.

– 'אם שרת אז, אחי השר,

הואילה, צא עתה ורקד'.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50316