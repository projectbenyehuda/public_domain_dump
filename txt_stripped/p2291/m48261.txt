


	
	קומה אדני
	




קומה, אדני אל, נשא ידך,

על עמך קומה תנה הודך!

מי הוא הבינך, אל, ואם רב מחקר

בקהל קדושיך ועם סודך?

כל לב בעז תסעד ולא ישיגך,

אף כי יכילך ויסעדך.

אתה עטרת עצמך מאין יציר

יהלמך ראשו ויענדך.

נורא מאד אתה, וממוראך

סמר בשר כל חי ומפחדך.

ובכל גדלתך שפלים תאהב,

ירוו לדלים רחמים דדיך.

(פן יאמרו לי, חס ושלום, עמך:

׳דוד, יחרישו המתים בדיך׳ –

אלי, מאד תריב בעם דל זה, מאד

נגדם תחדש יום ליום עדיך.)





הרף מעט מאף וחמה תעזב

ולנחמנו נא יהי חסדך!

רב, רב תבישם בעבור חטאת תמול,

רב יחפרו היום בבא עדיך:

אמרי תחנותם בלוח לבך

שימה, ודמעתם בתוך נאדך!

קום, גואלם, קום, נחלת קדשך פדה,

מיד בני נכר קנה שדך.

נטעה חסדיך והשיבה לגן

ולרעיתך שם תנה דודיך!

אל נא תבזני למליץ בעדה,

אנא אדני, כי אני עבדך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48261