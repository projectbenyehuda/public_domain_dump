


	
	[מה־לך צביה פה אשר פה תשכבי]
	






קינה על־מות חנה אשת אחיו (נכתבה בשם עמנואל פראנשיס)






– – ͝– – – ͝– – – ͝–

מה־לך צביה פה אשר פה תשכבי /
מה־לך ואיך אל־אהלך לא תקרבי



היושבה בצפון חדרים בדביר / איך כנבלות
בדרכים תשבי



האת אשר בכנף מעילי תאחזי / עת אצאה לשוק
לבל־תעזבי



עתה במי זה תבטחי כי יום וליל / פה תשבי בדד
במי תתערבי



קומי צאי התעלסי באהבה / התרפקי עלי ובי
התחבבי



אלוף נעוריך אהי אישך אני / מה־זה ולי תסתרי
ותחבי



בעלך אני גם אין בזאת העדר יקר / חשפי
זרועיך גרוני סובבי



קודר אהלך משחור לבב וסות / ולדאבוני איך עדן
לא תדאבי



מי נוזלי עיני כמנהגך מחי / נא עם לחייך לחיי
נגבי



למה אדמה תעצרי לי מנשק / אשתי ואיך אוכל
נשא העכבי



מה־זה שאול תהיה לעדני מחבוא / ארץ פצי לי פיך
ותחתי תרחבי



נפח כרסך וטבורך רם מאד / אך מבשרי תשמני
ותעבי



תפל ירכך האדמה אחרי / כי ממרירות מי דמעי
תצבי



קומי צאי נא יעלה האת אשר / מלי עלי לוח לבבך
תכתבי



בתך אשר תאמר “לאן אם הלכה” / לה אענה “בך
בחלה אמך ובי”



למה עזבתיני לעולם יעלה / למה לאחורך זמן לא
תקצבי



מה־לי לדדיך אשר לו תתנם / אלי הלא את אז
לבבי תגנבי



רוח צביה נעלית מגאוה / בין יושבי־חמר לבל
תתערבי



ותיף ברב גבהך ומחמדת יקר / בין כוכבי רום
תפרחי ותשבי



הה בת תמימה איך דפי בך אתנה / שקר תדבר פי
לשוני תכזבי



שיחי וכעסי יעלה ביני לטוב / זכי רצוני רק הגיגי
חיבי



נאה כערכך לשחקים יאתה / בי תבחלי יען
לצורך תתאבי



עינה יחידתך בקונה נתנה / ובאהבתו תחליפי
אהבי



מה־לי לאור תבל בלי זיו זהרך / הה יעלה ומאד
בעיני תיטבי



מנוס ללבי אן צביה אמצאה / אם לוחמי חשקך
וזכרך אורבי



איך שוכבת חיקי בערש רענן / מדרס תהי
אל־כורמי וליוגבי



הה כי אמונה את עלי תולע ואיך / היום בתוך עפר
וכפים תרקבי



לא נסתה כף פעמך הצג עלי / ארץ ואיך אוי לי
בטיט תסחבי



איך שפת עפרה ואיה נעמך / הה כי במר כזה
בצוף לי תערבי



הבאת בניבך בכפור חם רחמים / ובלב כצור עז בור
חסדים תחצבי



בו כל־קשי ירך ויתר כל־סגור / חורים באזנים
אטומות תקבי



צחות אמריך נפשות ילכדון / ובנעמם שבית לבבות
לך שבי



לא נשמעה מפיך שאלת תאוה / ולבד בענגי
תפצרי ותסרבי



שקר יהי החן והבל היפי / על־תם לבבך יאהבך
לבבי



סקל לבבך מזממיו כל־דחי / ממחשבותיך
חרלים תחטבי



במאד מאד היית שפלת לב וגם / על־במתי רום
היחסים תרכבי



ייקר בעיניך יקר הכל אבל / הכל בצדק מעשיך
תעלבי



קצת בנעימות הזמן מנערך / ולבד לעדני
הנשמה תרעבי



מנערך בזית בכל־מלבוש יקר / תבזי בלבך
כל־עדי ותתעבי



פזר לאביון תתני ולשד שדי / חסדך לדלים
ועניים תחלבי



איך טהורת לב וזכת רעיון / אלך לעצה לך
כתלמיד אל־רבי



אמרי שפתי לך לדת היו וחק / לעשות רצוני
מחשבות תחשבי



אזכר גברתי איך כאמה אל־גביר / תתרפסי
תחתי ואותי תרהבי



אך גחלי אש צערי איך אחתה / הרפו שביבי חיל
כבי אשי כבי



מה אמרה הנני כפוי טובה כזאת / אש עד שאול תיקד
עלה עוד להבי



חילי גדל עצמו דוי נפשי מאד / שטף יגונותי פרי
תוגה רבי



אל־אהבתך עוד ועוד אתחיבה / נשיי אשלם לך
קצת חובך גבי



אשתגעה עת כי בקרבי אחשב / לו את קברתיני
ומה־תתעצבי



הלך וטפף תלכי כל־עת ולי / תתאונני לעד לעולם
תכאבי



לו שכלו בנו ידי המותה / כמה צביה תגנחי
ותיבבי



אז מקרביך אנחות תשאפי / אז דם דמעות מלבבך
תשאבי



המותה אקרא בכל־כחי אבל / איכה תעלה אשאלה
מאויבי



אוי לי ואיך שנה לרע לי צעדו / איך בא לאטו לי
ולך רץ כצבי



נוחי יחידתי בדי חלית בדא / נוחי בצל שדי
ותודות לו הבי



אליו תחלי־נא אשר לך אלכה / מהר ואכרע באשר
תתיצבי



וביום יקיצת והקמת כל־יציר / נחד שלישיה בארץ
הצבי



ובעד ילדיך לאל חלי אשר / יאמר לצולת ים יגונם
“תחרבי”



תזכי לטוב צפון לכל־יראות שמו / תחת כנפיו אור
וישע תשגבי



שלום עליך מחצית נפשי ואם / אצלך תהי כלה
בשלום תשכבי.

(1654)







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42000