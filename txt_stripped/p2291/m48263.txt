


	
	אדני נגדך [וידוי בשעת מחלה]
	




אדני נגדך כל תאותי,

תשוקתי לך מיום היותי,

לרגלך רום לבבי שח ויפל,

ואם הכפל, ותשפל גאותי –

לבד זאת לי לנחמה בעניי

בזכרי רב עוותי, רב מרותי.





דרכי, אל, כנגדיים לדרכך

(יספר שבחך מתוך גנותי);

לדב אהיה לצאנך, לא לרועה,

ולא תוכל עצתך משאתי,

וטמאת פי התוסר עם נגיעת

שאול, עם כל רצפיו על שפתי?

לשוני שננה, מאין אמון בי.

עלי רועי ועל גבר עמיתי.

ומה אמר ואין קימה למוצא

שפתי ואחלל כל בריתי,

וכל כתות רשעים לוצצים ש־

עשועי הם והם אנשי עצתי,

ומכל חטא אני מלא וגדוש,

מאד נתמלאה מדת סאתי.

לבשתי אבטחה בהון למעוז,

ולכלמה יהי לי צל חסותי

וגאיתי כבן אחז, לרע לי,

באוצרי ויקרת בית נכותי –

ואיך מטוב זמן אשמח, ומעט

שלום נפשי בעת שלם נותי?

ואין ראשית לצדקה, רק בזכרי

אשר יבא ביום מר אחריתי.

ובגדי אפשטה בלבד ביום מר

ואשים שק כסותי בחלותי,

וכמעט אחנק עצמי בידי

ועדנתי תלויה מדלותי.

אבל, אוי לי, ללא הועיל אגלה

עווני לך להשיב את שבותי.

זדון לבי הלא קודם לקולי

ותעל עם קטרתי צחנתי.

לזאת לבי בקרבי מת והיה

למו אבן – כמות נבל כמותי.

אני ביום בעצבוני כנרדם

ולילה נדדה מני שנתי.

ולו אוכל ליצרי, ארדפהו

באפי, ארמסהו בחמתי,

אנתק מוסרותיו בעזוז לב

ואשליך מעלי ידי עבותי

בטרם אלכה לקץ, ואקרא

לתנים אח ולרמה אחותי

ולא אדע בטיב משפטך, אם

אקוה לי שאול עולם לביתי.

היוכל איש אמר: ׳חלקי יהי שם,

ולמקום איש פלוני תחנותי׳?





אלהי, חוס עלי נפשי בחסדך,

תכס על כל פשעי אהבתי,

ראה, כי עם היותך לי לאים

אדני, נגדך כל תאותי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48263