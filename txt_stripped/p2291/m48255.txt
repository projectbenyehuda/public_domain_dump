


	
	זכרון יד
	



ז. עם ישראל מיחל לגאולה


זכרון יד הרמה

שנשאתי אתמול מכל אמה

יגביה לב ונפש.

אך בראות זיקי זרים

אל רגלי נקשרים,

כמעט אבזה עצמי מטיט ורפש –

לולי אוחיל, בוראי,

כי עוד תגדיל כסאי.





זכרון חוט חשק אל

כי מקדם המשיך על ישראל

ירגיע בי כל קרב.

אך בראות שבט זעמו

נטוי על גו עמו

ארגיש בי חץ, ארגיש בקרבי חרב –

לולי אוחיל יום יום

מימין עזו פדיום.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48255