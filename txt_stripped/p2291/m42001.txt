


	
	[עובר שאל עלי ותדע כי כבר]
	




– – ͝– – – ͝– – – ͝– / – – ͝– – – ͝– – – –

עובר שאל עלי ותדע כי כבר / דרתי
בארמונים אשר פסגתי



דרתי בארמונים כמלך בגדוד / זה החייתי אז
וזה הרגתי



עפתי כנשר על־מרומי הזמן / אתמול ואברת אויבי
מלגתי



גבור ואמיץ החלשתי בעזוז / כחי וברכי
כושלים הבלגתי



איזה גדלה בזמן לא מצאה / ידי ומעדנים ולא
השגתי



לא עזבה נפשי אשר לא נסתה / ששתי בכל־ששון
והתענגתי



ששתי בכל־ששון בחברת אוהבים / לקראת צבאות
כצבי דלגתי



הנני נבלה סורחה הנני בחור / פתן ולנחשים גבול
הסגתי



לו יש בעיני אור וגופי אחזה / אותי סחי שמתי
ובי לעגתי



באתי לכאן ריקן תעודה בר ותם / על־זה לבד על־זה
לבד דאגתי



איזה חלוקתי דרבנן ולי / בגד בגדים אללי
ארגתי



אוי לי ואיך לא אשבה במחשך / חשך ולא אור
לבכי נסגתי



כל־כך זדונות יש עלי גבי אשר / אחשב להבל
את־אשר שגגתי



באתי בלי מעצור כבער ואויל / לסבך תשוקותי
ונשתרגתי



נסתי כאיל משמר מצוה וחק / על־זאת כאיל באיל
ערגתי



אוי לי אבוי כי אחרי המותה / אין מאזין אם כארי
שאגתי



מי־יתנני מי ואתמול יחזר / מי־יתנני מי ואחור
סגתי



אפר כלחם אכלה עוד כל־ימי/ חיי ומשקי בבכי
מזגתי



לו יפתחו לי השחקים שערי / דמעה בבכיי יהלם
מוגגתי



אנקות לבבי יבקעו שחק ורום / היום ופתחי הזבול
פלגתי



אבלם עדי יצרי ופיהו אחסם / גם־על־פני ים תאוה
חק חגתי



הוי עוברים אחר אשר לא אוכלה / לבכות בכו עלי
ולו זלגתי



שובו בטרם בא לגוש פן־תחרגו / ממסגרותיו
כאשר חרגתי



פן תצגו לפני אלהים מעדי / צדק ערומים כאשר
הצגתי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42001