


	
	שובה אדני
	




שובה אדני, חלצה נפשי,

שובה והקשיבה לקול לחשי,

שובה, השיבני כמקדם,

גם כי עווני עברו ראשי,

שובה אמר: ׳פשטי מעיל אבלך,

עורי ובגדי צהלה לבשי!׳

השב לחיקך זאת גרושתך –

תמיד לך עוד קוראה אישי!

השב שבותי, פן תהי לעד

נפשי כמו צפור לפח יוקשי,

השב ליובל חנך נטעך,

אל מי חסדיך פתח שרשי.

השב תמידיך ומוספי,

חגי ושבתי וראש חדשי.

מביתך גרש לאם זד, לא

ירע ולא ישחית בהר קדשי!

פן יאמרו לי אויביך, כי

נאסף ירחי, בא כבר שמשי,

ריקם, אלהי, אל תשיבני –

שובה אדני, חלצה נפשי!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48262