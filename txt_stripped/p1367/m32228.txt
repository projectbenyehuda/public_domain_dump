


	
	על ההתבוללות
	



“רבת צררוני מנעורי, יאמר נא ישראל: רבת צררוני מנעורי. גם לא יכלו לי!”

אמנם כן, לא יכלו לנו להשמידנו כליל; אולם חלקים רבים וגדולים נפרדו מאתנו ויתבוללו ברודפיהם וצורריהם.

*

“אפרים בעמים הוא יתבולל; אפרים היה עוגה בלי הפוכה – אכלו זרים כחו והוא לא ידע, וגם שיבה זרקה בו והוא לא ידע”.

את הדברים האלה קרא החוזה בן בארי, בראותו את בני אפרים
שולחים יד בנפשם ומאבדים את עצמם לדעת, בהתבוללם בשכניהם, “מצרים –
קראו, אשור – הלכו”, והם לא הרגישו, כי זרים יאכלו כחו, הונו וכל
כשרונותיו ומדותיו.

*

“האומרים היה נהיה ככל הגוים” –

התמרמר יחזקאל בשבתו על נהר כבר ובראותו את ההתבוללות המשובה של הגלות החל אשר בבבל, בהכשדים, העם לא היה.

*

החורים והסגנים אשר ידם היתה במעל לשאת נשים נכריות ולדבר אשדודית בימי נחמיה בן חכליה הנשיא.

*

יוזן, מנילאוס ואלקימוס, מרשיעי הברית, עבדים נרצעים ומשועבדים לאנטיוכס הסורי המשוגע, וכל המתיונים אתם.

*

האצילים הגאיונים והחנפים הבזויים אוהבי רומא בימי יוסף בן מתתיהו (פלאוויוס).

*

המתחפשים והמתכחשים לעמם בתקופת הזהב ואחריה בספרד הרשעה.

*

בית בן-מנחם וכמה מתלמידיו ומשובת האשה הגדולה הנריעטה הרץ ותעתועיה בבירת אשכנז.

*

סופרינו ברוסיה בתקופת ההשכלה ובאגרוב בראשם, בדור החולף
עד המתקנים ונושקי השבט בדורנו, כל אלה יוצרי ההתבוללות, אשר שמה שמות
בעמנו ותעביר רבבות נפשות ממחננו למחנות מריבינו וצוררינו.

*

"על גבי חרשו חורשים, האריכו למעניתם. ה' צדיק קצץ עבות
רשעים, יבושו ויסוגו אחור כל שונאי ציון, יהיו כחציר גגות שקדמת שלף
יבש, שלא מלא כפו קוצר וחצנו – מעמר. ולא אמרו העוברים “ברכת ה' אליכם” –
“ברכנו אתכם בשם ה'”.

*

המשורר ישוה את החורשים, אשר רצו תמיד לחרוש את ציון
לשדה, כדברי מיכה: “ציון שדה תחרש”, לאמר: להכניע ולהחליש את הרוח הלאומי
במחרשת ההתבוללות.

*

והחורשים רבים מאד ויאריכו למעניתם מן בית אל בימי ירבעם בן נבט עד המתבוללים בימינו בדורנו.

*

“רבת צררוני מנעורי – יאמר נא ישראל; רבת צררוני מנעורי,
גם לא יכלו לי ולא יוכלו לנו, כי יבושו ויסוגו אחור כל שונאי ציון, כל
המתפארים בשם **”הולכי קדימה"**, המתקדמים החורשים את ציון, אחרי
ראותם את משוגתם יסוגו אחור, וציון תבנה וירושלים תוסד.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32228