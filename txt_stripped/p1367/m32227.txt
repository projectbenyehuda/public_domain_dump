


	
	מחלה אנושה
	



“כי כה אמר ה' אנוש לשברך, נחלה מכתך; אין דן דינך למזור,
רפאות תעלה אין לך, כל מאהביך שכחוך, אותך לא ידרשו”. – “כי אעלה ארוכה
לך וממכותיך ארפאך נאום ה‘, כי נדחה קראו לך, ציון היא דורש אין לה, כי כה
אמר ה’ הנני שב שבות אהלי יעקב ומשכנותיו ארחם, ונבנתה עיר על תלה וארמון
על משפטו ישב”. (ירמיה ל)

מחלת העצבים מתחלקת לשלש מדרגות: געשה (היסטריה),
שתוק (פאראליזיס) וחלי-נפילה (אפילפסיה); הראשונה במוח, השניה
בשאר אברי הגוף, והשלישית מכף רגל ועד ראש.

*

בני עמנו מתחלקים בדורנו לשלש מפלגות: הנאורים (המתקנים), החרדים (האורתודוכסים) והמתפרצים (הראדיקלים).

*

חכמי הרפואה כבר נמנו וגמרו על פי ספירה (סטאטיסטיקה)
מדויקה ונכונה, כי מחלת העצבים בכלל שלטת ביותר ביהודים, עדי אשר רבים מהם
יכנוה בשם “המחלה היהודית”. סבת הדבר היא הגלות והטלטול, המנדים והמטלטלים
אום זה שנות אלפים.

*

כל מפלגה ומפלגה לקחה לה אחת משלש אלה למורשה – מורשת
עולם. הנאורים נחלו למו את הגעשה; החרדים – את השתוק,
והמתפרצים – את חלי-הנפילה.

*

הנאורים־המתבוללים – היסטריים המה: גויתם בריאה
ומשוכללה, חיים המה בסדר ומשטר, עובדים את עבודתם בחריצות ודייקנות; אולם
חשים הם במוחם, המה מפחדים תמיד מפחד “למה יאמרו הגוים?” והם הוזים
הזיות ומבקשים עצות איך להשיג את ההתבוללות המחלטת והגמורה לבל יכירום, כי
מזרע ברך ה' המה…

*

החרדים־האורתודוכסים חולים במחלת הפאראליזיס,
מוחם בריא וצלול, אולם גויתם רפה וחלשה, אינה מתנענעת ומתעוררת כדבעי,
אבריהם לא התפתחו, תרדמה עזה נסוכה עליהם תמיד, ועבודתם פסולה, כי אין כל
סדר ומשטר בחייהם ובכבדות יתנהלו.

*

הרדקלים־המתפרצים וכל האיסתים למיניהם
עפילעפטיקים המה, מתנענעים, מתעוררים ומתפרכסים בהעויות משונות,
מתנפלים, מתלבטים בשאון ורעש בכל מקום ובכל זמן, מכים ומוכים, פוצעים את
הכל ונפצעים מכל, שוברים ידיהם ורגליהם, ונושכים את לשונותיהם בשיניהם מרוב


פרכוס ותנועה.



*


מה נואלו אלה החיים על פי הלוח; שכני הנאור, המתקדם,
הוציא את תנורו מתוך ביתו בראשית ימי האביב, החליף את בגדי החורף בבגדי
הקיץ, וכמוהו עשו כל בני-ביתו; הקור גבר, השלג נפל, הוא נחלה בדלקת-הריאה,
אשתו – ברומטיות, צאצאיו חשו בגרונם; הרופא בא ויגער בו: “אתה הסבות בכל
אלה! למה מהרת להוציא את התנור מביתך? מדוע החלפת את הבגדים בטרם הקיץ בא?
גמולך בראשך!”

*

רבים הם בעמנו ההיסטריים החיים על פי הלוח ומתימרים במאה העשרים בטרם בא האביב הנכון.

*

והרדקלים-המתפרצים, המתיצבים בראש כל המורדים בכל הזמנים
ובכל הארצות, הם יזכירוני את גורל חיי אחד ממכירי, ישראל, החבר בכל החברות,
המתעסק בכל צרכי הצבור, הפותח את כל האספות והמתענין בכל עניני העיר,
ואשתו וצאצאיו – גועים מרעב ומקור…

*

גורל ישראל בין העמים כגורל העני הבא אל קרובו העשיר,
המבטל את ישותו, מתבלבל ואיננו יודע איך לשבת, איך לאכול, איך לכלכל את
דבריו במשפט וסדר, עיניו נשואות רק אל אדון הבית, עונה אמן על כל דבריו,
ירא להתנועע, אולי יפריע בתנועותיו את מנוחת האדון, הולך אט על ראשי
אצבעותיו ומפחד אולי יעשה מדחה ויהי לבוז בעיני איש-חסדו.

*

הוי, מה נוראה ומגואלה היא העבדות ההיסטרית הזאת, בלי הבדל אם היא חמרית או רוחנית!

*

והארוכה לכל המחלות האלה היא רק “שיבת שבות אהלי יעקב”,
לבנות העיר על תלה וארמון על משפטו ישב, אז ינער ישראל מעליו את אבק
הגלות וכל תחלואיו גם יחד.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32227