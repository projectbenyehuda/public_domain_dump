


	
	במדבר, במדבר!
	



אין עם עלי תבל, אשר יחל את דברי ימיו ותולדותיו בלי כל
ארץ ומדינה; היונים נהיו ליונים אחרי אשר התישבו בארץ יון; הרומים נקראו
רומים אחרי נחלם את העיר רומא. רק עמנו, עם ישראל, החל להתפתח בתור עם בעל
נימוס ובעל חוקים טובים ומשפטים צדיקים במדבר, בטרם יראה את ארצו
הוא ורק ההבטחה האלהית עודדה אותו ותקימהו לעם עולם, עם החי זה אלפים שנה
בלי ארץ וממשלה.

*

נורא ואיום הוא המדבר להנודדים. הרוחות והסערות
מסביבם, קרני השמש הבוערות על ראשיהם, ערמות החול הלוהטות תחת רגליהם, הרעב
והצמא בתוכם, החיות הטורפות, הנחשים והעקרבים וכל האימות והפחדים מכל
עבריהם.

*

נאות שדי (אאזען) הקטנות הן הנה המשיבות, המחיות והמעודדות את נפשות העטופים…

הן זה הוא גורל העם הנודד במדבר הגלות זה כאלפים שנה.

*

“וידבר ה' אל משה במדבר סיני”. – “קול קורא: במדבר פנו דרך ה', ישרו בערבה מסלה לאלהינו”.

*

“זכרתי לך חסד נעוריך, אהבת כלולותיך1, לכתך אחרי במדבר, בארץ לא זרועה”; "קדש ישראל לה‘,
ראשית תבואתה, כל אוכליו יאשמו, רעה תבא עליהם, נאום ה’ ".

“ולא אמרו איה ה' המעלה אותנו מארץ מצרים, המוליך אותנו
במדבר בארץ ערבה ושוחה, בארץ ציה וצלמות, בארץ לא עבר בה איש ולא ישב
שם אדם, ואביא אתכם אל ארץ הכרמל לאכול פריה וטובה”.

*


“עולת תמיד העשויה בהר סיני”


“תניא רבי עקיבא אומר: עולה שהקריבו ישראל במדבר עולת תמיד הואי, דכתיב “עולת תמיד העשויה בהר סיני”, קרבה ולא פסקה”.

(חגיגה י‘, ב’)

אמנם כן, ישראל בעצמו הוא עולת התמיד העשויה בהר סיני, הוא העולה, הוא המזבח והוא הכהן…

*

כל העמים נהיו לעמים בארצותיהם ובהגרשם מארצם מתו, וישראל
היה לעם במדבר וישאר לעם גם אחרי צאתו מארצו ויציץ ויפרח שנית בשובו
לארצו…

"במדבר סיני. – למה במדבר סיני? מכאן שנו רבותינו: בג' דברים נתנה התורה: באש ובמים ובמדבר.

באש מנין? – שנאמר: “והר סיני עשן כולו מפני אשר ירד עליו ה' באש, ויעל עשנו כעשן הכבשן ויחרד כל ההר מאד”.

במים מנין? – שנאמר: “ה' בצאתך משעיר, בצעדך משדה אדום, ארץ רעשה, גם שמים נטפו, גם עבים נטפו מים”.

במדבר מנין? – שנאמר: “וידבר ה' אל משה במדבר סיני”.

ולמה נתנה בשלשה דברים הללו? – אלא מה אלו חנם לכל באי
העולם, כן דברי תורה חנם הם, שנאמר: “הוי כל צמא לכו למים ואשר אין לו כסף
לכו שברו ואכלו”.

דבר אחר: מה במדבר? – כל מי שאינו עושה עצמו הפקר כמדבר אינו יכול לקנות את התורה".

(תנחומא במדבר)

*

“והיה מספר בני ישראל כחול הים, אשר לא ימד ולא יספר, והיה במקום אשר יאמר להם לא עמי אתה, יאמר להם בני אל חי”.

*

לכן הנה אנכי מפתיה והולכתיה המדבר – מקום כלולתה מלפנים –
ודברתי על לבה, ונתתי לה את כרמיה משם ואת עמק עכור לפתח תקוה
וענתה שמה כימי נעוריה וכיום עלותה מארץ מצרים".

(הושע ב')

*

“וקשת וחרב ומלחמה אשבור מן הארץ” – זאת היא תעודתנו ומשאת נפשנו.










“כלותיך” במקור המודפס. צ“ל: כלולותיך (ירמיה ב, ב)  – הערת פב”י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32204