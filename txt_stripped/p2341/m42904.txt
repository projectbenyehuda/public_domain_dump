


	
	ראשית כל
	



סימן: שלימאן. מנגינה: צופיאן.






ראשית כל קנין ה׳ קנני

יה אלי אלי

והוא אמר אלהיך אני.





שוש אשיש בך אל ותגל נפשי

יה אלי אלי

אעבד שחרי ורמשי.





לך נפשי ורוחי ונשמתי תודה

יה אלי אלי

אתה יחיד אל חי מציל ופודה

חיש הצל יונתך מצודה רודה

יה אלי אלי

למענך עשה אם לא למעני.





יה פודה משבי לבת עדינה

יה אלי אלי

עוררה גבורתך ודון דינה

אל נורא דינא ומלכותך דינה

יה אלי אלי

קום נקם נקמת גוי אביון ועני.





מלכותך מטלת על כל יצורים

יה אלי אלי

אדיר נאור וצור על כל יצורים

שמח לב עזובים ועצורים

יה אלי אלי

אגיל אשמח כי שמחתני.





אלהי למדתני את חקיך

יה אלי אלי

ותמיד לשוני תהגה צדקך

כי אתה חלקם והם חלקך

יה אלי אלי

אמרתיך והאמרתני.





נורא קדש את שמך בעולמך

יה אלי אלי

וכונן בית מקדשך ובנה אולמך

על בן דוד חי גאלת עמך

יה אלי אלי

כמאז, מבית עבדות גאלתני.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42904