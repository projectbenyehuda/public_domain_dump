


	
	מאד אחיל
	



אלו הכ״ו בתים הם נקראים בערבי עתאבא, שחיבר אבא מארי ז״ל ובמקצתם שמו רמוז בראשי החרוזים.

סימן: משה (בתשע המחרוזות הראשונות ובאחרונה).






מאד אחיל מחבתך וראשי חש

שבחיך יהלל פי ולא חש

הכאיל ירוץ עבדך וגם חש

להודות לך בכל מדה וסבה.





מגן הורי, משיחך לי שלח

שבר אויבי, ותזרק בם חץ ושלח

הקם עירי וגנותי ושלח

ואז נשבה יחד בקרבה.





מחה אויבי ואבדם וזרם

שלח טובות לעמך, וזרם

השב לנו כלי מקדש וזרם

ונשיר שיר חדש לך בקרבה.





מבשר טוב החישה לי כמו ציר

שעה שועי ועזרני מן הציר

הלא אברח ואשוב לך כמו ציר

להדלת אשר תסב בקרבה.





מהרה חיש הרם נסי עלי גל

שביל צדק נחני נא במעגל

האר עיני בתורתך וסודה גל

לעבדך יומם וליל ואהגה בה.





מהרה, צור, לשועתי פתח דל

שלומך רב וחן הטה לעם דל

החישה לי גזע ישי, וקרנו דל

וקים לי נחמה הכתובה.





מהר, דודי, עשה חפצי ואבי

שלח לי הגואל צורי ואבי

השב שבות בית המקדש, ואביא

זבח תודה וחגי הנדבה.





מאד צר לי וגם באתי בחכה

שבת גילי וערב, לשוני בחכה

הלא אשוב ונפשי עוד מחכה

לאלהים חי ברב חשק ואהבה.





מחה, מלכי, שרי אדום ואיליו

שירה אשיר בבית מקדש ואיליו

הלא נגיל ונשמח בו ואליו

נעלה בחגים הכתובה.





אוחיל לדוד מוריד מני ולי נס

חמה ישפך עלי אויבי ברב נס

ואז עמי אשר ברח וגם נס

מעיר קדשו ישוב לשכן בקרבה.





אהלל אל אשר יצר וברא

ומכל עם לישראל לו ברה

והנחילם תורה זכה וברה

באצבע האלהים היא כתובה.





אשרי האיש אשר ישוב ונער

עוונותיו בעודו רך ונער

וחיש יקום מהמשכב ונער

להודות אל ברב חשק ואהבה.





בטח וגול דרכיך עלי צור

ומול יצרך העז פנים כמו צור

ומפניו תפש מגן וגם צור

לבלתי תת עלילה לו וסבה.





השב לנו נאוי קדש וגלי

צפת, חברון מהר תבנה וגלה

יסודיה, ומי גיחון וגלי

מימיו ילכו מהר בקרבה.





זכר חסד נעורותי, ועברי

מחל וסלח עלי פשעי ועברי

הסר מני חרון אפי ועברי

וחיש אזכה למצות התשובה.





חמל עלי ועל עמי כי באנו

באש עמים ומים שטף בנו

וגם העיר אשר עלו ובנו

הורי, שמוה לנו חרבה.





יגלה דוד מועד חתם וגם צר

ויגאל עם אשר נמשל במו צר

וחיש מהר ישיב ידו עלי צר

ואז שלום להיוצא ולבא.





לך מלכי אני אוחיל ועובד

מוצא פיך אני שומר ועובד

שלח מהר גזע ישי ועובד

לבת סגלה לך ואהובה.





פדני צור מידי פתרוס ולהב

אשר בי נעצו חרב ולהב

שלח להם חרון אפך ולהב

אש, אשר תמיד בוערה בה.





ראה איך צורי נטה שכמי ונחת

מעול אויבי בני זרח ונחת

נחני נא לעיר קדשך בנחת

וקבץ כל חיליה לקרבה.





רחם עמך וצו להם ענן אור

ואויביהם מחה אבד וגם אור

ימששו תמיד חשך ולא אור

ימיהם ליל ולא יראו בטובה.





רני עקרה את בלא בר

מהרה תשבעי חלב וגם בר

קהליך בגוף טהור ולב בר

יעבדוני ברב שמחה וחבה.





שעה שועי ועזרני בקרבי

עלי יצרי אשר תמיד בקרבי

מחה פשעי וחטאתי, בקרבי

לשערי תשובתך ואלכה בה.





תורת האל יקרה היא ורמה

לא יערכה אבן ספיר ורמה

מגנה על אוהביה, ורמה

לאוהביה בלב ימים באיבה.





השב גמול לחיק נחת ושמה

אשר שמו עירי חרבה ושמה

מהר בנה מעון קדשך ושמה

נתעלסה יחד בטובה.





מלך מלכי שרי תבל וערב

שבח גדלך יאתה לי וערב

החש גואל כי בא שמשי וערב

אצפה לך כי ישועתך קרובה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43418