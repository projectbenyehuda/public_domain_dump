


	
	[בעצם יום טרדה]
	




בעצם יום טרדה

חוצה רחוב הומה

תרנגלת נפחדה

בכרך חביב ורחוק.





לפני ערב

פורשים שני טורי ערמונים

לעבר הדממה –

ואמיריהם טבולי ליל.





אנו דורכים שנים

על מרבדי ירח,

וכבר פשטנו מעלינו

בלואי יום-עיפה.





אך העגלון החשאי

ינופף שוטו על הלילה.

ושנית נגמא לרויה

חורת ילדות גזה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12818