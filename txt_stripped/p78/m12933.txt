


	
	[אראך צועד]
	




אראך צועד שלו

למסעיך —

ומאום לא ארא בלעדיך.





הן סכות בעדי מלא עולם,

הגדול, הטוב!





שתי ידיך החורות

אוחזות בשמש —

חרש תכרע אמתך לפניך

ולא תעז שאת עיניה אליך.





ידעתי כי תעבר ממני והלאה —

אולי יגע מבט קל

בראשי השחור,

אז יצהל לבי כל ימי.





אולי תתנני לכת אחריך,

לכת מעט אחריך,

הגדול, הטוב!




וינה, 1925–1918






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12933