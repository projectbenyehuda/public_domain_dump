


	
	[שבורים הפכים]
	




שבורים הפכים

וריק הגביע.

נמשכת מגג היציע

יללת חתולים נמקים.





בעיר נכריה מתפלשת אשה,

כרותה מן הבעל.

אולי הלילה כוס רעל

אל פיה עוד היא מגישה.





שריד אנכי ולי אין שני.

הרחק לא ירן לי עוד כרך.

כבה סערי את האח,

ואפס כל ייני.





הב המאכלת!

הלילה אשרט בבשרי

מדוי אתמולי ומחרי

ואך השלשלת.





בחשך אתיז כה שנותי

אחת אל אחת לארון.

ואחוג מסביבו חוג שחור וארן

שיר אבדן תקוותי.


[המקור האשכנזי]


נשברו הפכים

וריק הגביע,

קולחה מעל גג יציע

יללת חתולים נמקים.





בנכר מתפלשה אשה בוכיה,

כרותה מבעלה.

אולי בזה הלילה

עוד תריק כוס-רעל אל פיה.





שריד הנני,

ממרחק לא ירן לי כרך.

סערי כבה האח

ואפס כל ייני.





הב המאכלת!

הלילה אשרט בבשרי

כל מדוי אתמולי ומחרי

ואנתקה השלשלת!





בחשכה אתיז אצבעותי

אחת אחת אל הארון,

וסביבו חוג שחור אחוגה וארן

שיר אחרון ימותי. —







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12789