


	
	[אפלת ליל קיץ]
	




אפלת ליל קיץ



חובקת בחשאי



שדות מהבילים אד חמים.





בעגלה חורקת בכבדות



אל הנכר אסעה,



עשן העגלון המקטר



וריח גללי הסוסים



יחליקו ערבים את פני.





דרכנו מחוירה כמעט



ואובדה תוך גוש האפלה.





ממרחק נשלח אלינו: “או-הו” ממשך –



הבה נסורה הצדה.





בליל זה השקט, המחביא,



אסע אל הנכר, –



כה אביתי לנסע



לנצח.




[וינה, 4.10.1919]

*






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14352