


	
	[אלוהיי, בינה]
	




אלהי, בינה שחננת לגבנים ולפסחים

ולכל מומיהם בם —

מה תסכן להם?





בנטות ימי קיץ יענדו על פתח ביתם

ופניהם כואבים ונוגים,

כי ידעו ידוע:

הבל כל משחק, כל מפעל, —

אך הנה עולים כל הילדים מן הרחצה

ותשכן בעיניהם תכלת המים הרכים הפוחזים, —

ולבם הנבון ילך דומם אחריהם.





כלנו גדלנו וכבדנו,

חכמתנו עברה גדותינו —

אולם אין חפצנו בה.





הנה הילדות הקלות

בעברן על פנינו

תשחקנה ותשחקנה כי כה מלאנו.





אלהי, הסר-נא מעלינו שקינו המלאים

וקח משענתנו.





חפצנו כי נקל ונבער ככל הילדים,

כי אתם נתרוצץ בזהב הקיצים על גדות האגמים,

כי נלמד השחיה כל ימינו

במים הרכים, הפוחזים.

חפצנו כי נשחק ונשחק מלא פינו

על כל עז נלעגת,

ועל זעירי הדגים, בנוע זנבותם הקטנים,

ועל לא דבר.





קח-נא ממנו את רוח קדשך.

תננו ונשחק כל חיינו —

ואחר ננדף ברוח,

כי עפר אנחנו. —







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12774