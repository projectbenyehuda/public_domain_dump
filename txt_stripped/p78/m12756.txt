


	
	[בוקר יעלף]
	




בקר יעלף קרום שלג

את החוצות.





כתמי דם שרועים

יאדימו מקומות את השלג.





אצבעות, ידים, רגלים,

פורחות ברחובות,

עמומות תפלנה

כגזרי עץ מתים

על השלג.





עינים יחידות

תצצנה שחורות, תכלות,

תוך דאבון זכוכית

מעברים.





הרגל נזהרת בצעדה,

תינוקות נפחדים

כובשים הפנים בסנר אמותם

ובוכים,

בוכים בחשאי.





בקר כבר יעלף קרום שלג

את החוצות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12756