


	
	[טפנו יקיצו]
	




טפנו יקיצו לבקר – ופתע יחרדו:

בלילה חמקנו, ומנו עירם היצוע.

מהבל טרדה הן פנינו בשדות ההעדר שוב לנוע –

וארץ מחשה ולבנה היא, קלים ושקופים בה נצעדה.





אך באנו – וראה: כבר העת לנו תמה.

נדרדרו החיים ואבדו כדרדר חיש הרעם.

זכרון המקום אף לונו, כבר גרנו בו פעם,

ולכל צד שהלכנו, הובילה הדרך רק שמה.





יניפו טפנו לרגע נס אבל שחור

על ראשי ימיהם, שתכלים יפרחו וכתמים,

ולדהר מן העצב יחושו אל לב עלומים –

והן זו המנוסה לפנים רק אלינו תוליך לאחור…


[המקור האשכנזי]


עם בקר יקיצו טפנו וימלאו חרדה:

בלילה חמקנו ועירם ממנו היצוע.

מהבלי הטרדה פנינו במרחב ההעדר לנוע –

וארץ היא לבנה, מחרישה, בה קלים ושקופים נצעדה.





אך באנו – והנה עתנו כבר תמה.

נדרדרו החיים ואבדו כדרדר הרעם.

זכר המקום לונו, כבר גרנו בו פעם,

ובאשר הלכנו, נטתה הדרך רק שמה.





מותנו יניפו טפנו נס שחור

על ראשי ימיהם, שתכלים ינצו וכתמים,

ולדהר מאבלם יחושו אל לב העלומים –

והן נוסם לפנים יוליכם אלינו, אלינו לאחור…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12838