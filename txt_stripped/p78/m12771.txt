


	
	[קרון יחידי]
	




קרון יחידי ואחרון כבר נכון לדרך,

הבה נעלה ונסע,

כי לא יחכה.





ראיתי נערות רכות בלכתן

ופניהן הצרים

האדימו ואבלו

כשקיעות ארגמן.





– ילדים עגלים וורדים

שהלכו לתמם,

כי נקראו.





ראיתי אנשים,

גאים וזקופים עברו ברחובות-תבל,

עיניהם הגדולות הרחיקו

מאצלם והלאה –

גם המה כבר עלו בנחת

ויסעו.





אחרונים אנחנו,

היום יערב,

קרון יחידי ואחרון כבר נכון לדרך,

הבה נעלה דומם

ונסע אף אנו,

כי לא יחכה.–







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12771