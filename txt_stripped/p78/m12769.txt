


	
	[גביע הזהב]
	




גביע הזהב לפני,

בו שתו אנשים רבים

מי-רעל.





חרש הן שחקו פניהם

לפני המות שחור ושקט.





ארון עץ ארך לפני,

בו נשאו גברים ונשים,

שהשחיר בשרם מנגף.





ואנו?





בלילות עוד נחזה כל אלה.

וזרים יפלו הימים

לרגלינו,

כפרחי-כרים,

צהבים או לבנים,

כי יפלו מן הזרים.





ובהיר אף לנו הרגע,

בו נכרע בחרדה

לפני המות שחור ושקט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12769