


	
	[הנני יוצא]
	




הנני יוצא כבר את ערי

ואת כפרי.





ואט אנהרה

דרך חיי השלוים,

כנהר פלג בהיר

תוך שלות ערבה, –

עד אבאה אל השקיעה.





על ההר האחרון,

על האפק, עוד אעל,

ואעמד דומם

על ראשו

לפני שני המערב.





מאחורי

יגלש צלי הזקוף.





ויאפיר חרד

על רחב הברכה השותקה

וראשו יאחז

באמירי ערבות.





לפני שני המערב

אעמד דומם.





אולי אפרש עוד כפי

אל אבל הלילה הערב.





אחר ארדה שלו

אל בקעת הלילה.





אך איש לא יפנה מבטו

אל עברי. –







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12747