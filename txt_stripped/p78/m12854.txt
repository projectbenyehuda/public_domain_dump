


	
	[שעטת צבאות]
	




שעטת צבאות במלוא תבל,

כלם יצאו לקרב.





רוח־קטל בעולם תתהולל –

ואני עוד רגע נשארתי פה.





גם עלי ידעתי, לא תפסח,

ולא על אשה וילד.





על־מה אמית ואומת?





ממות ארך זה יצאנו,

גשר-חיים קצר

לעבר בחפזה –

אל מות ארך.





ועניים אנחנו

ורעבים.





ערפל עור

בשלג רך יתפלש.

סכר לעיני את הרחוב

וגלי־היער

הגולשים מן ההר.





ולנו אין חם





הנה עוד נשאר לי

מעט אפס

לבשל כף־מרק.

אקרא עוד עני

לאכל עמדי

ולשכב על־ידי על מצע־התבן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12854