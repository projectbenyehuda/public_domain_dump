


	
	[אלוהי, הנערות]
	




אלהי, הנערות ההולכות לעת ערב לשוח

עם כלביהן,

כי לא חננתן מזיוך,

ואשר שוכבות מדי לילה על משכבן

ולא תנומה לעיניהן —

מה-זאת עשית להן?





הנה גם לבן התמים

יקו כל הימים לרגע של טובה —

ואתה, אלהי,

על כל בשר ערית חסדך —

ואותן למה שכחת?





כל ברואיך יבערו בעולמך

להבים קטנים, בהירים,

והנה אך עשנות כל ימיהן.





הן יודעות מאד: רעותיהן יפו מהן,

הגברים לא ידעו רחם, —

והנה ספורים הימים

ולבן מה רפה,

לכן יבך זה הלב מדי לילה על משכבן

ולא דמי לו.





אלהי, אצל-נא גם עליהן קרן אחת,

ולו קרן זעירה,

משלהבת-זיוך הגדולה —

ותלהבנה גם הן,

ותיפינה עיניהן

ופניהן יצהלו.





פקד-נא נוהן אך פעם,

עודן יושבות לתמן ומחכות,

הבא גם להנה מנחה קטנה

— הן רב לך רב! —

ויהי להן חג.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12775