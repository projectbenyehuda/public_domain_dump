


	
	[הה, ספינותי]
	




הה, ספינותי השחורות,

מה-נרדמתן חרש

ברחבי הלילה

כתרנגולות נמות!





לנשימת מלחי אין-שמע

מכנף העתים אאזינה,

כי אתם אויתי לנסע מעט. –





משלמות קיצים פרועים

נשרו זמירות נערות

כנצה לבנה.





על שבילי תבל ערמה

עוד ידלק כלב יחידי

אחרי לא-מאומה.





ושמש בורחת מכפר אשר חלף,

מה נאנחה בחפזה

בדלי מי בארות. –





האם לא נמתח עוד פעם,

הוי מלחי היגעים,

מפרשינו השחורים,

כי נסור אל הבקר?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12827