


	
	[עוד אילן]
	




עוד אילן עמדי ונעמד קוממיות

בלב עולמך לא-הגוי.

שבילי כל אדם על פנינו והלאה ישאפו,

בלי דעת אל מימי-ערבך אשר תשתה;

אני ועוד אילן עמדי

יחדו נגילה,

באהב שמש אמירינו בצהרים,

ולפני בקר הוגי-שחורים

חיל נחילה

עם רוחות ארכים.





מה חפצנו מאד,

כי תשלח אלינו כל צפריך

לבנות כדורי-קניהן על ראשינו.

אז יטפסו ויטפסו

בבקרי אביבים

כל ילדיך הקלים על גונו

לנגע לב זעיר וחרד

אל גוזלים חלקים.





ובעבר שמחתך לבנו —

ושטפה מלא עולם מים כבירים

ללחך כפותיך.

אז נשיר אף נצהל קול אדיר

לבב כל ירק וכל רמש,

כל כלב וכל פרה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12783