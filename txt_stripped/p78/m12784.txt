


	
	[הנה בצלעי היערות]
	




הנה בצלעי היערות ממרחק

עוד דבקים כל כתמי ארגמן,

ירקום ימי-קיץ נשחפים.





עד כי ירחצו

במימי ערב שחורים,

ורוח תעבר במרומי צמרות

ותנע בלאט דממתן

ותחדל.





אז יסע לילה לגיאיות,

שטוף וגאה,

ועבור כל ראשי ההרים.





ואתה, השלו, כי-תרא כל אלה —

ובאו אל יערי היגונים ממרחק

אל-קרבך

ושכנו בך לעולמים.





אך רוח תעבר בצמרות

ותנע כמעט דממתך

ותחדל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12784