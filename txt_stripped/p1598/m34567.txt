


	
	די בינען־שפינען
	








עס האבן געזאגט דע שפינען:



"מיר וועלן אויך זיין בינען,



מיר וועלן בעצייטן,



האניק געבין די לייטן,



האניק ווייסט איר דאך, איז זיס



נאר דאס גייט ניט אהן א ביס.



דעם פאקט קענט איר געפינען



וויא עס טוען די בינען,



און מיר בעטן אייך טאקע פרייער



איהר זאלט ניט נאר קוקען זייער,



אויב ווען ניט ווען,



וועט איהר אי זען



וויא מיר גיבן איינעם



א ביס א גאנץ קליינעם.



איהר וועט דאך האניק עסן". –



אזוי האבן די שפינען גירעט,



אין אלע לענדער, און אין אלע שטעט…



גיגלייבט האט מען די ווערטער



און זיי האבן אין אלע ערטער



אזיי אריין געקריגן



צו זיך ארמע פליגן.



אך! פון יענער צייט אן,



וואס האבן ניט געטאן,



די גוטע בינען־שפינען



וואס האבן גיהאט אין זינען



בריינגען האניק, האניק זיסען!



זיי האבן דערווייל געביסן



אביס און א וועב



א ביס און א שוועב,



ווערום אום עס זאל ניט זיין ניכר,



אז דער ביס איז דער רעכטער עיקר



מוז מען נאך דעם ביס געבן



פארוועבן און פארשוועבן…



און וייטער א ביס



און וייטער א ריס



און ווידער א הוזש



און ווידער א זשוזש,



“און האניק” אז א פליג גיט א פרעג,



(די קשיא איז, דאכט זיך, ביים וועג)



זאגט מען זי זאל פארשטיין



אז עס מוז אזיי גיין.



און זאל זי וועלן



זיך ווייטער שטעלן:



"וואו איז דער זיסער האניק פארט?



פירט מען זי אין א זייטיקן ארט



און ווייל די קשיא איז גוט,



זייגט מען אויס איר לעצטן בלוט!…



אונזער קיסר און זיינע לייט



שרייען אויך שוין א לאנגע צייט:



זיי מיינען נאר אונזער גליק!



און דורך אלערליי שטיק



האבן די צאראפעס1)



אין זייערע לאפעס



אריין געקריגען



די ארעמע פליגען,



אונזערע ארבעטסלייט,



און אונפערשייט,



דורך פערשידענע פלאגן



פאדאצעס און נאלאגן2)



זייגען זיי טראפן־ווייס זייער בלוט,



נאר מ’פארוועבט דאס גוט,



אז עס זאל ניט זיין ניכר



דער רעכטער עיקר…



און אז איינער זאל פרעגן: “פאר וואס”



אויף וואס דארף מען דאס אדער דאס?"



וועט מען אים באלד א רעכענונג געבן,



כדי איהר זאלט אלץ בעסער לעבן.



און אז ער זאל ווידער זאגען צוריק:



מ’שטיינס געזאגט אונזער גליק,



עס איז אונז אז פינסטער און ביטער –



פאר אזאבחור איז דא פארטיקע ריטער!



ביסט ווערט מ’זאל דיך דערפאר פירען



אביסעל אין סיבירען שפאצירען…













סרדיוטים  ↩



מסים וארנוניות.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34567