


	
	לבני – לאיוב
	








ראיתי דמעות בעיניך, ילדי,

ומבט – הרואה רק כאב

ואדע: בפעם האלף נחרב חלדך

וקצרה, הוי, ידי לעכב.





שמעתי קולך המפרפר־משוע,

קול בני כיללה.

ואדע: בפעם האלף – אללי –

קצרה ידי מלהושיע.





דרכך – קו קצר – בחיים.

נקדה, נקדה – ומכאוב.

לא אשה לך, לא אלה, רעים, –

בפני מי תתנה, בני־איוב?





גם אלמות שפתיך לקב…

ומה אעשה?.. בפעם האלף,

בפעם האלף אגחנה ככלב

ואלקק דמעתך, בני־איוב.




1938
















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24853