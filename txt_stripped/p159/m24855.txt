


	
	תקון חצות
	








דממה כזאת, דממה כזאת – אלה רב־חסד!

חצי־הסהר ממרומים ישקיף,

ברושים עומדים בלי־נוע כמתקדשים בכסה

ודממה, דממה סביב.

כוכבים מספר; כל כוכב – עין ילד.

חשרת הפרדסים במקסם רזים.

זרזיף של שגב, מסתורין של פלא

מאן־דהו מלמעלה על הכל יזליף.





כוכב זוהר ירד, הכתיר אחת צמרת.

ארץ ושמים זה לזה יקשיב.

דממת פלאים כחלה את שבלה גוררת…

הנה, הנה אני אחד מהברושים!




ינואר 1939










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24855