


	
	שירת החוצב
	




מסביב נערמו גלי־עד,



יצורים מוזרים מכשפים,



בשפתן ידובב כל אחד



ואחוז כל אחד שרעפים.



אנכי – מול צוקים, צוקי עד



מול השמש ונשר גלמוד,



בתכלת משבץ, וביד



מקדחי יעקב,



יעקב,



אחרי גיד,



אחרי וריד



וירעד.





ושרירי – חפרפרות מתרוצצות



את אלם דורות לחשוף…



ונתלה כמסך הלא־גיד…





הה־הה־הה, הזהרה, “ברוד!”



וקולי, כשל נשר, צרוד.





“הו־הה־הה” אבנים מרצדות,



סערה, אשד אלפי קולות



רועמים “הה־הה־הה” – התפרקות



“הו־הה־הה” – התפרקות, התפרקות.





לבקעה הזדרזו אחדות –



ילטש הסתת הקלות



ויפאר את ביתו בעמוד….



בתקעה באם הדרך אחת…





ואני על צוק סלע, צוק עד,



מול השמש ונשר גלמוד,



פטישי לי משענת ביד,



וקולי, כשל נשר, צרוד.





ו – “הו־הו־הה־הה־הה” – התפרקות



התפרקות!






11.9.1936










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24864