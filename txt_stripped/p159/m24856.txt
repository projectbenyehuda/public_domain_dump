


	
	רגעי רטט
	








רחמני, אלהים – נבוך אני מאד.

זיו שמש אהב – והועם,

אור יום – והחשיך,

רשתו פרש המות מסביב…

איכה אוכל, בן־אדם,

והוא, באשר אפנה, כצל,

כענן יסוכך על ראשי,

והוא באשר אנוע כענבל

וכעכבר במחתרת יכרסם בנפשי:

לא עוד חיק אשה לי ינעם,

לא עוד תקות בנים תשעשעני…

איכה תנחה אדם מישראל

בגי־צלמות לילות וימים,

ימים ולילות…





איכה אוכל ואראה את האות

על מצח כל אח, כל אחות,

כל בן… בני…





איכה אוכל… רחמני, אלהי!..




פברואר 1939










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24856