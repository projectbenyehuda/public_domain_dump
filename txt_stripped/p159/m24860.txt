


	
	מנגינה עברית
	




(מבירון)







קדרות לבשה נפשי. מהר, מנגן, מהר!

קח נבל פז, הנהו:

ידך הקלילה תשוב ותעורר

צליל עדן בנימי נבל.





ואם לא לעולמים נגוזו התקוות –

בלבבי הן שוב תצמחנה,

ואם שרדה עוד בעיני טפת דמעות –

תמסנה ותשתפכנה.





פרוע יהי שירך. כנזר החוחים שלי,

כבדה עלי עדנת הנגן.

אני אומר, משורר: דמעות דורש סבלי

או ישבר לבי מיגע.





רווי סבלות הוא למדי;

ענה רבות בלי אמר;

בא יום הזועה – עתה מלא הוא על גדותיו

ככוס המות מלאת ממר.




אוקטובר 1938














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24860