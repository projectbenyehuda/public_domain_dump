


	
	בגדי חקי
	








ימנו גועש מסער,

לבש תחת כחל בגדי־חקי,

מול משבר לא יכון כל מבצר,

כל משבר כענק נאבק הוא.





שמינו עטפו אפרורית.

במקום תכל לוחצים על הדפק

עננים כגיסה אוירית.

נוהרים מן האפק עד האפק.





שדותינו – טרופי סערה.

תשתולל שלוחת־רסן הרוח,

צפרים כתוי־טלגרף

משתלחים למרחק לא־ידוע.





ימנו גועש מסער,

לבש תחת כחל בגדי־חקי,

כל אחד בגפו כעכבר,

כל עכבר בקהלו כענק הוא.





ימנו גועש מסער,

לבש תחת כחל בגדי חקי.

מול משבר לא יכון כל מבצר,

כל משבר, כל משבר כענק הוא.




ינואר 1939










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24854