


	
	דמדומים
	








מבקש רחמים היום הגווע,

דיוקנו דועך ושוקע, שוקע־טובע.





הוסרו פקקי ברכות האפל.

זפת שחורה וסתומה כגורל

גוחנת, כעכן אופפת…

היום לחנק הובל.





מי יודע, לנחם מי יודע –

מבט זה מתחנן־תמה?..





הרחק ברחו כוכבים נודדים

ועומדים – יתומים – רועדים.





תוגה רבת־אצבעות לופתת,

סוחטת, סוחטת נטפי עפרת.





דעך ונעלם הבהוב אחרון… מאפליה.

הוי, בשעה זו היכן את, רעיה?…



* * *



מבקש רחמים הלב היגע…


יוני 1938










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24850