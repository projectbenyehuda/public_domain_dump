


	
	עקרון
	




פה עמד מלפנים

היכל מבעל־זבוב,

לפניו שרו רננים

בכנור וחליל־נבוב.





מנו שאלו רביבים

לארץ יחושו,

גם לגרש הזבובים

בשר־חי יבאישו.





באי חצרות שעריו,

ארצה השתחו;

לו כהניו, כמריו,

אילים זבחו.





היכל זה האליל

חרב עד יסודו;

ממקדשו כליל

גלה גם כבודו.





בחצרות במותיו

פחד וזועות;

ומקדשי מזבחותיו

היו למחראות.





במקום נגינות שכר

שרו כמריו

לבעל אל נכר

בחצרות שעריו.





עתה, בבית אלהינו,

בבית אל שדי,

ירנו בני עמנו

זמירות לאל־חי.





יושבי עקרון לפנים

ספו גם כלו;

עובדי זבוב ופתנים

שאול יתגלגלו.





ובני יהודה שמה

ירשו ארצותם;

בעקרון, ברמה,

כוננו מושבותם.





נא, עמי, הביטה

קורות הימים;

ובעקרון השקיטה

נצח עולמים.





בנה ארצך החמודה!

דגלך: “יה־נסי”.

היה כאלוף ביהודה,

ועקרון כיבוסי.


(עקרון, תרמ"ו)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25653