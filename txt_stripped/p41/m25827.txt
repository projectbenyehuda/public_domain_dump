


	
	הקשת
	




מקטר לצעירי “גדוד ציון” המלמדים ידיהם לקרב ואצבעותיהם למלחמה.





“ללמד בני יהודה קשת”





גוללו כיריעה ספר ישרים,

מעם עולם מימים קדמונים;

ויהי בישרון מלך ושרים,

לקרב יצאו בחרבות וכידונים.





בשכון ישראל בארץ פלשת,

לו היתה תורת האדם;

“ללמד בני יהודה קשת”,

מכל צר ואויב בקרב פדם.





מרחם, משחר טל ילדותם,

לקרב, למלחמה, למדו ידיהם;

כתנותם — מגנים, שלטים — כסותם,

יצאו לדבר אויב בשעריהם.





לחמו בעד עמם וקדושם,

בשדה קטל המו כגלים;

אות נתן מלכם בראשם,

ממערכה הסתערו פרשים קלים.





הכרתי והפלתי נהרו אחריהם,

כאריות לחמו, ובלבם בטחון;

עד ידם היתה בערף אויביהם,

והידד השמיעו בתרועת נצחון.





ארץ רגזה משאון הקולות,

משעטת פרסותם חרדה הרמה;

ובנות ישראל בתפים, במחולות,

יצאו לקדם שבי מלחמה.





משלל אויביהם הביאו קרבנות,

אילי נביות וצאן קדר;

תודה לאלה בשפתי רננות

הקריבו למזבח טובות מעדר.





לא נועדו לדבר רתת,

כאשה מצרה אפס כחם;

בני-בלי-שם ובני שת

לשונם לחכם דבקה מלקוחם.





מחמת המלך, משאת השרים,

מס נתנו עובדי הבעל;

מואב אז שלח כרים

עלי אדום השליך נעל.





בת צור בימים גברת,

וצידון, במנחה פניו קדמו שריהם;

מרבת-עמון לקח עטרת,

ומבני חצור אהלם ומקניהם.





ומאז עמי שכח שכח,

איך לדרוך מיתרי הקשת;

בארצות הגוים ילך שחוח

ולפני רגלו יטמנו רשת.





משחק הנך לנבזים ונערים,

יען כלי גולה עליך;

באין מלך ובאין שרים,

עם בוז משפחות יהותת עליך.





הבט, העמים יקרצו עין,

ושמע חרפתך לעגם עליך;

נודד בודד באות קין,

“יהודי, הגד, איה ארצך?”





כרחל נאלמה תלך תועה

כצאן לטבח ביד פראים;

אין מציל — כי אין רועה,

הכותם כקדם בעמק רפאים…





לכן, עמי, עוררה ימינך,

עלה לציון, לארץ פלשת;

שם תצא בעקבות אבותיך:

“ללמד בני יהודה קשת”.





אז לא תלך עוד קודר ומס,

ואויביך, מלעיביך לך יכרעו ברך;

פחד יפחדו מקשת ביד,

ורעדה תאחזמו מחרב בירך…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25827