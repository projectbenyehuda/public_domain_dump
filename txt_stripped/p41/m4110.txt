


	
	הגביע
	




ארחמך כוס, ארחמך גביע,



בך אחזה אורי וישעי;



עת פיך לפי אסיע,



אקיא מבטני חטאי ופשעי…


  


אקיא מבטני חטאות נעורים



הגאוה נשכחה, ואהבה נסתרת;



בתהומך גביע בכוס המרורים



יחד יצללו שם כעופרת.


  


אנחש בגביע ואבוז לגאיונים,



הדורכים עלי ארץ ברגל גאוה;



חיים אמצא גם בכוס יגונים



אשתה – ונפשי תגרס לתאוה…


  


ישתו יין נסכם מסכו,



תתהולל לשכרון נפשם הזוללה;



יאכלו למעדנים בשלחן ערכו,



ואני – אשתה מכוס התרעלה.


  


יהמו המלכים, הרוזנים וחשמנים,



יחד יכליון, יהיו לבער;



בצל צלמות ישכנו באשמנים,



ואני ו“התקוה” לנצח נשאר.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4110