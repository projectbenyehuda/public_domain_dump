


	
	שירת דודים
	



ליום חתונת אחי היקר לי מכל מחמדי חלד, כשמו
שמריהו אימבר, ישמרהו ד'.





“הנה אנכי שולח לך מלאכי”






מעודי, מנעורי, אשירה, אזמרה,

כי לב רגש אל חנני;

ומלאך אחד כצנה וסוחרה,

מפגעי הזמן הוא שמרני.





בארצות מרחקות אני נד ונע

בין עמים לא אדע לשונם;

ומלאך זה גואל אותי מכל רע

במותם אדרך ואבוז לגאונם.





אבוז לגאונם – הבוז לגאיונים!

לא אפחד מיגון גם זעוה;

כי המלאך הזה יאמצני אונים

המלאך הזה הוא: האהבה…





ובארץ נכריה אזכרך, אחי,

ונפשי לך מה גרסה לתאוה;

לכן ממרחקים לך אשלח מלאכי

מלאכי הוא ושמו: אהבה.





באהבה – אחי – בך נפשי קשורה,

קשר אמיץ ביני ביניך;

לכן בידה לך אשלח התשורה,

ליום חתונתך שמחת לבך.





עם אשת נעוריך ראה עמה חיים,

שלום ושלוה ישתררו ביניכם;

הצלחה ואהבה בנות־אל השתים

סכת שלום תפרשנה עליכם!


(ברלין 11 דצמבר 1887)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26014