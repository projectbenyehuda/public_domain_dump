


	
	התשיעי
	



לקונן בקינה ידועה.




גם נחנו יצאנו

אז לקרב לדרך,

שלטי גבורים נשאנו,

החרב עלי ירך.

גדודינו פרצו פרץ

בכל עיר ופלך,

נורא היה למלכי ארץ –

ויהי בישרון מלך.

ומעת אל זועם

פקד עלינו עברתו,

מאז לבנו פועם

נשתה כוס חמתו,

מאז נמבזים וקטנים

לעמים היינו שלל,

רכי לב כשפנים,

כי לבנו חלל.

עד בא דברו

לרחם עמו בצרה,

להופיע ברב הדרו

בציון היקרה,

עד העת הזאת

נקוה, נצפה, נוחילה;

ועד יבוא האות…

“איכה ישבה” נילילה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6268