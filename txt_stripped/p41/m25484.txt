


	
	העצה
	




העיזו ציונים מארבע הקצוות

ובהר מוריה הרימו נסיכם;

השיבו לב בנים אל אבות,

אספו שיות נדחות נעזבות,

ובנו להן ערים נחרבות,

ואני, ד', אלך לפניכם.



אלה השיות, אלה היתומים

מנוח, מרגעה תנו להנה

אבותיהם נטבחו בידי אדומים,

ברשעת זדון ביד כשדים ורומים,

פראים שכורים מיין הלומים,

ונשארו בלי משען ומשענה.



בארץ אבותיכם בכנען בפלשת

הבנים היתומים יגדלו שם,

ידיהם ילמדו לקרב, לקשת,

מעיל קנאה יעטו תלבשת,

מעל פניכם יסירו בשת

והם יהיו גואלי הדם…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25484