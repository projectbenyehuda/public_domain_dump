


	
	לשון המשוררים
	




לשון המשוררים אבלה ונבלה / ולפצח שפתימו ערלה

סכלים הם, אבל לא כן ידמו / ולבתם אמולה, מה אמולה!

ומשכל, אמת, צפון לבבם / ואף אם לכסילות יש תעלה

ויש מהם אשר קוה להעפיל / שחקי שיר, והוא חתר שאולה

ויש מהם בפה רחב מדבר / והוא מרעים ונותן קול המלה

ויש מהם בצעדו מעלות שיר / וערוה בזמיר ערה וגלה

אבות השיר אזי היו ועלו / במעלות המליצה עד למעלה

כבן־עזרא והלוי יהודה / ועוד להם מאת יד בתהלה

נגיד השיר שלמה בן־גבירול / ורב טדרוס סגלת כל סגלה

מליצת מעניהם לא תסלה / בכתם טוב ושהם החוילה

עלי מלאת חרוזיהם כתרשיש / ענק על צוארון עלמה בתולה

וכמה ממתי שיר אחריהם / וזמרתם למוליהם שפלה

והיום שב זמיר השיר מקונן / וניבו יענהו קול יללה

אבוי על תופשי כנור בנות שיר / והשחיתו והתעיבו עלילה

ותעו ממסלת שיר, וארחם / עקלקלות ודרכם לא סלולה

ורגלם מנתיב זמיר רחוקה / ונעו מעגלותם במסלה

ונלאו ממצא פתחו, והמה / יגששו כעורים באפלה

עלי שיר יהמה לבי כחליל / וצירי נהפכו עלי כחולה

עלי זאת אפרשה כפי למלכי / ואבואה שעריו בתפלה

עדי יחן ויחזיר העטרה / אלי ישנה וכאשר בתחלה

וירן שיר, ואל נא יאמרו עוד: ״ לשון המשוררים אבלה ונבלה״.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43727