


	
	יריבני כסיל
	




יריבני כסיל לעו אמריו / ופתי לץ סחי הם כל דבריו

הכי יש לו מנת יד בכסילות / והיא היתה מלאכתו מנעוריו

ולא ידע ימינו משמאלו / ולא הבחין נבוניו מבעריו

היתפאר אנוש בער עלי בן? / היתגדל זבוב קל על נשריו?

הגור אריה יפחד מכבשים? ושחל מבקריו או עדריו?

ואיך יחריש אשר ידע בכל זאת? / ויתאפק ולא יריק סגוריו?

לאט עלי עדי עטי אנופף / ואת דם אהפך לו כל יאוריו

ונחלי מעניו אשים חרבה / וילאה משתות עוד מי באריו

ולי ניב צח אשר סלעו יפוצץ / ויוציא נחלי צוף משמריו

הצפור מבלי כנף יעופף? / ונץ ידאה המבלתי אבריו?

הידמו הענקים לחגבים? / ואבני גיר היתחרו בדריו?

וכל לשון מדברת גדולות / אמת, תלאה לספר כל שקריו

והאמת אמת נקבע בלבי / והצדק ממלא כל חדריו

והישר כבר בא בין צלעי / ובוטח ושוקט על שמריו

ראו סכל והוא חכם בעיניו / ולא הבחין צרוריו מצרוריו

ומה בין מפרציו אל פרזיו / ואף לא בין פרזיו מבצוריו

וטובים מנבוניך פתאיו / וקלים מצבאיך חמוריו

וכל חכם וכל משכיל מאהביו / ונבערים לבד שונאיו ועריו

ומענה כל כסיל נבזה ונקלה / ישו ציה למו מדבר ועריו

וחכמי התעודה חכמוהו / ויודעי דת לבד הוריו ומוריו

וכל עת לקרב ידיו נכונים / וקשתות האמת רביו ומוריו

אבל עת תעלה צחות סכלים / בכור מבחן ישו סמיו ומוריו

ונעים מכתב ישר יישר / ומה נעים בעת ירוה למוריו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43729