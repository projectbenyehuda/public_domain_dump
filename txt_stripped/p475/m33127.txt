


	
	שעשועים לילדי בית הספר: משלים ומליצות
	



מבוא לבית הספר.

“ללמד לילדים את כל הידיעות הנחוצות בסדר ישר בלשון עמו” מחויב כל עם ועם.

אך לא ככל העמים, בני ישראל.

עם ישראל הוא במעמד לא טבעי, למן היום הנורא ההוא אשר
נפל שדוד במלחמת החרות האחרונה תחת דגל בר ככבא, ועד היום הזה. בני ישראל
בלי ארץ, בלי שלטון מרכזי, מפזר ומפרד בין העמים בכל קצות כדור הארץ,
נרדף ונענה באכזריות חמה כל הימים.

והמעמד לא הטבעי הזה הביאהו לחיים לא טבעים מעותים ומקלקלים, בלי סדרים.

אך כאשר נבקע שחר החרות על פני רקיע ארופה, ומנגה נגדו בא
קרן אור גם במשכנות ישראל, והגוים הרפו ממנו לרגע ויונח לו מעט מעצבו
ומרגזו, ויחל לשים לבו לתקן מעט מעט את אשר עותה גלותו הנוראה, ובכח רוחו
החזקה, הכבירה, אשר לא מתה בקרבו באלפי שנות עניו ומצוקתו, הצליח לתקן
הרבה, למלא חסרונות רבים בחייו הרוחנים.

רק לדבר אחד לא נתן לבו, להמקור לכל חייו הרוחנים, הוא: למוד הילדים בסדר ישר בלשונו".

אף אמנם בשנים האחרונות, אשר רוח ממרום הערה עליו לדאג גם
לאחרית קיומו בארץ, אמץ כל כחו למצא הדרכים המובילים לתכלית הנעלה
הזאת, וגם לחנוך שם לבו זה כמאה שנה; אבל להדבר היותר גדול, המקור
לקיומו זה אשר הוא מבקש, והוא: “חנוך הילדים בכל עניני הלמוד
והחנוך הדרושים בזמן הזה, ובלשון עמנו” להמפעל הזה לא שם
לבו.

לא פה המקום לבאר את כל ערך הדבר הזה ונחיצותו, כבר הסכימו
על זה הגדולים והטובים בהדואגים לאחרית קיומנו זה. ומי לנו גדול מראש גואלי
ישראל הנדיב הגדול, אשר לא קם כמוהו בעמנו מימי עזרא ונחמיה, ובדעתו
הרחבה הסכים גם הוא לזה, כי:

"נפשו יודעת כמונו שאין לך עם בלי שפה מיוחדת לו, ובפרט
כשיש לנו שפה קדושה, עתיקה, וכו' נחוץ להשיבה לתחיה וכו' ". [דברי השר
המרומם רבי מיכאל ארלנגר אשר הואיל ברוב ענותנותו לכתב לאחד ממחברי
הספרים האלה דוד יודילוביץ].

אבל גם האיש החפץ בזה היה אנוס להמנע עד עתה מעשותו, יען
עד היום עוד לא נתחברו ספרים לתכלית הזאת; ספרי תלמוד, מסדרים
בסדר ישר, כתובים בלשון קלה, לפי בינת הילד וצרכו בימינו אלה.

הן אמנם, ללמוד לשון עברית כבר נכתבו ספרים רבים, אך כל
איש הבקי רק מעט בספרים האלה, ובפרט האיש אשר לקח עליו המשרה הקדושה, הקשה
מאד, ללמד את ילדי עמנו את לשון קדשנו זאת, הוא יודע עד כמה כל
הספרים האלה אינם מספיקים, עד כמה הם אינם ספרים לילדים, היש לנו לפחות
ספר אחד קטן וקל מסדר כהלכה בדקדוק לשון עברית לילדים? ועל אחת כמה
וכמה שאין לנו ספרים קטנים וקלים מסדרים בלשוננו לעניני הלמודים האחרים,
כמו חשבון, מדע הארצות, ידיעת למודי הדברים הנראים לעין, דברי ימי העולם,
באור חזיונות הטבע לפי מושג שכל ילד רך, וכהנה וכהנה.

ומה מאשרים אנו, כי אותנו זכתה ההשגחה להיות הראשונים
המתחילים בזה. אנחנו, שזכינו להיות מורים בבתי ספר במושבות בארץ
אבותינו, אשר פה אנו רואים תחלת החיים החדשים של עמנו כמו שצריכים
להיות, אנחנו הרגשנו החסרון הזה ביתר שאת, ונקח עלינו עבודת הקדש לנסות
למלאות החסרון הזה כפי יכלתנו. ונתחיל מן המחלקה הראשונה הקטנה, באופן
קל כמקובל לכל עם מתקן בכל ארץ נאורה, בהדרגה שקולה מקל אל הכבד, מן
האלפא־בית ועד ספר־הפרס1 שינתן להילד המצטין
בכלותו את למודי המחלקה הזאת. וכבוד הנדיב הידוע רצה את מעשינו במליצת הרב
הרם והנשא רבנו ישראל לוי סגן ראש רבני פריז, וכבוד השר מיכאל;
ובחבתו לציון ולשונה, הואיל בנדיבותו הרבה לתת לנו היכלת לפרסם הספרים
האלה, “וקבל עליו הוצאות הדפוס בסבר פנים יפות” [דברי השר באחד מכתביו
להנ"ל].

והנה ידע ידענו עד כמה קשה הדבר להוציא ספרים כאלה
מתקנים בכל, ובפרט שעוד לא קדמנו כמעט אדם בזה, ואין ספק שמעשינו אינם
שלמים ומלאים חסרונות, ועל כן נבקש מכל המורים, להעירנו על כל אשר ימצאו
להוסיף או לגרוע בספרינו אלה. והיה בעזור לנו המורים המנוסים גם בהפצת
הספרים ביניהם, ובתתם ידיהם לנו גם לחבור הספרים הדרושים הלאה, להמחלקות
השניה2, השלישית והרביעית לעת עתה, והקימונו יחד
את בנין “בית הספר” לילדי בני ישראל בשלמותו, ושפת עברית חיה תחיה בפי
הדור אשר יחונך על ברכי “בית הספר” הזה, ורוח “חיים” תבא
במקור־חיינו־העקרי, הוא החנוך.





כחפץ אחיכם המוציאים לאור





המורים:

דוד יודילוביץ.

יהודה גרזובסקי.

חיים ציפרין.





ראשון־לציון בירח מנחם אב, לסדר “נחמו נחמו עמי”. בשנת אלף ושמנה מאות ועשרים ושלש לגלותנו.









אמרי בינה.





א. טובה יגיעה מכשרון.


ומנשה ואפרים חברים בבית הספר.
ויהי אפרים נבון וחרוץ ומהיר לשמוע, ומנשה לא
כן עמדו, כי לא חלק לו יי בבינה יתרה. ויהי היום
ויתן מורם לפני שניהם פרק אחד ללמדו עד המועד
אשר יעד להם ויאמר: מי מכם אשר ישנה פרקו עד
המועד הזה על בוריו והיה שכרו נכון לפניו.
וידע מנשה כי קשה הוא לשמוע ויתן לבו ללמד
את פרקו וישנהו וישלשהו עדי נחרת על לבו
ויהי שגור על לשונו. ואפרים נשען על בינתו
ויאמר אל לבו: מה לי ולכל הטורח הזה, הלא שעה
אחת בטרם יעבר המועד דיה לי ללמד את פרקי,
ויפנה לבו לשעשועיו וישכח את פרקו כלה.
ויהי בבוא המועד ולא ידע אפרים כל מאומה
ומנשה הציע פרקו לפני מורו בהשכל ודעת
וידע להשיב על כל אשר שאלהו, ויהללהו מורו
לפני כל חבריו ויחבקהו וינשקהו ויאמר: חזק
ואמץ בני ועשית חיל והיית לאיש. ופני אפרים
חפו.






ב. מתכבד בקלונו.


והימן הציר השכיל לציר עלי גליון
את תבנית שמשון הגבור בשסעו את הכפיר
ויציגנה ברחוב לעיני רואים. ויהי היום ויעבר
הארי על פני התבנית והשועל אתו, ויאמר השועל
להארי: הראית אדוני איככה בני האדם יהתלו בך
ובגבורתך! ויען הארי ויאמר: הלא זה כבודי, כי
לולא היה מעשה שמשון לפלא לא היו בני האדם
מתהללים בו.




ג. משלם רעה תחת טובה.


ומיכאל השר נדיב לב וגדל חסד ומרבה
להטיב עם כל אדם אם דל ואם עשיר ולא שת לבו
להכרת טובה, כי אך למען עשות חסד עשה חסדו.
ויהי היום ואיש בא אל מיכאל לבקש עזרתו, ויאמר
לו: אדוני אם עשה תעשה לי את הדבר הזה וגדלה
טובתך לי מאד. וישחק מיכאל ויענהו: ירא אנכי
לעשות עמך טובה גדולה פן לפי גדלה כן תגדל
הרעה אשר תשלם לי תחתיה.




ד. פי חכם.


ויהי היום ויעמד חזאל הצורר שונא
היהודים על גג ביתו נשען על המעקה. וירא
והנה איש יהודי עובר ברחוב לפני ביתו, והאיש
נכבד ונשוא פנים, ויבקש חזאל להתל ביהודי
וללעג לו, ויקרא אליו מן הגג. ויען היהודי
ויאמר: הנני כי קראת לי. ויאמר חזאל: הגידה נא
לי מה בין יהודי לחזיר? ויענהו האיש ויאמר:
המעקה!






ה. אל תבט אל מראהו.


ויהי בעלות חירם מלך צור על כסא
מלכותו וישלח אליו שלמה מלך ישראל את בניהו
שלישו לברכו. ובניהו מלא רוח חכמה, אך שער
זקנו טרם יצמח כי צעיר לימים היה. ויהי כראות
חירם את בניהו ופניו כפני נער, ויחר לחירם מאד
ויאמר: המבלי אין זקנים ונשואי־פנים בארצך כי
בחר אדונך בנער לשלחו אלי? ויען בניהו ויאמר:
לוא ידע אדוני כי אתה בוחר בזקן מחכמה, ושלח לך
את־התיש.






ו. ענה כסיל כאולתו.


ואיש אחד מצוררי היהודים אמר לעלות
בעגלה מיפו ירושלימה. ויקרא אל יוסף פקיד
העגלות ויאמר לו: פנה נא לי מקום באחת העגלות רק
לא ימצא בה כל יהודי. ויען יוסף ויאמר: בי
אדוני והנה כל אשר אתי מהנוסעים ועד העגלונים
כלם יהודים, זולתי – הסוסים.






ז. אל תען כסיל כאולתו.


ושני אנשים הלכו בדרך ויחרץ להם
כלב לשונו. וישח האחד להרים אבן מעל הארץ
לידות בכלב, ויתפשהו רעהו בידו ויאמר: אל
תשלח ידך אל הכלב פן ישמעו אחיו והתנפלו
עלינו והיתה לנו מלחמה עמהם והיה אם גם יכול
נוכל להם ונגרשם מעלינו והיה הדבר לא לכבוד לנו,
כי נלחמנו בכלבים עזי נפש. הנח לו לכלב
וינבח עד עברנו – ויחדל.






ח. איש חכם נשפט את איש אויל.


וחמור אבי שכם נשיא הארץ רכב על
פרדו במשעול הכרמים והנה יעקב על חמורו
לקראתו. ויקרא אליו חמור ויאמר: נטה לך יעקב
הצדה כי אנכי חמור ולא אסור מדרכי מפני איש
בער. ויען יעקב ויאמר: ואני לא כן מדתי! – ויט
הצדה.




ט. כסילות הומיה.


ויהי בספר זבולן הרוכל את מרכלתו
בחנותו ויתן צמיד זהב יקר על יד חצוצרה קטנה
אשר ישחקו בה הנערים. ותתאונן החצוצרה
ותאמר: אכן לא ידע האנוש ערכי, כי שם אותי יחד
עם הצמיד הזה, הטרם ידע הרוכל כי הצמיד אטום פה,
ואני קולי אתי? ויען הצמיד ויאמר: אכן ידעתי,
כי נבוכה את על כן קולך הולך.






י. מה משא.


ויעקב הכפרי ישב בעגלתו הטעונה
לה חטים להוליכן העירה. ותאמר אליו רחל בתו:
קחני נא גם אני אבי, כי תאוה נפשי לראות בבנות
העיר. ויאמר יעקב אל נא בתי, לא אוכל קחתך הפעם,
כי רב המשא על הסוס ונוספת גם את וכשל כחו.
ותאמר רחל: אבל קחני נא אבי בחיקך ולא אהיה
למשא על סוסך.




יא. הפך היה לפח.


וישלח ידידיה הקטן את ידו אל תוך
פך האגוזים ויקח מהם מלא חפניו. ופי הפך צר ולא
יכול ידידיה להשיב ידו המלאה אליו. ויזעק
זעקה גדולה ומרה, ותחרד אמו לקולו ותבא ותרא
את אשר הוא עושה ותצחק לו לאמר: הלא השב תשיב את
הגנבה ותנצל ידך מהפח.




יב. מענה רך.


הבוקר אור והשמש יצא להאיר על הארץ
ולדרים עליה וילך שלמה החברוני להעיר את עבדו
משנתו ויאמר לו: עד מתי עצל תשכב, הן כבר האיר
היום, עורה למה תישן! ויען העבד ויאמר: אל נא
אדוני למה יחרה אפך בעבדך, הבי העון כי
השכים היום השמש לזרח?




יג. בשת גנב.


ואלקנה וחנה אשתו עניים ובביתם אין
כל. ויהי בשכבם על משכבם בלילה וישמעו
גנבים באים אליהם, ותתחלחל חנה ותאמר לצעוק
לעזרה. ויאמר לה אישה: אל נא חנה אל נא תשמיעי
קולך והתכסי בשמיכה לבל תראי בבשת הגנב
כי לא ימצא אתנו מאום בבית.




יד. מכשול פה.


ונדב החברוני יצא אל רחוב העיר וירא
והנה אחד האביונים יושב על אם הדרך ושואל
מתת־יד מאת כל העוברים עליו. ויאמר לו נדב: הלא
תבוש ותכלם אחי לשאול לחם חסד, לך ובקשת לך
עבודה ואכלת מיגיע כפיך, כי כחך אתך ומום אין
בך. ויען האביון ויאמר: שגית אדוני אבל מום סתר
לי, כי עבדך אלם.




יה. גמול רשעים.


והזאב טרף טרף ויבלע עצם ותתקע
בגרונו ויאמר להחנק. והנה עגור ארך הצואר
וקשי החרטום עובר עליו ויתחנן אליו הזאב
ויאמר: הושיעה נא אחי ואתן את שכרך ביד נדיבה.
ויבא העגור את צוארו בלוע הזאב ויתפש
בחרטומו את העצם ויוציאה. ויהי ככלותו את
מלאכתו ויאמר לזאב: הבה לי שכרי ואלכה. וילעג
לו הזאב ויאמר: הנה שכרך לפניך כי באת בין
שני הזאב ותנצל נפשך.




יו. אל תהי בז לכל דבר.


והארי שכב על משכבו בצהרים וינם,
והנה עכבר מתהלך על גויתו הנה והנה, וייקץ
הארי ויחר אפו בעכבר ויאמר להמיתו, ויתחנן
העכבר על נפשו ויאמר: אנא מלך, חוסה נא אל
תמיתני וגמולך אשיב לך. ויצחק הארי לדברי
העכבר אשר אמר להשיב לו גמול, אך חמתו שככה
ויבז בעיניו לשלוח יד בשרץ השורץ על הארץ
וישלחהו לנפשו.

ויהי לימים וילכד הארי ברשת אשר
פרש הציד לרגליו וינהם בחמת אפו ויאמר
לקרע את הרשת ולא יכול. ויעבר העכבר על פניו
וירא והנה האריה בתוך הרשת ויזכר לו את
חסדו אתו וימהר ויקרסם3 את
החבלים עד אשר נתקו ויצא הארי לחפשי וידע
הארי אשר עשה לו העכבר ויאמר: אכן היטב דברו
החכמים לאמר: אל תהי בז לכל דבר:




יז. עצת כסילים נבערה.


יצא יצא נמרד השדה לצוד ציד והנה
צבי רועה בקמה וידרך קשתו ויור בצבי,
ויעבר החץ מהצבי והלאה ויחטיא את המטרה.
והצבי נס מפניו וירץ כל עוד נפשו בו והנה חמור
לקראתו. וישאלהו החמור לאמר: מה זה ועל מה זה
ככה אתה רץ בעל הקרנים? ויאמר הצבי: מפני
הציד אנכי בורח. ויאמר החמור: לך נא אחרי
ואביאך אל מקום אשר לא תשיגך בו יד הציד.
וילך הצבי אחרי איש עצתו ויבא אל תוך היער,
ויאחז הצבי בסבך בקרניו. והציד שלח את
כלבו לפניו להתחקות אל שרשי רגלי הבורח
וימצאהו תחת אחד השיחים ויבא הציד ויקח את
הצבי ויאסרהו בעבותים ויסחבהו הביתה.
ויקרא הצבי מנהמת לבו ויאמר: אוי לי כי
שמעתי בקול חמור.




יח. חכמת סוחר.


ויהי אחרי מות שלמיאל העזתי ויקם
בית האבן אשר לו בקצה העיר לבנו לדץ לנחלה.
ויאמר דץ הבער למכר את הבית אשר הורישהו
שלמיאל אביו. ויוציא אבן אחת מקיר הבית ויביאה
אל השוק להראות לקונים את טיב הבית.




יט. מתהלל במתת־שקר.






ויהי לפנות ערב וישב ראובן מן השדה
אחרי הבקר וזבוב עמד על קרן השור. ויהי בדרך
ויעבר זבוב אחר לפניהם ויפן אל רעו הזבוב העומד
על קרן השור לאמר: מאין באת אחי? ויענהו: מן
השדה. ויוסף וישאלהו ומה מלאכתך זבוב אחי
בשדה. ויענהו בגאוה: אנחנו חרשנו!




כ. מכל מלמדי השכלתי.


ויהי היום ותעף היונה בשדה ותצמא
למים. ותרא והנה בקבוק על הארץ ובו מעט מים
ולא יכלה לשתות כי פי הבקבוק צר מאד. ותשת
עצות בנפשה ותקח אבנים קטנות ותשלך אל
תוכו, ויעלו המים ותשת.




כא. תהלת כסיל.


ויהי היום וכובשי החיות העבירו פיל
גדול ברחוב העיר להראות, ויראהו נבחן הכלב
הקטן ויחרץ לו לשונו, ולא שעה אליו הפיל וילך
לדרכו, אך נבחן טרם הרפה ממנו וידלג למולו
וינבח. ויעט בו ענמלך אחיו הגדול ויאמר: הלא
תרף מנבח הטרם תדע כי הפיל לא ישית לבו אליך
ויבזה צלמך. ויען נבחן ויאמר: ומה מני יהלך
כי יבזני הפיל רב לי כי על כל אחי הכלבים
אכבדה. באמרם מה עזה נפש נבחן כי גם משאת
הפיל לא יפחד.




כב. קרח מכאן וקרח מכאן.


וצללפוני הכרמלית נערה נבערה
וגבהת עינים. ותרא את בנות בית הספר והנה
נכבדות על פני אחיותיהן ותקנא בהן ותאמר
בלבה: היה אהיה כמוהן, ולא שתה לבה ללמד
ולהשכיל כי אך אל לבוש בנות בית הספר נשאה
עיניה, ותכין לה שמלות כמוהן ותצא בגאוה אל
רחוב העיר, ותראינה רעותיה ותאמרנה: יצאה
הצללפוני מחברתנו, ותקע נפשן ממנה. ותבז
להן הצללפוני בלבה ותאמר: מה לי ולבנות
הנבערות האלה? אלכה לי אל הבאות בית הספר
ועמהן אתרועעה כי לבושה אנכי כמוהן וחברתן לי
תאות. ויהי כבואה אליהן ותראינה אותה בנות בית
הספר ברע לאמר: מה לה לחסרת לב זאת בינותינו,
ותבזינה את הצללפוני ותסתרנה פניהן ממנה.
ויחר הדבר להצללפוני מאד, ותבא אל אמה
ותבך באזניה, כי אין רעה לה.

ותאמר לה אמה: הלא זה פרי גדל לבך
וחסרון דעתך, כי מרעותיך הדומות לך נפרדת
ואל הבנות המשכילות לא באת, ויהי גורלך כגורל
הכבשה אשר היתה לזאבה, והיה אם תאבי ושמעת
ואספרה לך מקרה הכבשה הזאת.





ותתחנן הצללפוני ותאמר: ספרי נא
ספרי, אמי, כי שומעת אנכי, ותספר לה אמה
כדברים האלה:

כבשה אחת היתה בעדר וירם לבה על
אחיותיה, ותרא באוהל הרועה עור זאבה, ותבא בלאט
ותקח לה את העור ותלבשנו ותצא אל אחיותיה,
ותראינה אותה אחיותיה ותבהלנה ממנה
ותברחנה. ותאמר הכבשה בלבה, עתה אלכה לי
היערה ואתרועעה את הזאבים. ויהי כבואה שמה
והיא טרם תלמד לטרף טרף ותאכל עשב האדמה.
ויכירו אותה הזאבים כי מתחפשת היא ויפלו
עליה ויקרעוה לגזרים. על כן יאמר משל הקדמוני:
כל עוף למינו ישכן ובן אדם בדומה לו.




כג. כורה בור בו יפול.


יצא יצא הזאב לטרף טרף ויבא עד גדרת
צאן והיא סגורה מכל עבריה. ויהי הוא סובב את
הגדרה למצא מבואה, והנה החמור לקראתו, ויאמר
החמור: ידעתי אחי הזאב כי את מבוא הגדרה אתה
מבקש, ועתה הנני ואראהו לך, אפס אך בזאת אאות
לך, כי בבואך שמה וטרפת את אשימא התיש
בראשונה כי נגח נגחני אתמול בקרניו ואשבע
להנקם בו. ויען הזאב ויאמר: ואנכי שמעתי
אומרים כי אתה בעטת בתיש, לא בצדק ולא
במשפט, לכן את דמו הנני דורש מידך – ויתנפל
הזאב על החמור ויטרפהו.




כד. מהפחת אל הפח.


ואיל אחד נס מפני הציד ויאחז
בסבך בקרניו ויקרא לישועה, וישמע הנמר את
קול האיל וימהר אליו ויחלצהו מהסבך. ויאמר
האיל: הצל הצלתני אדוני הנמר מיד הציד
ואני עני ובמה אשלם לך, ויען הנמר:
בבשרך ודמך! ויקם הנמר על האיל
וישסעהו.




כה. שומר כסיל.


ואחד מבני הנזירים נטה לו אהל
במדבר ולא ראה אדם ותהיינה לו חיות היער
לרעים כי הסכן הסכינו ותשלמנה לו. ודוב אחד
דבק בו לאהבה אותו, ויהי אתו תמיד, מפתו אכל
ובאהלו שכב, וישמר הדב לראש הנזיר ככלב
נאמן. ויהי היום והנזיר שכב על משכבו
בצהרים ויישן. והזבובים התעופפו על פניו
וישביתו את מנוחתו, וירא הדוב כי אדונו
מתנודד בשנתו מפני הזבובים וירם את כפו
ויך על פני מצח אדונו להמית את הזבובים, וימית –
את אדונו.




כו. נבל נבלה עמו.


ונבל איש עשיר מאד ויהי לו היכל כבוד
לשבת בו, ומטות זהב ושן וכל חמדת ארץ הקדם
כללו את יפי היכלו, ולבוש נבל רקמת זהב ושש.
מצנפת יקרה בראשו וטבעות משבצות ספיר ויהלום
בכל אצבעותיו; אך לא הסכין נבל לרחוץ פניו
בבקר בבקר ויהיו מלכלכים תמיד.

ויהי היום ויבא אליו אחד ממכיריו
ושמו שוע, וישמח נבל לקראתו ויביאהו חדריו
ויראהו כל חמדותיהם. וימלא שוע את פיו רוק
וירק בפני נבל. ויתנודד נבל וימלא חמה,
ויקרא בתמהון ובקצף: מה זאת עשית? ויען שוע
ויאמר: אין דבר, פניתי אל ימין ואל שמאל למצא
מקום לא נקי לשפוך הרוק ולא מצאתי, רק –
בפניך.




כז. כעבד כאדוניו.


ויהי היום אחרי כלות הגשם ולמך הלך
בעגלתו בדרך העולה גדרתה, ועבדו ציבא נוהג
בסוסים. ויבאו עד נחל שורק והנה גברו בו המים.
ויך העגלון בשוט אשר בידו את הסוסים ויחצו
במים. ולמך חרד מאד לנפשו, ויאמר אל עבדו:
השמר לך ושמר נפשך מאד פן נטבע במים האלה
ואסירה ראשך מעליך. ויען ציבא עבדו ויאמר: אם
כה תעשה אדוני והגשתי את משפטי אל המלך
ודרש דמי מידך.




כח. הראה את הנולד.


ויהי בלילה בעלות הנער אפרים על
משכבו לישן, ויקח כף אחת וישימה מראשתיו,
ואביו ראה את מעשהו וישאלהו: מה לך בני ולכף
הזאת לעת שנתך? ויען הנער ויאמר בתום לבב:
חלום חלמתי אמש, והנה מעדנים לפני וכף אין אתי
לאכל מהם, ואמר לנפשי אכין לי היום כף אחת, והיה
כי יביאו לפני בחלום הלילה מעדנים שנית
ואכלתי מהם בכף הזאת כנפשי שבעי.




כט. חזה מהתלות.


ירד ירד יונה באניה ההולכת תרשישה.
ויי הטיל רוח גדולה וסערה על הים ותחוג האניה
ותנוע כשכור וכל האדם אשר בקרבה לא החזיקו
מעמד. ויונה אחז בידו בחבל מחבלי התורן למען
יעמד על רגליו, ויראהו אחד המלחים ויגער בו
לאמר: מה לך ולחבל יהודי? ויענהו יונה ויהתל בו
לאמר: ירא יראתי פן תהפך האניה ואחז בחבליה
לבלי תת לה לנטות הצדה.




ל. גאות אדם תסלף דרכו.


ודינה נערה יפה וסרת טעם, ותבט כל
היום במראה להתבונן אל יפיה. ויהי היום
ותשמע את אמה מספרת עם רעותה ותדברנה על
אדות יפי בתה, ותאמר אמה: הן יפה בתי להלל
תמיד, אך יתר שאת ליפיה עת היא שוכבת ישנה על
מטתה וקוצותיה השחורות מפזרות סביבה. ותאמר
דינה אל לבה: אראה נא במראה, הצדקו דברי אמי.
ותקח את המראה ותשם אותו למרגלותיה ותסתור
את שערה ותשכב על משכבה ­­­­­­­­­­­­– ותסגר את
עיניה.




לא. האדם יראה לעינים.


ויהי בימי קציר חטים ויצא יקטן הנער
את אביו השדה לראות בקמה, וירא יקטן והנה כל
השבלים כפופות קומה, ורק אחדות מהנה הרימו ראשן
ותתיצבנה הכן. ויאמר הנער בלבו: אין זה כי אם
השבלים האלה יתר שאת להן, ותהיינה לגבירות
לאחיותיהן ועל כן תשתחוינה להן כל
השבלים. ויאמר אל אביו: מאלה קח
לי כי טובות הנה ואקלען לי לזר תפארת לזכרון
לברכת השנה הזאת.

וישלח אביו את ידו אל השבלים
הכפופות ויקצר מלא כפו מהן ויושיטן לבנו
ליקטן ויאמר: מאלה קח, כי מלאות הן וברכה בהן
ואל תפן אל השבלים הנצבות, כי ריקות הנה על כן
תרימנה ראש.




לב. מידך זאת לך.


עגלה טעונה ברזל קרדמות עברה בתוך
היער ויחרדו הארזים וירגזו האלונים ויאמרו
איש אל אחיו: אוי לנו כי נדמינו, עוד מעט ועלו כל
הקרדומות האלה עלינו ונכרתנו מעל פני האדמה.
ויען אחד מזקני הארזים ויאמר: אל נא יתן איש
מאתנו יד ונצב למשחית ולא יאונה לנו כל רע.




לג. מחבא רוח.


ויהי כנוח הרוח הרעה על שאול ויבקש
להמית את דוד, וישלח מלאכים אל דוד אל ביתו
לקחתו משם, ותצפנהו מיכל אשתו ולא מצאוהו
המלאכים. וישיבו אל שאול דבר לאמר: בתך מיכל
היתה סתר לשנוא נפשך. ויקרא שאול לבתו ויצו
עליה להגיד לו את המקום אשר הסתירה בו את דוד.
ותען מיכל בענות חן ותאמר לאביה: ומה אם אגיד
לך המצא תמצא ידך לנגוע בו לרעה? הנה הוא יושב
במצפוני לבי. וייטבו דבריה בעיני המלך
וירף ממנה.




לד. גם אם יחן רשע לא ילמד צדק.


ויהי בערב וילך עכן מן־השדה לשוב
הביתה ונערו משרתו עמו. ויהי בעברם לפני
היער והנה דוב שכול לנגדם ומראהו נורא מאד,
ויתנפל על עכן ויפילהו ארצה. ויתחנן עכן
ויקרא לנערו לאמר: חוסה נא עלי אחי והצילני
מידו. ורוח גבורה לבשה את הנער ויקם על הדוב,
ובברזל אשר בידו הכה את הדוב אל בטנו וישנה
וישלש עד כי כרע ויפול ארצה מת.

ויקם עכן וירא והנה עור הדוב נשחת
כלו ולא יצלח עוד לכל מלאכה כי השחיתו הנער
בקרדומו, ויחר אפו בו ויגער בנער ויאמר: הוי
כסיל ובער, למה לא שמת את לבך אל עור הדוב ושחת
שחתו כלו עד כי אין בו מתום.




לה. פי כסיל מחתה־לו.


ויהי בימי החג וילך אפרים, ויעש
משתה גדול וישלח ויקרא לכל אחיו ורעיו לאכל
ולשתות עמו. ויהי כי נאספו כל הקרואים וישבו
סביב לשלחן ויאכלו וישתו וישמחו, וכטוב
לבם ביין בקשו את שמעון ראש המדברים כי
יספר להם מאשר קרא ושמע בימי חייו, כי זקן
שמעון וחכם ובימי נעוריו עבר ארצות רחוקות ואיי
הים. ויספר שמעון באזני שומעיו את פרשת
גדולת מסעי בנימין הנוסע, כי הקיף בימי חייו
שלש פעמים את כל הארץ סביב סביב ולאחרונה נפל
בידי הפראים אשר הרגוהו ויאכלו את בשרו, וכל
השומעים הטו את אזניהם לדברי שמעון ויקשיבו
לכל הגה היוצא מפיו. ואשת כסילות אחת ישבה בין
הקרואים ותשמע את דברי שמעון האחרונים ותפן
אליו בשאלתה לאמר: ומתי נהרג בנימין במסע
השני או בשלישי?




לו. אח לצרה יולד.


ושמעון ולוי אחים וילכו שניהם יחדו
בדרך, ויראו והנה עגה לפניהם על הארץ. וישח
שמעון וירימה ותהי בידו. ויאמר אליו לוי:
הראני נא את העגה אשר מצאנו. ויאמר שמעון: אוי
לך לוי, כי ממהר אתה לשכח אשר למדת, הלא כח
דבר המורה אלינו אמש: כי אך רבים המדברים
בעדם יאמרו “מצאנו” והעגה הלא אנכי לבדי
מצאתיה ואמרת איפוא: את העגה אשר “מצאת”.
וישמע לוי ויהי כמחריש וילכו לדרכם הלאה.
המה לא הרחיקו ללכת וכלב עז פנים קפץ לקראתם
ויגזל את העגה מיד שמעון וינס, ויצעק שמעון
ויקרא ללוי: נרוצה נא מהר והצלנו את עגתנו!
ויען לוי ויאמר: הפעם נוקשת אתה באמרי פיך,
כי העגה אך לך היא ומדוע זה תאמר עגתנו היא?
עגתך היא כי אתה לבדך מצאת – ואתה לבדך
תציל.




לז. נחלת אדני בנים.


ושולמית אשה חכמה מבנות מרום עם
הארץ, וימת עליה אישה ותדל מאד, אפס כי בניה
הלכו בדרך טובה וישקדו על למודם ויצליחו בו,
ותהי זאת נחמתה בעניה. ויהי היום ותבא אליה
צלה רעותה לבקרה והיא עדויה פאר, ושביסים
ושהרונים עליה, ותכבד מאד בזהב ופנינים ותשב
את שולמית לשוח אתה, ותדבר צלה על המחצלות
ועל המעטפות אשר היו לחק בימים ההם, ותסר
עדיה וחליתה ותרא אותן לשולמית ותתפאר
בהן. ושולמית שומעת כל להגה ומחרשת. ותלא
צלה מהלל את סגולותיה ותאמר לשולמית: למה את
מחשה ולא תראיני חמודותיך גם את? ותען
שולמית ותאמר: חכי נא מעט ואמלא חפצך. ותבא
עת הצהרים ויבואו בני שולמית מבית הספר והמה
יפי עינים וטובי ראי וחכמתם תאיר פניהם, ותקחם
שולמית ותציגם לפני צלה ותאמר: אלה המה
חמודותי אשר חנני יי.




לח. טובים השנים מן האחד.


ושמעון החברוני זקן בא בימים ובניו
אנשי ריב ומדון ותהי מריבה ביניהם כל הימים
וישנאו איש את רעהו ויוכיחם אביהם על פניהם יום
יום ולא שמעו אליו וילכו בדרכיהם הרעים. ויהי
היום ויקח שמעון בידו אגדת קנים ויקרא לבנו
הבכור ויצו עליו לאמר: שבר נא בני את אגדת הקנים
הזאת לשנים. ויקח בנו את האגדה בידו ויואל
לשבר ולא יכול, ויקרא שמעון אל בנו השני ויצו
גם עליו ולא יכול, ויקרא אל השלישי וגם אל
הרביעי ולא יכלו. ויקח שמעון את האגדה
ויפתחה, ותתפרד החבילה ויקח אחד הקנים
ויתן לבנו הבכור וישברהו כשבר קש, ויתן לו
עוד אחד וישבר גם אותו ויתן לו את כלם אחד אחד
וישברם עד כי לא נשאר מהם אף אחד. ויאמר שמעון
לבניו: הלא תראו בני ולקחתם מוסר, כי כל עוד היו
הקנים לאגדה אחת לא יכלתם להם ואך התפרדו
ותגבר ידכם עליהם ויהיו לקש, ועתה אם היה
תהיו כלכם לאגדה אחת ואיש את רעהו יעזרו לא
תראו חתת, ויי יצליח את מעשיכם. ואם אין, נבל
תבלו אחד אחד ותקומה לא תהיה לכם.




לט. כמים הפנים לפנים.


וראובן נער מהיר חמה ואיש מדנים ותהי
מריבה תמיד בינו ובין חבריו ויכעיסוהו תמרורים.
ויספר ראובן לאביו את אשר עושים לו חבריו הרעים,
ויתאונן עליהם.

וישא אביו משלו ויאמר:

היה היה בנימין הנער בחדר אמו לבדו
וישחק ויפזז ויכרכר ויעות את פניו כמשפט
הנערים ההוללים, וישא את עיניו אל המראה אשר
על הקיר וירא והנה נער אחד מפזז ומכרכר למולו
ומעות פניו כמוהו. ויאמר בנימין בלבו כי אך
להתל בו בא הנער. ויחר לו מאד ויקרא: הוי נער
סכל! מה לי ולך כי תלעג עלי? וירא בנימין כי גם
הנער לא חשך ניד שפתיו וכמוהו יפצה פה. ויעל
קצפו עד להשחית וירם מקלו למול הנער להכותו.
אפס גם הנער לא טמן ידו בצלחת, וירם מטהו
למול בנימין, ולא יכול עוד בנימין להתאפק מרוב
כעסו וירם קולו בבכי. ותשמע אמו ותמהר אליו
החדרה לדעת מה זה ועל מה זה. ויספר לה בנימין
בקול בוכים כל אשר קרהו עם הנער אשר במראה,
וכל אשר הרעימו, ויאמר: גרשי נא אמי את הנער
ולא יכעיסני, ותצחק אמו ותאמר: אל נא בני לא
אגרשנו, כי אם תסר כעס מלבך והטבת פניך אל
הנער הזה והטיב פניו גם הוא אליך והיה לך לרע
נאמן אשר יפקח עיניך תמיד לראות נכוחה.

ויבן ראובן למחשבות אביו וישכיל אל
דבר המשל ויבא כמים בקרבו וייטב דרכו
מהיום והלאה עם חבריו ויאיר להם פניו ויעשו גם
המה שלום לו וישיבו אהבה אל חיקו.




מ. צנים פחים בדרך עקש.


ודרך הקופים להדמות אל בני האדם
ולעשות כמעשיהם. ויהי היום וישבו חבר קופים
יחדו על ענף עץ אחד, ויראו והנה ציד בא וקרב
אליהם, והציד איש מהיר מאד ויקרב אליהם וישטח
את רשתו על הארץ לפני העץ ויתמודד עליה אחת
הנה ואחת הנה ויצנף לצנפה כדור, וילבש את
הרשת כמדיו ויתכסה בה. והקופים מחרישים
ומשתאים למעשי המפליא לעשות הזה, ויתלחשו
ביניהם ויאמרו איש אל אחיו: הנה מהרה יגמר האיש
את מלאכתו, הבה נרדה אחריו ועשינו גם אנחנו
כמעשיו.

ויהי כשמע האיש את דבריהם וימהר
ויקם ויעזב את הרשת תחת העץ וילך וישב תחת
אחד השיחים לשמר את הקופים לתפשם ברשת אשר
טמן לרגלם. וירדו הקופים ויקחו את הרשת
ויתכסו בה ויתמדדו עליה, ולפתע פתאום והנה
הציד בא בא, ויחפזו לנוס ולא יכלו כי נלכדו
רגליהם בפחים אשר הכינו להם ויקחם הציד
ויתן חבלים על צואריהם ויביאם אליו הביתה.
­­­­­­­­­­– הלא כן יאמר משל הקדמוני: צנים פחים
בדרך עקש, שומר נפשו ירחק מהם.




מא. צדיק החזק בריבו.


יצא יצאה כבשה קטנה אל הנחל לשבר
צמאונה, והנה זאב ערבות על יד הנחל ממעל לה,
וינהם הזאב בחמתו ויקרא: מה לך ארורה כי
תדלחי את המים אשר אשתה מהם? ותתחלחל
הכבשה ותרעדנה כל עצמותיה ותאמר: בי אדוני,
אל נא תשית עלי חטאת ואנכי אל מורד המים הלכתי
ואשתה מהמים אשר השארת אתה. ויתן הזאב
בקולו עליה ויקרא: דומי סכלה ושימי יד לפיך:
המעט לך החרפה אשר חרפתני זה שנתים ימים כי
עוד תוסיפי סרה היום להרחיב פה נגדי. ותשתומם
הכבשה מאד ותאמר: אבל אדוני הלא זה לי רק שלשה
ירחים מיום נולדתי וטרם עוד באתי לדיר4
להתעשר5 ואיככה
תאמר כי לפני שנתים חרפתיך? ויקצף הזאב
ויקרא בחמתו: הראה איש עזת­­־נפש ככבשה הזאת
כי תאמר לתפוש אותי כאיש כזב! אם לא את הלא
אחותך היתה אשר חרפתני. ותוסף הכבשה
ותתחנן ותאמר: בי אדוני, יחידה ובכירה אנכי
לאמי ואח ואחות לא היו לי. ותעל חמת הזאב עד
להשחית ויקרא בזעם אפו ויאמר: הלא תחדלי
מדבר עוד, כי אם לא אחותך, הלא אחת מבית אביך,
ממשפחתך, או משבטך היתה, כי בנות בליעל
אתן כלכן ותשנאנה אותי, ואנכי רעב עתה, ובטני
חסרה, ויקם עליה­­ – ויטרפה.




מב. עם עקש תתפל.


ויהי ביום הלדת את יוסף ויעש משתה
גדול ויקרא לכל מכיריו ומיודעיו, ויבא גם מיכה
ביניהם, כי רע התרועע מיכה ליוסף בימי ילדותו.
ויגנב מיכה גביע כסף ויבקשוהו בכל הבית ולא
מצאוהו. ויקם חושי, איש חכם ורב תבונות, ויאמר:
הלא תדעו כי נחש ינחש איש אשר כמוני, והנה מצא
אמצא את האיש אשר בידו הגנבה. ויצא החוצה
ויקח לו תרנגל לבן וישחירהו בפיח כבשן
ויביאהו הביתה וישם עליו כברה ויכבה את הנר
אשר בבית. ואיש לא ידע מכל אשר עשה חושי,
ויצו את הקרואים לאמר: איש ואיש מכם יקרב אל
הכברה וירים אותה והעביר את ידו על גב התרנגול,
והיה בגעת בו האיש אשר בידו הגביע והרים
התרנגול את קולו. ויעשו כלם כאשר צום חושי,
ומיכה ירא לגעת בתרנגול כי אמר: פן ירים את קולו
ונתפשתי בכף, וישאל חושי לאמר: הכלכם
העברתם ידכם על גב התרנגול? ויענו כלם פה
אחד: כדבריך עשינו! וימהר חושי להעלות הנר
ויצו לאמר: איש איש מכם ישא את ידו הימנית
ויעשו כן, וירא חושי והנה ידי כלם משוחות
בשחור התרנגול ויד מיכה נקיה, כי לא נגעה
בתרנגול, ויאחזהו חושי ויאמר לו: בידך
הגנבה, תן תודה. ויודה מיכה עלי פשעו ויקראו
לו מהיום ההוא ומעלה: מיכה הגבעוני.




מג. דבורה אם יששכר.


ויהי בימי שפוט השופטים והמלחמה
חזקה בין מחנה ישראל ובין יבין מלך כנען ויהי
היום ותחזק יד יבין כי חילו רב כחול אשר על שפת
הים ותהי חרדה במחנה ישראל, ויששכר רך
הלבב לא קמה בו רוח וינס מן המערכה ויבא
הרמתה אל ביתו, ויהי בדרוך רגלו על מפתן הבית
ותפגש בו דבורה אמו ותרגז תחתיה ותמהר
ותשלף את חרבו הצמודה על ירכו, והוא חגור בה,
ותכהו אל החמש, וירם הצעיר את קולו: הרפי
ממני אמי הלא בנך אני! ותען דבורה בקצפה
ותאמר: שקר בפיך בן­­­־מביש, בני לא יפנה ערף
לצריו ביום מלחמת וקרב לעמו.




מד. אל תהי נבהל להשיב.


ויהי בלכת קין ארצה נוד וייעף
בדרכו, והנה חנוך לפניו וישם קין את פניו
אליו וישאלהו לאמר: הרחוקה עוד הדרך לפני עד
באי העירה אם קרובה היא? ויענהו חנוך: לך הלאה!
ויוסף קין לשאול: הגידה נא לי אדוני: אם עוד רב
ממני הדרך ואנפש, ואם בזמן קרוב אבא העירה
ומהרתי לעשות דרכי הלאה. ויענהו חנוך כדבר
הראשון: לך הלאה לך! ויהי אך צעד קין צעדים
אחדים ויקרא חנוך אחריו: אדוני שמעני! בעוד
שעות שתים והגעת אל העיר אשר אתה הולך אליה.
ויאמר קין בלבו: אך משגע האיש הזה, ויעמד
וישאל ממנו לאמר: ומדוע מאנת בראשונה לענות
לי על שאלתי? ויענהו חנוך ויאמר: כי עתה
ידעתי את צעדי הליכותיך, כי בכבדות יתנהלו
ופעמי רגליך יאחרו לבא.




מה. במקום האור שם הצללים.


ולדוד בן־ישי העשיר רעה, ושמו חושי
הארכי והאיש חכם ובעל תבונות. ויאהבהו שלמה
בנו כנפשו, וכבד יכבדהו כל הימים ועצתו אשר
יעץ לו כאשר ישאל איש בדבר האלהים. ויהי היום
וישאל שלמה את חושי ויאמר לו: הגידה נא אלופי
ומיודעי מדוע זה רבה כה רעת האדם על פני האדמה?
כי אך אם ישים איש את לבו לדבר טוב, והנה חיש קל
יסבוהו עדת מרעים להפריעהו ממעשיו, האין צרי
בגלעד לרפא את המחלה הזאת? ויענהו חושי
ויאמר לו: אל תשוב תתפלא לדברים האלה, כי
כמקרה בתי העץ כמקרה האנשים מקרה אחד לכלם;
הנה בניתי לי בית עץ זה ימים לא כבירים, ועוד טרם
תדרך כף רגלי בו והרמשים כבר שמו להם קניהם
בתוכו, אולם אנכי לא שמתי לבי להם ואבא הביתה
וגרש גרשתי את השקצים ואת הרמשים עד כי לא
נשאר מהם אף אחד. ועתה אם באמת ובתמים יחפץ בן
אדם לעשות טוב וחסד אל יירא ואל יחת מהרמשים
האלה, כי גרש יגרשם קל מהרה וכל תקומה לא תהיה
להם.




מו. איזהו עשיר השמח בחלקו.


ויהי לפני ימים רבים וימלך מלך
בארץ ערב ותגבר ידו על כל אויביו ויהי לו שלל
רב וימלא אוצרותיו זהב, אפס כי נפשו לא ידעה
שבעה וכל היום התאוה לצבר הון. ויהי כי לא
נמלאה תאותו, ויחלה ויפל למשכב, וישלחו
ויקראו לרופאים ולא מצאו תרופה למחלתו. ויאמר
המלך: מי האיש אשר ירפאני ממחלתי זאת
אעשירנו עשר גדול וחצי מלכותי ינתן לו. ויבא
אליו איש מסכן וחכם ויאמר לו: יבקשו לאדוני
המלך איש אשר לא ידע כל מחסור ויפשיטו מעליו
את כתנתו והלבישוה את אדוני המלך וחי
ממחלתו. וישלח המלך מלאכים אל כל מדינות
מלכותו לבקש איש כזה, ויבקשו בכל המקומות
ולא מצאו, ויהי היום ויעבר אחד ממלאכי המלך
בשדה תימא, וירא והנה אחד הרועים עומד על צאנו
ונגן בידו בכנור ומרנן מטוב לבו: אודך יי
בכל לבי כי כבר אכלתי לשבע, ושתיתי לרויה,
ועתה אלך לי ושכבתי ושנתי תערב לי, ומה עוד
יחסר לי? ומי כמוני מאשר בארץ?! וישמח המלאך
מאד בשמעו את הדברים האלה ויקרב אל הרעה
ויאמר אליו: קח לך אחי מידי את אשר תחפץ
נפשך, אך את כתנתך אשר עליך תן נא לי, והיתה
לרפאות את אדוני המלך. ויען הרעה: אבל אדוני לא
נסיתי בכתנת ואין אני מכסה את מערומי.




מז. משיב דברים נכוחים.


והנער יצחק השכים קום בבקר ויצא
לרחוב העיר והנה איש לקראתו הולך לתומו, וירא
יצחק והנה שקל זהב נפל מחיק האיש והוא לא ידע
ויעבר, וימהר יצחק וירם את השקל מהארץ
ויקרא להולך: שובה נא פלוני אלמוני, הנה שקל
הזהב הזה נפל מכיסך קחהו נא, ויקח האיש את
השקל מיד יצחק ויברכהו ויאמר: ברוך אתה
ליי בני, כי חשכת היום את נפשי ואת נפש
עוללי מהשלך החוצה, הן היום הזה הוא הפרק
האחרון אשר יעד לי בעל הבית לאמר: אם לא הבאתי את
שכר מעוני והוציאני מהבית, ויהי בבקר ואקח
משכבי מתחתי ואלך אל הרוכל ואמכרהו לו
ואקח את השקל הזה במחירו, ועתה, בחפזי ללכת
נפל מחיקי ולולא מצאהו נער ישר כמוך, כי עתה
אבדתי בעניי. וישמח יצחק מאד על הדבר אשר
הקרה יי לפניו וירץ אל ביתו ויספר לרעיו
ויתפאר לפניהם ויאמר: הן כל זה פרי קומי בבקר,
וגם מחר אעשה כדת היום ואמצא שקל זהב אשר אין
לו בעלים ואתנהו לעני. ויעקב אחי יצחק הצעיר
שמע בהתפאר אחיו לפני רעיו ויחר לו ויאמר: אל
נא תתהלל ביום מחר, כי מי יודע פן כמקרה בעל
השקל אז יקרך.




מח. ארבעה כוסות במחזה.


ויהי אחרי המבול בצאת נח מן התבה
ויטע כרם. ויבא אליו השטן ויאמר: מה העץ אשר
אתה נוטע? ויאמר נח הלא גפן הוא אשר פריו ישמח
אלהים ואנשים, ויאמר השטן אל נח: הבה ואטע
אתך יחד, ויאות אליו נח ויעבדו שניהם בכרם.
ויהי ככלותם לשים את הזמרות באדמה, ויביא
השטן חזיר וקוף ויאמר לנח: לך והבאת גם אתה,
כבש וארי, ויעש נח כאשר צוה, ויקח השטן את
ארבעת החיות וישחט אותן וישם את דמיהן בסף,
וישק בהם את הגפנים. ויפלא הדבר בעיני נח,
ויאמר לשטן: הלא תגיד לי מה אתה עשה? ויאמר
השטן: זאת אות הברית ביני ובינך, וזה משפטנו
מאת הכרם; כי יגמול פריו והיה ביין שתי
הידות לך ושתי הידות לי, ושתית כוסך הראשון
והיית ככבשה תמה מלאה חסד ורצון, ושתית כוסך
השני והיה לבך כלב הארי עשוי לבלי חת, אך
השמר לך פן תשלח ידך לנגוע באשר לי, כי כוס
השלשי והרביעי לי המה, והיה בשתותך את מנת
כוסי ראשונה והתגוללת כחזיר בקיאך, ואם
תוסיף ושתית עוד כוס אחד וסר ממך צלם האדם
והיית כאחד הקופים.




מט. חכמת לוט.


ויהי בהפוך יי את סדום ואת עמורה
ויזכר אלהים את לוט בן הרן אחי אברהם העברי
ויחמל עליו, וישלח את מלאכיו להצילו ויבאו
המלאכים ויגדו ללוט למהר להוציא את כל אשר לו
מן העיר כי משחיתים הם את כל הככר, וימהר לוט
ויאסוף את כל כספו וזהבו ויקחם אתו, ויקם
וילך אל הירדן להטמינם בקרקע הנהר הזה
והירדן מלא אז על כל גדותיו, ויקח לו סירת דוגה
אחת וירד בתוכה ויבא אל תוך הנהר ויוריד את
סגולותיו המימה ויקח את המאכלת וישם אות
בירכתי אניתו, כי שרט שרטת בדפנה למען
ימצא אחרי כן את המקום אשר טמן שם את אוצרו.




נ. נטיבה דרכינו.


ולהנער אביתר לב להבין בלמודים,
אולם כעזוב אותו המורה יום או יומים לבלתי
הוכיחהו והשחית הנער את דרכו והתהולל בחוצות.
ויהי כדבר אליו המורה יום יום ויוכיח את משוגתו
על פניו, ויאמר הנער בלבו: למה זה יגרע חלקי
מחלק חברי? להם ימשך המורה חסד ובי יחרה אפו
כל היום, הן יתר שאת לי עליהם בדעה והשכל,
ויתעצב הנער אל לבו מאד. ויהי היום ויקרא
בספר וימצא בו משל כדברים האלה:

רתם רתם איש את סוסו, ויסגר רסנו
בטבעות ברזל וישם מתג בפיו ויקשר את האכף
(הכר) בחבלי עור וירכב עליו וילך לדרכו. המה
בדרך והנה חמור עובר לפניהם ובעליו רכב עליו,
ובחבלים דקים ינהגהו וישאל הסוס לשלום החמור
ויקנא בו ויאמר אליו: אמור נא לי דודי, במה מצאת
חן בעיני אדונך להטיב עמדך לאסרך בעבותים
קלים ודקים, אתה הלא רגליך בכבדת תתנהלנה
והועל לא תועיל לבני האדם כמוני אני ולמה יתעמר
בי האדם במתג ורסן ולעבד עבדים יחשבני, הן טוב
טוב אני לו מעשרה חמורים כמוך, כי עשר ידות לי
ממך בגבורה ובכח אף כי קל אנכי ברגלים
ממך!

ויען החמור ויאמר: אמנם צדקת כי קל
אתה לרוץ ממני, אולם כמעט תתפרץ מפני אדונך
ונטית מן הדרך וכל כשרונותיך יועילו רק
להותך, ואת רוכבך תפיל אחור, כי על כן יכלכל
האדם את דברך במשפט, יכבדך כמו נגיד
ויאסרך כבן פריץ.

ויהי ככלות אביתר לקרא את המשל הזה
ויתן אל לבו ויאמר: אכן קצר קצרה יד הסוס
מהשליך מעליו את זדון לבו אך מי יעצר בעדי
מהשליך מעלי את רוחי הרעה? ויהי מהיום ההוא
וייטב אביתר את דרכו וישנה את טעמו לטוב
וישב לב המורה אליו, ויקרבהו ויאהבהו מאד
מאד.









ספרי המחלקה הראשונה ב“בית הספר” המה: א)
הפרזדר. ב) המאלף. ג) המורה. ד) המדריך. ה) המחוקק. ו) המחשב. ז) מדע
ארץ ישראל. ח) ושעשועים, הוא ספר הפרס.  ↩



אנחנו החלונו בחבור ספרי המחלקה השניה, וחומר רב  כבר מאסף בידנו, אך כל המחסור עוד לא נשלם.  ↩



כך במקור – הערת פב"י.  ↩



דיר, פרושו מדור הצאן, נרדף עם ארוה ורפת.  ↩



וכה היה מעשר הצאן: בטרם שהיתה הצאן לבת שלשה ירחים
הכניסוה לדיר עם עוד הרבה מחברותיה אשר נולדו במשך שלשת החדשים האלה,
ופתח צר היה בקיר הדיר, אשר ברחבו תוכל לעבור אך צאן אחת, וכל הצאן
הנקבצות יוצאות אחת אחת דרך הפתח הצר, ובצאת העשירי יעברו על גבו
בשרביט צבוע בצבע אדום ובזה יסומן כי הוא העשירי, והיה קדש למנהלי
המקדש.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33127