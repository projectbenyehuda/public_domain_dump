


	
	שכן ארץ
	



מתוך ״משכיות כסף״

סימן: ששון





ג


שכן ארץ ורעה תמיד אמונה / עד בוא השמש ידיך אמונה

רוחך תשוב לו כאשר נתנה / כמו אשר היתה אתו באמנה

שמר עצמך פן תחליף רוח / במץ אשר תדפנו רוח

היום לבושך בוץ ומעיל סרוח / מחר לבושך בוז ומעיל סרוח

והסתכל תמיד מאין באת / והולך למקום שאיה ובתה

יצועיך עפר לך יאתה / כי פתאם עליך זרח ואתא

נגד עיניך שים כי דין ממך ידרש / עד, דין המתנשא לכל לראש

הלא אם תיטיב שאת בשמים ראש / ואם לא תיטיב הלא לענה ורוש

איך יערב לך עליות מרוחות / אתה תורד תחתיות באנחות

על ארץ תישן ותאכל ארוחות / ירק ותלך בשבע שמחות.

לאחרים אתה צובר ואוסף / ולרוחך אין לך בה חמדה וכסף

ומכור אם תמכרנה בכסף / ויצאה חנם בכלמה וכסף

בקרב כל איש אש יבער וישק / כי תחת פתיגיל, מחגרת שק

ואיך רגליו ירוצו לחרך שק / על העשק אשר עשק וחשק

איך בית נאמן מדור הנשמה / עזבתיהו ושמתיהו לשמה

ולמלון אורחים תמיד עין אשימה / ערום יצאתי, ערום אשוב שמה

בבא הלך להחטיא בשרך / זכר כלות בשרך ושארך

יעזבוך קרוביך ושאריך / חציך לעפר ולסס שאריך

כבודך בעיניך איך ישפר / והבל אחיך רשת לך חפר

ואיך לא תבוש עד מאד ותחפר / כי עפר אתה ותשוב לעפר

אכל ומשתה ולבוש שש ותולע / והפך למשטה וסוף ירום תולע

בלא צדק יאסף זוז וסלע / נפשו כקלע בתוך הר וסלע

קום עד אשר לא ירתק החבל / מפני שיבה, והעלה נבל

איך תשמח עלי עשור ועלי נבל / וימי הילדות והשחרות הבל

כל מורד יחיש ויכפרה פניו / בטרם ישים אל המדבר פניו

לכן בין יבין את אשר לפניו / כי נפשו סוף שחט אותה לפניו

איך על ריב לא לו עובר ומתעבר / להבל דמה ימיו כצל עובר

צדק יאזר ולפניו ילך דבר / שפתותיו שושנים נוטפות מור עובר.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43036