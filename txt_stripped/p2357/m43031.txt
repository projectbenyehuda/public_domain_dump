


	
	היה חזק
	




היה חזק כמו בזק בסבל / ותעביר עלי פשע וחבל

ואם הרבה כמו ארבה חטאך / במדה זו, פני האל תקבל

והוא דומה טבוע מי נהרות / ומצא חוט מאד דק הוא והבל

ונמשך אט מעט מעט ויצא / והלך שש עלי עשור ונבל

ואם נופל לבור עמק ושפל / האם יצא בלי יתר וחבל

איך ירוה ולא ישוה לקונו / הלא חובו למול טובו וסובל

והסבל כמטאטים לזבל / וטוב לו מהיות אונן ואבל

והוא עובר ומתהלך בתבל / וימיו הם כציץ שדה ונובל

ורגליו אם במאסר בכבל / בסבלנות יגלה שוק ושבל.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43031