


	
	נשמה ממקור
	



שיר בדרך בקשה ותחינה על חשק העבודה ודבקותו בה






נשמה ממקור חיים חצובה / זבדתני להתענג באבה

ולא אספיק בהודאה שגובה / ולו תהיה מלא עולם ורחבה

הלא חסדך מאד נשא וגבה / עלי אחת לאלפי הרבבה

ומענה הלשון ממך שאובה / ומאתך עריכתה וניבה

גמולך לטוב עלי נדבה / ותשלומי לרעה לא לטובה

דאגתי מאד גדלה ורבה / והבושה בלי תכלית וקצבה

אשר אני בלא חיל וצבא / בלא טעם וריח כערבה

היש לי פה להחזיר התשובה / בעת לכתי למדבר וערבה

ואם אני בלי זכות וחובה / הלא הלואי לנפשי העלובה

אבל אדמה כמו סל ועריבה / מלאה תוך וההוות בקרבה

והנפש אשר בשם נקובה / כגלמודה כמו נדה וזבה

נסוגותי ושמתיה עזובה / לאן אפנה ועתה אן אני בא

לביתך אני נברח ונחבה / ברחמיך וידך הנדיבה

אהבתך ועמה פת חרבה / ולא שנאה בשור אבוס ואיבה

עקיצתך מתוקה וחשובה / ואוסיפה בך אהבה וחבה

נדוד חשקך להטני כלבה / רצונך אך ולא תבל וטובה

עבודתך לנפשי היא משיבה / ומשאך מאד נחת ושובה

והחפש לנפשי הוא כלובה / וכעבד ושוכב מעצבה

ובעבד עבודה החביבה / בעיני אז כמלך במסבה

ברוותי לנפשי הרחבה / אני כמת ונפשי היא שכובה

ואם אהיה כארץ הגנובה / אני כחי בעולם זה ובבא

יקר תבל וכל חמדת זהבה / כלום יוכלו לכבות האהבה

גוית עבדך וכל אשר בה / אני מכין לעבדך בחטיבה

ואין תקוה לעבדך וצבא / בעולם זה ואשר תוך רחובה

לבד ראות פני אדון וסבה / בלי בושה ולא אוסיף לדאבה

מאד נפשי צמאה גם רעבה / להתקרבה בתוספת מרבה

בדבקותך קשורה וענובה / עשה אתה כאשר עם לבבה

נעוריה הלא פשטה ועזבה / עדי תחזר לאביה ושבה

אמתך היא בכל שחרה וערבה / וחרותה בעיניה תעובה

וכל נצירות עבודתך ערבה / עלי נפשי והיא צרי כאבה

תשוקתה בתוך לבי כתובה / ולא יכבה לעולם שביבה

ולא יצרו צעדי מנתיבה / להלך בה עדי זקנה ושיבה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43030