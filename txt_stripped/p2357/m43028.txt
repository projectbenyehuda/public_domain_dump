


	
	אהבת תענוג
	




אהבת תענוג נפש ערבה / ורעתה מאד גדלה ורבה

ודמיונה כמו יורדי ספינה / בתוך ימים ותעו הנתיבה

והם תועים וגם נדים ונעים / וראו אי בתוך הים רחבה

נטועים בה דשאים עם זרעים / ומעדנים עם עצי תנובה

ושושנים ברב מינים משנים / והריח להנפש משיבה

וצל נאה אשר יערב לרואה / ומים המתוקים הם סביבה

ועת ראו מאד תמהו ונשאו / וירדו ובאו תוך רחובה

ושם רעו וגם אכלו ושבעו / וסוף נעו ויצאו חיש לעזבה

ונשאר איש אשר החפיר והבאיש / ולא יצא ושכב מעצבה

להאי בא זמן הקר ושבה / והיתה לבער וחרבה

וסר צלה וגם פריה והלה / ונשארה כמדבר וערבה

וקרח ליל וחרב יום אכלו / ונפשו היא צמאה גם רעבה

ולא ראה לילדי יום ובאה / תלאתו בלי שעור וקצבה

ראות עין וחמדת לב כאין / ומה טובה ראות הלב להבא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43028