


	
	נעמן ותרצה
	








מים רבים לא יוכלו

לכבות את האהבה

(שיר, ח, ז,)









הביטו שמה שיא ארמוני תלפיות,

נכח יתראו משנים קדמוניות,

  מזהב קרני החרס יצהילו כמו־רמים!

מקום אדירים משברי־ים יהמו יחמרו,

במצולת תהום־רבה ברגש ינהרו,

  בחגוי סלעים יקרקרו, בין פתחי עולמים!

האזינו מים רבים המית שאון גליהם,

  זרמת דכים תגוף באבני עיפתה!

ארצות קדם ומערב יפרידו מימיהם;

אך האהבה תעמוד לא תדע אימתה.





לבות נעמן ותרצה כתאומים נצמדו,

שתי נפשות חברות, בחשב אהבה יחדו,

  במסרת־קדש יחדיו באו בסתר,

תרצה רבת־החן, יפיה כחבצלת,

והוא גבור־ציד, מקפץ כאילת

  על פסגות הערבה, במרום הרי בתר.

אך מחמת אבותם, תכלית שנאה שנאו,

  האהובים יתפרדו באהבה נסתרה,

רחשי לבותם מבעד קרבם חבאו,

  ומגד פרי אהבתם מתהפך הה! למרה.





שם במרומי העפל, על במתי הצריח

סביבו ים הגדול קצפו כסיר ירתיח,

  בעים רוחו יסתער מנבכי מצולה,

תרצה ישבה בדד, גלמודה, דומיה,

אל מעונת דודה לעבר הים צופיה,

  רוחה בה ישוח גם לבתה אמולה.

הה! על־גלי אבדון, שיאם יעלה שמים,

  אי־נתיב, אי־דרך, מי ישית מעברה,

אני־שיט אם יראה מחוף המים;

  רק האהבה תמצא מעגל בים צרה.





היא בתהו־לא־דרך, בין נבכי האדמה

תסול לה נתיבה, תתהלך ביד רמה,

  תורה חכמה ודעת אל כסיל ובער.

חיתו שדי נכנעו בארשת שפתיה,

פראים טורפי טרף תכו לרגליה,

  להדר גאון עזה ישחו זקן ונער.

גם בתהום אבדון, מקום למות תוצאות,

  תהין האהבה לרדת שבעתים;

ותפלט שלל מיד מלך בלהות –

מקרקע אשמנים אל ארצות החיים.1





גם מבינות לגלים, בלב־מימי מעמקים,

תגיה נפש־יחלה, תאיר לה מחשכים,

  ותאמץ רוח נעמן, עוז תרהיבהו,

בנטות צללי ערב, ותשקע השמש,

עלי פרץ המים, מפלשי שואה ואמש,

  אז יפרש השוחה עם ארבות ידיהו.

שם אל חוף השני, נכחו שת מגמתו,

  השליך נפשו מנגד תוך גיא צלמות,

וישחה לזבול חשקו, לארמון רעיתו,

  משם נגה אור, לוהט לפיד שלהבת.–





אחרי תשואות תלאה, יגעה נפשו לתאבה,

ימצא שובה ונחת בין זרועות אהבה,

  וישבב נפשו למדי בענג פי שנים,

שכר פרי עבודתו יאכל בשבע שמחות,

ישכח נטל עמלו, וישי כל־אנחות,

  כוסו ישתה לרויה במצהלות אפים.

כן התעלסו יחד באהבה בלתי סרה,

  עד השחר יעוררנו מחלומות עדנים,

אז מחיק האהבה הרחיק ברוח נשברה,

  עלי מצע־גלים, ערש משברי איתנים.





וכן שלשים ימים נגוזו חיש ואינימו,

כמים גנובים ימתקו אהבתם אלימו,

  נחלת שפרה בנעימים נפלה להם למנה!

מלאכי שלום בקדש, ילידי הרמה,

קנאו מאשרים אלה על פני האדמה,

  עלי אהבתם כגפן פוריה רעננה.–

אם יקטף פרי־תואר, מגד שמים,

  בירכתי גיא שאול, בעברי צוקה ובלהה,

מה ימתק לחיך יטעם, יערב שבעתים,

  כי גילה תשגשג כגדל עמל ותלאה.





יומם ולילה ימירו, ימי עדנה יחלופו,

נשף ושחר יסבו, רגעי־חן ינקופו,

  ובני האהבה אלה לא חזו הפעם,

כי השיחים בשלכת סרו עדי העפאים,

כי מצפון יאתה הסתיו מארץ רפאים,

  בעים רוח סערה, בחרון אף וזעם,

ישישו אלי גיל עת עינימו יחזיון,

  היום הלוך וחסור, ללילה אמר יביע,

ונשף חשקם יגדל, בו דשן ירויון,

  ובכן רחש לבם לאל שכני רקיע.–





החרס אתא הימה, חכלילי עינים,

ויכס בזהב יפעתו כל תחת השמים,

  והעלמה הנאוה שם ממגדל הצורים

בעינים כלות נצבת, בנפש יחלה,

צופיה הליכות שמש בבאו האהלה,

  במעונה לא עבות, בירכתי שמי ספירים.

שלאנן ישקוט הים, בטח ארץ הנשיה,

  גליו לאטם ידדון במרחבי ראי מוצקים,

הרוח צרור כנפיו, סביב תצע דמיה,

  ממעל אין בהרת בלבנת פני שחקים.





ויעלוז לבב היפה, מאד צהלו פניה,

על שלות המים, הוצק חן בשפתותיה,

  ותאמר למעוז הים בצוף שפתי אהבים:

"יפיפית נאדר בעוז, נורא הודך,

כל האדם כזב אם: “כזב” יכנך,

הנותן בך דופי הוא יפיח כזבים,

אך שוא בני־אדם, שקר שוכני האדמה

  אכזר לב אבות אשר ברחמים יתימרו,

רק בקרבך חמלה, וחנינה בך נעלמה,

חזית מכאבי ורחמיך חיש נכמרו." –





"מבינות לקירות סלעים, בחומה נשגבה,

אנכי יושבת גלמודה, מבעד נעצבה,

  שחרות עלומי תבול, כחלום עפו ימותי,

אתה תנהג על גבנוני משברי שאיה,

מבלי מעברה, באפס תרן, באין אניה,

  דודי שאהבה נפשי, שוכב בין זרועותי.

אתה איום אתה במעמקי גליך,

  בהתגעש פרץ דכים בהמית משאון,

רק האהבה האח! מצאה חן בעיניך,

  ועל במותיך ידרוך גבר בחיל וגאון." –





הליל כסה הים, עליו צללי אופל,

והיא עלתה למרום, ראש היכל העפל,

  להעלות לפיד אש, שלהבת עולה שמימה,

האיר מסלת תהו, מעגל אשון עיפתה,

לנחות דודה מעדנות, באפס אימתה,

  השם בתוחלת ממשכה פעמיו המימה,

אז סערות תימן ממרחק יתאנפו,

  יתקדרו פני הים, שאול ואבדה יציע,

מזרות־על יועמו, נגהות הוד נאספו,

  נשיאים בחשרת מים ימלאון הרקיע.





במרחבי תהום רבה, ליל חשך השתרע,

גשם שוטף מעל כנחל פלגיו נובע,

  עבים נוראים בהרת מטרות עז ירביון,

כחצי שדי בגלגל ברקים יתהלכו,

חצצי רעם ובזק בעזוזם יתאבכו,

  מחביון נקרות כפים הרוחות יאתיון,

הגלים יפשקו לועם בחרי וקצף,

  ויתרוצצו יחדיו במצולת תחתיה,

והים יפער פיהו, שפתיו מלאות קצף,

  כקבר פתוח גרונו, שער ארץ הנשיה. –





“אוי! אויה לי!” צעקה הנערה בתאניה,

"אנא אלי: חנני, רחם עלי עניה! –

  מה העתרתי בחפזי. חלותי רצון שמים,

גם אמנה יקשב הנותן בים צירים,

אם יהין עתה לשחות במים אדירים,

  אללי לי, לא ישוב עוד לארץ החיים!

כל צפרי פראים, על־פני מים יתחמקון,

  בתעופת חפזון כעת לקנם יעופפו,

כל אניות אבה, לתגרת סער ישחקון,

  דוחו לחוף ימים לשפת שאיה נסחפו."





"הה! נכון בטוח ירד לגלי המות,

לא יפחד לא יחת מבלהות צלמות,

  כי בתעצומות עזה האהבה תאלצהו,

אחת נשבע בקדשו, אם תכזב אהבתו, –

לנצח לא יעזבני, בחיים חייתו –

  רק המותה תפריד מנפשו נפשהו.

אבוי! מדי דברי, שד שוטף יבלענו,

  ויאבק עמדו באכזריות – אף סערה,

תהום אל תהום קורא, בחרמו ילכדנו,

  גלים זועפים ידחפוהו לארץ צרה."





"אוי לך ים בוגד! מלא תאונים ורמיה,

שקט שלות בזדון לחטפהו בבור שאיה,

  כראי־מוצק נמשלת, צדק לטו פניך:

נחלי בליעל בעקבה שלאנן נטיו

ויתנכלו למשכו, אם רק לפניו ישליו

  עד שקמת עליו בכלי זעם המוניך.

והנה עתה בתככי זרמת נהרותיך,

  באפס עצור ועזוב, אזלת יד ישועתה,

שפכת עליו חרונך בעזוז נוראותיך

  הראית עוז אפך ועברתך כי קשתה."





ויסתערו הרוחות בנשיאים גאיונים,

ויתגעשון וירעשון המים הזדונים,

  כהררי־אל נערמו, נצבו גבעות־עולם;

אניות רמות תבקענה, הה יכתו שאיה,

וינוסון וידחקון אלי סלעי תחתיה,

  תשואות מים רבים ישמיעו הוד קולם.

ממרומי הצריח השלהבת כבתה,

  מאירת נתיבת־תהו, בה המותה מסתרת;

חשכה איומה שלטת, מפיצה רק אימתה,

גם בגדותי הים בלהה אך שוררת. –





ותוסף ותתחנן ליוצר השמים, –

לצות: “הס” לרוח, “דמו”! לגלי המים,

  השקט זעף דכים, המית זעמם השביח,

ותדור אלפי נדבות להוביל שי למורא,

שור מקרין מפריס למעוז ים הנורא,

  בהמלט דודה מצרה ודרכו יצליח.

ותקרא אראלי שחק, שרפים עליונים,

  ותשביע מלאכי רעים, רוחות האדמה,

להציל נפש אהובה השוחה באין אונים,

  להביאו היבשת ממקום צוקה ושממה.





"שמע קולי ממרום, הקשב נא שועתי,

יוצר תבל ומלואה, אלהי ישועתי! –

  הנותן בים דרך, במים עזים נתיבה,

המשלח תשועה ליורדי הים באניות,

עת יתרוממו גליו בסופות הומיות,

  גם לדודי במצוק עתה נא הטיבה!

שלח אליו ישע, מקדש לו עזרתה,

  השביח שאון גלים עד נפש אפפוהו,

אתיו מלאכי רחמים לעתות בצרתה,

  מקברות משברי ים אנא הלום שאוהו!"





הקולות יחדלון ויחשו גלים וסערה,

ויאת הילל־בן־שחר במוצאי נהרה,

  ככבי בקר יזהירו בשולי שמי ערבות,

שאנן ישקוט הים, שלו בערשו בטוח,

פלגיו בנחת ינהרו, יצחקו ברוח,

  ורוח צח חרישית ידא בבקר־לא־עבות. –

מבלי שאון ורעש הגלים לאט יסעון,

  על סלעי מרגוע הן פניהם יצהילו,

כמי מנוחות יזרומו, מעדנות ישתעשעון,

  ואל גדותי הים – גופת גבר יובילו.–





הנה זה דודה! שמר מוצא שפתים,

אתא מרבבות גלים בלי נשמת חיים,

  בעד ארגיעה עינה ראתה ותכירהו,

יליל לא השמיעה, רק פניה יחורו,

עיניה לא דמעו, אך מבעד חמרמרו,

  בשרה עליה יכאב, לבה, השפק יבואהו,

במעמקי תהום רבה השקיפה לא־רחמה,

  גם לפנות שחקים שלחה מבט עיניה,

ותבקש לכל רוח אי לרוחה נחמה,

  ואש זרה האדימה את־לבנת לחייה. –





"הן נפשי יודעת עצמת רצון שמים,

אדיר איום ונורא משפט אלהים חיים,

  מה קצי כי איחל, קותה נפשי לתאבה?

באביב־חלדי עתה מעגל דרכי כליתי,

ותהי זאת נחמתי כי מאשרת הייתי,

  חבלים נפלו לי בנעימים – חבל האהבה. –

הוי, אהבה נאמנה, הוי, נפשות לקחת!

  את מנת חלקי, עליך השלכתי יהבי,

שמח ארד שאולה, ברוח נכון לשחת,

  לרצון על מזבחך אשכר אקריב לבבי!" –





ותתנפל מבמתי המגדל, מרחפת,

ושמלתה אחריה ברוח מעופפת,

  למצולת תהום־רבה. אל מעונת צלמות. –

הנאהבים והנעימים בחייהם נצמדו,

יתאחדו בקבורה, במותם לא נפרדו,

  האהבה בת־אל־מות עזה היא ממות. –

גם באשמנים, במחולת גלי המים,

  יתענגו באהבתם, יתעלסו בלב תמים;

והים שמח בשללו. בשלל – כפלים,

ילפת ארחות דרכו, הליכות עולמים. –















כאשר יאמר משל קדמוני:אור־פה־עז  (Orpheus) המנצח בנגינות ירד אז חיים, אחרי מות אהובתו, שאולה. ויצילה בנעים קול כנורו. והעלה רעיתו אל ארץ החיים. –  יודע לכל קורא במו־עתי־אלהי־גוי (Mythologie).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56090