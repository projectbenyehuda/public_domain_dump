


	
	תאות נפש. (Sehnsucht)
	







השלך על יי יהבך. (תהלות נ“ה כ”ג.)






מעמק הבכא, ממקום שאיה,



ערפל חתולתו, אופל ושממה, ­–



לו אמצא מעגל מארץ־נשיה,



האח, מה אהי מאשר על האדמה!



שם גבעות־עדנים, תאות ענים,



נצח ירקרק ראשן במור ולבונה!



מי יתן אבר, יעש כנפים,­–



שם אל הגבעות אעוף אשכונה.





נעים־זמירות אשמע משפתי רננות,



יערבו לנפשי ואמצא מנוח,



ורוח צח שפיים ישב מעדנות,



צרור בכנפיו ריח ניחוח.



פרי־הדר אביט, ינוצצו ברמה,



במשכיות צאלים, במחשך העפאים,



שושני־עדן,­–יפריחו שמה,



הסתו לא ישלול עדים שלל צבעים.

מה טוב התהלך בגבעות המצרים,



במקום החרסה נצח יופיע,



ורוח היום עלי פסגת הררים,­–



משיב נפש, צרי־חיים יציע!



אך רעש הזרם סואן בסאון,



בעים רוחו לשטן לי הפעם;



דכיו יתגאו, יהמו במשאון,



הה, נפשי תתמוגג בשואה וזעם.

אני־שיט נודד עיני צפיה,



אך אי רב־חובל יורד בטוח.



קומי רדי נפשי! בלי פחד שאיה,



תרנו החזיקי, חיים ברוח



האמיני באל ברדתך הימה,



ערבון לא יתן אלהים חיים;



אך פלא ישאך מנאות אדמה,



שם לארץ פלאים, חמדת עינים.­–













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47062