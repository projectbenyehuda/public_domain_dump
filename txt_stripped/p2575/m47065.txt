


	
	טבעת הדרעזר. (Der Ring Des Polnkrates)
	







עשׁר שׁמור לבעליו לרעתו. (קהלת ה' יב')






שם בגפי ארמונו, במרום במתי



הטירה,



השקיף בטוב לבבו המושל בקרית הבירה,



על פני ממשלתו כפתור, באיים רבתי.



“כל אלה סרים למשמעתי, תכו לרגלים!”



כן בגודל לבב דבר אל מלך מצרים,



“הגד כי מאשר אני, מה שפרה נחלתי!”

"אמנה חסד אלהים מאז חופף עליך,



אנשי השם כמוך, לפנים בני גילך,



כלמו יכבשם עתה שבט מלכותך,



אולם אחד עודנו חי, נקם לקחת,



לכן לא אכנך צולח בהשכל ונחת,



כל־עוד עין אויבך פקוחה שם לקראתך."­–





כמעט הגה יצא משפתי פי המלך,



ויבוא ציר מנינוה, ויגש, וילך ­–



לקראת העריץ נצב כורע אפים:



"העל אדון לאל זבחי שלמים לאזכרה,



ועלי־זית משולבים לנזר כליל תפארה,



יכתירו את־ראשך, הגבור, שבעתים!"





"שנאך שם נפל שדוד מחנית ובן־קשת.



להקריב בשרה זאת שלחני עדיך לגשת,



ידידך זרובבל, לפני צבאיך יתנוסס."­–



ויקח מספל שחור, לחרדת עין שנימו­–



מני מחזה הנורא הו! רעד יאחזמו­–



ראש פרעות האויב, בדמיו עוד מתבסס.­–





חזות קשה זאת נפש המלך החרידה:



“הן אל תבטח באשר, הסכת, בך אעידה,”



כן ענהו, ומבט עיניו בעצב תמרורים,­–



"זכר־נא, על משברי ים, בסופות הומיות,



שוחה זה ימים כבירים, הצבא באניות,



פן יצללו כעופרת במים אדירים."





עודנו מדבר, על לשונו דבבה מלתו, ותרועת קול הידד כסער בגבורתו,



משפתי רבבות ישמע מירכתי­ הימה.



האניות, כיער תרניהן, שבו בתרועה,



מבשרות שלל רב במצהלות גבורה ותשועה,



נשאות מזמרת הארץ, סגלות האדמה.





נדהם, משתאה נצב המלך הארח:



"עץ אשרך כיום ביפי האביב פרח,



ובכל זאת תירא, כי האשר יפיח כזבים.



גדודי צבאות כשדים, כלם מלמדי מלחמה,



הן יגורו עליך, קרבות יחפצו שמה;



כפשע קרובים לחוף אלה אנשי רהבים."





עוד דברו בפיהו, רבץ על שפתים,



והנה מני אניות ידודון רבתים,



ממרחק קול ענות, “גבורה!” הוחל לשמוע:



"אל ממצוקת אויב הצילנו בשער,



צבאות כשדים תפוצנה מסעד וסער,



שלום מסביב! הלחם יתם לגוע!"





ויוסף להשתומם המלך הארח:



"האף אמנם אכנך, מאשר גם צולח!



אולם, ­– כן הוסיף לדבר,­ – באשרך שלח רצח,



מקנאת בני־אלהים אפחד, ולבתי אמולה;



הן שמחת החיים תמיד בעצבון מהולה.



אי פה בן־אדמה יקרא מאשר לנצח?"





"כמוך כמוני שלו ורענן הייתי,



בכל משלח ידי רק ברכות טוב חזיתי,



אך חסד אל יסובבני, חסד שמים;



ואולם בן יקיר לי, עליו השלכתי יהבי,



לקחו אלהים ואיננו, בר נדרי ולבבי!



ואל אשרי הה! שלמתי נשיי שבעתים."





"וכן אם תאבה השמר מאסון ופגע,



חל פני אלהים בחביון עזו, כמעט רגע,



כי לאשרך גם עצבונך ישלח פי שנים.



לא התם מעולם חייו, גבר בלאומים,



אשר יאמר עליו, חבלים נפלו לו בנעימים,



והאלהים ישפיע לו תמיד ברכות שמים."





"ואם לא ישעה האלהים להיות לך תחנה,



הסכת עצת אוהבך, לדברי האזינה,



קרא אתה לאסון והבא בביתך הרעה;



היקר מכל חפציך, כמס באסמיך,



בחר לך סגלה אחת מכל אוצרותיך,



והשליכהו הימה לכפר עון ותלאה!"­ –





ויען המלך רעהו, מלא רתת ופחד:



"מכל סגלות החמדה באי יאצרו יחד,



אך זאת הטבעת היא לנפשי סגולה



אותה אקדיש לאלהים, אליו אקריבה,



אולי יכפר אשרי, יחיל טובי תחתיה."



וישלך הטבעת במעמקי המצולה.





וממחרת עת מקדים השמש התגלע,



ויצעד איש דיג, וגיל בפניו השתרע,



ויגש לפני המלך ויפתח שפתיהו:



"הנה הדג הזה במכמרתי לכדתי,



כמוהו לא נראה ברשת מיום נולדתי,



ועתה אדוני הארץ, לך תשורה אובילהו!"





ויהי בחלק הטבח מעי הדגה לשנים,



והוא נחפז לדביר, נדהם שבעתים,



ויקרא, משתאה על אשר עיניו תחזינה:



"הבט אדון! הטבעת, בידך ראיתיה,



האח, כעת בקבת הדגה מצאתיה,



לאשרך אין קצה, כמוהו לא נראה עדנה!"­ –





ויפן אליו האורח, בחבו חלחלה:



"לשבת בצל קורתך עוד בל אוכלה,



בן־בריתי לא תהיה, אתה גבר טלטלה!



האלהים גזר אמר, כי אסון יקרך;



אחישה מפלט לי פן אמות בגורלך". –



­ויאמר, ויעש, וישב לארצו סלה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47065