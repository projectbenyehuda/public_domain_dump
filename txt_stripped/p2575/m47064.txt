


	
	הערבה (Die Bürgschaft)
	







מה טוב ומה נעים שבת אחים גם יחד. (תהלות קל"ג א')

ואח לצרה יולד (משלי י“ז י”ז)






אל תגלת פלסר, מלך אכזרי מימים,



התגנב מרוז, חגור חרב על מתנים,



ויאסרוהו שומרי המלך בנחשתים,



“מה החרב הזאת, דבר איש הדמים!”



שאלהו ככה האכזר בפנים נזעמים. ­–



“הצמית עריץ מן הארץ באתי אליך!”



“על העץ תנחם על רוע מעלליך.”

נכון, ­– אמר מרוז,­ – למות הנני,



לא אתחנן פניך בעד חיים חייתי;



אולם אמצא חן בעינך לבקש שאלתי,



רק מועד שלשת ימים אנא עוד חייני,



עד תתי לאיש אחותי כתר ותרצני;



זה דודי וזה רעי לידך יתקע,



המיתהו אם אברח, תחתני יוקע ­–

ויצחק המלך על המבקש תואנה,



ויאמר בתרמית לבבו, ויעבר־הזעם:



"שלשת ימים אחטם אפי אליך הפעם;



אכן דע! אם יעבר־המועד לך אתנה,



טרם עדי תשובה, עד־לא תבוא הנה,



אזי רעך יומת, ירד שאול תחתך,



ונסלח לך עונך, מותו יכפר בעדך."

ויבוא לרעהו: המלך צוה בחמתו,



אל גיא צלמות ארד, לארץ הנשיה,



עקב לקחת נפשו קמתי בצדיה;



אך ימים שלשה יחייני בגדל חמלתו,



עד תתי אחותי לאיש נתן לי דברתו;



היה־נא ערבתי למלך היום גם יומים,



עד בואי לפדותך מזאקים ונחשתים.

ויתחבקו הרעים בחבוק ידידות־דממה,



והאוהב הנאמן התמכר ביד המלך;



וישא מרוז רגליו, ויסע וילך



ובטרם השחר השלישי יאדים ברמה,



קשר נפש אחותו בנפש אהובתו שמה,



וימהר חיש לביתו במגינת נפשהו,



פן יאחר המועד הגביל לפדות רעהו.

אז מטרות־עז שוטפים מים הזדונים,



גם נכבדי מים מהררי אל ינהרו,



נשאו נהרות דכים, נחלים יהמו יחמרו,



ויתא במשענתו לחוף נהרי גאיונים,



משברי ים שברו המעברה רבת אונים,

מים אדירים ברעם נורא יגאון, אשיות עמודיה יקרקרו, עלימו ישאון.





תועה בירכתי החוף יתהלך באין



ישועתה,



הרחק יביט, יתור מכל עבר ופנה,



ויקרא בקול גבורה, וישאל בנאקת תחנה,



אולי אניה ממרחק תחיש לו עזרתה,



תביאנו לארץ חמדה, לה נפשו כלתה.­–



אני־שיט אם יראה מעבר למים,



והנחל פרוע נהפך לים רחב ידים.

ויכרע על ברכיו וישפוך שיח־דממה,



ויפרוש כפיו לאלהים שכני שמים:



"אנא רחום השביח שאון זרם המים!



רפה היום לערוב, השמש שם ברמה



כמעט יבוא האהלה, ירוץ ארח הימה,



ואני לבוא העירה בל אפרוץ פרץ,



אז דודי הה! יומת, דמו ישפך לארץ.

וירב זרם המים, הלוך וגדול במשאון,



וגלים על גלים כנחלים ישטופו,



ועתים על עתים כמו הגה יחלופו,



אז תאלצהו אימתה, תרהיבהו בגאון,



ויתנפל תוך השבולת, שוטפת בסאון,

ויחץ הזרם במאמצי ארבות ידיהו, והאל עושה פלא יחננו­ – וירחמהו.





ויצלח לעבר השני, והוא נחפז ללכת,



ויברך ויודה לאלהים צור ישועתו.



והנה חכי איש גדודים יגודו לקראתו,



ממארב חרש מצל, אפלה שאול תומכת,



רצח בימינם, בידם חרב מתהפכת,



יקומו לשטן נגדו על אם דרכים,



נושאים כלי מות הכותו בין המשפתים.

“מה תחפצו עשות?” קרא, ופניו פני



להבים,



"בידי אין מאומה בלתי אם נפש חייתי,



“ואותה אשלם נשיי למלך, על דברתי!”



ויגזול החרב מאחד בעזוז רהבים: ­–



“רחמו על רעי רחמו, הוי, בנים שובבים!”



ושלשה מנהם הפיל שודדים, חללים,



והנותרים היערה חיש נסו נחשלים.­–

והחרסה ישלח שלהבת יה ממעל.



מתשואות עמל־הדרך כשלו ברכים,



ויחלש ויצמא, עיף ברפיון ידים,



"אתה הושעתני מחרצובות בני בליעל,



ומשטף מים רבים חלצתני ואעל,



ופה ממחסור המים עת כי אפלה,



אף רעי אהובי שם הוי, ירד שאולה!"

והנה שם מקרוב הקרו מים חיים,



כלבנת הספיר זכים גם קרים תבענה,



כשאון נוזלים חרש אזניו תשמענה,



וירא מחלמיש־צור נובע מעינו־מים,



כהקיר ביר מימיה יצלצלו אזנים,



וישח בלב שמח, ויכרע ברכהו,



וישת ויחי וישם לדרך פעמיהו.

והשמש נשקף בין סרעפות עצי היער,



עלי ירקרק חרוץ, רקמת מצע הדשאים,



צללי פארות השיחים ישתרעו כרפאים;



ושׁני אנשים עולים במסלה מן השער,



ומבלי פנות אליהם יחפז לדרכו כסער,



ותקח אזנו כי נדברו איש לרעהו:



“עתה יומת בשער, על העץ יוקיעהו”



והפחד יאבר־רגל, יעש לה כנפים,



לקל המרוץ שמתהו דאגה בו סוררת,



ממרחק יבריקו ראשי מגדלי הקרת,



מקרני נשף אדמוני, ביפעת אור ערבים,



ויפגשהו אלמודד מאבל מצרים,



עבדו נאמן ביתו, ישר לכת הצנע,



ויכר אדוניו, ויבהל כמתעתע:

"שוב! לא תושע רעך עוד בהליכותיך,



שמור נפשך מאד פן תשוה לו גם אתה!



הן יוקע בשער, המותה גורלו עתה.



מעת עד עת הוחיל אל תשובתך,



בנפש יחלה לבבו בטוח בבריתך,



אמונתו בברית ידידות בחבו צור איתנים,



לעג האכזר לא ינתק קשר נאמנים".

"אם אמנם העברתי מועד שלשת הימים,



אם לא יכלתי לפדותו מגיא צלמות,



עמו תחד כבודי בבור תחתית לשבת,



פן יתפאר עלי האכזר, איש הדמים,



רע לרע יבגוד, נתק ברית־תמים,­–



יזבח זבחי צדק, כקרבן נעלה שנינו,



וידע כי האחוה ברית קדש בינותינו!"

ויבא השמש, והוא השערה הגיע,



וירא העץ גבה, הוכן שם מטבח,



וההמון משתאה, סביב נפשות לוקח;



בחבל ימשך הרע, רגע שאול יציע,



אז במאמצי כח, הנצבים הבקיע,



ויקרא למלאך המשחית: הרף! הרגני!



נפשי תחתיו למות, והוא ערב בעדני!

וההמון בתמהון לבב מחריש לדעת,



ויתחבקו הרעים וישקו גם שנימו,



מעצר גילה ויגון בכו על צוארימו.



ויבכו כל רואה־בם, כל־עין דומעת,



ויגד למלך, ופליאה אזנו שומעת,



ותתפעם רוחו, אהבת אדם תתקפהו,



ויצו חיש להביאם לפני כסא כבודהו.

וישתומם המלך, בפניו שמחה ואבל,



ויפתח את־פיהו ויאמר בצוף שפתים:



"אמון לבבכם ימשוך לבבי שבעתים,



עתה אדע: האחוה איננה שוא והבל.



חנוני לקחת בבריתכם אחזה וחבל!



בין שניכם להתרועע מאד נפשי מבקשת,



ואני אהיה השלישי באהבה משולשת.­" –













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47064