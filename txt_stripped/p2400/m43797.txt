


	
	חרד לבי
	



לשיר על דרך המוסר בענין התפלה






חרד לבי ברב פחד ורעדה / איך אדבר לפני אל, צור תעודה

ומה אני ומה עצמי וערכי / כי אבקש מאת מלכי כל צרכי

ואמנם זאת ענתו היא תרבני / וברב חסדו וטובו הוא ירצני

לכן אחי בא נא ונוכחה / הסכת ושמע ואדבר נכוחה

עקב אשר הגדיל נפשך והרצך / להללו ולשאל את כל חפצך

איך לא תבוש בעמדך להתפלל / ולבך לא עם פיך ימלל

שפתיך המה נעות לבדם / אשר מאז זה דרכם ולמודם

עת פה יצעק לאדון היצורים / הלב יחשב במחשבות הזרים

גם יבקש לרצון הגיון לבו / ולא הכיר מה הוא שחו וניבו

עד אן יהיה לבך תועה כשכור / ואת דבר יתר באין תמכר

חזק עצמך ותערך מלחמה / נגד יצרך ואל תחשב מזמה

שים לנגדך לפני מי עמידתך / ואז תוסיף יראה עלי יראתך

ברך אל חי כי לו נאוה תהלה / אשר הרשך לערך שבח ותהלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43797