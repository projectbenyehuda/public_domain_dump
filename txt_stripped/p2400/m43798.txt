


	
	אנוש רמה
	



שיר על דרך המוסר






אנוש רמה עפר מן האדמה / עד אן תישן בחבלי התרדמה

כי אשאלה ממך, אנוש, שאלה / אדברה דברי שכל תחלה

אם ייטיב לך, ילוד אשה, בן גילך / כמה תעש שרותו בכל חילך

ואם תלוה כסף שוה בשוה / הלא תהיה כעבד לאיש מלוה

הלא צורך מן הרחם שמרך / ועד הנה תמיד היה בעוזרך

הוא הכינך ומטובו חננך / ומאין הרבה לך כל קנינך

אין כל רגע אשר אין בו כל פגע / והוא מסיר ממך חלי ונגע

גדול חסדו וברוך שם כבודו / ובחמלתו עושה, נפלא לבדו

מי הקדימו כי יחוש לשלמו / יצר הכל, ברוך ומברך שמו

כל צבאיו ומלאכיו ונביאיו / אין די ספר עזוזו ונפלאיו

איך בכל זה לא תביט ותחזה / בעין שכלך, אנוש פחות ונבזה

חושה עורה לנפשך השכורה / לזכר תמיד את מחצבה ומקורה

פנה דעתך להביט בשפלותך / ומה אתה ועצמך ומהותך

שים לנגדך מאין הוא יסודך / ולהבל נחשבת גם בעודך

גם כבודך ורב עשרך ומאדך / אשר תכין לך בכל ימי חלדך

הבט הסוף למי כל זה תאסף / גם לבסוף מה יהיה בו סוף כל סוף?

אם תחקרה בכל זאת ותסבירה / הלא תלהב כלהב המדורה?

גם בנקל בלי חשבון ומשקל / הלא תמצא עצמך תועה ומקלקל

מהר סורה מדרכי העברה / וחיש שלם לנפשך די מחסורה

קום לרחצה מכל לכלוך שקוצה / טהר אותה מהר נא וגדר פרצה

רפא שברה והתר את מאסרה / ואז תהיה בצרור חיים צרורה

שאל עזרה מאל גדול ונורא / מהרה יחיש לנו בנין הבירה

ונשמחה בקול ששון ושמחה / ונקריבה שלמי זבח ומנחה

קול לויים ועבודת כהנים / וישראל שמה כאחד חונים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43798