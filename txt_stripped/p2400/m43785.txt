


	
	כירי רם
	



לשמחת תורה לכבוד משה רבנו. סימן: אהבה חמלה.






כירי רם כירי רם

על יד משה בן עמרם.





זה ארון הברית

הכתוב אשורית

את אויבנו יכרית

בזכות משה בן עמרם.

כירי רם





זה הדור בלבושו

מצוי לכל דורשו

חיש נשמע פרושו

מפי משה בן עמרם.

כירי רם





זה בהיר כחמה

אמירה נעימה

נתן משמימה

ליד משה בן עמרם.

כירי רם





זה האור הבהיר

לישראל הזהיר

ואור זה הוא הנהיר

פני משה בן עמרם.

כירי רם





זה חמדה יקרה

חכמה מפארה

והנה הוא נקרא

על שם משה בן עמרם.

כירי רם





זה מאור העולם

המחיה את כלם

משביל הנעלם

קבל משה בן עמרם.

כירי רם





זה לחם חכמים

אשר בו לוחמים

דבריו חתומים

ביד משה בן עמרם.

כירי רם





זה הוא אור עינינו

ידידות נפשנו

והוא נתן לנו

על יד משה בן עמרם.

כירי רם









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43785