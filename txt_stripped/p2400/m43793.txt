


	
	אל הארץ
	



לכבוד ארץ ישראל הקדושה השי״ת יזכנו לראותה. סימן: א-ו.






אל הארץ חמדה טובה אך אך אך מי יעלני

כי אני חולת אהבה אך אך אך מי ירפאני.





בקשתי את בית חמדתי אך אך אך הוא כרמי שלי

ואנכי לו נכספתי אך אך אך יומי ולילי.





גרתי בתוך ארצות עמים אך אך אך כשה פזורה

גם עברתי ארחות ימים אך אך אך גולה וסורה.





דודי אני לך אוחילה אך אך אך אל תשכחני

עמך דוד כבתחילה אך אך אך מי יתנני.





הדרת עיר ירושלים אך אך אך נפשי נכספה

מי יתן לי כנפים אך אך אך בהם אעופה.





ואתעלס באהבים אך אך אך עם חמדת לבי

אהללו בתוך רבים אך אך אך בארץ צבי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43793