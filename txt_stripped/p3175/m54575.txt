


	
	בא אביב
	




החוגות חגגו את חגן בחוגן –

חג־כלולות היה החג;

זהרורי־אביב באויר רעפו

ואון־הארץ ממסגרותיו חרג.





בן לילה שנתה הארץ את פניה:

הפשתה – ים תכלת, הכרם הוריק,

קרקרו הקיכלים בנקרות הגלבוע,

זרם עז הכל מוהל, כל דם חי הסמיק.





ואני – שכור־אור אתרוצץ בשדמה,

לא אדע נפשי ולא אבין.

גם אותי בנדבה חנן אביב,

את דמי בעורקי הרנין.



תל־יוסף, תרצ"ב







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54575