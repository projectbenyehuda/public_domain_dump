


	
	לך
	




את היית יפה בהשתלט הלילה,

עת אורות־עיניך שכרוני בנגהם.

אז ידענו מה היא אהבה יוקדת

ונכתב דף לא ימחה עוד לעולם.





בלטף רוחות קלות את רך־פניך

את בתם וחן חשפת לי השפה.

רן האשר וירנן את הדממה סביב,

ולבי ברעד אז נצמד אל היפה!…





בכל לבי אני בך האמנתי –

לא יכלתי ראות בך תוי דלילה!

לבן צוארך היה לי למלכדת

ובתלתלי השחור ארבה לי השלילה.





בהערב היום והשלוה יורדת

יעור מכאוב, קשה לו ארוכה.

אך יש שעה באה ושחר זך יגה לי

ולנפשי ישיב את המנוחה.




9.5.47






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54517