


	
	[מזוודות כבדות]
	




מזודות כבדות, מזודות יקרות,



כבדות כברזל, יקרות כזהב.



מלאות אקדחים, כדורים מלאות.



כלי-קדש לעם, לנקם ולקרב.


  


ממבריח המכס, נואף ורמאי;



מחיל ששכר ומכר כדוריו;



מקצין שמעל באמון בחשאי;



כלי-הקדש נקנה בעפר-הזהב.


  


הזהב? פרוטות שנקוו קו לקו.



פרוטות שחסך בלי חשך ותרם



שכיר-יום ואביון, איש עמל שרעב,



שקנה אקדחו ולחמו לא טעם.


  


הוי, שרי-יהודה, קיא חלאת-ישמעאל!



נבלתכם בציון ולבכם בנכר.



על אדמת אלהי, בדביר קדש אל



תזבחו לשעיר ותזנו אל קדר.


  


הוי, בקר-ישראל, מעלי-הגרה!



רטפש בשרכם על אבוס במרבק;



שאנן מרבצכם בסוחת-גדרה.



כזאב הרעב יזנק עמלק.


  


נשתער. וכאהל בסער – קדר.



פלצות במדבר, אחוז רעד – שעיר.



נלהט בערב כלפיד בעמיר.



יאדים הברזל וירעים דינמיט



עד נכרית לפי חרב שריד ופליט,



עד מתחת שמינו נמחה זכר-צר.


  


מזודות עז והוד, מזודות קדושות,



שי ברזל ללוחם וברכת אלהיו,



אקדחים, רמונים ורובים גדושות.


  


דום! המה כעוגב התותח בערב.



שור! משיח עולה בצבאות גבוריו.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2457