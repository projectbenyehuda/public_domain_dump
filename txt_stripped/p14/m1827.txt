


	
	פוסחה
	




מרחב-השמים ורוח-הים

הסעירו הנפש, הבעירו הדם

מרחב-השמים ורוח-הים

רמוני – עשוני חפשי באדם.

פרשתי כנפי הידים לים,

אל לב-השמים נשאתי ראש רם.

הכלא, חדר-תליה, התמאם,

אסירים וחומות – נעלמו ואינם.

אך פתע שוטר מצעק מאחור

הצליף על אזני בקריאה “לחזר”.

חשך אור-שמים, כלה רוח-ים;

לשער-הכלא עולה צאן-אדם.

הנפש סוערת, בוער עוד הדם.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1827