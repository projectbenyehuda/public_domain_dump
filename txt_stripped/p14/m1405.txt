


	
	[חיים אנחנו במחתרת]
	




חיים אנחנו במחתרת!



בטחב אפלת-מרתף,



שם מנורה תבאש חורת,



רצפה ישחה מטר סוחף.

אותנו בחשכת מחתרת



בסנורים הכה חלום:



סוחה על הרצפה – כנרת;



אור-מנורה – זיו שמש רום.

ונאמין: ביום-צלמות,



עת שיר קרב רובה ירן,



עם אלהים נשרה ומות,



נקביל פני גואל-ציון.

נקביל פניו: יהי דמנו



מרבד אדם ברחובות,



ועל מרבד זה מחותינו



כשושנים הלבנות.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1405