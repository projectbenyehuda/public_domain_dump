


	
	ל"כנפיות המטרפים"
	



“חיל יהודי מתפלל ברובה”…

אורי צבי גרינברג




מכי שגעון המלכות, לוחמי-החרות במולדת,

ה' צבאות, מקדש משטמה, רכב-אש –

אליך בכור ישמעאל, בשלכת תקוה האובדת,

ברובה נתפלל, במכונת-יריה, במוקש:

"אלוה, רחץ בדמנו צאת לשונם הנואפת:

המורד-מטרף, וגואל דם עברי – עברין!"

לקרב, קנאים! שוב אל רומי זונה אח יוסף איש-יודפת,

וכל גו לפגיון האויב, כל צואר – לתלין.

שמים ממעל – גלות והארץ מתחת –פלשת.

ים גדול מאחור. מפנים- המדבר. לא נחת.

עלה נעלה וירשנו. ילדנו בקשת לרשת

עד עולם: היבשת, הים – מים סוף עד פרת.

סחיש גבורת-ישראל אל צחיח-נכר במולדת,

-אל מוחץ ראש-גויים, מרקע משיח באש –

אליך בגב-אריות, בכבשן השנאה היוקדת

ברובה נתפלל, במכונת יריה, במוקש.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7856