


	
	בן שבט הנווחים
	



 * * * 


ימים רבים היתה אמריקה מישבת שבטים
אנדיאנים שונים, שבט־שבט ושפתו, ומנהגיו
וארח־חייו. השבטים האלה ראו עצמם כעמים
נפרדים, והיו צוררים זה את זה, פושטים זה על זה
ויוצאים זה על זה למלחמה, עד שבאו הספרדים,
במאה השש־עשרה לספירה המקבלת, וכבשו
שטחים גדולים בארץ והתחילו לדכא את תושבי
הארץ הקדומים. אז נצנצה בלב השבטים האנדיאנים
לראשונה ההכרה, כי עם אחד הם.

הרעיון הזה על אחות הגזע האנדיאני
מבע גם בספור זה על פרשת חייו המפלאים של בן
שבט הנוחים, שלקח בילדותו בשבי ונתחנך
בבית אנשים משבט אחר, שבט טוה, שאמצוהו לבן
להם, וסופו שנשאר נאמן לשבטו, ולא בגד גם
בשבט השני אשר אספהו אליו, כי אם עשה שלום
בין שני השבטים האויבים.




א. המלחמה ליד כפר־הדב






– כן, אדוני האיש הלבן, נכונים הדברים
אשר שמעת. נוח אני מבית אבי, ולולא נגע בי
איש־המלחמה משבט טוה, במקרה, בחניתו, והייתי
נוח עד סוף ימי. אולם פגיעת־חנית זו היא אשר עשתה
אותי לבן שבט־טוה, ולבי אומר לי, כי לא על
הגרועים בין אנשי־שבט זה אחשב.

כך ענני מנהיג־השבט הזקן, על ידי האיש המליץ בינינו.



יום אחד בסוף האביב ישבתי בכפר סן אלדפונסו1, ב“בית־המועד”, או
ה“קיוה” של הכפר. לראש־הכפר (“הקציק”)
התודעתי על ידי ידידים אחדים שלי מסנטה פה. הם
אמרו לזקן, כי אמנם לבן אני, אבל לבי הוא לב
אנדיאני שחור־הרגלים, כי בשבט אנדיאני
גדלתי. הזקן הזמין אותי לבוא אל כפרו, הושיבני
בחדר קטן ולבן, שקירותיו היו מסידים לטהר,
ורשות נתן לי לבקר ב“קיוה” הקדושה, זה
“בית־המועד” של הכפר. מאד נכספתי לדעת את
פרשת חיי האיש, חיים רבי־מארעות, מלאי עז
וגבורה ואמץ־לב, אשר דברים מעטים עליהם הגיעו
לאזני. והזקן הבטיחני לספר לי את קורותיו
בשעות המנוחה. ולא רב היה הפנאי בידו, כי
עבודה רבה היתה לפניו: לעבד את שדות התירס
ולהקים תעלות־השקאה.

כך נזדמנתי באותו יום בחדש ניסן
לכפר האנדיאני הישן של שבט טוה. הכפר הזה
עמד על תלו עוד ימים רבים לפני מסעו של
קולומבוס לאמריקה. איזה רטט של יראת־הכבוד מלא
את לבי, כשירדתי בפעם הראשונה במדרגות אל
ה“קיוה” אשר מתחת לאדמה. בחדר זה, כארבעים
צעד רחבו, וארבעים צעד ארכו, היו מתכנסים
לאספה, מאות בשנים, מנהיגי השבט האנדיאני,
זקניו, כהניו ו“ליצני־הקדש”. סף־המדרגה נמצא
מאחורי הכירים. כאן בערה אש הקדש תמיד.



ובמרחק מה משם נראה פתח קטן למטה, זה הפתח
לעולם התחתון, לפי אמונתם. לארך קירות ה“קיוה”
נמשך ספסל של לבנים בלתי שרופות, מקום־מושב
לזקני השבט. מעל לספסל, על גבי הקיר האפר,
היו מצירים שני נחשים עוטי־נוצה, וביניהם –
האב־השמש, האם־הלבנה ובניהם הכוכבים, וכן גם
דמיות אחרות, סמלי העננים, הגשם והרוח. חפצתי
לדעת פשר הציורים האלה, אבל בבקורי הראשון
ב“קיוה” נמנעתי מלשאול שאלות. לאט לאט
התקרבתי אל הזקן, והוא ספר לי על מנהגיהם וארח
חייהם של בני שבט טוה, וכן הרשה לי להמצא
בשעת עבודת־הקדש, ועיני ראו
מחזות־פלחן2, אשר לא ראו עוד
אנשים לבנים לפני. שני ירחים ישבתי בכפר
הזה, ויום־יום כמעט הוליכני הזקן אל “בית־מועדם”.
כאן, במרתף החרישי והצונן הזה, ספר לי את
קורות־חייו.

אני רשמתי לי את ספור־הזקן מפי
האיש המליץ בינינו, שנקרא בפי אנשי השבט
בשם “עב קל”. נעים היה הספור לאזני, ובחפץ־לב
כתבתי את הדברים על הגליון. מקוה אני, כי גם
אתם תקראו ברצון את פרשת חיי ומפוס, נשיא
השבט.



_______________





חפץ אני לספר את קורות חיי לאיש־לבן
שחור־הרגלים, ידיד כל שבטי האנדיאנים, היושבים
במדבר, בעמקים ובהרים.
נוח אני מלדה. ארבעה היינו – אבי, אמי, אחי ואני. אחי, “כף3 בודד” שמו, היה צעיר ממני בשלש שנים, וחלש היה,
חולני. אני הייתי עוזר לאמי לטפל בו, והוא ראה
בי אם שניה. הנוחים הם שבט גדול מאד, ואין
הארץ נושאת4 אותם לשבת יחד. על
כן הם נודדים עד היום, בתי־אבות בודדים, במדבר
וברמות־המישור, הגברים יוצאים לציד, והנשים עם
הילדים מלקטים שרשים טובים למאכל, אגוזים
וגרגרי־פרי. אבי היה מנהיג, ראש בית־אב שהכיל
כעשרים משפחות. יחד היינו נודדים, יחד נטינו את
מחננו. שוטטנו לארך הנהר סן־חואן ומצפון לו;



הרחקנו מזרחה, לערבות המשתרעות לאין קץ; שם
רעו ראמים רבים ואנחנו היטבנו לבנו בבשרם
השמן; הלכנו דרומה, עד להררי שבט־האפשים;
ראשי ההרים האלה מכסים שלג, ובמדרוניהם צומחים
יערות־ארן. וגם מערבה פנינו, עד קולורדו, ויש
אשר הגענו למקום שומם כל־כך, שהלב היה
מתכוץ מפחד.

מלאכת־הציד היתה בעיני אבי מלאכה קשה
ומשעממת. אם הצליח להשיג כמות־בשר מספקת
לכלכל את משפחתנו הקטנה במשך ירחים
אחדים, היה קורא לגברים ממשפחתנו ומשאר
משפחות והיה יוצא עמם לפשוט5 על התושבים אשר בסביבה. מערכות כאלו
שעשעו אותו ושמחו את לבו. על פי רב היה מוליך
את אנשי־חילו דרומה ומתנפל על הכפרים
הספרדים. הוא היה גוזל מאת הספרדים את סוסיהם
היפים, אכפים, בגדים, רובים, חניתות וסכינים,
והיה שב אלינו עם שללו. אבל לעתים היה מוצא לו
קורת־רוח6 להשתער7 על הכפרים אשר בעמק ריו גרנדה ובשאר
המישורים, מקום שם ישבו אנדיאנים שקטים



עובדי־אדמה, המגדלים תירס בשדותיהם. אמי היתה
מגנה אותו תמיד על מעשים כאלה.
– אם חשקה נפשך במלחמה, – היתה
אומרת אמי אליו, – מה לך כי תגזול מנוחתם של
עובדי־האדמה המסכנים? הניחה להם. הם מעבדים את
שדותיהם בשקט, מבלי לפגוע באיש. מוטב לך
שתצא למלחמה עם הספרדים, הכובשים לאט־לאט את
ארצנו, ועוד מעט ויגזלוה מאתנו, אם לא תפיל אימת
הנוחים עליהם.

אולם אבי היה עונה:
– גם עם הספרדים אלחם, וגם עם עובדי
האדמה האנדיאנים, כי עובדי־האדמה אלה חיים
בשלום עם הספרדים.

פעמים היה אומר לה:
– המתיני קצת, יום אחד אפשוט על
עובדי־אדמה אלה ואקח מהם כל אשר להם. אז תספיק
הצידה לך ולבנינו למשך כמה חרפים. לא עוד
תצטרכי לאסוף שרשים ואגוזים. ישב תשבי לך
במנוחה באהלך, תבשלי ותאפי, תאכלי
ותשמיני.

ואמא היתה משיבה:
– מימי לא הלכתי בטלה. אף יום־מנוחה אחד לא ידעתי וגם לא אדע!



באביב, במלאת לי תשע שנים, נטינו
מחננו בהרים, עם נהר סן חואן. מקץ ירח ימים חכמו
הצבאים והיחמורים אשר בסביבה והתחילו
להתחמק מפני הצידים. מכרחים היינו לבקש לנו
חניה אחרת. נקראה מועצה, ואבי הציע לפנות
דרומה, לנקרת ההרים צ’לי, מקום שם רעו דישונים.
בנקרה זו ישבו לפנים עובדי־אדמה, אבות־אבותיהם
של עובדי־האדמה היושבים עתה בכפרים.

ואמנם מצאנו שם טרף רב: דישונים,
צבאים, יעלים. יום־יום היה אבי מביא עמו לאהלנו
גופות בעלי־חיים ועורותיהם. אחרי שנוכח כי
הבשר הזה יספיק לאכלנו במשך ירחים־מספר,
עלה על דעתו לצאת יחד עם חמשה אנשים
ממשפחתנו ולפשוט על חוות8 הספרדים. אבל עד מהרה שב.



וכשפתחה אמי
בשאלות, ענה בצחוק ואמר:
– זכרך עלה לפני, על כן החלטתי לא
לגעת הפעם בספרדים. הגיעה השעה שאקים את
הבטחתי. חרף זה תנוחי, תאפי ותבשלי, תאכלי
ותשמיני.

– למה זה תשימני לצחוק? למה זה תקניט את אשתך המסכנה? – שאלה אמי בעצב.




קבוצה 1 [ציור – עמ' 9] “הבטנו ממרומי ההרים למטה אל המישור”






– לא, הפעם אין בדעתי להקניטך! – קרא
אבי. הולכתי את אנשי להתנפל על הספרדים.
הגענו לכפר שבט טוה, אשר עם המעינות הגדולים.
כאן עמדנו לנוח והבטנו ממרומי ההרים למטה, אל
המישור. וראינו, כי השנה זרעו בני טוה תירס
יותר מבכל השנים. מסביב לכפר הוריקו שדות
התירס. וכשהבטתי למטה, על התבואה הרבה
הזאת, עלה לפני זכר אשתי, זכרך את, ואמר אל
לבי: “אם נפשוט על הספרדים, יפלו לי לשלל
סוסיהם, רוביהם, בגדיהם, ואולי גם עור
קרקפות9 אחדות משלהם. אבל
מכל אלה יש לנו רב. וצידה לחרף – אין. ולמה זה
לא אשמח את לב אשתי? תחת לצאת למלחמה על
הספרדים אשובה הביתה, וכשיבשיל התירס
בשדמות בני טוה אבוא בראש מחנה גדול ואאסוף את
היבול”. האם לא תשמחי לדבר?

– חפצת לעשות לי נחת־רוח, אבל לבי
כבד עלי, – השיבה אמי – רע יהיה הדבר: אתה
תגזול את התירס מאת אנשי טוה, גם הרג תהרג את
עובדי האדמה, את כפרם תכבוש ואת כל רכושם
תקח לך. מה רעה עשו לך אנשי השבט הזה, אוהבי
השלום? הניחה להם וצא למלחמה על הספרדים.

– לא! כי החלטתי ואעשה. אני אפשוט על
כפר בני טוה! אז יהיה לך לא רק תירס למאכל, כי
אם גם בגדים יהיו לך, שמיכות ובד ארוג בידי
אנשי טוה. עד סוף ימיך ימצאו10 לך הבגדים האלה, כי זקנת כבר אשתי,
זקנה את ככפי הנקרה הזאת.

עוד אבי מדבר כך, והנה פרצו נשים
לאהלנו ושאלו את אמי, אם אמנם יש בדעת אבי
לכבוש את כפר בני טוה אשר עם המעינות, לשים
אותו לבז ולאסוף את יבול־התירס מן השדות. אמי
ענתה, כי כן החליט אבי לעשות, והנשים הלכו להן
בשמחה ושיר, הלך ורקד וצחק. המחשבה על עשרם
של אנשי טוה, אשר יפל בקרוב בידיהן,
הרנינה11 את לבן.



אבל למחרת בבקר נגש השמן (הכהן)
הזקן של שבטנו אל אבי, פנה אליו בזעף
ואמר:

– אל תאמר להשתער על הכפר הזה של
אנשי טוה! מה זה עלה פתאום הרעיון הזר הזה על
לבך?

– זה ימים רבים שהבטחתי לאשתי
להשיג לה צידה רבה, שלא תהיה אנוסה לאסוף
שרשים ואגוזים. עתה אקים את הבטחתי.

– אוי לנו כי באנו לכאן, אל הבקעה הזאת!
– קרא השמן בצער. – למה זה עלה על לבך להעצר
בדרכך אל החוה הספרדית? למה נתת עין חומדת
בשדות התירס של אנשי טוה? קשה ואכזרית תהיה
נקמת אנשי טוה בך, אם תחמס את שדותיהם. ועתה
שמעני! אני מצוה עליך לעזב עוד היום את הבקעה
הזאת. נטה לנו מחנה במקום אחר, או אז תשכח את
אנשי טוה ואת כפרם, ותצא למלחמה על
הספרדים.

– צר לי עליך, הזקן. ראויה שיבתך
לכבוד, על כן לא אתוכח עמך. אבל ידע תדע כי
שגית, ואל נא תחרד לי. כשלש מאות איש, לא יותר,
יושבים בכפר זה של שבט טוה. יבוא יום ואני אצא
עליהם בראש שש מאות אנשי חיל ונצחוני יהיה
שלם.



השמן קם, מלמל12 דבר־מה מתחת לחטמו ולא הוסיף לדבר. דומם
פנה אל אהלו. זקן מאד היה השמן הזה. אבי ושאר
הלוחמים חשבו, כי מרב ימים נטלה בינתו ממנו
והיה כילד. אבל בא יום, והבנתי, כי חכם מאד היה
האיש.



– זקנים אלה, – קרא אבי בצחוק, – אין בהם דעת13 כלל! – וכי אפשר
הדבר, שאנשים משבט טוה, השקועים כל ימיהם
בשדותיהם, יוכלו לנצח אותנו, את הנוחים, אנשי
המלחמה?

ימים אחדים נח אבי, אחרי כן הלך לבקר
אצל מנהיגי יתר בתי־האבות של שבט הנוחים.
בקרוב באו המנהיגים אל מחננו, כנסו מועצה,
וישבו לערך את תכנית ההתנפלות על הכפר. החלט
להעמיד צופים, אשר יארבו לכל הנעשה בכפר.
וכשתגיע עת הקציר, יכנס אבי את אנשי־צבאו
לרגלי הר האבן האדמה, אשר מדרום לכפר, ומשם
יצא להשתערות.

מאז היו שבעה־שמונה בחורים אורבים
בלי הרף ממרומי ההרים לכפר אנשי טוה. כל יומים,
שלשה ימים, היו באים מרגלים אחרים במקומם, ואלה
לאלה היו מוסרים את דבר פקדת אבי – לא להתנפל
אל אנשי טוה, גם אם הם יצאו מן הכפר ויסורו להרים.
ובלילות חיבים היו המרגלים לרדת מן ההרים אל
שדות התירס, לראות אם תופחות14 השבלים ולהמציא שבלים אחדות לאבי.



הכפר שאבי אמר להתנפל עליו נקרא
בשם כפר ולטואה – או כפר־הדב. פעמים היו קוראים
לו “הכפר היושב מלמטה”, כי מקומו היה לרגלי
הרים גדולים. ממזרח לכפר, מעבר לרכס־ההרים,
נמצאו כפרים אחרים של בני שבט טוה.

ועתה אספר על יושבי כפר־הדב, אשר
ארבו להם המרגלים מן הנוחים. יום אחד אחר
הצהרים עדר אחד מבני טוה בחלקת אדמתו. למחרת
בבקר שב אל החלקה וראה בעפר התחוח15
עקבות מוקסינים16 זרים. הוא קרא לידידיו העובדים בשדות
הסמוכים, וכלם מצאו, כי אלה הם עקבות מוקסינים.
ולא פעם אחת ראו צעירי שבט טוה, כשצדו
תרנגלי הדו בהרים, אנשים נוחים המתבוננים
אליהם בתשומת־לב רבה, ועם זה לא נסו האנשים
לרדף אחריהם. אנשי הכפר הודיעו על זה ל“קציק”
(זקן הכפר), והזקן קרא לאספה. באספה היו כל
ראשי העדה בדעה אחת, שהנוחים זוממים, כנראה,
לאסף את יבול־השדות לכשיבשיל התירס. כי כן
היו נוהגים לעשות מלפנים. מעטים היו



אנשי־המלחמה בכפר, והנוחים היו רבים
כעלי־התירס בשדות. איך אפשר להתגבר עליהם?
או, כלום יתכן הדבר, לשבת מאחרי חומות הכפר
ולראות את הנוחים אוספים ונושאים עמהם את יבול
התירס, מזונם של אנשי הכפר, – ולהחריש?

– לא, היה לא יהיה כדבר הזה! – קרא
מפקד־המלחמה. – אני מקבל עלי את הענין! עוד
הלילה אעבר את רכס ההרים ואועץ עם
מפקדי־המלחמה שבשאר הכפרים. הפעם נדע
להתיצב בפני אויבינו הנוחים.

בו בלילה עזב מפקד־המלחמה את
כפר־הדב, בלוית חמשה אנשי־חיל. כל הלילה
הלכו, מבלי לנוח, ולבקר הגיעו הנה, לכפר זה,
הנקרא, כידוע לך, בפי הספרדים בשם סן
איל־ד־פונסו, ואולם בלשוננו יקרא “מקום מוצא
הנהר”. השם הספרדי אין לו כל טעם, ואולם השם
שנתן שבט טוה למקום נתן בחכמה רבה, כי
במקום זה יוצא הנהר ריו־גרנדה מתוך הנקרה
הארכה והצרה ומגלגל חרש את מימיו על פני
המישור הרחב, הפורח. כשבנו אנשי טוה לפני
מאות שנים את הכפר הזה קראו לו בשם פוקווג' –
ופרושו: “מקום מוצא הנהר”.



פה, ידידי, בקיוה זו, ממש, נועץ17 מפקד־המלחמה של ולטואה
(כפר־הדב) עם מפקדו של פוקווג‘. מכאן שלחו
מלאכים18 אל מפקדי המלחמה של
שאר כפרי שבט טוה – נמב, טזוק, סן חואן, סנטה
קלרה וכפר פוחואק. וכל המפקדים באו במהרה
למועצת־המלחמה ונשבעו: כשיגיע זמן הקציר,
יאספו את אנשי־צבאם, ובבוא אליהם דבר המפקד של
פוקווג’ יבואו מיד לקריאתו ויצאו לקראת
הנוחים. למחרת שב מפקד המלחמה של כפר־הדב
הביתה, אסף את זקני הכפר ושוחח עמם שעה
ארכה, אחרי כן שלח מרגלים להרים, כי יארבו
לפלגות הנוחים, שהיו אורבות אף הן לתירס
ההולך ומבשיל. אולם זהירים וזריזים מאד היו
מרגלי שבט טוה, והנוחים לא חשדו כלל
במציאותם.

בקרוב הביא אחד ממרגלי אבי
שבלי־תירס שהבשילו: גרעיניהן תפחו והלבינו,
והציציות השחירו והתכוצו. מיד שלח אבי
שליחים אל נשיאי שאר בתי־האבות. הגיעה עת
הקציר, ואנשי המלחמה נדברו להועד ליד שלשת
המעינות, מהלך יום אחד מ“כפר־הדב”. יצאנו
לדרך. פלגות פלגות נצטרפו אלינו בדרך,
ומספרנו הגיע לכמה מאות איש. שוב הביאו
המרגלים אלמת־שבלים, ואבי בחן אותן ופקד לצאת
לקרב עם שקיעת השמש. לשמע הפקדה הזאת פתחו
אנשי־הצבא (חמש־שש מאות איש) בשיר ומחול,
והנשים נתנו קולן בצחוק, ודברו זו עם זו על
שמחת הבזה הקרובה: אכן, מעשה עליז יהיה זה,



לפשוט על כפר אנשי טוה ולקחת מהם את בגדיהם
החמודים ואת שמיכותיהם הרבות, את חרוזי־התכלת
ואת הצמידים, וגם את מזונותיהם הרבים.

– אני לא אלך עמכם. אני אשאר פה עם הילדים, – אמרה אמי, בפנותה אל אבי.




קבוצה 1 [ציור – עמ' 16] "לא תלכי? – גער


בה אבי. – לא, כי הלך תלכי! וגם את הילדים תקחי



עמך".





– לא תלכי? – גער בה אבי. – לא, כי הלך
תלכי! וגם את הילדים תקחי עמך. רצוני כי יהיו
עדים לנצחוני. המראה אשר יראו בכפר־בני־טוה
יהפך את לבם להיות לאנשי־צבא אמתים.

אז אמרה לי אמי:
– עשה נעשה כמצות אביך. לך, הבא את הסוסים ועזרת לי לחבש אותם19 ולקשור את הצרורות.
עשיתי כדבריה. אבי, רוכב על סוס
ספרדי נלהב, יצא כבר לדרך, ואחריו רכבו
אנשי־צבאו המאשרים, בקול שיר וחדוה. את אחי
החולה הושבנו על הסוס השקט ביותר, וכך נגררנו
בזנב מסע הנשים והילדים. בשעה שעזבנו את
מקום חניתנו ישב אחד מכלבינו ארצה, זקף את
סנטרו למעלה ונתן קולו ביללה עגומה.
– התשמע, התשמע! – קראה אמי, – גם לבו מנבא לו רעות. צרה גדולה באה עלינו.

היא נתנה קולה בבכי, ואני לא ידעתי
עם מי הצדק. אמי והשמן הזקן יעצו לא לגעת
באנשי־טוה השקטים, וכנראה, שגם יראו
מפניהם, בעוד שאבי היה בטוח מראש בנצחונו.
מאחרי גבי היה תלוי שק מעור־צבאים, בו טמנתי את
קשתי ואת חצי – מקלות קטנים פשוטים ומחדדים,
שבהם הייתי יורה בשפנים. הרהרתי, אם אצליח
לתקוע אחד מחצי אל לב אנדיאני משבט טוה. ועוד
מחשבה אחת לא נתנה מנוח ללבי: האמצא די עז
בלבי למתוח את מיתר־הקשת?

כל הלילה רכבנו, ולפנות־בקר נעצרה
פלגתנו בבקעת הרים עמקה. כאן השארנו את
סוסינו ואת צרורותינו ושמנו פעמינו לאט־לאט על
פני מדרון ההר התלול. זמן־מה לפני האיר היום
קרבנו אל כפר בני טוה. אז קרא אבי בקול גדול,
למען ישמעו דבריו באזני כל:

– זקנים, נשים וטף! אתם תסתתרו כאן
בין השיחים ותראו בהכותנו את עובדי־האדמה
האלה משבט טוה! אנו, הגברים, נרד למטה, אל
שדות התירס, ונתחבא בין העשב, ובשעה שיצאו
האנשים לעבודה, נשתער עליהם, נכה אותם עד אחד
ונתפרץ לתוך הכפר. ברגע שנכבש את הכפר,
אעלה על גג אחד הבתים ואתחיל לנפנף בשמיכה. אז
תמהרו כלכם אלינו, וכל אוצרות בני־טוה לכם
יהיו. קדימה!

עוד החשך פרוש היה על הארץ, ועד מהרה
נעלמו אנשי־המלחמה מעינינו. הנשים והטף
התפזרו על פני מדרון ההר והתחבאו בין
השיחים. אמי הוליכה אותי ואת אחי “כף בודד”,
מזרחה, ותרה20 לה מקום נוח
להסתר בו. אחרי חפושים מרבים עמדה לרגלי סלע
נמוך, התכנסה לתוך שיח עבה, ישבה והושיבה
אותנו על ידה.



אור היום החור הניס21 את אפלת הלילה. השמים האדימו באש
הזריחה, ואנו יכלנו לראות ברור את הכפר אשר
מלמטה, לרגלינו. על גג אחד הבתים,
בפאת־מזרח22 של הכפר, עמדו
שלשה גברים. מלבדם לא נראה כל איש, ואמי לא
הבינה, למה זה אין נשי הכפר יוצאות אל המעין
לשאב מים? הבטנו אל שדות התירס הירקים ולא
יכלנו למצוא, איפה התחבא אבי. השמש עלה
והתרומם מעל לאפק23 השמים,
ובכפר לא נראה עדין איש, כקדם, מלבד שלשת
האנשים אשר על הגג. אי־מנוחה תקפה את אמי והיא
נעה וזעה במקומה.

– סכנה נשקפת לאביכם! ידעתי זאת! – היתה חוזרת ואומרת פעם בפעם.

ופתאם נתעורר הכפר השקט מדממתו.
שלשת האנשים אשר על הגג נתנו קולם בצעקה
והתחילו לנפנף בשמיכות, ולקול האות הזה יצא
מיד מחנה צבא מן היער שבפאת־מזרח של הכפר,
ופנה אל שדות התירס, ומתוך הכפר יצאו אנשי
חיל אחרים למאות ושמו פעמיהם לשדות שמצד
מערב. במקום שלש מאות הגברים של “כפר־הדב”,
שעמם בקש אבי להלחם, יצאו נגדו כל
נושאי־הנשק משבעה כפרים של שבט טוה. עד מהרה
נשמעו קולות יריות מחרישות אזנים וקול אנקת
האנשים הגועים שם בשדות הירקים. בכל מקום
ראינו אנשי מלחמה הורגים זה את זה. והנה התחילו
אנשי אבי לנוס על נפשם מן הכפר, ואנשי שבט טוה
רדפו אחריהם ולא ידעו חמלה. הנמלטים טפסו
במדרוני ההרים. אז קפצנו גם אנו ממקומנו, לנוס
על נפשנו.

– אויה לי, – זעקה אמי, – מה אעשה, מה אעשה לילדי החלש, החולה?

פתאם ראתה פרצה לרגלי הסלע ותמהר
לשם ותצוה עלינו ללכת אחריה. זו היתה מערה
צרה, לא־עמקה; ליד הקיר האחורני של המערה
נערמו עלים, זרדים24 ועשב
שנאספו לכאן על ידי משפחת עכברי־יער. אמי
הוציאה מהר צרורות־זרדים אחדים וצותה עלינו, עלי
ועל אחי, להכנס למערה. מלמעלה כסתה עלינו
בענפים ובעלים. אחרי כן אמרה אלינו, כי היא
בעצמה תתחבא באיזה מקום אחר, ועלינו לשכב
בשקט עד אשר תשוב. “כף בודד” התחיל להתחנן
מלפניה כי תתחבא יחד אתנו.

– לא אוכל! אין כאן מקום בשבילי, – ענתה אמא בבכי.
עוד פעם צותה עלינו לשבת דומם מבלי לזוע, ותלך.
האבק הדביק את עינינו וצרם את גרוננו.



“כף־בודד” נאנק, ואני התחננתי לפניו שלא
ישמיע קול. ידענו, כי הקרב טרם נגמר: מלמטה
הגיע אלינו קול יריות, צעקות, יללת הפצועים
ושירת־התרועה של אנשי טוה המנצחים. אחרי כן
שמענו קול רשרוש25 רגלים
נעולות במוקסינים. אנשי שבט טוה עלו במדרון
ההר ועמדו לפני מערתנו. הם דברו בקול רם,
ונדמה לנו כי התוכחו זה עם זה. פתאם נעץ אחד
מהם את חניתו בתוך הזרדים שכסו עלינו. הקצה
החד של החנית נתקע בכתפי. בעת ההיא עוד ילד
הייתי, ושלא מדעת הפלטתי קול צעקה מפחד
ומכאב. מיד הסירו האנשים את הענפים המכסים
עלינו. שני אנשי־מלחמה משבט טוה, שפניהם היו
צבועים בצבע שחור, ונוצות־נשר קשטו את ראשם,
הוציאונו מתוך המערה. ראיתי אלת־מלחמה מונפה על
ראש אחי. אני השתערתי לפנים, נאחזתי ביד האיש
ותקעתי בה את שני.

– חלש הוא וחולה! אל תעז לפגע באחי! –
צעקתי בקול, בשכחי שאין האנשים האלה מבינים
ללשוני.




ב. בני נצ’יטימה






איש הצבא משבט־טוה לא הבין את דברי,
אולם הכאב ביד הנשוכה העלה קמטים בפניו. הוא
לא הכה את אחי, כי אם תפס אותי בגרוני, דחה אותי
מלפניו והניף את אלתו על ראשי. אחרי כן הצטחק
פתאם ואמר לחבריו:

– עכברון זה מבקש להגן על החלש. כמדמני שאחוס על שניהם.

– לא, לא! גם את זה, גם את ההוא תהרג! – קרא איש־המלחמה שעמד מאחרי גבו.



בעת ההיא לא הבנתי עוד דבר מדבריהם, רק ברבות הימים26 נודע לי פשר שיחתם.



בינתים הגיע קול המלה ממעל: על פני
מדרון ההר התלקחה תגרה שנית. ארבעה מאנשי טוה
שעמדו על ידי מהרו שמה, למקום התגרה, ועל ידנו
נשאר רק איש אחד מהם, זה שלקח אותנו בשבי. הוא
פתח את ידו הלוחצת על גרוני ואחז בכתפי, העיף
עין עלי ועל אחי הנבהל והפנה את מבטו אל מדרון
ההר. משם עלה קול צעקות. הקול היה קול אמי. אחרי
כן שמעתי אנקתה: “אהה, נערי המסכנים! אני
הולכת…” ומיד נשתתקה. הבנתי כי רצתה לאמור:
“הולכת למות”. אין זאת כי נהרגה. נסיתי לתפוס את
הסכין הבולטת בחגורת אויבי, אבל איש־המלחמה



ענה בצחוק ולחץ את ידי ביתר שאת27. “כף־בודד” שמע גם הוא את זעקת אמי
הנואשת. הוא התנודד כקנה ברוח ונפל
לרגלינו.

איש־המלחמה התכופף, הרים אותו
וישאהו. הוא שם פעמיו לרדת מן ההר, בהוסיפו
לאחז בידי בחזקה. דומם הלכתי אחריו. זעקת־אמי
האחרונה עוד המתה באזני. היא מתה. עכשו לא
דאגתי עוד לאשר נשקף לי. חשבתי, כי האיש אשר
לקח אותנו בשבי, יביא אותי ואת אחי לכפר ושם
ירצחנו נפש לעיני בני־שבטו.

ירדנו לרגלי ההר ועברנו לרחב השדה,
הזרוע בגויות חללי הנוחים, כי רק אנשים
מעטים מבני טוה ראיתי בין החללים. במבוא הכפר
הצטופפו28 נשים וטף. הם לטשו
עיניהם עלי ועל אחי: הילדים הצביעו עלי, פעם
בפעם, וקראו דבר־מה בקול – דברי גדופים,
בודאי. ראש־המלחמה פנה בדברים אל אחת הנשים,
והיא הלכה אחרינו. עברנו על פני ככר הכפר
ועמדנו לפני בית בנוי לבנים בלתי־שרופות. אחרי
כן נכנסנו לחדר, שקירותיו מסידים.

בפנה ראיתי מטה, מכסה שמיכות
ועורות־ראמים. האיש הושיב את אחי על המטה.
“כף־בודד” פקח את עיניו, אך נראה חולה ומעורר
רחמים. הוא ישב מדכא, עצוב. האיש והאשה דברו
זה עם זה, ולא ידעתי מה. שפתם היתה מוזרה מאד
באזני. אחרי כן הלך האיש, והאשה נגשה אל
הכירים, לקחה משם פרוסות אחדות של לחם־תירס
והושיטה לאחי ולי. לא נגענו בלחם. היא הביאה לנו
מים, ואנחנו נמנענו גם מלשתות. שמענו קול המון
אנשי־המלחמה שבים בשיר אל ככר הכפר, אבל
בעיני לא ראיתים, כי עור של חיה היה פרוש על פני
החלון, ומסך – על פני הפתח. אמרתי לאחי כי העם
הזה חוגג את נצחונו, את מפלת עמנו. אולם אחי לא
ענה דבר, כי אם נתן קולו בבכי. “אמא! – בכה אחי, –
אמא שלי!”

– הס! הסתר את צערך! – אמרתי לו. אולם הוא לא יכל להתאפק ולעצור בעד דמעותיו.

האשה הפסיקה ממלאכתה, ישבה על יד
אחי, חבקה אותו ואמרה לו דבר־מה בחבה, בהחליקה
את שערו. אז עלתה מחשבה על לבי, כי הלטופים
האלה הם אות, שאין בדעת האנשים להרגנו בזמן
שבני טוה יתאספו כלם לככר. ובכן, – החלטתי
בלבי, – אם האנשים יחוסו עלי, אמצא לי שעת כשר
ואברח יחד עם אחי, ומטרת חיי תהיה אך להיות
לאיש־מלחמה גבור ולנקם את נקמת אמי.

והאיש אשר לקח אותנו בשבי שב
הביתה, בלוית שתי נשים, שנכנסו מיד בשיחה
ובריב עם האשה המלטפת את אחי. ראיתי כי הן
מראות עלינו באצבע והבנתי כי הריב הוא
בגללנו. בטוח הייתי כי הן דורשות להרגנו, והיא
משתדלת להגן עלינו. רגש תודה נתעורר בלבי
אליה. עתה התבוננתי בה ביתר ענין. זו היתה
אשה קטנה וצנומה29, כבת
ארבעים, שפניה מפיקים טוב־לב ובעיניה אור חרישי.
היא דברה בקול שקט, אך ברור. היא ראתה ששתי
הנשים מביטות אלי בשנאה, והיא הצטחקה אלי
ונענעה לי בראשה, כמבקשת להרגיעני ולאמור,
כי לא תתן להרע עמדי ועם אחי. אז הפכו הנשים
פניהן לצד האיש אשר לקח אותנו בשבי ופתחו
לדבר אליו בקול רם, בכעס. והוא הביט אליהן דומם,
כשקוע במחשבות, העיף מבט עלי ועל אחי ולא ענה
להן דבר.

פתאם פנה “כף־בודד” לצד הפתח וקרא בקול נוקב:
– ראה, ראה! המחרזת של אבינו!
הסבותי פני. בפתח עמד איש. לצוארו
היה ענוד ענק חרוזי־התכלת, הידוע לי היטב, עם
דמות הנשר, מעשה־צדף, המחברת למחרזת. הכל
נפנו והביטו אל האיש הנכנס. הוא הצטחק בבת־צחוק
קודרת30 ואמר מה, בהראותו על
הענק ועל הרובה אשר בידו. הכרתי גם את הרובה.
האיש הזה הרג את אבי.

הוא נכנס לחדר, העמיד את רובה אבי וגם
את רובהו בפנה, ישב ונתן פקדה לשתי הנשים.
הן הביאו לו כלי מלא מים, טבק ומקטרת. הוא העלה
עשן במקטרתו ונכנס בשיחה עם האיש שלקח
אותנו בשבי. אחרי כן אמר מלים אחדות לנשים,
והן נגשו לבשל את ארחת־היום. כעבר זמן־מה
הגישו הנשים לכל אחד מאתנו ספל נזיד – תבשיל
של פולים, תירס ובשר, – ופרוסות קטנות של לחם
תירס. דברתי על לבו של “כף בודד” כי יאכל
ויאסף כח, באשר אין אנו יודעים עוד, למה אנו
צפויים כאן אצל אנשי טוה. אבל אחי הסב פניו ולא
ענני דבר. ואני אכלתי כל אשר נתן לי; ולאחר
שגמרתי את אכלי, האירה לי האשה הקטנה את
פניה בבת־צחוק טובה. נדמה לי שהשבעתיה
רצון.

האנשים אשר בבית אכלו גם הם והלכו
להם, ואני עם אחי נשארנו לבדנו עם האשה
הקטנה. אז מזגה האשה שנית ספל מרק חם והגישה
אותו לאחי. שנינו דברנו על לבו כי יאכל, עד
שנעתר31 לבקשתנו. אחרי כן
פתחה האשה לדבר אלינו רכות, בחזרה פעם בפעם
על אותן המלים ובהצביעה פעם על עצמה ופעם על
הדלת; אבל דבריה נראו סתומים32 לנו. נסיתי לבוא עמה בשיחה
בלשון־האותות, שפת־הרמזים הידועה לנוחים ולכל
שאר שבטי־האנדיאנים הנודדים, אבל האשה לא
הבינה כל אות. האנדיאנים היושבים בכפרים
ועוסקים בעבודת האדמה אינם יודעים את
שפת־האותות.

במשך היום נכנסו אנשים רבים
מלוחמי שבט טוה לחדר, בו ישבתי אני עם “כף
בודד”. כמעט כלם הביטו בשנאה עלינו, בדברם
אל האיש אשר לקח אותנו בשבי ואל האשה
הקטנה, אשר היתה אשתו, כפי שהבינונו. עבר
היום והגיע לילה. אנשי טוה רקדו ושרו
בככר־הכפר, והאשה הקטנה הוליכה אותנו לחדר
אחר וצותה לשכב על מצע שמיכות ועורות־חיות.
ואחרי כן הלכה לה, ואני עם אחי התחלנו
לספד33 לאבינו ולאמנו
ולבכות, על אשר לא שמע אבינו בקול השמן הזקן.



היה בדעתנו לברח מן המקום לאחר שאנשי טוה
ישכבו לישון. אבל עינינו נעצמו ותרדמה קשה
נפלה עלינו. האשה הקטנה, היא אשר העירה אותנו.
הלילה עבר, ואבדה תקותנו לברח.
בקרוב שמענו קול איש, הקורא דבר־מה
בקול רם על פני הככר. האנדיאני מאנשי־טוה
שלקח אותנו בשבי, הוא ואשתו, קמו מהר, לקחו את
נשקם ואת שמיכתם והוציאו גם אותי ואת אחי מן
הבית. על פני הככר נאספו אנשים ונשים, כמה
מאות נפש. ראיתי סוסים רבים עמם, ובתוכם גם הסיח
הספרדי, שעוד אתמול רכב אבי עליו. “כף בודד”
הכיר את הסוס, וקול צעקה פרץ מפיו. האיש אשר
לקחנו בשבי הרים את אחי והושיבהו על הסוס
החבוש. הקהל יצא את הכפר. עברנו לרחב המישור
והגענו לרגלי רכס ההרים, שנמשך מזרחה.



צעד־צעד התחלנו להתרומם בשביל הצר. כל שעות
הבקר נסענו, ובשעה שעמדה השמש במרומי
הרקיע מעל לראשינו, עברנו כבר את מחצית הדרך
ושמנו פעמינו במורד המוליך לעמק. הרחק, שם,
למטה, הבריק נהר רחב, מתפתל – הוא “הנהר הגדול”,
או ריו גרנדה, כאשר יכנה בפי הספרדים.



כשהגענו לנהר נטתה השמש לשקע. מעבר לנהר
ראיתי כפר גדול, מקף שדות תירס. האיש אשר
לקחנו בשבי, הראה על הכפר באצבע ואמר:
פוקווג‘, פוקווג’. אחרי כן הכה באצבעו על לבו
וחזר שוב: "פוקווג' ". ובזה רמז לנו, כי כאן מקום
מושבו.

שלא מדעת חזרתי אחריו על המלה
פוקווג', וכך השמעתי דבור ראשון בלשון בני
טוה.

עברנו את הנהר ונכנסו לכפר פוקווג‘,
המכנה בפי הספרדים בשם סן אילדפונסו.
כשנכנסנו בשער הצר, אמרתי ל“כף בודד”, כי
בעוד ימים מספר נברח מכאן. מאז עברו שבעים שנה,
ואני עודני חי בפוקווג’. כאן ינוח גם אחי “כף
בודד”, מנוחת־עד, קבור בחול עם שפת הנהר. אחר כך
אספר לך על קצו הנורא.

נכנסנו בשער, – השער היחיד
בחומת־הכפר, – ושמנו פעמינו לככר. היא היתה
מקפת בתים מארבע רוחותיה34, – בני קומה אחת ובני קומותים. בסמטה35 צרה יצאנו אל ככר שניה ועמדנו ליד
סלם־מדרגות הסמוך אל קיר־אחד־הבתים, בקצה
הצפוני של הככר. האיש אשר לקח אותנו בשבי
הוריד את אחי מעל האכף והעמיד אותו על הארץ. המון
נשים וילדים הקיפונו, ואיש־המלחמה נתן לנו אות
ונלך אחרי אשתו העולה במדרגות. עלינו לגג
ונגשנו לקומה השניה של הבית. האשה סלקה
את המסך מעל הפתח, הכניסה אותנו לחדר, נשקה
לאחי והשכיבה אותו במטה אשר בפנה. מיד
נרדם.



בעוד האשה הקטנה מבעירה אש בכירים, סקרתי36 את הבית.
שלשה חדרים היו בקומה השניה, ואנחנו נמצאנו
בחדר התיכון. החדר הפונה לצד מזרח שמש,
כנראה, מחסן – וכאן אוצר התירס. הפתח המוליך
לחדר השני לא היה מכסה, ועיני ראו על הקירות
בגדים יקרים, מגנים, פארי־ראש, עורות שועלים
ושאר בעלי־חיים.

האשה הבעירה אש, לקחה כלי ותלך
להביא מים. משני עברי הכירים עמדו כלים מכלים
שונים, גדולים וקטנים, ואחדים מהם היו מצירים
יפה. כן היו כאן כל מיני עציצים וספלים עשויים
חמר, שהעברו באש וצבעו בידי האשה הקטנה.
אחרי כן נודע לי כי האשה הזאת נחשבה
לכדרית37 המצינת ביותר בכל הכפר.



עוד אני מתבונן בציורים, והנה שבה
האשה, ואחריה נכנס גם בעלה, שהביא אלמת
שבלי־תירס. הוא הטיל אותם ארצה ליד הכירים,
וברמזים צוה עלי להוריד את האשפה38 ואת הקשת שעלי ולשבת על יד אחי
הישן.

והאשה הרתיחה מים, בשלה תירס,
העירה את אחי והגישה לו אכל. הוא בכה וסרב. אז
לקחה אותו בזרועותיה, נשקה לו, ובלחשה דבר־מה
באזניו, הצליחה לשדל אותו כי יטעם מן התירס.
המאכל החדש נעם כל־כך לאחי, עד כי אכל
בתאבון. כל זמן אכלו חבקה אותו האשה, ובעלה
הביט אליהם ובת־צחוק האירה את פניו. אחי אכל לשבע.
אז הפשיטה האשה את בגדו מעליו, השכיבה אותו
וכסתה אותו בשמיכה. אני התפלאתי מאד. לא
יכלתי להבין את סבת התקשרותה אל ילד משבט זר
ואויב.



קבוצה 1 [ציור – עמ' 29] בבית בני טוה (“הוא בכה וסרב”…)





עם זריחת השמש העיר אותי האיש
משנתי. הלכתי עמו אל הנהר ושם התרחצנו.
בשובנו לכפר מצאנו את אחי ישן עדין. אכלנו
רקיקי־תירס ובשר מיבש, ואחרי כן רמז לי האיש כי
אלך עמו לשדה התירס. שדה זה נמצא ממזרח
לכפר, ומלבד תירס גדלו כאן גם דלועים, פולים,
אבטיחים צהבים וחטה. האיש חתך אבטיח והושיט
לי פלחים דקים אחדים. מאכל־תאוה זה נעם לי עד
מאד. בראות האיש את הנאתי הרבה באכלי, נתן קולו
בצחוק ורמז לי כי יכול אני לאכל כאות
נפשי.

התחלנו לקטף את שבלי התירס ולצבר
אותן לערמה אחת. כך עבדנו עד שעת הצהרים
ושבנו לכפר. שמחתי לראות את אחי יושב במטה.
האשה רחצה את בשרו, הלבישה אותו, סרקה את
שערו הארוך וצבעה בצבע חכליל את לחייו. הוא
נראה עכשו בריא ועליז, כאשר לא ראיתיהו זה ימים
רבים. ברצון רב אכל את הנזיד שבשלה האשה
הקטנה בשבילנו.

– עליך להרבות באכילה, – אמרתי לו, – למען תאסף כח עד שנוכל לברח מכאן.

אחרי ארחת־הצהרים לקחני שוב האיש
אתו. חבשנו סוס וקשרנו אל האכף שני שקים
גדולים תפורים מעור־צבאים. את השקים האלה
מלאנו בתירס שאספנו הבקר, וכששבנו לכפר,
פרקנו את השקים לרגלי סלם־המדרגות המוליך
אל ביתנו. האשה הקטנה ירדה למטה והתחילה
לקלף את התירס, אחרי כן העלתה אותו על הגג
ליבוש. אותו יום חזרנו ארבע פעמים לשדה התירס.
בעברי על פני ככר הכפר היה לבי מר עלי מכעס,
כי הילדים והילדות משבט טוה צחקו לי והקניטו
אותי, עד שגרש אותם האיש המלוני. בטוח הייתי
כי הם קוראים לי עבד. “מילא” – חשבתי בלבי, – “לא
ימים רבים אהיה עבד. יבוא יום ואנקם בהם קשה על
הלעג והזלזול האלה”.

יום־יום עבדתי עם אדוני בשדה. אספנו
יחד את יבול השנה, אחרי כן רתמנו את הסוסים
ונוביל עצים מן היער, להסיק בהם את התנור
בחדשי החרף הקרים.



כך עברו שלשה ירחים, ואני ואחי לא מצאנו עדין שעת־כשר39 לברח מן
הכפר ולשוב אל עמנו. אחרי כן ירד השלג וכסה
את ההרים בכסות40 לבנה. הבנתי
כי עתה נצטרך לחכות עד בוא הקיץ, כי בחרף קל
יהיה לרדף אחרינו על פי עקבותינו בשלג.
ואחי הלך והבריא והוסיף כח, ולבסוף
נשתחרר מן המחלה שענתה אותו מיום הולדו.



בחדש הרביעי לשבתנו בכפר אמרתי לו, כי
עלינו לשהות41 עוד כאן עד שיפשירו42 השלגים. תשובתו
הפליאה אותי כל־כך, שזמן רב לא יכלתי להוציא
הגה מפי.

– אחי, – ענה לי “כף בודד”, – איני רוצה לברח מפה.
– מה? אין אתה רוצה לשוב אל עמנו? – שאלתיהו לבסוף.
– לא! רצוני להשאר כאן.

– מדוע?

– משום שאוהב אני את האשה הזאת, וגם
היא אוהבת אותי. היא היתה כאם לנו, כאם שניה. וגם
את בעלה אהבתי. חביב האיש וטוב־לב.
אמנם כן, האנשים היטיבו עמנו. הם
האכילו אותנו לשבע והלבישונו בגדים טובים. נפש
האשה הקטנה נקשרה כל כך בנפש “כף־בודד”
אחי, עד כי לא נתנה לו לזוז ממנה כדי צעד אחד.
בעלה הגן עלי מרדיפות הילדים. אבל למה זה נהגו
כך אתנו? זאת לא יכלתי להבין. ביום ההוא לא
הוספתי לדבר עם אחי על המנוסה. בלבי חשבתי,
כי עם בוא האביב תתעורר בלב אחי התשוקה לשוב
אל עמי.

בעת ההיא התחלנו כבר אני ואחי להבין
את לשון בני טוה. “כף־בודד” היטיב ממני לדעת את
השפה, כי האשה הקטנה למדה אותו פעם בפעם
מלים חדשות והסבירה לו את פרושן. יכול היה
לדבר צחות בשפת טוה, ואני טרם נסיתי לבטא אף
את המלים הידועות לי. דעת לא חפצתי את שפת העם
הזה ואת מנהגיו. יום־יום הוספתי לתכן תכניות,
איך לברח מן הכפר ולשוב אל עמנו. ופתאם קרה
דבר שהביא שנוי גדול בנפשי, ותקף אותי חשק
ללמד את שפת העם הזר אשר בתוכו ישבתי.

ביתנו נמצא בככר הדרומית של
הכפר. זה כבר שמתי לבי ל“קיוה” העגלה העומדת
בככר זו. לעתים קרובות ראיתי אנשים עולים
במדרגות אל גג ה“קיוה”, ומשם הם יורדים למטה,
למרתף. הבנתי, שהאנשים האלה הם זקני הכפר
והם מתאספים ב“קיוה” למועצה. אבל מעולם לא
נגשתי עד ה“קיוה” ולא התהלכתי לבדי על פני
ככר הכפר ורחובותיו. אני ואחי ידענו, כי ילדי
בני טוה הוגים לנו איבה, ועל כן עלינו להמנע
מפגישה אתם. הן לא נוכל אנחנו השנים לעמד
בפני כל הילדים!

ערב אחד, זמן מה אחרי השיחה ההיא עם
אחי, התעטפתי בשמיכה ויצאתי לגג, לשאף אויר
צח, כי חם היה בחדר. הבטתי למטה אל הככר, וארא
אור כהה בפתח ה“קיוה”. הבנתי כי האנשים
נתכנסו שם לאספה. פתאם הגיע קול שיר
עמום43 לאזני. נפלאה היתה
השירה באזני, ושלא־מדעת עצרתי את נשימתי.



הככר היתה שרויה באפלה, ובקרבת מקום לא נראה
כל ילד. ירדתי בסלם־המדרגות של ביתנו, עברתי
בהתגנב את הככר והצצתי לתוך הצהר44
הקטן שבקיר־ה“קיוה” המערבי. ראיתי
את הגברים היושבים על הספסל הארך והתפלאתי
לדמות הנחש עוטה־הנוצה, המצירת על הקיר. על
גבי הכירים בערה אש־הקדש, ולפני האש עמד
איש זקן. הוא נתן אות, והאנשים פתחו שנית בשיר
ששמעתי לפני כן. אחד מהם הכה חרש בתף. רעדה
אחזה את בשרי. אם כי לא הבנתי את המלים,
ידעתי שהם שרים שיר משירי־השבט הקדומים,
אשר יפעם את לבם לקראת מעשים כבירים.

קול השיר נדם. אבל אני לא מצאתי עוד
מנוחה. האנשים קמו ממקומם, באמרם לצאת את
ה“קיוה”, ואני מהרתי לעבר את הככר, שבתי
הביתה ואשכב ליד אחי. אבל שנתי נדדה מעיני.



זכרתי את השירה הנפלאה והרהרתי45 בצער, כי לשבטי אני אין שירי־קדם כאלה.
ואז נכספתי לשבת גם אני בתוך ה“קיוה” ולשיר
יחד עם אנשי־המלחמה. אכן, לשם כך עלי ללמוד
תחלה היטב את לשון בני טוה.

“עוד מחר אחל לדבר בלשונם”, – אמרתי אל לבי.
למחרת אמר לי אדוני, כי מזג האויר
בחוץ הוא חם, ללא רוח, ועל כן נחבש את הסוסים
ונסע היערה להביא עצים. ומה התפלאו, הוא,
אשתו וגם אחי, כשעניתי בלשון בני טוה, כי
מלאי46 העצים הולך וכלה, וטוב־טוב נעשה, אם נסע היערה.
האיש שמע את דברי בענין ואמר:
– השבעתני רצון.

והאשה הקטנה חבקה אותי ונשקה לי.
– בני הבכור! – קראה בהתרגשות. – אמך
משבט־טוה שמחה מאד שאתה מדבר בלשונה.
ואמנם, גם היא, גם בעלה טפלו
בשנינו, כטפל הורים בילדיהם. ברבות הימים
דברתי עמם בענין זה, ונודע לי, כי חשוכי
בנים47 היו, ומשקרבו לימי
הזקנה, בקשו זה כבר לאמץ להם איזה ילד לבן.
אבל במטה שלהם לא היו יתומים, ובשאר המטות
לא נהגו לתת יתומים אלא לשארי־בשר קרובים
ביותר. וכשהצילנו איש־המלחמה ממות, החליטו
הוא ואשתו לאמץ אותנו לבנים להם, אם כי כל
השבט התקומם לכך, והיו אנשים מבני טוה
שנבאו להם קשות.

עתה אמר לך את שם האיש שלקח אותנו
אז בשבי. שמו – נצ’יטימה, ופרושו:
לובש־השריון; ושם אשתו – קלמנה –
“הנערה־הנץ”48.



אני ואחי ידענו, כי הילדים בכפר, וגם
אבותיהם, שונאים אותנו, ומעולם לא הלכנו לבדנו
על פני הכפר. אבל קלמנה מצאה לטוב להזמין לביתה
את ילדי השכנים ולחבב אותנו עליהם. יותר מכלם
מצאה בעיני חן הילדה צ’ורומנה: “הילדה –
הצפור הכחלה” – ילדה יפה בגילי. היא היתה באה
אלינו ומשחקת אתנו, יום־יום כמעט, וכשהתחלתי
לדבר עמה בלשונה, פתחה לשאל אותי בענין רב
על חייהם ומנהגיהם של אנשי שבטי הנודד. והיא
גם היא ספרה לי על נמוסי בני טוה ומנהגיהם.



ידעתי שהיא נחשבת על מטה “ארי־ההרים”. זה שם
אחד המטות של “עם הקיץ”. בני המטות האלה
ישבו בבתים המקיפים את הככר הדרומית.
ומסביב לככר הצפונית גרו המטות של הענף
השני לשבט טוה – “עם החרף”. אבל על פרטי הענין
הזה אספר אחרי כן.

לעתים קרובות בקשה צ’ורומנה ממני
ומאת אחי כי נשחק עמה ועם שאר הילדים למטה,
על הככר. אבל קלמנה אמרה, כי יראה היא לנפשנו.
בקר אחד שמע נצ’יטימה את דבריה אלה ואמר, כי
אין לחשש49 עוד, באשר היינו
כבר לנערים גדולים ויכול נוכל לעמד בפני פגע
רע.

– נלכה נא! – קראה צ’ורומנה, – נשחק בכדורים, אנחנו הילדות, כנגדכם הילדים.

– לא, תחלה נקלע למטרה, נראה, מי מאתנו מיטיב לירות, – אמר אחד הילדים.

לקחתי את הקשת עם אשפת החצים
ונרד כלנו אל הככר. אותו רגע באו במרוצה
ילדים אחדים ממשפחות עם־החרף אל ככרנו, ככר
“הקיץ”, והצטרפו אלינו. אחד הילדים האלה, אוגוטה
שמו – “צדף־כתמים”, – היה בן גילי, אך גדול ממני
בקומה וחזק ממני. הוא קפץ אלי ותפס את הקשת
התלויה לי מגבי. עוד אני מתבונן כה וכה והנער
שבר את הקשת אל ברכו והכני מכה חזקה בראשי.
עמדנו ליד ערמת ענפי־זרדים, שהוכנו לחרף. חמתי
בערה בי להשחית ומבלי דעת את אשר אני עושה,
תפסתי מקל גדול ובתנופה רבה הכיתי בו בכל
כח את הנער. הוא נפל, וכל הילדים, מחוץ לאחי
ולצ’ורומנה, נסו לכל עבר, בקול צעקה נוקבת:
– הנער־הנוח הרג את אוגוטה! הנער־הנוח הרג את אוגוטה!



מיד נשמע קול תאנית50 הנשים, ומכל צד רצו אנשים אלינו. איש
נמוך־קומה בעל פנים עגלים תפס בידי והניף עלי
סכין.

– אני הולך למות! אחי, רוצה מהר אל אמנו, – קראתי אל “כף־בודד”.




ג. מפקד־הציד החדש






אלמלא צ’ורומנה, היה האיש הורגני. אבל
בה בשעה שהוא שלף את הסכין, מהרה צ’ורומנה
אליו ונאחזה בידו. הוא בקש לדחות אותה מעליו,
אבל היא נתלתה בצוארו וצעקה בקול רם, בקראה
לנצ’יטימה. אחי לא שמע בקולי ונשאר על ידי,
בעזרו להוציאני מידי האויב, אולם האיש היה חזק
משנינו. הוא שחרר את ידו מידי צ’ורומנה, הדף
מלפניו את הילדה והניף שוב את סכינו עלי. אבל
אני נרתעתי לאחור והשתמטתי מן המכה. ברגע
זה הופיע נצ’יטימה ואחז בידו. מצד שני נגש אליו
גם המנהיג של “עם הקיץ”, או “קציק הקיץ”
בלשון־הכפר, וצוה על האיש להשליך את
הסכין.

– אבל נוח בן־כלבים זה הרג את בני! ועלי להרגו נפש! – צעק האיש.&gt;
– בנך לא מת. מרגישה אני את לבו
ההולם בו, – אמרה אחת הנשים, בכרעה על ברכיה
ליד אוגוטה.

– הניחה לי! רוצה אני לדעת אם עוד חי הנהו! – אמר אבי אוגוטה.

נצ’יטימה הניח לו.

עד מהרה באה אם הנער ותפל בקול בכי רם על צואר בנה.
דומם הבטנו כלנו אליהם. אני
התחרטתי מאד על המעשה שעשיתי וכעסתי על
עצמי כעס רב על המכה האכזריה שהכיתיו.

– ומה? – שאל “מנהיג עם־הקיץ”.&gt;
– לבו דופק, אבל הדפק חלש מאד, – אמר אבי אוגוטה.
– שאו את הנער הביתה. אני אבוא וארפאנו, – אמר ה“קציק”.
אנשים אחדים הרימו את אוגוטה בזהירות
וישאוהו. אביו הסב פניו לאחור, ובהראותו עלי
באצבע, קרא:

– ואתה, כלב־נוחים, זה דברי לך: אם ימות בני לא תהיה גם אתה בחיים!

קלמנה, שהלכה להביא חמר ליצר כלים
ממנו, באה במרוצה לככר ותולך אותנו הביתה.
צ’ורומנה ונצ’יטימה הלכו אחרינו, ואנחנו ספרנו
לקלמנה את כל פרטי המארע. כשגמרנו את
ספורנו, חבקה קלמנה את הילדה וקראה:

– צ’ורומנה גבורת־החיל! צ’ורומנה
הטובה! את עמדת לימין ילדי! את הצלת את
נפשו ממות! אסירת־תודה אני לך!
– וגם אני אסיר תודה לך. לולא את
שתפסת ביד הרוצח, לא הספקתי להציל את נפש
ילדינו, – קרא נצ’יטימה.

“כף בודד” נגש אל הילדה ויחבק
אותה. ואני לא מצאתי בפי דברים, בלתי אם
לאמר:

– גבורה את. לעולם לא אשכח את הדבר.
קלמנה יראה מאד. אם ימות אוגוטה, ודאי
שיבואו הוריו, ואולי גם כל בתי־האבות של
“עם־החרף”, לדרוש את מותי ואולי גם את מות “כף
בודד” אחי.

– לא נתן להם את ילדינו! ידע אדע להגן עליהם, – אמר נצ’יטימה.&gt;
– קצרה העת, – טענה האשה, – עליך לחשוב, איך נצילם.

אבל ברגע זה באה אלינו אשה מ“עם
החרף” ואמרה, כי אוגוטה שב לתחיה, והנה הוא
יושב עתה ואוכל מרק.

– ובכן, טוב הדבר! עתה יכולים אנו לשוב אל הככר! – קראה צ’ורומנה.
– לא, – עניתי, – אני ו“כף־בודד” נשאר בבית, פן נביא עלינו שוב צרה חדשה.



– סבורני51, כי אחרי
שהכית את אוגוטה, לא יהין עוד איש לנגע בך, – אמר
נצ’יטימה. – וגם לא יאה לך הדבר לשבת כל הימים
בבית או על הגג. דומה הדבר לפחדנות. קח לך את
הסכין הזאת, ותשאנה עמך תמיד. בשעת הדחק
תוכל להתגונן.

הוא הושיט לי סכין בתוך נרתיק־עור חזק.
שמחתי מאד למתנה ואקשר את הסכין אל מתני.
ירדנו לככר. מיד נגשו אלינו ילדים וילדות
אחרים, ונשחק יחד. איש מהם לא פגע בנו לרעה. אני
נתמלאתי רוח גבורה, ואלך בראש פלגת הילדים
הקטנה אל ככר “עם החרף”. שם נצטרפו אלינו גם
ילדים ממשפחות “עם־ החרף”. רק ילדים אחדים עמדו
מן הצד וקראו בקול דברי־גדופים באזנינו; אותי
ואת אחי כנו בשם כלבים. אבל איש מהם לא מלאו
לבו52 להכותנו. מן היום ההוא
היינו, אני ואחי, מטילים כחפץ לבנו על פני
הכפר, כשאר הילדים. בקרוב התחיל גם אוגוטה
להשתתף במשחקינו, מבלי שהזכיר אף בהגה
אחד את אשר נפל בינינו. אני הבנתי, כי הוא משחק
אתנו רק משום שהוא מבקש להיות בחברת
צ’ורומנה, החביבה עליו מאד. לא נוח היה לי
במסבתו53. לעתים קרובות היה
מביט בשנאה אלי. ידעתי היטב כי את דבר המכה
שהכיתיו אינו שוכח אף לרגע אחד.

בא האביב. השלג נמס בהרים, ואני אמרתי אל “כף בודד”:
– עכשו אין איש שם לבו אלינו, דרכנו
פתוחה לפנינו. יכולים אנו לברח מן הכפר ולשוב
אל עם אבותינו.

– אבל אין אני רוצה לברח! – ענה “כף־בודד”.
– וגם אני לא ארצה זאת. מוטב לנו כי
נשאר לשבת כאן עם האנשים הטובים האלה מבני
טוה, שהיו לנו תחת הורים.

במשך החדשים המעטים האלה, שבליתי בשביה, השתניתי אד.

מאז לא הוספנו לדבר על שובנו אל שבט אבותינו.
הגיעה עת המזרע. אנחנו עזרנו על יד
נצ’יטימה לזרע את השדה תירס, חטה, זרע דלועים,
פולים ואבטיחים מתוקים. נצ’יטימה למד אותנו לתקן
את תעלות־ההשקאה, – אצ’קויאה בלשון טוה, –
שהעלו רפש בימי החרף. בעת ההיא טרם קבלו
האנדיאנים, בני טוה, מחרשות ורתמות מאת
הספרדים; רק אתים ומכושים נתנו להם הספרדים
תמורת עורות־חיות יקרים. שטופי זעה עדרנו את
האדמה והכשרנו אותה לזריעה, ובשעת העבודה
ספר לנו נצ’יטימה על סדרי בני טוה ומנהגיהם,
שנראו מוזרים מאד בעיני. אם כי השדה
ותעלות־ההשקאה היו רכוש נצ’יטימה, היה כל היבול
שיך לקלמנה. לה היו גם הבית וכלי הבית וגם
הבנים. לפי שבנים משלה לא היו לה, היינו
אנחנו, הבנים המאמצים, קנינה ונחשבנו על
בית־אביה – למטה “תירס”; אבל כל דבר לא היה לנו
ולבית אבי נצ’יטימה, למטה “עין־התכלת”. הגבר
משבט טוה נחשב רק כפועל לאשתו, כעוזר לה. כל
הרכוש היה רכושה, רק בגדיו ונשקו היו קנינו.



לא כן היה מנהג הנוחים; שם היו הילדים, האשה,
הבית וכל כלי הבית – קנין הגבר־הנוח.
בסוף עונת־הזריעה היינו שומעים לעתים
קרובות את קול השיר העולה מתוך ה“קיוה”
שבככרנו. אמרו לנו, כי השמנים – הכהנים –
מתפללים לכחות העליונים, כי יורידו מטרות־ברכה
לארץ. וכתם מלאכת הזריעה יצאו אנשים ונשים
בבגדי־פאר מן הקיוה; לוו אותם מתופפים זקנים
ומשוררים. על בגדי כל הגברים היו רקומים
זיגזגים54 לבנים ואדמים – סמל
הברק. זיגזגים כאלה ראיתי גם על המוקסינים
שלהם. את רגליהם משחו בצבע שחור, ועליו העבירו
קוי־“שלשלת”. כל הנשים לבשו שמלות כחלות,
שוות לכלן, תפורות מבד שנארג בידי בעליהן,
ואת ראשיהן כסו בעטרות מעור־הראם. העטרות היו
מקשטות בנוצת־נשר ומעליהן היו מצירות דמיות
הגשם והעננים. האנשים נשאו בידיהם רעשנים
משני־ראמים, ובידי הנשים – ענפים קטנים, ענפי
עץ אשוח. התחיל מחול־הקדש. התהלוכה הקיפה
פעמים אחדות את “בית־המועד” – ה“קיוה”. הגברים
נענעו ברעשניהם לקצב המחול, והנשים הניעו
בענפיהן. לעתים היה הרוח מעיף נוצה קלה מעטרת
אחת הנשים, והנוצה נשאה השמימה.

– האח! ראו נא! הנה היא מתנשאה! היא
נושאת את תפלותינו לשמים הכחלים! – קרא
השמן בקול גדול, והעם היה צוהל ושמח.



מחול־המצוה והשירה הרהיבו55
את לבי, שנרגש מאד למראה. עתה
נכספתי להיות כאחד מבני טוה ממש, להיות רשאי
לבוא אל הקיוה ולהשתתף במחולות־המצוה. אבל
מחשבה אחת העציבה את לבי: יראתי כי לעולם לא
יקבלו אנשי טוה איש משבט הנוחים אל
חוגם.



כתם החגיגה, השיחותי56 את חששותי לפני נצ’יטימה. הוא אחז בידי,
קרא גם לאחי והוליך את שנינו אל ה“קציק” הזקן
אשר ל“עם הקיץ”. הוא מסר לו את דברי. ה“קציק”
הביט אלי בחבה, טפח57 על כתפי טפיחה קלה ואמר:
– נצ’יטימה אמץ את שניכם לבנים לו.



על־כן בני טוה אתם, בני נצ’יטימה וקלמנה. עשה
אך טוב והשתדל ללכת תמיד בדרך הנכונה
והישרה ותזכה לבוא אל ה“קיוה”, ויבוא יום ותבוא
גם לשבת בסוד58 זקני עדתנו ואנשי־צבאה.



דבריו מלאו אשר את לבי. רצתי הביתה
לספר הכל לקלמנה. דמעות קמו בעיניה; היא נשקה
לי ואמרה בקול רועד מרגש:

– אתה וכף־בודד – בני אתם. הנה
גדלתי אתכם להיות לבני־טוה אמתים, ובתוך עמי
תשבו, ועליו תחשבו.

– אדיר חפצי לבקר ב“קיוה”, לשיר
שירי־קדם ולבוא בסוד אנשי־המלחמה וזקני העדה
החכמים! – קראתי בהתלהבות.

נצ’יטימה, שנכנס אותו רגע לחדר, שמע את דברי.
– חפצך ינתן לך, – אמר, – בבוא השעה ותבחר למועצת אנשי־המלחמה.&gt;
– יפה הדבר! – אבי היה גבור־מלחמה וגם אני אהיה כמוהו.
– לא, אתה לא תצא לגזל ולהרג אנשים
אנדיאנים אחרים. אנשי־המלחמה בשבט טוה נלחמים
רק באנשים הפוגעים בהם לרעה.

תשובתו הפליאה אותי ושמה לאל את
תכניותי. כי קדם חלמתי להיות למפקד ולפשוט
פעם בפעם על שבט הקומנצ’ים, על שבט קיובה ושאר
שבטי האנדיאנים היושבים בערבה.
– יהי כדבריך, – אמרתי, – אהיה
גבור־מלחמה כאחד מבני טוה. אבל מתי אחל בזה? –
שאלתי.



– עוד עול־ימים59 אתה.
נחכה עוד שנים מספר ונראה, – השיב נצ’יטימה.
ואני אנוס הייתי להסתפק בתשובה זו.
לעתים קרובות היו באים אל כפרנו
אנשים משאר כפרי בני טוה, מכפר נמב, טזוק,
פוחואק ואחרים. מפיהם נודע לנו, כי אחדים מאנשי
החיל של הכפרים האלה יצאו לציד ולא שבו
הביתה, וגם שתי נשים נעלמו ואינן: האחת מכפר
נמב, והשניה מטזוק. אנשי שבט טוה חשבו,
שהאנשים נרצחו בידי הנוחים, שנקמו נקמת
מפלתם הקשה בקיץ שעבר. פלגות קטנות של
נוחים שוטטו בסביבות הכפרים וארבו לבני שבט
טוה. הצידים יראו לצאת להרים לציד. משום כך לא
היה די בשר בכפרים, וגם נדלדל אוצר
נוצות־הנשרים המשמשות לתפלה.

השמועות האלה הזיקו לנו, לי ולאחי.
הגברים והנשים הביטו בעין רעה עלינו,
ואנדיאני אחד מן הכפר הסמוך אמר אל
נצ’יטימה:

– מוטב היה שתהרג את כלבי הנוחים האלה, תחת לפטם אותם.
הדברים הגיעו לאזני קלמנה. היא מהרה אל האיש, הניפה אגרופה לעמתו ותגער בו:
– אל תעז לפגע בילדי! בני טוה טובים
הם, כבניך אתה. למה תתערב בענין לא־לך? צא
מביתי!

נדמה היה לאנדיאני שהיא אומרת לשלח
בו את ידה, והוא נסוג לאחור ויצא את החדר. הוא ירד
לככר, והילדים אשר שחקו אתנו על הגג התגרו
בו ולעגו לו. אולם לבי ולב אחי היה מר עלינו.

– אל תתנו לב לדבריו, – אמר נצ’יטימה. –
התנהגו כעצת אמכם וכעצתי, ויום יבוא והאיש
הזה לא עוד יגנה אתכם, כי אם רק יהלל.
בקיץ עבדנו, אני ו“כף־בודד”, הרבה;
למדנו לעדר את הקרקע, לזרע, לשתל, לנכש
ולאסף את היבול. הגיע הסתו ואנו הכינונו עצים
לכל החרף. עבר גם החרף, ובכל הכפר היינו אנחנו
הראשונים לצאת לשדה לעבודה ולהתכונן
למזרע־האביב. כך עברו עלינו שנים אחדות. אני
ו“כף־בודד” אחי גדלנו, עבדנו והתרגלנו אל
מנהגי בני טוה. האנשים הבאים מיתר הכפרים
הוסיפו להביט עלינו בעין לא־טובה. והם שמשו בזה
מופת לאנשים בודדים גם בכפרנו, ביחוד



למשפחות “עם החרף”. מפי צ’ורומנה נודע לנו, כי
אמו של אוגוטה מפיצה עלינו תמיד שמועות רעות,
בסמכה על דברי הכזב של בנה. בעת ההיא מלאו
לי כבר שש־עשרה שנה.

בקיץ, ימים מועטים אחרי גמר עבודת
הזריעה בשדה, יצאו שני גברים מ“עם החרף” לציד,
להרים, ולא חזרו משם, ופלגה גדולה יצאה לבקש
אותם. גויותיהם נמצאו ביער. מישהו הסיר את
עור־גלגלתם, לקח מהם את הנשק ואת הבגדים.
האנשים שיצאו לבקשם שבו לכפר וספרו את
אשר ראו. לא היה כל ספק בדבר – הנוחים, הם
שהרגו את הצידים.

אם אוגוטה התחילה להתלחש עם השכנות.
היא טענה, כי אני ו“כף־בודד” באים בסתר
במגע־ומשא עם הפלגות המשוטטות משבט
הנוחים, ממציאים להם ידיעות ומתכנים יחד
תכניות להתנפלות על הכפר. כל “עם הקיץ” וכמעט
כל משפחות “עם־החרף” צחקו להשערותיה, אבל
נמצאו, בכל זאת, אנשים שהאמינו בכך, או
שהעמידו פנים כי מאמינים הם. בין אלה שהביעו
דעה להרג אותנו, או לגרשנו מן הכפר, היה טטיאה
(דב לבן), נשיא למטה פא (אש), והוא גם דודו של
אוגוטה. ידעתי, כי מיום שהכיתי את אוגוטה הוא
נוטר לי איבה. הוא היה שונא מסכן, ואני ידעתי
היטב, כי בבוא שעת הכשר הראשונה יתנקם
בנו.

היתה כבר השנה השביעית לשבתנו
בפוקווג'. בקיץ מת מפקד־הציד, או סמיו אודג’קי
בלשון בני טוה. ב“קיוה” של “עם הקיץ” נתכנסה
מועצה, לבחר מפקד אחר במקומו. בשאלה זו לא
היתה זכות החלטה לראשי בתי־האבות. ערב אחד קרא
ה“קציק” של “עם הקיץ” לאספה, ובה השתתפו רק
חברי הפטואבו – כלומר, מועצת־הסתרים העליונה
של בני טוה. חברי המועצה היו שני “הקציקים” (של
“עם הקיץ” ושל “עם־החרף”), מפקד הצבא
(טסיודג’קה), הכהן הגדול (טסיצ’ואי), שומרת
הנחש (פואניו), מפקד הציד (סמיו אודג’קי)
ושמונת הלצנים.

“כף־בודד”, קלמנה ואנכי ישבנו על
הגג אשר לפני ביתנו, בשעה שחברי המועצה
התחילו להתאסף בככר. ראיתי בעלותם במדרגות
ה“קיוה”. ופתאם קראתי בקול תמהון:
– הביטו! אשה! מה תעשה שם האשה?

– הס! זוהי פואניו, – שומרת הנחש – ענתה קלמנה.
– אבל כלום יכולה אשה להיות חברה לפטואבו מועצת הסתרים העליונה?

– כחה של פואניו הוא ככח השמן
הגדול, או אפילו ככח ה“קציק” של “עם־הקיץ”. היא
שומרת נחש־הקדש.

– נחש הקדש? ומהו הנחש הזה? איה מקומו? מדוע זה לא שמעתי עד כה על אדותיו?

– הס, אל תרים את קולך כל־כך, – הפסיקה
אותי קלמנה, בסתמה את פי בידה. – לעולם אין אנו
מדברים על פואניו ועל הנחש הנתון לטפולה. רק
חברי הפטואבו יודעים, איפה היא שומרת את הנחש
הזה.

– ולמה זה כן?



– אל תקיפני בשאלות! 60 – גערה בי קלמנה. – לא אוכל לענות לך. וגם
אביכם לא יענה לכם מאומה. אפילו ראשי בתי־האבות
אינם מרבים לדעת ממנו. הנה, זה שנים רבות,
שהנחש נמצא ברשות הפטואבו, ופואניו מטפלת
בו. הנחש נחוץ להם לעבודת־הקדש, למיני טכסים
בלתי־ידועים לי.

– ראה, הנה סוחבת פואניו שק כבד, ובשק נמצא, בודאי, הנחש, – אמר “כף־בודד”.
קלמנה פנתה אליו בכעס, מרטה באזנו,
אחרי כן חבקה אותו בחבה וצותה עליו
לשתק.

חברי הפטואבו נתאספו על גג
ה“קיוה”. ה“קציק” של “עם הקיץ” ירד למרתף כדי
להבעיר את אש־הקדש, ובקרוב נשאו מפי הגג
זנבות־עשן דקים. אז ירדו חברי הפטואבו, זה אחר
זה, למטה, וקול שירתם העמומה הגיע לאזנינו.
שירי קדם אלה של בני־טוה היו מעירים בלבי תמיד
רשם מוזר. רעדה עברה את בשרי. נכספתי לדעת
מאשר נעשה שם בתוך ה“קיוה”, ומאד חפצתי להיות
אחד האנשים אשר רשות להם להשתתף במועצה.
אני התכופפתי מעט אל קלמנה.

– אמא, – אמרתי, – אמא. רוצה אני להיות אחד מאנשי הפטואבו.&gt;
זו היתה לי הפעם הראשונה לקרוא לה אמא.
– בני! בני היקר! – קראה קלמנה
ברגש, – סוף־סוף! סוף־סוף קראת לי אמך! מה מאשרה
הנני! כן, בני, עזר אעזר לך להיות אחד מהם!



אמך־אני, כן, אם אני לשני בנים טובים.

דמדומי הערב ירדו חרש. בקרוב באה
אלינו פואניו מן ה“קיוה” ושאלה, איה נצ’יטימה.
הוא נמצא בבית הסמוך, ואנחנו ראינו את פואניו
מוליכה אותו אל ה“קיוה”. שוב נשמע קול שיר
וקול־מתופף בתף הקדש. אחרי כן נדמו הקולות. גם
אנחנו החרשנו, ולבנו לא מלאנו61 להביע בדבור את מחשבותינו
ותקוותינו.



צנת־הערב62 גברה.
נכנסנו הביתה, וקלמנה הבעירה אש בכירים.
אחרי כן העלתה שק קטן עם קמח־הקדש וזרקה
קמץ־קמץ לכל פנות החדר – לצפון ולדרום, למזרח
ולמערב. גם אני, גם “כף־בודד”, שנינו ידענו, אל
מה תכון את מחשבתה בעשותה זאת. הלילה
החשיך, ואנחנו טרם שכבנו לישון. לבסוף עלה
באזנינו קול רשרוש מוקסינים, ונצ’יטימה נראה על
סף הבית. הוא צעד לאט־לאט, כאדם החולם בהקיץ.



עיניו היו מרחבות, הפנים מעננים ומפיקים
כבד־ראש63.
– אתה נבחרת למפקד הציד במקום
המת? אתה היית לסמיו אודג’קי? – שאלה אותו
קלמנה בקול רועד.

– כן. מאד היה הדבר לפלא בעיני. אף לא
העזתי להעלות על לבי את התקוה, כי אבחר למלא
מקום המפקד המת. על כבד העמס עתה על כתפי.
– בידך הכח לשאת בעל הזה. בעזרתך
יצליחו הצידים להשיג בשר לנו, – פתחה קלמנה
להרגיע את רוחו.

– וגם לי תהיה לעזרה, – אמרתי. – רצוני להיות חבר לפטואבו.

– הן תדע כי כל אשר בידי אעשה למענך ולמען “כף־בודד”.
– האח! – קראה קלמנה. – משערת אני,
כמה ירגז טטיאה, לכשיודע לו, כי אתה עכשיו –
מפקד הציד.

– כן. אבל עלי לא יוכל להטיל כל אשמה. לא אני אשר מניתי את עצמי למשרה זו.
– עכשיו, – אמרתי, – ישנאונו הוא,
אוגוטה וכל מטה־“האש”, שבעתים מששנאו אותנו
עד כה.

וגם אמנם לא שגיתי בדבר. טטיאה, דודו
של אוגוטה, ונצ’יטימה היו קדם, שניהם, ראשי סגניו
של מפקד־הציד אשר מת. הם היו מכינים בשבילו את
חטרי־התפלה64, מלאו את
פקדותיו, וטטיאה היה אומר, כפעם בפעם, שמקוה
הוא, כי יבוא יום והוא ימלא את מקום הזקן. למחרת
בבקר ספרו נשי “עם החרף” לקלמנה, כי טטיאה מלא
חמה; אדם אשר אסף אליו וגדל אצלו שני גורי כלבים
משבט הנוחים אינו רשאי להיות סמיו אודג’קי
וחבר לפטואבו, – כך הוא טוען ואומר בפני כל מי
שנפגש עמו. כעבור יומים מסרה צ’ורומנה
לקלמנה את דברי אוגוטה אליה: הוא דבר על לבה,
כי תמנע מכל מגע ומשא אתנו, באשר סופה של
רעות זו עם נערים נוחים יהיה, ודאי, מר.

זמן מה אחרי שנבחר נצ’יטימה
למפקד־הציד התחילו לרדת גשמים חזקים. השדות
הזרועים לא היו זקוקים עתה להשקאה, ואנשי
כפרנו החליטו לצאת לציד בהנהגת נצ’יטימה. אני
שמחתי מאד, באמרו אלי, כי עוזרו אהיה ואלך
עמו. קשת טובה היתה לי וחצים עטורי נוצה עם
חדי־פלדה שנונים, אבל עד עכשיו לא נזדמן לי
לירות אלא בשפנים בלבד, ואני זה מכבר חלמתי
על ציד ממש.

בבקר השכם יצאה פלגת צידים,
כארבעים איש, את הכפר, ועברה את הנהר
ברפסדות65. אחרי כן התחילה
עליה בהר. כידוע לך נמשך רכס ההרים מצפון
לדרום, והנקרות העמקות, החוצות את המדרונים,
יורדות מלמעלה אל “הנהר הגדול”, הוא ריו גרנדה.
רכס־הרים זה דומה לכף של יד, והנקרות הן
כאצבעותיה.

ימים אחדים לפני הציד שלח נצ’יטימה
איש אל טטיאה והציע לפניו כי יצטרף לציד עמם,
כראש הצידים. אולם טטיאה סרב בכל תקף לצאת
לציד עם המפקד החדש. ובכן מנה נצ’יטימה
במקומו את קוטובה (איש־האבן), אבי צ’ורומנה. הם
שניהם הלכו בראש המחנה, ואני הלכתי בעקבותם,
בנשאי על גבי את השק עם מקלות־הקדש הקטנים
של נצ’יטימה והתגאיתי מאד בתפקיד סגן סמיו
אודג’קי, שנתן לי.

הלכנו לצד דרומית־מערבית, על פני
גבעה מכסה יער, בין שתי נקרות עמקות. הדרך
היתה קלה, כי עצי הארן הגבוהים, הענפים הגנו
עלינו מפני להט השמש. בקרוב ראינו עקבות בעלי
חיים; צבאים ויחמורים נסו מן השביל שהלכנו בו.



אבל אנחנו הוספנו ללכת במגמה דרומית־מערבית
ולא שמנו את לבנו כלל אל חיות הבר הנפגשות
לנו.

מוזר היה הדבר בעיני, ולבסוף פניתי
אל נצ’יטימה ושאלתי למה אין הוא מתחיל
בציד.

– עלינו להגיע תחלה אל אריות־האבן, – ענני אבי.
לבי החל לדפק בחזקה. הנה אראה,
סוף־סוף, את אריות־האבן הנפלאים, שספורים רבים
כל כך שמעתי על אדותם.




ד. התחרות






זמן רב הלכנו בדרך היער. עברנו על
פני שתי נקרות עמקות, היוצאות אל הנהר הגדול –
ריו גרנדה – ועמדנו עם מורד הנקרה השלישית,
אשר בקרקעיתה, למטה, המה פלג־מים צח וקריר.
השמש טרם בא, ואני שאלתי את נצ’יטימה, למה זה
הקדמנו לנוח ואם עוד רבה לפנינו הדרך אל
ה“קאנוקוקג’ים” – כלומר אל אריות־האבן הקדושים.



הוא ענה כי ה“קאנוקוקג’ים” אינם רחוקים מכאן, ואולם
ראה נראה אותם רק למחרת בבקר, כי רק עם זריחת
השמש מתר לראות את פניהם.

ירדנו אל פלג־המים, ושנים מאנשינו
נשארו מלמעלה, על שפת הנקרה. הוטל עליהם לעמד
על המשמר, עד שיחשיך היום, כי אנשי שבט טוה
חששו להתנגשות עם אנשים משבט הנוחים.
ישבנו על שפת הפלג והוצאנו משקי־הדרך את
רקיקי־התירס, שאפו נשי הכפר בשבילנו,
הצידים. בעודנו אוכלים הגיעה צוחת תרנגל הדי
באזנינו. תרנגל שני ענה לו, וכעבר רגעים מספר
ירדו שנים־עשר תרנגלי־הדו, סיעה צפופה, על פני
המורד התלול, אל הפלג. בקרוב באו שני יחמורים
לשתות ועמדו במרחק צעדים אחדים ממנו.
הצידים התבוננו בהם דומם, ואני לחשתי באזני
נצ’יטימה:

– הרשני ואפגע ביחמור.

הוא לא ענה דבר, רק הניע בראשו והגיע
אצבעו אל שפתיו. התרנגלים והיחמורים כלו
לשתות, יצאו את הנקרה ונעלמו מן העין. אז אמר
נצ’יטימה:

– לו גם מתנו ברעב, לא היינו פוגעים
בהם. אסור לנו לשלח אף חץ אחד, אף כדור אחד,
בטרם נגיע אל אריות־האבן. מנהג עתיק הוא
שקבלנו מאבות־אבותינו.

הלילה ירד. אנשי המשמר נצטרפו
אלינו, ועד מהרה שקענו בשנה. זמן מה לפני עלות
השחר העיר אותנו נצ’יטימה משנתנו. רחצנו
במים, אכלנו, שתינו ממי הפלג ונלך אחרי
מפקדנו. הוא הוציא אותנו מן הנקרה אל שביל ישן,
שנמשך מצד מערב מזרחה; מאות בשנים דרכו
אנשים בשביל הזה, והקרקע נהדק ונתקשה.



דומה היה עתה השביל לתעלה קטנה וצרה, שכאילו
נחצבה בגרזן.

שמנו פנינו מזרחה, וכעבור רגעים
מספר הגענו אל ככר קטנה ועגלה, מקפה שבכה.
באמצע הככר ראיתי את הקאנוקוקג’ים הקדושים –
שני אריות של אבן66. הם נחצבו
מתוך גוש־אבן אדיר ורבצו זה על יד זה על בטנם,
ראשיהם פונים למזרח, זנבותיהם הארכים הדקים
משרבבים67, כפותיהם מכוצות
תחתם, כאילו נכונים היו האריות לקפיצה. האריות
הנפלאים האלה הם מעשה “אנשי־קדם” (חונדי
אנטובה), אשר חצבום מאבן.



ישבנו בחצי גרן68 עגלה לפני אריות־הקדש. הגשתי
לנצ’יטימה את השק עם מקלות־התפלה הקטנים
ושאר צרכי־הכהנה. נצ’יטימה יצא לפנינו, זרק קמץ
קמח לצפון, לדרום, למזרח ולמערב, אחרי כן העלה
צבע אדם, ומשזרחה השמש משח בצבע את ראשי
שני האריות. אחרי כן פנה אליהם בתפלה: בקש
כי יפרשו את חסותם על צידנו, כי נביא לנשים
ולטף בשר רב לאכילה ועורות ללבוש. אחרי כן שם
לפניהם חטר־ תפלה ויצא את הגדר. שאר הצידים
הלכו אחריו, אבל תחלה שם כל איש ואיש מהם חטר
אחד לפני האריות. כשהגיע תורי לגשת אליהם,
ראיתי כי ערמה גדולה של מקלות כאלה נצברה
לפני האריות. לא רק אנשי טוה נהגו להביא לפניהם
את מקלות התפלה, כי אם גם אנדיאנים אחרים: מכפר
קוריס, מכפר זוניס, ואפילו מכפר חופיס הרחוק.
וכלם היו מושחים את אריות־הקדש בצבע אדם
ובקשו את עזרתם.

כשהרחקנו ללכת כמאה צעדים מגדר־הקדש, צוה עלינו נצ’יטימה לעמד.



– אנחנו נערך את הציד במורד המזרחי של הר אובסידין69 ובמערה־היער70 הצר, אמר
המפקד: אתה, קוטובה תוליך את הרודפים למדרון,
ומשם תניסו את החיות אל המער, ועניננו יהיה
לפגע בהן. רק תמתין עד שנגש למער ונשים לנו
מארב71.



קוטובה בחר עשרים וחמשה איש מן
הפלגה, ואם כי איש לא נכסף להיות בין הרודפים,
נשמעו כלם מבלי להעיר דבר. הם פנו צפונה,
ואותנו הוליך נצ’יטימה צפונה־מזרחה, לארך הנקרה
העמקה, אל המער הצר. המער הזה היה כעין מעבר
בין שתי נקרות; לצד מערב נתרחב, ולצד מזרח
נצטמצם. משם והלאה התחיל מורד תלול אל
בקעת־ההר.

לעת־הצהרים הגענו למער. נצ’יטימה
צוה על הצידים להתפזר לרחבו. הוא עצמו בחר
לו מקום מצד אחד של שביל כבוש ברגלי החיות,
ועלי צוה לתפוס מקום מן הצד השני. מהר שמנו
לנו מקום מסתור – מאחורי משוכות של ענפי
עץ־אשוח. לקחנו בידינו את הקשתות והחצים
וחכינו במארב. בידי נצ’יטימה וגם בידי צידים
אחדים אחרים היו גם רובים, אבל הם לא חפצו
להשתמש בהם, כי קול היריות עלול היה להחריד
את החיות, כי ישובו לאחור ויפרצו להם דרך מבין
לרודפים. רק הרודפים צריכים היו לירות, כדי להניס
את החיות אלינו.

ואמנם בקרוב שמענו קול יריה
במערב, אחת ועוד אחת ושלישית. הציד החל. אחרי
כן היתה דממה, וכעבר רגעים מספר רעמו היריות
שוב וקרבו אלינו, הרודפים עלו במדרון לקראתנו.
סמוך לנו לא נמצאו כל שיחים ויכלנו להתבונן
בחיות המתקרבות. ראשית כל נראו שני זאבים,
שרצו על פני השביל המעלה אבק, אשר ביני ובין
נצ’יטימה. משהגיעו אלינו הריחו את האויר באפם
והתפרצו לפנים, כעבר רגע נעלמו מן העין.

נראו שני יחמורים. הם רצו על פני
השביל אשר מצפון לנו. כשעברו על פני
המשכות, אשר מאחוריהן הסתתרו הצידים,
שמענו קול המית מיתר־קשת. החיות נתרו72
לפנים, עשו כעין קפיצה למעלה ונפלו.
אחרי כן יצאו שלשה צבאים אל שבילנו. נצ’יטימה
ירה במשכוך73, ואני, לפי
פקדתו, שלחתי חץ בצבי השני. הם נפלו,
והשלישי נמלט. ארי־הרים נשא בסער על פנינו,
בקפצו קפיצות עצומות, אחריו רץ עדר שלם של צבאים
ויחמורים. הופיעו תרנגלי־בר הדיים. בעבור
החיות על פנינו, ירינו בהם. לבסוף היתה דממה,
והרודפים יצאו אלינו. הציד נגמר. עתה יצאנו מן
המארב אל החיות ההרוגות. אחרי שבדקתי את
הפגרים, ראיתי כי רק שלשה חצים, שסמני חרותים
עליהם, פגעו בחיות. אין זאת כי הייתי נרגש מאד
ולא היטבתי לקלע. צידי היה: שני צבאים ויחמור
אחד. במבוכה ספרתי לנצ’יטימה את דבר הכשלון
הזה, אולם הוא נחם אותי, באמרו כי הצלחתי לפגע,
באשר זה לי אך הציד הראשון.

אותו יום הפלנו למעלה ממאה צבאים
ויחמורים. רבה היתה העבודה לפנינו: הפשטנו עור
החיות ואת גויותיהן בתרנו לבתרים. בקרוב באו
אלינו נשים מן הכפר, ועמן סוסים להוביל את הבשר
הביתה. הרודפים שבו אל מדרון ההר להביא את
הגויות. זמן רב חכינו להם, אבל איש לא מהר
הביתה. הנשים פטפטו, צחקו ושרו, והאנשים
זכרו את מארעות היום, וכלם, פה אחד, הללו את
נצ’יטימה. הם אמרו כי טוב עשה הפטואבו, שמנה
את נצ’יטימה למפקד־הציד: זה כבר שהציד לא
הצליח כל כך.

חזרנו לכפר למחרת, לעת הצהרים, כי
זמן רב נמשכה העברת הבשר על פני הנהר
ברפסדות. חלק מן הבשר נתנו הצידים לאנשים
אשר נשארו לשמור על הכפר, ונצ’יטימה בחר את
נתחי הבשר הטובים ביותר ושלח על ידי אחי אל
טטיאה. אולם מקץ רגעים מספר שב אחי, נבהל מאד.



טטיאה דבר אליו בכעס ואמר כי לא יקח אף נתח
בשר, כי החיות נהרגו בידי נוחים או
מגני־נוחים.

– מילא, יהי כן, – אמר נצ’יטימה, – הכל
יודעים כי כל ימי בקשתי לחיות בשלום וידידות
עם טטיאה, אבל מן היום הזה והלאה לא אוסיף לקרוא
לו אל הציד.

לפי שקוטובה עמד בראש הרודפים, היה
עסוק ולא הספיק להמית אף חיה אחת; על כן נתנו לו
אנחנו ושאר הצידים חלק מצידנו, ואני נתתי
לצ’ורומנה את עור היחמור שהרגתי. היא שמחה מאד
למתנה ואמרה, שזה כבר חשקה נפשה בעור כזה.
היא תעבד אותו ותתפר לה מוקסינים חדשים ויפים,
ומן השאר תעשה דבר־מה גם בשבילי.

כעבר ימים אחדים עמדה צ’ורומנה ועסקה
בעבוד העור – היא הטבילה אותו במשרת קלפת־אלון
מבשלת, – והנה נגש אליה אוגוטה ושאל, מי הרג
את היחמור הזה. כשמוע אוגוטה את תשובתה,
נתמלא כעס.

– תכף ומיד תשליכי את העור החוצה! –
גער בה. – אסור לך לקבל מתנות מידי כלב־נוחים
זה! ראי פן תמיטי אסון על ראשך. תני לי את העור
ואשרפנו באש.

– לא כלב הנהו! – ענתה צ’ורומנה. – אמנם
נוח היה קדם, אבל עכשו בן טוה הנהו – וגם ציד
נאה, נאה וטוב־לב! אני אעבד את העור הזה, עד כי
יהיה רך ולבן, ואעשה ממנו מוקסינים.

– לא, כזאת לא אתן לך לעשות! – קרא אוגוטה בכעס.

אני עמדתי אותה שעה על הגג אשר
לפני ביתנו והקשבתי לשיחתם. דברי אוגוטה
הבעירו בי אש־חמה, עד כי לא ידעתי נפשי,
ובחרוני קראתי אליו:

– איך ימלאך לבך לקחת ממנה את העור,
בו בזמן שאין בידך לתת דבר תמורתו? הלא עד
עכשו לא הרגת אף חיה אחת?

– מילא! קלע טוב אני ממך.

– הוכח תוכיח את הדבר הזה! קוטובה
אומר כי בעת הציד ראה דב אים בעל צפרנים
ארכות. עכשו יוצא הדב יום־יום אל מחשוף־היער
ואוסף את שרידי טרפנו, ולא קשה יהיה למצוא אותו.
שמא תלך לשם ותנסה להמיתו! אם אתה לא תצליח
להרגו, אלך אני. אם אני אכשל, תנסה את מזלך
שוב. וכך נארב לדב, בזה אחר זה, ולאחר שאחד
מאתנו יפגע בו, ידע נדע מי מאתנו מיטיב
לירות.

– כן. יפה דברת. אבל ירא אני כי זומם
אתה איזו מזמת־סתר. לא, לא לי להתערב עם
בן־נוחים. מסתלק אני מתחרות זו! – ענה אוגוטה
מהר.

אולם מאחוריו נשמע קול:

– עליך להענות74 לתחרות זו, ואנחנו נדאג לכך, שהכל יעשה
כחק. זקוקים אנו לנסיונות כאלה: הם הופכים את
בחורינו לגבורי־חיל במלחמה.
אוגוטה הסב פניו וראה את ה“קציק” של
“עם־הקיץ”, בלוית אנשים אחדים. כלם הקשיבו
בענין לשיחה. אוגוטה העיף מבט עליהם ולא אמר
דבר.

– אם אתה ממאן, הרי זה אומר, כי ירא
אתה להלחם בדב. רע, רע הדבר! בחורינו הולכים
ונרפים ונעשים מוגי־לב. גורל מר נשקף לכפרנו, –
אמר הזקן בעצב.

– אין אני מפחד, – ענה אוגוטה לבסוף. – רק
נדמה לי, כי הנוח הזה זומם רעות, על כן לא
נעניתי לקריאתו.

– למזמות אל תחשש. אנחנו נדאג לכך. אמר, אפוא, האם מסכים אתה לתחרות?
– כן.

– טוב. הערב יתאספו אצלי אביך,
נצ’יטימה ואחרים, ואנחנו נדבר על אודות פרטי
התחרות הזאת.

ה“קציק” הזקן כלה את דבריו, פנה וילך לו.
אוגוטה הסב פניו, העיף עלי מבט וילך גם הוא.
וצ’ורומנה הטילה על כתפיה את עור
היחמור, מהרה ועלתה במדרגות אל גג ביתנו
ותגש אלי.

– לחנם כעסת עליו. אסור היה לקרוא
אותו למעשה מסכן כזה. הדבים האלה בעלי
הצפרנים הארכות הם חיות הטרף הנוראות ביותר.
גבורינו הטובים ביותר יראים מפניהם. מימי איני
זוכרת, שמי־שהוא מהם הביא לכפרנו עורו של דב
שכזה.

וגם אני ידעתי היטב, לא פחות ממנה,



כי אויב מסכן מאד הוא דב פצוע מסוג זה. לא מעטים
היו הצידים־הנוחים שנספו75 בלא־עת ביערות סן־חואן
ובהרי־שבט־האפשים. לבי היה חרד כבר והייתי
מגנה את עצמי על כי מהיר־חמה הייתי. בשום פנים
לא יכלתי להודות בפני צ’ורומנה, כי יראתי מפני
הדב וצפרניו הארכות.

– יהי לבך שקט. אני אמית את הדב
ואשוב הביתה שלם ובלא תקלה, – אמרתי
בהתפארות.



ובפניה ראיתי כי עלה בידי להפיג76 את פחדיה מלבה.



רק עתה הערכתי את כל טוב־לבה
והבנתי פתאם, כמה היא אהובה עלי. הרגשתי כי
אין אדם בעולם אשר ייקר ללבי כמוה. והנה, עתה
דוקא, יכול היות, שאמות בקרוב ואפרד ממנה
לעולמים. וכל זה בגלל דברים שנפלטו מפי בלי
שקול־דעת77! אבל רציתי עוד לדעת, אם גם היא אוהבת אותי.



– צ’ורומנה, – אמרתי, – התחפצי כי
אהיה לך לבעל? לא עכשו, כי אם בעוד שנים אחדות,
כשנגיע שנינו לבגרות.

– כן, – אמרה צ’ורומנה, – חפצתי בך, אך
בך בלבד! ויודע אתה? זה ימים רבים שאני מחכה
כי תשאלני זאת.

ברגע זה עלתה קלמנה אל הגג, ואחריה
באו נצ’יטימה ו“כף־בודד”. דבר־התחרות הגיע
לאזנם בשובם מן השדה, וקלמנה מהרה עכשו אלי
ופתחה פיה בצעקות וגערות, בטענה שלא תתנני
לצאת לציד זה. אחרי כן פנתה אל נצ’יטימה והתחילה
להתחנן לפניו, כי יאסור עלי את ציד־הדב.
הוא חבק אותה בחבה ואמר:



– המעשה נעשה ואין להשיב78. ה“קציק” שמע על ענין התחרות ואמר טוב
לדבר. עכשו אין לפני אלא לעזור לבננו בכל מה
שאפשר.

– אהה, אחרנו! אחרנו! לו הייתי אני
כאן, הייתי משתיקה אותו, הייתי בולמת את פיו! –
קראה קלמנה ותכנס בבכי החדרה.

צ’ורומנה הלכה אחריה ודברה דברי נחומים על לבה.
אמרתי לנצ’יטימה, שה“קציק” מבקש
להדבר אתו ואת אבי אוגוטה בנוגע לתנאי
הציד.

– משער אני, כי טטיאה ידרש, כמובן,
שהצידים יצאו ברובים על הדב, – אמר
נצ’יטימה.

– ומה בכך! טוב הרובה מן הקשת. אני אקח את רובך אתה, – עניתי.&gt;
– לא, לא! – קרא נצ’יטימה. – טעינת־הרובה
דורשת זמן רב. במשך זמן זה יספיק הקשת
לשלוח ארבעה־חמשה חצים. מלבד זה קטן החור
שנוקב כדור־הרובה בגוף החיה; העור שב מהר
למקומו, והחיה אינה מאבדת מדמה והיא גוועת
לאט־לאט. לא כן החץ, החותך חתך רחב בעור, והחיה
שותתה דם, נחלשת ונופלת. לא, אין טוב להשתמש
ברובים. אני אדרש, בתקף, כי תהיה רשאי לקחת
עמך קשת וחצים. אם לא יסכימו לא אתנך לצאת
לציד.

– עשה כרצונך. בקיא אתה ממני בדבר, – אמרתי.

בפנים עצובים ועגומים מבכי הכינה לנו
קלמנה פת ערבית. אחרי הסעדה צוה נצ’יטימה על
אחי להבעיר אש בכירה. אז ישב לפני האש, וזמן רב
העלה עשן במקטרתו. איש מאתנו לא הפריע את
הדממה.

לבסוף בא איש, שלוח מאת ה“קציק”.
נצ’יטימה הלך אחרי האיש. בצאתו, הפך פניו אלינו
ואמר:

– או שמועצת הפטואבו תסכים לתנאי, או שכל ענין הציד בטל
כעבור זמן־מה באה אלינו צ’ורומנה
בלוית אמה, אבל הדאגה עטפה את כלנו, וישבנו
שקועים במחשבותינו. דומם חכינו לבואו של
נצ’יטימה. הוא אחר לשוב, ועמו בא גם קוטובה.
שניהם חיכו.

– אנוסים היינו לריב כהגן עם אנשי
“מטה־האש”. חם וחריף היה הוכוח, אבל לנו היה
הנצחון, – אמר נצ’יטימה, – מלכתחלה היה
המשא־ומתן כשורה. כלנו באנו לידי הסכם,
שאוגוטה יצא הראשון לציד; אם הוא לא יצליח להכות
את הדב, כי אז תלך אתה, בני. אך אם המת ימית את
החיה, כי אז עליך לבקש ולמצוא דב אחר ולהרג
אותו, ואם לא יעלה בידך הדבר, והיה הנצחון
לאוגוטה. ואם שניכם, גם אתה וגם הוא, תצליחו
בדבר, והכתרתם שניכם כצידים טובים. וכן
החלט. אז אמר אבי אוגוטה, כי שני אנשי־עצה ילוו
את הציד, והוא עם טטיאה ילכו עם אוגוטה.

– “לא! – קראתי בקול, – בעלי־העצה צריכים
להיות אנשים ממשפחות אחרות, אשר לא יהגו כל
איבה בלבם לאיש משני הצידים. רק אנשים כאלה
יוכלו לספר דבר־אמת על פרשת הציד”. זמן רב
התוכחנו, לבסוף מסרנו את הענין לשני
ה“קציקים”, ה“קיצי” וה“חרפי”, למפקד המלחמה
ולשמן הגדול, כי יחליטו הם, וכאשר יאמרו כן
יהיה. והם פסקו, כי את אוגוטה ילוה איש אחד
ממטנו ואיש אחד מ“מטה־האש”. וכן ילווך גם
אתה, איש איש משני המטות. לשמע הדברים האלה
קדרו79 פני אבי אוגוטה ופני
טטיאה. אני הודעתי, כי ממטנו ילך קוטובה עמך,
ואיש לא התנגד. אבי אוגוטה רצה, כי יקחו הצידים
רובים עמם, אבל אני טענתי לקשת וחצים. שני
ה“קציקים” הסכימו לדעתי, באמרם, שאת הרובים
קבלנו מאת הספרדים, והאנשים הלבנים היו תמיד
לוחצים ומדכאים אותנו, ולא טוב לנו לצאת ברובים
במלחמה על הדב. כך נסתימה המועצה. מחר
בבקר ילך אוגוטה בלוית שני עוזריו לבקש את
הדב ארך־הצפרנים.

– מי האיש ממטנו, אשר ילוה את אוגוטה? – שאלה קלמנה.
– פוטושה – “האילה הלבנה”. כבר נדברנו עמו.
– אדם טוב הנהו. צדיק וישר, – אמרה קלמנה.
למחרת יצא אוגוטה להרים בלוית שני
אנשי־עצתו: פוטושה ממטנו וחונני מ“מטה האש”.
רוחי נסערה מאד, ולא ידעתי מנוחה כל ימי העדרו.



כל אותו הזמן בקשתי לדעת מה עושה הנער.
האמנם יעלה בידו להכות את הדב? תאבוני סר,
שנתי נדדה מעיני, העבודה והשעשועים – נטל
טעמם. בכליון עינים חכיתי לתוצאות.




ה. קמיע של ציד.






עברו ימים מספר. בכפר היו כל הפיות
מדברים אך ורק על אוגוטה. הכל נכספו לדעת, מה
יהא סופו של ציד זה. רבים אמרו כי אמיץ־לב הוא
העלם והביעו תקותם, כי ידו תוכל לדב. ביום
השמיני לצאתו תקפה חרדה את אביו ואת בני
משפחתו, פן התנפלה פלגת נוחים על אוגוטה
ומלויו, פן נפלו כל השלשה בהרים. נמצאו
אנשים שהביעו חשש, שמא הרג אותם הדב
ארך־הצפרנים. וכבר רצו האנשים לצאת להרים,
לבקש את הנעדרים, והנה, ביום השנים־עשר, שב
אוגוטה חזרה, זעף ומחריש, ומבלי להשיב על שאלות
האנשים נכנס לבית הוריו. אחריו נכנס גם היועץ
מ“מטה־האש”. אולם פוטושה, המלוה אותו בשם
מטנו, מהר לביתנו, ישב ליד הכירה ויחיך:



– הכרת פניך עונה80 בך, כי אוגוטה לא המית את הדב! – קרא
נצ’יטימה.
– כן, צדקת. אך יצאנו את הכפר, תקפה
אותו רעדה. ודוקא נתנה לו הזדמנות להמית את
הדב, אלא שהוא ברח. מעשה שהיה, כך היה…
– חכה, חכה מעט! – הפסיק נצ’יטימה את דבריו. אני אשלח את בני
הצעיר לקרוא לקוטובה. טוב שישמע גם הוא.
קוטובה בא, ופוטושה פתח בספורו.



– אך יצאנו את הכפר נמוג לבו81
של אוגוטה. הוא לא פסק מלדבר על חמת
הדבים, והעלה בזכרונו כמה וכמה פעמים,
שהדבים התנפלו על אנשים, נשים וילדים מכפרנו
ומשאר כפרים. פעמים אחדות טען, כי הוא מעמיד
עצמו בסכנה רבה, בצאתו לציד מזין בקשת
וחצים, בעוד שדרוש היה להזדין ברובה. לבסוף
נמאסו עלי הקינות האלה ואמרתי לו: "מוטב היה לך
להרהר בכל הדברים האלה קדם ולעצור בלשונך,
תחת להתפאר. ועתה כדאי שתשתק. רב לך לדבר
על דבים, מוטב שתראה לנו את כחך, להרג
אותם…

"הוא לא ענה דבר, רק החליף מבטים עם איש־עצתו ממטהו, ושניהם הביטו אלי בזעף.

"עלינו במדרון ההר אל מחשוף־היער
והתבוננו בשרידי טרפנו. דבים, זאבים וצבועים
עוד ערכו כאן כרה82 לעצמם; הם
סחבו את העצמות וכרסמו את בשרן. ימים אחדים
ארבנו בקצה המער, ראינו דבים שחורים, זאבים
וצבועים השבים אל שרידי הפגרים, אך את הדב
הגדול ארך־הצפרנים לא ראינו אף פעם אחת, אם כי
גם הוא היה בא לכאן בלילות: בראשית הנקרה, עם
הפלג, מצאנו עקבות כפותיו. אני מדדתי את העקבות
האלה. ארבע פעמים נחה ידי על חותם הכף האחת, מן
העקב עד קצה הצפרנים. למראה הדבר, עצם אוגוטה
את עיניו.

"עם מוצאי היום החמישי ראינו שני
דבים קטנים מאותו סוג, מכרסמים גוית־צבי. חונני
יעץ לאוגוטה להמית אחד מהם. אבל אני העירותי, כי
עליו להמית את הדב הגדול, והדבים הקטנים אינם
באים בחשבון. אוגוטה הסכים מיד לדברי.
"מקום חניתנו היה ליד הפלג במורד
ההר. יומם ולילה ישנו, ובקר וערב הלכנו למצוא
עקבות הדב. כך עברו עלינו ימים אחדים, והדב
הגדול טרם נגלה לעינינו. אתמול בבקר עלה בידי
לפגע בצבי. אוגוטה וחונני הציעו לפני כי נעביר
את הבשר למקום חניתנו ונערך לנו כרה. עניתי
להם, כי הטרף טרפי, ואני אעשה בו כחפצי.
דרשתי מהם כי יעזרו לי להעביר את הצבי ההרוג
אל מחשוף־היער, במקום שם מצאנו יום לפני־כן
עצמות מכרסמות בשני הדב.

– המעשה נעשה, – אמרתי. – הדב הגדול ימצא
את השביל בו העברנו את הבשר, והוא יבוא
בעקבותינו לכאן. עכשו עלינו לשים לנו מארב.
נעמיד את המשכה83 כאן, –
אמרתי ועמדתי במרחק צעדים אחדים מגוית
הצבי.

– לא! לא! – קרא אוגוטה בקול. – המקום קרוב מדי, קרוב מדי! – הנה מקום טוב למארב!
"והוא רץ מרחק חמשים צעד מגוית־הצבי.
– הרחקת, לדעתי, – עניתי. – יכבד ממך לקלע
למטרה, והחץ לא יעמיק בבשר. אבל עשה כחפצך,
כי אתה הציד. יכולים אנו להעמיד את המשכה
באשר תרצה.

"העמדנו שלשתנו את המשכה במרחק
חמשים צעד מן הצבי, לקחנו עמנו נתחי בשר
אחדים ושבנו למקום חניתנו.

"חשבתי כי הדב ימצא את הגויה רק
בלילה. אף־על־פי־כן יעצתי לעלות בערב על הסלע
שעם מורד ההר, כי משם נראה מחשוף־היער גלוי
לעינינו. ראינו היטב את גוית הצבי באמצע המער.



עורבים חגו84 מעליה, אבל כל
חיות לא נראו בקרבת־מקום. השמש שקעה וירדה,
ולבסוף נעלמה מאחרי ההר. עם רדת החשכה אמרנו
לשוב הביתה, והנה ראינו את הדב הזקן יוצא מן
היער, כי הרגיש בריח הבשר. הוא התקרב
לגויה, עבר סביב־סביב לה, משך אויר באפו,
ופתאם נתר לפנים, נהם בקול גדול ותקע את שניו
בגויה. הדב היה גדול, גדול מאד, וקול נהמו
החריש את האזנים.

– הנה, אוגוטה, הדב, אשר חכינו לו! –
אמרתי. – עכשו החשכה רבה ולא תוכל לרדת אל
המשכה. אבל מחר בבקר תמית אותו. כי לבקר
ישוב ודאי לאכל את טרפו.

"אוגוטה לא ענני דבר, וגם חונני החריש.
התחלתי לרדת מעל הסלע והם הלכו אחרי, אחרי כן
פגרו ואני הלכתי לבדי. כששבו למקום
חניתנו נגש אלי חונני ואמר:

– פוטושה, גדול מאד הדב, ואוגוטה
מעמיד עצמו בסכנה גדולה. מן הראוי, לדעתי, כי
שנינו נלוה אותו מחר ונתחבא יחד עמו במערב,
לחכות שם עד בוא הדב.

– חונני, – עניתי, –
גם אתה, כמוני, יודע היטב את תנאי
הציד. אוגוטה לבדו ילך להלחם בדב. אנחנו
שנינו נלוהו עד הסלע ונתחקה אליו משם.
– טוב, – אמר אוגוטה,



– אבל מכיון שהדב הוא גדול מאד,
הרשות בידי לקחת עמדי לא רק קשת וחצים, כי אם
גם את רובהו של חונני. אני אקח עמדי את הרובה,
אסתתר מאחרי המשכה ואחכה לבא הדב.

– ה“קציק” בעצמו קבע את כללי הציד הזה, – השיבותי. – הוא אסר על הציד
לקחת רובה. או שתסתפק בקשת וחצים, או
שתסתלק מן המלחמה בדב.

– הנה כי כן! מבין אני! – קרא חונני. – אתה מתנגד לנו, כי חפץ אתה
שהנצחון יפל בחלקו של הנוח!
– טועה אתה במשפטך, – עניתי, – רק זאת חפצתי,
שאוגוטה ישמר על הכללים שנקבעו על ידי
ה“קציק”.

"הם לא הוסיפו לדבר עוד אלי.
"עם שחר העירותי את שניהם, והתחלנו
לרדת מן ההר. במזרח הנץ כבר האור בשעה
שנגשנו אל הסלע. יעצתי לאוגוטה, כי ימהר
להסתתר במארב מאחרי המשכה, אבל הוא
התמהמה ולא נחפז ללכת. לבסוף עלה השמש,
ואנחנו ראינו, כי הדב איננו ליד גוית הצבי
שהרגתי. רק עתה ירד אוגוטה מעל הסלע ויצעד
לאט אל המשכה.

"עורבים ועיטים חגו כבר מעל לגויה.
שני צבועים יצאו מן היער ועמדו לכרסם את בשר
העצמות. פתאם שאפו אויר באפם וברחו לצד
מזרח.

– הדב בא, – אמרתי בפנותי אל חונני.
"ברגע זה יצא הדב וצעד לאט אל מחשוף־היער.
"הוא נגש אל גוית־הצבי, הריח בה
מכל צד והתחיל לטרף ממנה בעצלתים גזרי בשר
קטנים. בערב אכל לשבע, והרעב טרם הציק לו.
התבוננו בו והתפלאנו מאד על אוגוטה, שאיננו
יורה בשעה שהדב פונה אליו בגבו הרחב. ופתאם
ראינו את אוגוטה: הוא זחל מהר על ארבעתיו לצד
מזרח, וכעבור רגעים מספר נעלם מן היער.

"הנה, סוף לציד! – קראתי.
"חונני לא מהר לענות.

"לבסוף אמר:
– דב גדול מאד הנהו. מבטחני, כי לו
היית אתה במקומו של אוגוטה, לא העזת גם אתה
לירות בו.

"החרשתי ושקעתי במחשבות. לא
ידעתי בעצמי איך הייתי נוהג, אילו ישבתי שם
במארב, מאחרי המשכה. חרש הבטנו אל הדב
האדמדם, ארך הצפרנים. הוא גמר לאכל וילך
מערבה, היערה. אז נגש אוגוטה אלינו. הוא לא אמר
דבר ואף לא הביט אלינו

– "מדוע לא הרגת אותו? – שאל חונני. הוא לא ענה דבר.
"לא עמדת בנסיון, הסוף לציד, –
אמרתי, והוא נענע בראשו. – אך אולי
קרה אותך איזה מקרה לא טוב, כי אז רשאי אתה
לנסות פעם שניה. הוא הניע בראשו לשלילה.
– "אם כך, – אמרתי, – יכולים אנו לשוב הביתה.

"התחלנו לרדת מן ההר. במחשוף־היער
ראינו צבאים ותרנגלי־הדו. אני וחונני שלחנו
בהם חצים אחדים, אבל אף אחד מהם לא פגע במטרה.



הנה, משום כך אחרנו עד עתה".

בזה כלה פוטושה לספר את ספורו. קמה דממה. לבסוף פנה נצ’יטימה אלי:&gt;
– בני, – אמר, – בעוד ארבעה ימים תלך להרים ותמית את הדב
האדמדם הגדול.

הבטתי בפני פוטושה וראיתי, כי הוא
מניע בראשו. לא טובה היתה בעיניו ההחלטה הזאת.



אף הוא עצמו לא היה מרהיב עז לצאת לציד הזה. ומה
תקוה לנצחון לקלע בלתי־מנסה כמוני. אני
נקטותי בנפשי85 על שעוררתי
את כל ענין התחרות. הרעיון על הציד העומד לפני
מלא אימה את לבי, וכל הלילה ההוא נדדה שנתי
מעיני.

בבקר, בזמן שאכלנו פת שחרית, בא קוטובה ואמר אל נצ’יטימה:

– סמיו אודג’קי! לבי חרד מאד. את הציד
שלנו ילוה טטיאה מ“מטה־האש”. הוא נבחר
כיועץ.



– אכן! איש־נכלים86 הנהו. עליך לשים לב אליו. יודע אני כי
ישתדל לעשות כל מה שאפשר כדי לשים את בני
לחרפה.

לבי היה כבד עלי. ידעתי כי טטיאה שנא אותי כל הימים.
– אנחנו נעמיד פנים, כאילו רואים אנו
בו אך ידיד לנו, ובו בזמן נתבונן היטב אל
הליכותיו, – ענה קוטובה.

נצ’יטימה נעץ בי עין מתבוננת ואמר:
– בני, האין אתה רוצה ללכת לציד?
– אינני רוצה, – עניתי.
יראתי מפני הדב הזה. אבל לו גם יראתי מפניו
שבעתים, יודע אני כי עלי להמיתו.

– יפה אמרת, בני. אנו נעשה כל אשר
בידינו כדי לעזרך. יכול אתה לקחת עמך את
קשתי ואת חצי. ועכשו נלך! בקר־בקר תתאמן
ביריה, ובערבים יספר לך ה“קציק” הזקן שלנו,
ה“קציק” של “עם־הקיץ” את תולדות עמנו, עם טוה,
ואת אגדותינו הקדומות. בקשתי זאת ממנו, והוא
ימלא את בקשתי.

ירדנו לנהר – נצ’יטימה, ואני עם אחי. כדי שלא נקהה את
חדי החצים, שמש לנו צרור־תבן למטרה. קשתו
של נצ’יטימה היתה מתוחה מאד, ובקשי יכלתי לכף
אותה. אותו בקר היתה יריתי גרועה מאד. למחרת
הסתגלתי במקצת, ובבקר היום השלישי פגעו
כל חצי, כמעט, למטרה. נצ’יטימה שבע רצון.
– מיטיב אתה לקלע למטרה, במדה לא פחותה ממני.
בערבים הייתי מבקר את “קציק הקיץ”,
והוא ספר לי את תולדות עם טוה. גם אחי “כף־בודד”
היה בא עמי. בערב הראשון פתח הזקן בשאלות
ונוכח, כי אין לנו כל משג87 על
המסרות הקדומות של שבט טוה, אלא שאנו רוצים
מאד להכירן. והנה מה שספר לנו הזקן.

“מתחת לנו נמצא העולם התחתון, ושם
ישבו בני טוה לפנים. לפני שנים רבות, רבות מאד
מצאו את הדרך העולה למעלה, וכך עלו לאדמה.
המוצא מן העולם התחתון נמצא מצפון לכפרנו.
מתחלה, כשעלו האנשים אל הארץ, פגשו אותם קר
וחשך, והם עמדו נבוכים ונבהלים. אבל בקרוב עלה
על פני השמים אבינו השמש, והוא דאג לבני טוה
הראשונים. הוא חלק אותם לשני עמים, “עם הקיץ”
ו”עם החרף“, ונתן להם מנהיגים, את “קציק הקיץ” ואת
“קציק החרף”. את “עם החרף” שלח מזרחה – אל ערבות הקר, מקום שם יגדלו הראמים,
ול”עם הקיץ" צוה ללכת דרומה, אל הבקעה החמה
של הנהר הגדול, הוא ריו גרנדה בלשון הספרדים.



מקץ ימים רבים בא גם “עם החרף” אל העמק הזה. כדי
להרנין ולשמח את חיי בני טוה, באו אליהם מן
העולם התחתון שני אנשים, ואבינו השמש צוה
עליהם להיות ללצנים. גופם היה מציר בצבע שחור
ולבן, ובמקום נוצות־נשר פארו את ראשם
בעלי־התירס. הם היו רוקדים, צוהלים, מראים
מעשי־פלאים, והעם לא ידע שעמום בחברתם. הם
לקחו להם לעוזרים חמשה אנשים מבני טוה, ומאז
היו תמיד לצנים ל“עם הקיץ” ול“עם החרף”. משני
המנהיגים, “קציק הקיץ” ו“קציק החרף”, היה השלטון
העליון לראשון. הוא הנהו ראש מנהיגי הכפר. גם
אשת השמש, אמנו הלבנה, עזרה לבני טוה
ולמדה אותם את דרכי הציד והעבודה. והידיעות
האלה נמסרו מדור לדור.

אני ואחי הקשבנו בתשומת־לב רבה
לדברי ה“קציק” הזקן, אם כי רבים מדבריו נראו
לנו מגחכים88. מאד נכספתי
להיות כאחד מבני טוה, ונכון הייתי להקשיב
לדברי הזקן עד הבקר. הרבה מן האגדות הקדומות
האלה מצאו חן בעיני.

בערב השלישי כלה הזקן את ספורו ואמר, כי מעתה – כמונו כבני
טוה, ויודעים אנו לא פחות משאר יושבי הכפר. אני
שמחתי מאד לדבריו אלה וגליתי לפניו את חפצי
האדיר מאז: להיות חבר במועצת הפטואבו. בת־צחוק
עלתה על שפתי ה“קציק” הזקן, והוא ענה ואמר:
– ציד טוב מתקבל למועצת
אנשי־המלחמה. איש־מלחמה אמיץ עתיד להיות
מפקד־מלחמה וחבר לפטואבו.

– בנתי. הורני את מצוותיך, ואקים אותן! – קראתי.

– טוב. הנה הוריתי לך את הדרך. אולם זכר תזכר: בפני נסיונות קשים תעמד.

שבנו הביתה. על הגג אשר לפני ביתנו ראיתי את צ’ורומנה. היא חכתה לי.
– מחר אתה הולך, – אמרה אלי. – וזאת תחנתי מלפניך: היה
זהיר! עשה כאשר ייעץ אבי לך, ואל תשמע לעצותיו
של טטיאה הרשע הזה. אין הוא מתכון אלא להזיק
לך.

– טטיאה לא ירע לי. יודע אני את האיש ואדע להזהר מפניו.
– היום עם שקיעת השמש יצא אוגוטה
לככר הצפונית, זו הפעם הראשונה מאז חזר מן
הציד. ויודע אתה מה שאמר? הוא אמר, כי בכונה
לא המית את הדב, כי רצה להוכיח שפחדן אתה, כי
ברגע שתראה, מה גדול ונורא הדב הזה תמהר לנוס
על עקבך. ואז ישוב הוא, אוגוטה, עם אנשי עצתו
ויהרגנו.

– אוגוטה פחד להראות על פני הככר כל
עוד לא המציא את הבדיה הזאת. וזמן רב עסק
בהמצאה.

– כן, אבל רבים מאמינים לו.
– חברי מועצת־הסתרים, הפטואבו,
יודעים את האמת כמו שהיא, ומה לי לאשר יאמינו
אחרים.



– ומפוס! 89 הוי, חתני,
אישי־בעתיד! מה יראה אני לגורלך! הן זהיר תהיה?
הן תבטיח לי זאת?

– כן.

היא נלחצה אלי ואני חבקתיה
ונשבעתי לה להשמע בכל לעצותיו של
קוטובה.

קלמנה קראה אלינו, כי ארחת־הערב מוכנה, ואנחנו נכנסנו הביתה.
נצ’יטימה וקוטובה ישבו בחדר הפונה
מערבה ושוחחו חרש. ידעתי כי בי הם מדברים
ובציד העומד לפני. קלמנה קראה להם לאכל והם
ישבו אתנו לסעדה. קוטובה נעץ בי מבט
מתבונן, – אני ישבתי ליד צ’ורומנה, – אחרי כן קרא לנערה
והתבודד עמה בפנה רחוקה של החדר ולחש מה על
אזנה. לבי נתכוץ בקרבי: יראתי שמא הוא מביט
בעין רעה על ידידותנו.

ופתאם שמעתי קול צ’ורומנה מאחרי גבי:
– עצום עיניך, הציד! עצום מיד עיניך!
עשיתי כאשר צויתי והרגשתי כי היא עונדת דבר־מה לצוארי.
– ועתה ראה! – קראה הנערה.
פקחתי עיני. צ’ורומנה ענדה לצוארי
ענק של חרוזי תכלת; הבטתי אל הקמיע המחבר
אליו. זו היתה דמות ארי־ההרים, הקדוש לבני־טוה
והמגן על הציד.

קפצתי ממקומי ואפנה אליה.
– האמנם? האמנם את נותנת לי את הקמיע הזה?



היא נענעה בראשה; שפתיה רעדו. נדמה לי כי הדבור נעתק90 מפיה. קוטובה ענה במקומה.
– כן, היא נותנת אותו לך. קמיע זה שיך
לה. סבא שלה, ממטה קנג, מי שהיה לפנים
מפקד־צידנו, נתן לה את הקמיע הזה במתנה ומסר
צואה לה, אשר את פרטיה תספר לך היא
בעצמה.

קוטובה חיך והחליף מבטים עם נצ’יטימה וקלמנה.
– לא, אבי, לא עתה! – קראה צ’ורומנה, – אחר כך אמר לו.
– עשי כחפצך, – ענה לה אביה.

מה מאשר הייתי, שקבלתי מידי
צ’ורומנה את המחרזת הזאת! מרב שמחה, כמעט שלא
אכלתי מאומה בערב ההוא. אחרי כן ירדו נצ’יטימה
וקוטובה אל ה“קיוה”, וקלמנה עם אחי הלכו להביא
מים. אני וצ’ורומנה נשארנו לבדנו.

– אמרי לי עכשו, – בקשתי ממנה.
– זקני אהבני מאד, – פתחה צ’ורומנה לספר. – הוא נתן לי את



הקמיע הזה ואמר: “הנה לך הקמיע, אבל תנאי אני
מתנה עמך: לכשתגדלי תעשי כאשר אמר לך
מיד”. – “טוב,” – הסכמתי. – “ובכן,
השבעי לי את השבועה הזאת. אמרי: מבטיחה אני
לסבי הזקן, האוהב אותי מאד, שלעולם לא אנשא
לאיש בלתי הגון. מבטיחה אני כי חבר־חיי יהיה
אדם אמיץ וטוב, נדיב־לב ואוהב־עבודה. אם אמצא אדם
כזה ואדע כי יאהבני, אתן בידו את סמל האריה
הקדוש ואעזר לו להגיע למעלת מפקד
בכפרנו”.

הנה מה שספרה לי צ’ורומנה,
בשבתנו יחד ליד הכירה. לו ידעת, מה הסעירו את
לבי דבריה אלה!
בקשי הוצאתי מפי:
– מכל בחורי הכפר בחרת אך בי, איש משבט זר ואויב לכם?
– וכי מה אכפת לי מה שהיית לפנים. בן־טוה אתה כיום. אחינו אתה!

– כן, כן, בן־טוה הנני!

היא הסבה פניה והביטה אל מול האש.



אחרי כן העיפה מבט אלי ושוב הסבה פניה הצדה.
הבנתי כי עוד דבר־מה בפיה, לאמר לי:
– מה בפיך? – שאלתי, – האם העלמת דבר־מה ממני?
– כן. ועוד השביעני זקני: "מבטיחה אני
כי לא אנשא לבחיר־לבי, כל עוד לא יהיה חבר
לפטואבו.

– יהי כן! קראתי. – שנינו יודעים, כי נאמנים נהיה זה לזו עד
בוא העת המקוה. יכולים אנו לחכות. אל נא תשכחי
כי רק בני שבע־עשרה אנחנו.

– כן. ולעת עתה תרשני קלמנה לטפל
בך. ומחר… מחר תצא לבקש את הדב הנורא ההוא!
הו, חתני!

– והן אשר יהיה הדבר, אם אמצא את הדב
ההוא ואהרגנו! אחרי שאעמד בנסיון הראשון
הזה יקל לי להגיע למעלת חבר בפטואבו. עתה
שמח אני כי קראתי לריב את אוגוטה.
– ובלבד שתצליח לעמד בנסיון! – קראה צ’ורומנה ותלחץ את ידי.&gt;
קול צעדי קלמנה ואחי הגיעו לאזנינו ולא הוספנו לדבר דבר.








ו. סוף לציד






בבקר למחרת השכמנו קום, וכאור
השמש באו קוטובה וצ’ורומנה וסעדו אתנו
פת־שחרית. כשגמרנו לאכל, הופיע טטיאה ועמד
בפתח וצחוק־זדון91 על שפתיו.



יצאנו שלשתנו את הכפר. בראש הלך
קוטובה, אחריו אני, ומאחרי הלך טטיאה. הרגשתי
כי הוא צורב אותי במבטו הרע. כל הדרך החריש.



לעת הצהרים הגענו אל מחשוף־היער. בקצה המער
הזה מצאנו, אחרי חפושים מועטים, את המקום, שבו
היתה מוטלת לפני ימים מעטים גוית הצבי שהרג
פוטושה. הדב ושאר חיות טרפו אותה כלה, ולא
נותרו ממנה בלתי אם קרעי עור ועצמות מכרסמות.



קוטובה אמר, שאין לנו עצה אחרת, אלא להמית צבי
אחר, או יחמור, ולחכות לבוא הדב. טטיאה הסכים
מיד.

יומים ארבנו לצבאים. לבסוף פגע
כדור־רובהו של קוטובה ביחמור גדול. כל אותו
הזמן לא פסק פיו של טטיאה מלספר על כחם הנורא
ועל אכזריותם של הדבים ארכי הצפרנים,
והזכיר את שמות כל האנשים משבט טוה שנפלו
קרבן לדבים אלה. כל זה היה מספר כדי להביא
מרך92 בלבי, ואני הייתי נבהל,
ופחדי היה גדול כל־כך, שעצם המחשבה על
הדבים האלה העירה בי בחילה ורצון להקיא.

קוטובה הרג את היחמור במורד הדרומי
של הר־אובסידיאן. החיה נפלה, אחרי שרצה זמן־מה,
פצועה, במערה־היער הרחב, היורד אל הנקרה
הדרומית. היחמור היה מוטל באמצע המער, במרחק
מאה צעדים מן היער, במקום זרמת הפלג. בשעה
שפשטנו את עור החיה, העיר טטיאה, כי צר לו מאד
עלי, מפני שהיער הוא רחוק, ואם החץ הראשון לא
ימית את הדב, ורק יפצע אותו, ישיגני הדב
וישסע93 אותי, בטרם אספיק
להגיע היערה ולעלות על גבי עץ. אנחנו לא ענינו
לו מאומה.

קוטובה הציעה להעמיד משכה, שאסתר
מאחריה. טטיאה טען, כי לא כדאי לאבד זמן ומרץ
לכך, וכי נעמיד את המשכה, רק לאחר שנוכח כי
מצא הדב את גוית היחמור. אולם קוטובה עמד על
דעתו הוא. לפי שהרוח נשב ממערב, העמדנו את
המשכה ממזרח לגויה, במרחק חמשה עשר צעד
ממנה. טטיאה סרב לעזור לנו, וכשאמרנו לגרור
נתחי בשר מזרחה, כי ימצא הדב את הגויה
בעקבותינו, הודיענו טטיאה כי נוכל להתקים בלי
עזרתו, והוא ישוב למקום חניתנו ויכין
סעדת־ערב.

נפרדנו. אני וקוטובה הלכנו מזרחה
וגררנו אחרינו על פני העשב נתחי־בשר גדולים,
וטטיאה פנה צפונה. כשנכנסנו לתוך היער, עמד
קוטובה ואמר:

– טטיאה יעשה כל אשר בידו כדי
להכשילך. הוא רצה להעמיד את המשכה רק אחרי
שנוכח, כי מצא הדב את הגויה, כדי שירגיש
בכך הדב בשובו בפעם השניה אל הבשר. הדב
יראה פתאם משכה, שלא ראה אותה קדם, וישתער
עליה וישסע אותך בטרם תספיק למתוח את מיתר
הקשת. נשובה נא לקצה היער ונראה את מעשה
טטיאה.

התחבאנו בין השיחים וחכינו. מתחלה
לא ראינו את טטיאה, אבל בקרוב יצא למער ופנה לצד
היחמור ההרוג. במרחק־מה ממנו נעצר וכרע על
ברכיו. העשב הגבוה כסה עליו עד לחגורתו. הוא
התכופף, ולנו נדמה היה כי הוא חופר בור. אחרי כן
קם, ישר את העשב המעוך ופנה צפונה, למקום
חניתנו. עתה קמנו גם אנו ללכת.

– טוב שחזרנו והתבוננו אל מעשיו, – אמר קוטובה.
– מה עשה?
– משער אני את אשר עשה, אך עדין
אינני בטוח בזה. נשוב אל מחשוף־היער
ונדע.

לרגלי ההר פנינו צפונה. הגענו אל
הנקרה, אחרי כן נטינו מערבה, ולבסוף הגענו
למער, מצאנו את המקום, בו עמד טטיאה על ברכיו,
ומצאנו זוג מוקסינים ישנים, מכסים עלים יבשים,
ענפים ועשב.

– אמנם ידעתי זאת מראש! ריחו של אדם מצד הרוח! – קרא קוטובה.
אני הבטתי אליו ושבתי להביט אל
המוקסינים. קוטובה ראה כי אינני מבין מאומה ופתח
בבאורים.

– הדבים האדמדמים נוהגים, בדרך
כלל, להשתמט מפני בני־אדם ואינם מתנפלים
עליהם. רק אם הם פצועים, או אחוזים תמהון, הם
משתוללים מזעם. הריח, שאנו משאירים כאן עכשו,
יפוג מהר, אבל ריח מוקסינים הטמונים בקרבת־מקום
יעמוד משך ימים אחדים. טטיאה קוה, כי הדב
שירגיש בריח אדם יפנה ערף ולא ישוב עוד לכאן.
משום כך הטמין כאן את מוקסיניו הישנים.

– תן אותם לי! – בקשתי. – אני אראם לו ואמר לו את אשר אהגה בלבי אליו.
כלי רעדתי מזעם.
– לא. אל ידע כי ארבנו לו. את
המוקסינים האלה אטמון בחיקי, וכשנשוב לכפר
אחזירם לו בפני עדים.

כשקרבנו למקום חניתנו, יעץ לי
קוטובה עוד פעם לשתק ולהעמיד פנים כאילו אין
אנו יודעים דבר.

טטיאה חכה לנו. הוא הספיק בינתים
לצלות בשר, להוציא משק־הדרך רקיקי־תירס
ולהביא מים. כל זמן הארחה היה טטיאה מדבר בלי
הרף. מימי לא ראיתיהו שמח ומרבה־דברים כל־כך.
בקשי עצרתי בלשוני מלאמור לו: יודעים אנו מקור
עליזותך, יודעים אנו מה שמח כל כך את
לבך!

בבקר השכם יצאנו אל מחשוף־היער
וראינו כי הדב טרם נגע בגויה. עם שקיעה הלכנו
שוב: הדב איננו. צפרי־טרף חגו מעל לבשר. טטיאה
לא יכל להעלים את בת־צחוקו מעינינו.

כשעלינו למחרת בבקר במדרון ההר
עמדה כבר השמש במרומי השמים, הבטנו למטה
וראינו כי חלק מן הגויה נטרף. פני טטיאה
קדרו94 מזעף. הוא לא הבין, מדוע
לא הניס ריח המוקסינים הטמונים את חית־הטרף.



קוטובה הסתכל בי ויצחק. אך לבי היה רחוק
מצחוק. הגיעה שעתי לרדת למחשוף־היער,
להסתתר מאחרי המשכה ולחכות לשוב החיה
הנוראה.

– ובכן, – אמר טטיאה, – נלך עכשו ונבדק את גוית היחמור.
– לא! – קרא קוטובה.
– אם נגש אל היחמור תרגיש החיה
בריח אדם. צידנו הצעיר ירד לבדו למטה,
ואנחנו, אני ואתה, נשאר כאן, במדרון ההר.
טטיאה לא הוסיף לדבר. ואני לקחתי את
הקשת וארבעה חצים והתחלתי לרדת למער.
קוטובה קרא אלי מלמעלה:
– חזק ואמץ, בני!

מה חפצתי אותו רגע, כי הדרך עד
המשכה תמשך שעות, יום תמים! ככל שקרבתי,
כן האטתי צעדי. לבסוף התחבאתי במארב
ואתבונן ביחמור ההרוג. בשר רגליו האחורניות
נטרף כלו. הבנתי כי רק ענק שבדבים מסגל
לאכל מנה גדולה כזו במשך לילה אחד.

ארך המשכה היה כדי שני צעדים.
מלמטה היו ענפי האשוח קלועים במקלעת עבתה,
אולם מלמעלה נשארו פרצות רחבות, ובעדן צריך
הייתי לקלע את חצי. הכל יודעים שראית הדב היא
גרועה. קוטובה הבטיחני, כי הדב לא ירגיש בי, אם
לא אעשה כל תנועה מרגשת.

היום נמשך לאין קץ. אני הייתי יושב,
קם, שוכב וקם שוב. משנטה השמש לפאת מערב,
קמתי, הזדקפתי מלא קומתי ושמתי עיני על
ככר־המער. לבסוף נעלם השמש מאחרי הר
אובסידיאן. עוד מעט ויחשך היום, ואי אפשר יהיה
לירות. ובכן, אחיה עוד יום אחד בעולם הזה!

עמדתי ולא גרעתי עיני מן היחמור.
פתאם נשא אלי רוח הדרום ריח בלתי נעים, ובו
ברגע שמעתי קול רשרוש עשב. הסבותי פני,
הבטתי לצד שמאל ואראה את הדב. הוא צעד ועבר על
פני משכתי. אני עצרתי את נשימתי ולא העזתי
לעשות תנועה קלה. הדב שם פעמיו אל הגויה,
אולם באמצע דרכו עמד ושאף אויר באפו. הוא פנה
אלי בגבו הרחב, האדיר, ואני הייתי
כמעלף־חושים95 למחצה. כמעט
בלא הכרה הרימותי את הקשת, כונתי ויריתי.



המיתר המה. בקול נהם עמום גחן הדב ארצה, אחרי כן
הסב פניו ושם פעמיו לקראת המשכה; רגליו
האחורניות נגררו על פני העשב. לעתים קרובות
פגעתי כך בשפנים, ומיד הבנתי את אשר קרה.
חוט השדרה של הדב נפגע! עתה איני ירא עוד מפני
המפלצת הזאת!




**קבוצה 3 [תמונה – עמ' 7] **ומפוס קולע אל הדב






– קוטובה! קוטובה! אלי! – קראתי ואקפץ מאחרי המשכה.
נגשתי במרוצה אל הדב. הוא התאמץ
לפנות אלי בפניו, אבל אני הייתי זריז ממנו
ותקעתי בגבו שלשה חצים, בזה אחר זה. החץ
השלישי המיתהו. כפותיו הקדמיות קרסו, והוא
נעץ סנטרו בתוך העשב. קוטובה קרב אלי.

– אתה הרגת אותו! – קרא ידידי.
הוא חבק אותי ונלחץ בלחיו אל לחיי.
ברגע זה נגש טטיאה, הביט אל הדב ההרוג ולא אמר
מאומה.

קוטובה פנה אליו:
– רואה אתה, טטיאה, צידנו הצעיר עמד
בנסיון. אנחנו לא עזרנו לו במאומה, הוא לבדו
המית את המפלצת הזאת! הנה היא רובצת! יכול אתה
לאשר, כי לא הפרנו את כללי הציד.

– כן, אבל אין זה מן הישר, – אמר טטיאה, – הקמיע היה לו
לנוח לעזר. ולאוגוטה לא היה כל קמיע. הנה משום
כך היה לנוח הנצחון!

– אתה יודע יפה, כי לו היה מוג־לב הנער, לא היה כל קמיע מועיל לו.
– ובכל זאת לא בצדק בא הדבר, באשר כל קמיע לא היה לאוגוטה, – חזר טטיאה על דבריו.
– היכול אתה להשבע, כי לא נסית להכשיל את צידנו?
– כן, כמובן!

– קח אפוא את אלה. לך הם.
ובדבר קוטובה את הדברים האלה, הוציא
מחיקו את המוקסינים הישנים והושיט אותם לידי
טטיאה.&gt;
טטיאה נבוך, הוריד ראש ונשתתק.

– השעה מאחרת, אמר קוטובה. – כל עוד לא החשיך היום, עלינו לפשט את עור
הדב, שלא יתקלקל. מחר בבקר נשוב לקחת
אותה.

אני וקוטובה התחלנו בעבודה, וטטיאה
עמד במרחק־מה מאתנו, זעף ובלתי מרצה. כעבור
זמן־מה אמר, כי ילך הביתה, כי לא נותר לו עוד כל
דבר לעשות כאן.

– טוב. לך אפוא, – ענה
קוטובה ותואיל לספר שם לידידינו, כי הציד הצעיר
המית את הדב הגדול והנורא.
טטיאה פנה מזרחה, לעבר הכפר, ובקרוב נעלם מן העין.
כעבור רגעים־מספר בא במרוצה, כל עוד
נפשו בו, חזרה, והודיע, שנתקל כמעט במחנה
נוחים. כמאה איש הם, והם הולכים ישר, מזרחה, לעבר
כפרנו פוקווג'. לשמע הדברים האלה אחזה אותי
אימה, ושמחת הנצחון נטלה ממני.

– קוטובה, – קראתי. –
עלינו לשוב מיד לכפר ולהודיע על הסכנה הבאה.
– ואת שללך אומר אתה לעזב כאן, כי
ירקב? לא! תחלה נפשט את העור, ונתלה אותו על עץ,
ורק אחרי כן נלך. הלילה גדול, ועם שחר נגיע
הביתה.



פשטנו את העור, סחבנו אותו עד היער ותלינו אותו על גבי כלונס96 שחברנו אל שני עצים. אחרי כן התחלנו
לרדת מן ההר, והירח האיר לפנינו את הדרך.
הלכנו מהר, עם קצה היער. החשך היה פרוש עדין
על הארץ בזמן שהגענו לנהר. כאן חברנו יחד
שתי קורות־עץ, שמנו עליהן את מלבושינו ואת
נשקנו, הטלנו עצמנו למים ונשחה, בהדפנו
לפנינו את הרפסודה הקטנה. כך עברנו את
הנהר.

כאור היום נגשנו לכפר. העירונו את
השומרים שנרדמו ליד השער, ואני וקוטובה
מהרנו לככר הדרומית, מקום מגוריו של
מפקד־המלחמה, ונספר לו על מחנה הנוחים העולה
על הכפר. המפקד יצא מן הבית והתחיל
להזעיק97 את אנשי המלחמה אל
הקיוה, ואני עליתי במדרגות אל הגג, מקום שם
קבלו בני־ביתי את פני.
– ומה בפיך, בני? – שאל נצ’יטימה.
אני הושטתי ידי לקראתו.

– רואה אתה: דם הדב הנורא ושמן בשרו על ידי.
הכל חבקוני והללוני. בקרוב באה גם
צ’ורומנה ששמעה מפי אביה את דבר נצחוני. בבכי
ובצחוק חבקה אותי, אחרי כן נגשה אל קצה הגג
ותקרא אל אנשי המלחמה אשר מלאו את
הככר:

– חתני, בעלי־לעתיד – איש אמיץ־לב הנהו. הוא המית דב גדול ונורא,
ארך־הצפרנים. לבי מלא גאון, כי אשתו
אהיה!

והיא חזרה פעם, ועוד פעם, ובשלישית
על דבריה. אנשי־המלחמה, המדאגים לבשורה על
האויב המתקרב, נעצרו ליד הבית, הביטו אליה
וחיכו. אחדים מהם קראו: “טוב ויפה הדבר!” ואחרים
נשאו ידיהם לשמים וענו: “יהיו חיי־אשר
חייך!”

– מפקד המלחמה קורא לנו. עלי ללכת, – אמר נצ’יטימה.
– גם אני אלך עמך, – אמרתי.
– לא! תחלה תנוח. אולי אחר כך…
והוא התחיל לרדת במדרגות.

ואני הכנסתי לבית. הושיבוני,
הכריחוני להתרחץ ולסעד את לבי. פעמים רבות
נאלצתי לחזור על ספורי, איך שעבר הדב על פני
מארבי, איך שהשמיע קול נהם ונפל, בזמן שנתקע
החץ בגבו.

– ומה עשה טטיאה? – שאל כף־בודד.
– גם הוא, גם קוטובה, שניהם, עמדו במרחק לא רב ממני, הם ראו הכל.
אני לא הוספתי לספר. אני וקוטובה חסנו
על כבוד טטיאה ונדברנו לא לספר על אדות
המוקסינים אשר טמן.

עיף מאד הייתי. עפעפי עיני נדבקו זה
אל זה. קלמנה וצ’ורומנה הכריחו אותי לשכב,
כסוני בשמיכה ואני נרדמתי. הקיצותי רק לפנות
ערב, כשנקראתי לפת־ערבית. בא אחי ואמר, כי כל
מחנה־נוחים לא נגש אל כפרנו, וכי איש לא ראה
אותו. אנשי־צבאנו התחבאו בשדות־התירס
והחליטו לשבת במארב כל הלילה. את הסוסים,
שרעו בכר, הקריבו אל הכפר.

עם חשכה העברו הסוסים לככר
הצפונית. משמר החילים הראשון בא לכפר לנוח,
ואת מקומו תפס משמר שני. כך החליפו זה את זה
פעמים. הלילה עבר בשלום. בהשכמת הבקר שלח
מפקד־המלחמה מרגלים לתור את עקבות האויב. נמצא,
שבלילה עברו הנוחים במורד־הנהר לעבר השני
ופנו מזרחה. אל נכון פנו אל אחד השבטים הנודדים
בערבה.

מקץ יומים נוכחנו, כי אין כל סכנה
נשקפת לכפרנו. אז חבשנו את סוסינו, ונצ’יטימה,
קלמנה, אני ואחי רכבנו אל מחשוף־היער לקחת
משם את עור־הדב. מצאנו אותו במקומו. העור היה רך
עדין, כי מבפנים עוד כסתה אותו שכבת־שמן עבה.
בשובנו לכפר מצאנו עם רב מתקהל98 על פני הככר הדרומית: כלם חפצו לראות
את עור־הדב. אז פרשו קלמנה וצ’ורומנה את העור על
פני האדמה, ו“הקציק” שלנו, “קציק־הקיץ”, שעמד
על ידי, הודיע, כי לא ראה מימיו עור ארך ורחב
כל־כך וצפרנים נוראות כאלו.
– טול את הצפרנים ועשה מהם מחרזת, ותענדנה לצוארך תמיד, – אמר
אלי הזקן. – מעשה גדול עשית. גדול נצחונך
במלחמתך עם הדב מנצחון במלחמה עם
אויב־אדם.

אני שמעתי בקולו, נטלתי את צפרני הדב ואקח אותם הביתה.&gt;
בערב אמר לי נצ’יטימה, כי בכפר אוגפיחוג' – המכנה בפי הספרדים בשם סנטה פה – אפשר להחליף את
העור ברובה. כעבור ימים אחדים היה העור מיבש
ונקח אותו אל אוגפיחוג'. אני לא הייתי עוד מימי
בכפר של אנשים לבנים, וכל אשר ראיתי שם הפליא
מאד את עיני. הבתים שם גבוהים מאד, ועם רב
מתהלך בחוצות. יצאנו לכפר ופרשנו את העור על
פני הארץ. מיד הקיפוני הרוכלים99 הלבנים. אלה הציעו לנו רובה תמורת העור,
אחרים הציעו אבק שרפה, נמצא ספרדי אחד שהבטיח
לתת לנו תמורת העור חביות אחדות של מי־אש. אני לא
ידעתי מה הם המים האלה ואתן מבט שואל בפני
נצ’יטימה. אבל הוא הקדיר100 פניו
והניע בכעס בראשו. אחרי כן הסביר לי, שזו דרך
הספרדים תמיד, להציע לאנדיאנים מי אש, שהם
קוראים לכך יין־שרף. אולם יין־שרף זה מביא מחלה על
האנשים, מחליש אותם, עד שהם מתים מהר, ולזה
שואפים הספרדים, כי זה כבר שהם רוצים להשתלט
על ארצנו. לבסוף מכרתי את העור לסוחר לבן אחד,
שנתן לי במחירו רובה, חבית של אבק־שרפה ושני
סודרים101 יפים. את הסודרים האלה הבאתי מתנה לקלמנה ולצ’ורומנה.



כעבר ימים אחדים נקראתי אל הקיוה של
“עם־הקיץ”. שם נתאספו כל חברי הפטואבו, ועמם
אנשי־מלחמה אחדים. מפקד־המלחמה פנה אלי
בדברים אלה, לאמור:&gt;
– אתה הרגת דב אדמדם, גדול ונורא,
ארך־הצפרנים. עכשו יודעים אנו, כי אמיץ־לב
אתה ולא תדע פחד. על כן אנו מציעים לפניך לבוא
בסוד102 אנשי המלחמה. אבל
עליך להשבע, כי תשמע בכל למפקדך, ותגן
בלא מורא על תושבי כפרנו ושאר כפרי בני טוה,
מבלי לחוס על חייך אתה. האם תוכל לקבל עליך את
הדבר הזה?

– כן, – עניתי, – נשבעתי!
אז צוני הכהן הגדול – השמן הגדול – לכרע ברך,
ובהשביעו אותי להיות מגן־אמיץ לב לעם טוה, משח
את פני וידי בצבע־האדם הקדוש.
כך הייתי לאיש־מלחמה לבני־טוה. רבים
מן האנשים שהיו שונאים אותי קדם, או שהיו
מתנכרים לי, התחילו מאז לברך אותי בסבר פנים
יפות103, כשהיינו נפגשים
בחוצות הכפר או בשדה. רק אוגוטה ושאר בני
משפחתו הוסיפו לשנוא אותי, ולא עוד אלא שאיבתם
היתה רבה עתה מבראשונה. הם היו אומרים, כי
משגה עשה מפקד־הצבא בהביאו אותי בסוד
אנשי־המלחמה, וכי אני, שנשבעתי
שבועת־אמונים, – שקרתי. כי אני, הנוח, לא אחפץ להלחם באנשי־שבטי.

ואמנם, השבועה שנשבעתי העירה
מבוכה בלבי. חיב הייתי לקים את שבועתי, וגם
ידע ידעתי כי אקימנה, בבא שעת־הנסיון
לידי. אבל את נפשי הייתי נותן, ובלבד שלא אהיה
נאלץ להלחם בנוחים. לעתים קרובות הלכתי
ל“רמה השחורה”, למזבח שעמד שם, ונסיתי לנחש
את הגורל הצפון לי.

פעם אחת, זמן־מה אחרי שאספנו את יבול
התירס הביתה, חזרתי בשעה מאחרת בערב מן
“הרמה השחורה”. היום החשיך כבר כשיצאתי
לככר הדרומית. פתאם שמעתי קול קורא לי, ולפי
הקול הכרתי את פואניו, שומרת נחש־הקדש.

– האתה הוא, ומפוס? – שאלה אותי.
– כן.

– זה זמן רב שאני מחכה לך כאן. לך אחרי.
זו לי הפעם הראשונה, שהזקנה הזאת,
החברה לפטואבו, באה עמי בדברים. בכלל לא
היתה מדברת עם שום איש, כמעט. בכפר היו
האנשים מכבדים אותה ויראים מפניה. ספרו עליה,
כי יש בידה להביא מות על איש שיעורר עליו את
כעסה.

אני נבוכותי והחרשתי, והיא קראה פעם שניה:
– לך אחרי.



שמעתי בקולה, והיא הביאה אותי אל ביתה אשר בסמטה104. מימי לא
ראיתי כי יכנס לכאן איזה איש מלבדה. אפילו
חברי הפטואבו לא עברו את סף ביתה. כאן היה מעון
נחש הקדש. פעמים רבות הייתי אומר, כי נכסף אני
לראות את הנחש, אולם ברגע זה בקשתי בלבי,
כי ינתן לי ללכת מכאן. על סף ביתה עמדתי, והיה
בדעתי לאמור לזקנה כי מחכים לי בביתי, אבל לא
יכלתי להוציא הגה מפי. היא חזרה שוב ואמרה:
– לך אחרי.

בנשימה עצורה, רועד כלי, נכנסתי
לבית, והיא פרשה מיד עור־חיה כבד על
הפתח.




ז. נוצת־הנשר






העצים בכירה בערו עד תמם, הזקנה
גרפה את האפר, נפחה באש והוסיפה עצים, אחרי כן
פנתה אלי ותצוני לשבת. העברתי עיני על פני
החדר הצר והנמוך ואראה בירכתי החדר, בקצה,
פתח גדור רשת של ענפי־אלה. הזקנה הרגישה
במבטי, הניעה אלי בראשה ואמרה:

– כן, שם, מאחרי השבכה105 מעון נחש־הקדש.
עוד היא מדברת את דבריה, והנחש זחל
והגיע אל השבכה וישא את ראשו. לא האמנתי
למראה עיני – הראש הזה היה גדול כשני אגרופים
שלי! הנחש התרומם עוד ועוד; נדמה היה, כאילו
הוא בולש106 את השבכה ומבקש
לו מוצא. מימי לא ראיתי עוד נחש עבה וארך כזה.



דומם הבטתי אליו, וגם הזקנה החרישה. לבסוף
צנח הנחש ארצה והחליק לאט לתוך האפלה. רק אז
פתחה פואניו את פיה ותאמר:

– שמעני, העלם. עליך לדעת, כי מלבד
חברי הפטואבו ראו רק אנשים מעטים את
נחש־הקדש. אותך הבאתי לכאן והרשיתי לך לראות
את הנחש, משום שמעשה רב עשית, בהרגך את
הדב הגדול. אמיץ לב אתה ותדע למלא את בקשתי.



יודעת אני כי תשיג את אשר נחוץ לי.

– ומה את שואלת ממני? – פניתי אליה לאחר שכלתה את דבריה.



– נוצות ומוך של נשר, לחטרי־תפלה. המלאי107 שלי נתמעט. רוצה אני כי תצוד נשר ותביא לי את נוצתו.
– אבל מימי לא צדתי נשרים. לא אדע איך…
– בקרוב תדע איך יעשה הדבר. סמיו
אודג’קי שלנו – הוא נצ’יטימה, אביך הטוב – יספר
לך הכל, ואז תלך אל מוקש־נחש־הקדש, שמעל
לחרבות הכפר המכנה “דק־התחתית”, ותעשה את
חפצי.

לא הבנתי אף דבר מדבריה.
– איזה מוקש? איפה הן חרבות הכפר? – שאלתי תמה.
– נצ’יטימה יסביר לך הכל, – הפסיקה
הזקנה את דברי בקצר־רוח. – התבטיח לי למלא את
בקשתי?

– כן, אשתדל, – עניתי.

– טוב. יודעת אני כי תצליח בדבר. אל
תשכח, שאני חברה לפטואבו הנני, ויש בידי
לעשות עמך חסד. אמנם זקנה אני וחיה בבדידות,
אבל יודעת אני את כל המתרחש בכפרנו. יודעת אני
את אשר אמרת זה לא כבר באזני קלמנה, אמך
הטובה, כי נכסף אתה להיות חבר לפטואבו! מאז
שמתי עיני בך. ועכשו קום ולך. עלי לפנות אל
נחש־הקדש.

יצאתי נבוך מביתה ואמהר הביתה.
חפצתי לספר הכל לנצ’יטימה. גם הוא, גם קלמנה
שמחו מאד; לדבריהם נתנה לי פואניו כבוד גדול,
במלאה את ידי להשיג לה את נוצת־הנשר. הם
החליטו ללוותני עד חרבות הכפר, מקום
מוקש־נחש־הקדש. נצ’יטימה הבטיח לי, כי בבואנו
לשם יספר לי הכל.

כעבור יומים יצאנו את הכפר. מלבד
בני משפחתנו יצאו אתנו גם קוטובה ואשתו עם
צ’ורומנה, פוטושה ואשתו, ו“הקציק” הזקן שלנו
עם אשתו. עברנו את הנהר, ירדנו לעמק ועלינו
ב“משעול־האנשים הקדמונים”, שהוליך אל רמה
מגדלת יער.

אחרי שעת־הצהרים עלינו בסלע גבה,
הבטנו למטה וראינו חרבות הכפר הנקרא
“דק־התחתית”. לפנים ישבו כאן קדרים108
שהיו יוצרים כלי־חמר, שתחתיתם היתה
דקה מאד. למטה, במדרון הצפוני של העמק הצר,
נראו בתים הרוסים למחצה וחרבות של קיוות אחדות.



מן ההר נגר פלג מים, שהיה משקה לפנים את
שדות־התירס של העם הקדמון.
בשביל הצר ירדנו לעמק, והנה ראיתי
מערות חצובות בתוך הסלעים הלבנים. במערות
האלה ישבו האנשים לפנים. מערה נחצבה מעל
למערה, והסלעים נראו כבתים בני שלש
קומות.

הקציק הוליך אותנו אל אחת המערות
האלה, מערה גדולה, הנמצאת במרחק־מה מן הכפר.
הוא אמר לנו, כי כאן יהא מקום־מגורינו הזמני.
השארנו כאן את צרורותינו, את השמיכות ואת
הצידה, ויצאנו החוצה. אני נגשתי לקציק הזקן
ואשאלהו, מדוע עזבו האנשים את הכפר הזה, ומי
עשה אותו לחרבה.

– לפני ימים רבים, – אמר אלי הקציק, –
ישבו כאן, בעמק הזה, אבות־אבותינו, בני טוה.
וודאי שהיו מוסיפים לחיות כאן, הם ובניהם
וצאצאיהם, אלמלא התנפלו עליהם הנוחים
והאפשים. השבטים האלה באו מן הצפון ופתחו
במלחמה עם בני טוה אנשי־השלום. מראשי ההרים
היו יורים באנשים העובדים בשדה, ומגלגלים
גושי־אבן גדולים על הבתים הדבוקים לרגלי
הסלעים. כך נאלצו בני טוה לנדוד מכאן, וכל
עמק־הברכה הזה היה לשממה.

– ימר ללבי, בחשבי שהנוחים הם בני שבטי ושבט אבותי! – קראתי.&gt;
– אולם כיום בן־טוה אתה, בן־טוה אמתי! – הפסיקה קלמנה את דברי.&gt;
– אמנם כן. אתה ו“כף־בודד”, שניכם,
הייתם לבני־טוה אמתים, – אמר הקציק הזקן. ידעתי
כי לעולם לא תבקשו לפגע באנשי שלום
ועבודה.

“כף־בודד” חיך, וגם ללבי היתה הרוחה.
קוטובה, פוטושה ואחי יצאו לציד,
ואני, נצ’יטימה והקציק הזקן שמנו פעמינו אל קיות
“הנחש עטור־הנוצה”, שהקים העם הקדמון באחת
המערות הגדולות. גג הקיוה נפל זה כבר, חלק מן
הקיר נהרס, אבל פה ושם עוד נשארו דמיות “הנחש
עטור־הנוצה” ו“השמש אבי־תבל”, מצירות על גבי
הקיר בצבע אדם וצהב.

הקציק הזקן נשאר בתוך הקיוה, ואני
ונצ’יטימה עלינו בשביל צר ותלול אל ראש הסלע.
כאן, על שפת־התהום ממש, נמצא המוקש לנשרים.



זו היתה בקתה109 מרבעת, בנויה
קורות־עצי־ארן, שנרקבו כבר. את גגה נשא הרוח
זה כבר. עמדנו במרחק צעדים מספר מן הבקתה
הזאת, ונצ’יטימה אמר לי, כי זהו מקום־המוקש
שעליו דברה פואניו, שומרת נחש־הקדש. כאן, רק
כאן, מעל לקיות “הנחש עטור־הנוצה” יצודו את
הנשרים למען פואניו. חובה מכבדת היא, – הוסיף
נצ’יטימה לאמור, – והוא וקלמנה מתגאים בי,
שהזקנה מלאה את ידי בשליחות זו.

כסינו את הבקתה בגג חדש, עשוי
מקלות דקים, ענפי־שיח ועשבים, ונצ’יטימה ספר לי
פרטי המעשה שעלי לעשות בשביל לתפוס את
הנשר. עם שקיעת השמש ירדנו לעמק ושבנו אל
המערה העתיקה. צידינו הרגו צבי, ולארחת הערב
נתן לנו בשר צבי עם רקיקי־תירס.

זמן־מה לפני עלות השחר העירני
נצ’יטימה משנתי. לקחתי רובה ואצא יחד אתו
לדרך. במורד ההר יריתי בתרנגל־הדי גדול. אחרי
כן עלינו אל ראש הסלע, למקום הבקתה, וקשרנו את
התרנגל ההדי, קשר והדק היטב, אל המקל האמצעי
שבגג. אז פתח נצ’יטימה בסכין את חזה התרנגל,
חשף את לבו ומשח את נוצתו בדם. אני הזזתי את
ענפי־הגג הצדה, נכנסתי לתוך המלכדת,
ונצ’יטימה כסה שנית את הפרח בענפים, ברך אותי
בהצלחה וילך לו.

בעד פרצות הגג ראיתי את השמים,
ומבעד לסדקי־הקורות של הבקתה יכלתי להציץ
למטה אל העמק. בקרוב ראיתי את קלמנה ואת
צ’ורומנה; הן יצאו אל קצה היער, ישבו על שפת
הפלג והביטו למעלה, אל הבקתה. עוד אמש
הבטיחוני שתיהן לבוא לכאן ולחכות עד שאצליח
לצוד נשר. פתאם שטף גל אהבה את לבי, אהבה אל
שתיהן. בטוח הייתי כי אין במלא עולם נשים טובות
ונדיבות־לב כקלמנה אמי וכצ’ורומנה אשתי־לעתיד.



וידע ידעתי – גם הן אהבוני. מאשר הייתי. רציתי
להיות ראוי לאהבתן, לעשות מעשים גדולים
למענן.

עודני מהרהר כך, והנה בא עורב
מקרקר, ירד אל גג הבקתה, ראה את התרנגל ההדי
ופנה אליו. בידי היה מקל דק, שנתן לי נצ’יטימה;
שלחתי את מקלי בעד הפרצה ואך בו את העורב.
העורב נבהל, התעופף וישב על ענף עץ־ארן שעמד
בקרבת־מקום. משם הביט למטה, אל גג הבקתה,
כמנסה לנחש, מי אשר הכה אותו. “קרע, קרע”! קרקר
העורב, ומראהו היה נואל110 כל
כך, שנתתי קולי בצחוק. כעבור רגעים מספר שב
העורב – כנראה חשקה נפשו מאד במטעמי בשר
התרנגל. אני הכיתיו שנית בכל כח והוא נמלט
מהר. עוד צפרי־טרף ירדו לגג, אבל אני לא נתתי
להן לטעם ממאכל־התאוה. הן התעופפו ונחו על
ענפי העצים, שצמחו על שפת־התהום. לאזני הגיע
קול צריחותיהן, צריחות־כעס, וכאילו רבו זו עם זו,
כאילו נחלקו בדבר, על מי ומי מהן לעוף אל
הבקתה ולהודע, מי גרש אותן. לבסוף נמצאה אחת,
אמיצת־לב, שירדה שנית לגג, ושוב הכיתי אותה
בכח, והיא לא הוסיפה לנסות עוד פעם את
מזלה.

כך בליתי את שעתי יפה והצפיה לא
ארכה לי ביותר. ופתאם, קרוב לשעת־הצהרים,
שמעתי קול המלה מעל ראשי. נצ’יטימה ספר לי, כי
קול שאון כזה מבשר בואו של נשר. אחרי כן נדם
הקול, ואני ראיתי צפור גדולה יורדת אל קצה הגג.
הנה הוא הנשר. תחלה ישב לבלי־נוע. לא ראיתיהו
היטב, אבל הבנתי כי מסתכל הוא בתרנגל־ההדי.
עצרתי את נשימתי. יראתי פן ירגיש
בהלמות111־לבי. בידי היה רובה
ויכלתי לפגע בו, אבל נצ’יטימה הסביר לי, כי
פואניו לא תאבה לקבל מידי נוצת נשר הרוג
ביריה. עלי לתפוס את הנשר חי. רעדתי כלי,
שטוף־זעה. נעצתי עיני בפרצת הגג וחכיתי
לשעת־הכשר.

הנשר זע ונוצותיו רשרשו. הוא התחיל
לצעוד בכבדות על פני הגג. לא גרעתי עיני
ממנו. הוא נגש אל התרנגל וקרע במקורו החד
והעז נתח בשר. השתדלתי להמנע מרעש,
נזדקפתי מלא קומתי, שלחתי ידי בזהירות בעד
הפרצה בין שני מקלות והחזקתי בכפות הנשר,
מעל לצפרניו. הוא פרש כנפיו ונסה לעוף, ועוד
מעט והרים גם אותי למעלה. הענפים והעשב,
ששמשו לגג, נשאו לכל צד, ואני משכתי את
הנשר אלי. הוא נפנף בכנפיו, שרט את ידי ובקש
לנקר את עיני. כהרף עין תקע מקורו בסנטרי.
הביטה נא! – הצלקת הזאת – מאז היא.



קבוצה 4 [ציור – עמ' 8] ומפוס והנשר





לא חשדתי כלל כי הנשר עלול להיות
מסכן כל כך. כחותי רפו, אבל הצפור הגדולה
היתה מטלת כבר על הארץ, לרגלי. לחצתי עליה
בברכי. עוד מעט וחדלה לנשום. השלכתי את
גויתה אל מעבר לבקתה ויצאתי מתוך המלכדת.
נשימתי נעתקה מגרוני, ואני נפלתי ארצה, על
שפת התהום.

בקריאות שמחה ובנפנוף־ידים מהרו אלי
קלמנה וצ’ורומנה אל ראש הסלע, אחריהן באו
הגברים. הטלתי את הנשר על גבי, לקחתי את
הרובה ואלך לקראתם בשביל הצר, מתנודד מחלשה.
הקציק הזקן לקח את הצפור מידי. בדק את נוצתה
ולא מצא בה כל פגם. הכל הללוני. סנטרי כאב
מאד, אבל מאשר הייתי ואשכח את הכאב. הקציק
הודיעני כי ימרוט בעצמו את הנוצה וימסרנה
בשמי לפואניו. שמחתי לכך, יען כי נצ’יטימה
הזמין אותי לצאת עמו אחרי כן לציד.

שבנו כלנו למערה, במקום
שהשארנו את כלינו. הנשים הכינו רקיקי־תירס
ובשר־צבי לארחה. אחרי האכילה, כשאמרנו לצאת
לציד, הודיעונו קלמנה וצ’ורומנה כי יראות הן
להשאר כאן לבדן, כל זמן צידנו. נצ’יטימה קרא



להן ללכת אתנו, והקציק הזקן בקש שנחכה לו
מעט, עד שימרוט את נוצת־הנשר.

עד שהוא עושה את מלאכתו בזהירות, לבל
תמעכנה הנוצות, שכבנו אנחנו לנוח. והנה עלו
פתאם באזנינו קולות אנשים רבים מקרוב. אחזנו
מיד ברובינו ויצאנו בזחילה מתוך המערה,
להודע מי ומי הבאים. מיד הכרנו, כי אנשים
מבני טוה הם, מכפרנו. הם היו כמאה איש
ואשה.

בראשם הלך מפקד המלחמה, אשר ידע
כי נצ’יטימה יצא לכפר “דק־התחתית”.
אנשי־המלחמה אמרו לצאת לציד, ומפקד־המלחמה
בקש מאת נצ’יטימה לצאת עמם מחר. החלט להתחיל
בציד במורד הר אובסידיאן. נצ’יטימה לקח את שקו
עם מקלות־התפלה וילך אל אחת המערות המרחקות,
ברצותו לבלות בבדידות את הלילה אשר לפני
הציד.

בערב הרגשתי, כי צ’ורומנה היא עצובה, שקועה בהרהורים.
– מה לך? – שאלתי.
היא לא ענתה דבר. ואני לא הוספתי
להטרידה בשאלות. אבל כשיצאתי אחרי פת־ערבית
מתוך המערה, הלכה צ’ורומנה אחרי. ישבנו על
הארץ מתחת לסלע נטוי, וצ’ורומנה לחשה לי:
– חתני! בעלי לעתיד! אוגוטה מפחידני.
– וכי מה עשה? – שאלתי.
– הבט וראה…
היא הושיטה לי את ידה, ואני ראיתי כתם כחל גדול מעל למרפקה.

– אספתי ענפי־זרדים על שפת הפלג; הוא
נגש אלי, תפס בידי ולחש כנחש: “הוי, את!
בפעם האחרונה אני מזהירך: עזבי את הנוח הזה,
את בן־הכלבים! אני, אוגוטה, אהיה אישך!” הוא רצה
להוסיף עוד דבר־מה, אבל ברגע זה ירדו נשים אל
הפלג. הוא לחץ את ידי עד לכאב וילך לו.
חמתי בערה בי להשחית.

– יש לשים קץ לדבר!

חפצתי לקום ממקומי, אך היא עצרה בעדי וקראה:
– לא! לא! אל תלך אליו. הו, למה זה
ספרתי לך זאת? יודעת אני, כי אוגוטה לא יוכל
לעשות רע עמדי. מעתה אמנע מלהפגש אתו שוב
בהיותי לבדי. יראה אני, פן בחמתך תקום עליו
ותהרגהו! אז יקומו ידידיו עליך ויהרגו גם אותך,
ואבי, ונצ’יטימה ופוטושה יבקשו לקחת נקם! אסון
תמיט112 על כל הכפר. האמנם אין אתה מבין, כי עליך להתרחק מכל מגע עמו?



אני הבנתי יפה את דבריה, וגם
הבטחתי לה, כי אותו יום לא אדבר עם אוגוטה מטוב
ועד רע, אבל הוספתי, כי אם יעז לפגע בה עוד פעם,
אזי אלמדהו בינה!

– צ’ורומנה! – אמרתי, – הן אפשר לשים קץ
לדבר, על נקלה. נלך אל הוריך ונודיע להם, כי
חפצתי להיות לך לאיש ואת – לאשה לי. ואז לא
יעז אוגוטה לגעת בך.

– הו, מי יתן ונוכל לעשות זאת. אבל, האם
שכחת את דבר השבועה, שנשבעתי לאבי זקני?
אני לא אחלל את השבועה הזאת. וגם אמי לא תסכים
כי אהיה לך לאשה, בטרם תבוא בסוד113 הפטואבו.
– מר לי, מר, כי השביעך הזקן שבועה זאת. הו, למה עשה כדבר הזה?

– מאד אהבני זקני. ורוצה היה שבעלי יהיה אדם גדול ומכבד ומנהיג בכפרנו.

– לבי כבד עלי. לבי אומר לי, כי צרה באה עלינו, – אמרתי.

הלילה ירד על פני העמק. במערה
העלתה מדורה. קמנו ללכת, וצ’ורומנה לחשה
באזני:&gt;
– אל תירא דבר. אפשר שעומדים אנו עוד
בפני נסיונות קשים ורבים, אבל אמונתי חזקה בי,
כי הכל יבוא על מקומו בשלום.
בלילה ההוא לא נתתי כמעט כל שנה
לעיני. עם שחר שב נצ’יטימה, ולאחר שנדבר עם
מפקד־המלחמה, הודיע, כי עת לצאת לציד.

בקרוב אחרי שעלה השמש הסתדרו כל
הצידים על הככר אשר לפני המערות. נצ’יטימה
צוה לחמשה אנשים להשאר בכפר החרב ולשמור
על הנשים, ועל השאר פקד ללכת אחריו. ארבעים
וששה איש היינו, ואני ואחי בתוכם. בידי עשרים
וארבעה אנשים מאתנו היו לא רק קשת וחצים, כי
אם גם רובים. יצאנו מן העמק ועלינו ברמה, המכסה
יער. מכאן ראינו היטב את פסגת הר אובסידיאן
הקדוש. נדמה היה, כי ההר קרוב אלינו מאד, ועוד
לפני עת־הצהרים נגיע אליו.

הלכנו בשורה צפופה במשעול־היער.
אני ואחי השתדלנו לא לפגר אף כדי צעד אחד
מאחרי נצ’יטימה. פתאם דרך אחי על שרוך
המוקסין שלו, שהתר, והשרוך נתק. מכרח היה
להעצר ולתקן את הרצועה. אני נשארתי עמו, וכל
הצידים עברו על פנינו. גם אוגוטה היה עמם. הוא
הביט אלי בעינים זועמות, אך אני העמדתי פנים,
כאילו אין אני רואה אותו. יראתי להביט אליו, עין
בעין, כי לא האמנתי בי, שאוכל להבליג על
רגשותי הקשים.

בקרוב השגנו את המחנה, אבל לא נוח
היה לנו לקפץ בראש, בשביל ללכת על יד נצ’יטימה,
ונלך מאחור. בככר היער הרחבה צוו נצ’יטימה
ומפקד־המלחמה להעצר, אבל בשום מקום לא ראינו
כל צבאים או יחמורים, וכעבור רגעים זזנו ונלך
הלאה. אני ואחי עברנו את הככר, ואך הגענו אל
משעול־היער, והנה נשמעו יריות, קולות וצעקות,
ומחנה אנדיאנים, מקשטי נוצות ומצירי־גוף,



בצבע שחור ואדם, התנפלו על צידינו. אני
הכרתי אותם מיד. אלה היו אנדיאנים משבט
האוטים, ידידים ורעים לנוחים. פעמים רבות
ראיתי אנדיאנים משבט זה במחנה אבי. ברגע
הראשון נבהלתי, כי חשבתי שנוחים התנפלו
עלינו, אבל עד מהרה נוכחתי בטעותי ויקל ללבי.
ראיתי כי שלשה מאנשינו נפלו ארצה ושמעתי את
קולות נצ’יטימה ואוגואואוזה (הוא מפקד המלחמה)
הקוראים אלינו לירות באויב. רצתי קדימה, ואחי
מהר בעקבותי. עד מהרה נדחקנו לבין השורות
הראשונות של צידינו ונשתער על האוטים.



מפקד־המלחמה קרא אלינו בקול:
ובאויבים, אחת, ושתים, ושלש!




ח. שני חצים לא החטיאו את המטרה






רק פעם אחת בחיי ראיתי אנשים נלחמים
והורגים זה את זה, והמראה הזה עורר בי אז רגש
בחילה ותעוב. זה היה ביום ההוא, בו נפלתי
בשבי בידי שבט טוה. והנה עתה הייתי גם אני
בין הנלחמים, וגם הפעם בחלה נפשי
במעשה־ההרג הזה, אם כי רוחי נסערה בי מאד.
התחלנו לירות באויב, שנמצא במרחק חמשים צעד
ממנו, אך הוא הוסיף להשתער עלינו. הבנתי כי לא
אספיק לטעון את רובי בטרם יגשו האוטים אלינו.
ברגע זה השמיע אחי קול־צעקה והשמיט מידו את
קשתו וחציו. ראיתי כי ידו שבורה.
– רוצה! רוץ לאחור! – קראתי אליו.

אני הנחתי את רובי על הארץ ואקח את
קשת אחי, וכן הסירותי מעל גבו את
אשפת114־החצים. געל־הנפש,
שהעירה בי המלחמה קדם, עבר עתה. עתה כעסתי
על הצער שגרמו האוטים לאחי. יריתי באחד מהם.
החץ ננעץ בלבו, והוא נפל ארצה על פני העשב.
רבים היו הפצועים במחנם, אך יתרם הוסיפו ללחץ
אותנו. בראשם הלך איש־מדות115 ויפה־קומה, שהניף לכל צד בחניתו הספרדית
וכסה על חזהו במגן מקשט נוצות־נשר. חצים אחדים
פגעו במגנו. אני כונתי את קשתי, מתחתי את
המיתר ואקלע את חצי. החץ ננעץ עמק בצוארו. הוא
הפיל את החנית והמגן מידו ותפס בשתי ידיו את
יד־החץ, מתאמץ להוציא אותה. אחרי כן צנח על
ברכיו, התנודד ונפל על צדו. אוגואואוזה, מפקד
המלחמה, ונצ’יטימה הריעו בקולם וינהגו אותנו
קדימה להשתער על אויבינו.

האוטים נבוכו, כי מנהיגם אבד להם. עתה
פנו ערף, נסוגו אחור ונסו על נפשם. קלי רגל היו
ומהרו לנוס. רדפנו אחריהם, אך לא יכלנו
להשיגם.

לבסוף צוה עלינו מפקדנו לעצר. אנשי
המלחמה צנחו ארצה, עיפים ויגעים. הסבותי פני
ואראה את אחי עומד מאחרי גבי, בידו הבריאה לחץ
את הרובה, ויד־שמאלו שתתה דם.
– נצ’יטימה! בא הנה! – קראתי. – ראה נא את
“כף־בודד” שלנו! הוא נפצע, ידו שבורה, ובכל זאת
אינו בין הנחשלים.

ברגע זה התנודד אחי והתעלף. אני
הספקתי לתמוך בו והשכבתי אותו בזהירות על
הארץ.

נצ’יטימה, קוטובה, אוגואואוזה ושאר
אנשי־המלחמה מהרו אלינו. מפקד־המלחמה צנח על
ברכיו, בדק את יד אחי ואמר אל נצ’יטימה:

– סמיו אודג’קי (מפקד־הציד)! בניך, בחורים אמיצים הם!
– כן, כן, אנשי־חיל הנם, – קראו כל האנשים מסביבנו.
– ברוכה השעה שבאו אל ביתי, – ענה נצ’יטימה.
יחד עם קוטובה התחילו לכון את העצם
השבורה למקומה, כל עוד אחי נטול־הכרה ולא
הרגיש בכאב. אבל בטרם נחבשה היד, הקיץ אחי
וישב. באמץ־לב נשא בכאב הגדול ולא השמיע אף
אנקה אחת.

ואנשי־המלחמה לא פסקו מלדבר על המלחמה שעמדו בה. אחד מהם אמר:
– לולא נפל מנהיגם, מי יודע מה רבו אז חללינו!
– כן. הם עלו עלינו במספרם, וגם
באמץ־לבם לא נפלו ממנו, כל עוד היה מנהיגם
אתם.

– ומי פגע בו? – שאל פתאם מפקדנו.
– אולי אני הפוגע, – אמר אחד. – שלש פעמים קלעתי אליו.
– ואני ראיתי כי נפל לאחר יריתי, – ענה שני.
– כשנשוב למחשוף־היער ונבדק את החץ, נדע מי הפוגע, – קרא השלישי.
רגע אחד רציתי לקרוא אליהם, כי אני
אשר הפלתי את ראש־אויבינו, אבל עצרתי בלשוני.
הן רבים היו היורים בו, ואולי הכריעהו חץ
אחר.

אוגואואוזה ופוטושה ספרו את אנשינו. חמשה אנשים נעדרו.
– איה טטיאה? – שאל פוטושה, – אולי ראהו מי מכם?
– הוא נפל במלחמה, – ענה מישהו. – ראיתי בנפלו.
– וגם ה“קציק” שלנו חסר! – קרא מפקדנו. – האמנם גם הוא בין החללים?&gt;
כלנו אהבנו את הזקן, ובשורת מותו
העציבה אותנו מאד. אך פתאם קרא אחד
מאנשינו:

– חי הוא, חי. בעיני ראיתיהו! הוא לא
הספיק למהר אחרינו וישב על גזע עץ כרות, לשאף
רוח.

– ואיה אוגוטה? הוא איננו כאן! הוא הששי החסר!
איש לא ענה. בעינים שואלות הבטנו איש אל אחיו. לבסוף אמר אחד מאתנו:&gt;
– עוד מראשית המלחמה לא ראיתיהו!
– וגם אני! וגם אני! – קראו אחריו שאר אנשינו.
אחרי כן מצאנו כי עוד איש אחד חסר
וחשבנו כי המלחמה עלתה לנו בשבעה קרבנות.
את הדרך חזרה עשינו לאט לאט, כי קשה היה לאחי
להחיש צעדו. בקרוב ראינו את הקציק הזקן ממהר
ברגלים כושלות לקראתנו. כל עוד נפשו בו צעד
המסכן, כי רגליו לא נשמעו לו. הוא הצטער כי לא
השגנו את האויב.



– ואף־על־פי־כן אנשי חיל הייתם, אמיצי־לב! – גאותי עליכם, בני טוה!
הוספנו ללכת. בדרך נתקלנו בחללי האוטים. את אוגוטה לא מצאנו.
– אולי נפצע הבחור, והוא מסתתר ביער! – הביע אחד דעתו.
הקפנו את גוית מפקד האוטים.
מפקדנו הוציא את החץ שפגע בו. החץ עבר מיד ליד.
דומם התבוננו בו אנשי המלחמה: לא חצם היה זה.
פתאם קרא אחי:

– הלא חצי הוא!
– מה? חצך? – התפלא מפקדנו, – האם אתה הכית את ראש אויבינו?
– לא, לא אני. החץ חצי. אבל אחי הוא אשר פגע באויב.
– האם כן הדבר, בני? – פנה אלי נצ’יטימה. – האם אמנם אתה שלחת את החץ הזה?&gt;
– אמנם כן. לאחר שנפצע אחי, לקחתי
את קשתו, – עניתי. – הנה, רואה אתה, גם אשפתו
תלויה מאחרי גבי, ובאשפה עוד חצים אחדים כחץ
הזה.

הכל פנו אלי והתבוננו והקציק הזקן לקח את חנית האויב ומגנו ויושט אלי:&gt;
– קח את אלה, לך הם, – אמר אלי הזקן, –
והיו בידך למשמרת, לזכרון הנצחון הגדול
שזכית לו היום. לולא ידך הנאמנה, היינו כלנו
היום מאכל לעוף השמים ולחיות־הטרף.
אנשי המלחמה הקיפוני בשמחה
ויקראו בשמי. ואני, לבי נבוך מדברי־תהלתם,
ולא יכלתי להוציא הגה מפי. בידים רועדות לקחתי
את החנית והמגן.

נצ’יטימה הלך ובדק את יתר חללי האוטים. פתאם נזדקף וקרא:

– התראו את החץ הזה? אף זה נפל מידי בני!

קוטובה ענה:



– בנך עול־ימים116 עודנו, וזו לו הפעם הראשונה לעמד בפני
אויב, והנה הוכיח היום, כי ידו לא תרעד בהגנו
על עמו מפני רשעים.

ואני לא ידעתי מה אמר לאנשים האלה.
נבוך הייתי ולא ידעתי את נפשי. דומה הייתי
בעיני כאדם התועה ביער עבת117 בליל חשך. זכרתי רק, כי בשעת המלחמה
התערבו בנפשי רגשות שונים, פחד ובחילה וכעס,
וכל אשר עשיתי, לא מתוך הכרה עשיתי.


קברנו את מתינו ושמנו פעמינו לשוב. הגענו לסלעים העוטרים118 את


העמק, מקום חרבות הכפר העתיק. הבטנו למטה. אין
כל איש. חרדה תקפה אותנו. ירדנו מהר, בשביל
התלול, אל המערות. ומה רבה שמחתנו, בראותנו את
הנשים והגברים אשר נשארו בכפר, רצים
לקראתנו. אבל עכשו היו ששה גברים כאן, בעוד
שעל פי מצות המפקד נשארו אך חמשה מאתנו
לשמור על הנשים. ומה רב היה תמהוננו, בראותנו
כי הששי הוא אוגוטה. הנשים הקיפו אותנו. מהן
שמחו וצהלו וחבקו את קרובי משפחתם, ומהן
שאלו בחרדה לבעליהן, ונתנו קולן בבכי, בהודע
להן על סופם המר.

מפקד־המלחמה שלנו נשא ידו וצוה
על השקט. השתררה דממה. המפקד פנה אל אוגוטה
ושאל אותו בכעס:
– ענה, איך הגעת לכאן?
– משהתחילה המלחמה, ראיתי והנה אחד
האוטים פנה היערה, רץ במשעול המוליך אל העמק.
מהרתי אחריו. אך עד מהרה נעלם האיש מעיני. יראתי
פן יחדור לכפר ויתנפל על הנשים. על כן
החלטתי לשוב הנה, להודיע בהקדם
לאנשי־המלחמה, הנשארים כאן, על הסכנה ולהגן
יחד עמם על הנשים, – ענה אוגוטה
בחלקת־לשון.

אוגואואוזה נעץ בו מבט דומם. בנשימה
עצורה חכינו לדברי המפקד. לבסוף פתח את פיו
ואמר:

– חושב אני, אוגוטה, כי שקרן אתה!
חושב אני, כי פחדן אתה! אל נכון ברחת מן
המערכה עוד בראשית הקרב. אבל הוכחות לכך אין
בידי. כנראה, שאיש לא הרגיש בשעה
שנעלמת. ועתה שמע את אשר אדבר אליך: בסוד
אנשי מלחמתנו לא תבוא עד אם תעשה איזה
מעשה־גבורה רב ותוכיח בעליל119 כי אמנם לא מוג־לב אתה.



– אינני פחדן, – ענה אוגוטה. – אמת דברתי.
הוא בקש להוסיף עוד דבר־מה, אבל מפקד
המלחמה פנה אליו בגבו ונכנס בשיחה עם
נצ’יטימה. החלט לשוב מיד אל פוקווג‘.
בקרוב יצאנו מן העמק ונגררנו בשורה
ארכה בשביל. לפני כל צעדה פלגת
אנשי־המלחמה, אחריהם הלכו הנשים, ובמאסף
היו עוד גברים מעטים, להגן על הנשים, אם האויב
ישתער פתאם מערף. צ’ורומנה נשאה את חניתו של
מפקד האוטים, וקלמנה – את מגנו. דומם צעדנו ללא
צחוק, ללא דברי־מהתלות. חמש אלמנות ספדו
לבעליהן, ואנו לא העזנו להביע את שמחתנו.
בחצי הלילה ירדנו לנהר, ולפנות בקר הגענו
לחוף השני ונכנסנו לכפר פוקווג’. אנשי־הכפר
נתאספו בהמון לקראתנו, ואנחנו ספרנו להם על
מלחמתנו באוטים.

הקציק הזקן החזיר לי את נוצת־הנשר.
– נמלכתי בדעתי, – אמר אלי, – ואני
מוצא לטוב, כי תמסר בעצם ידיך את הנוצה
לפואניו. הן שללך הוא.

בצהרים נגשתי אל ביתה ואקרא
בשמה. היא צותה עלי להכנס, אבל אני הססתי.
מאד לא חפצתי לעבור את סף ביתה ולראות שנית
בעיני את נחש־הקדש, שעורר בי בחילה ופחד. אבל
פואניו קראה אלי שנית ותצו עלי להכנס, ואני
נשמעתי בעל־כרחי לפקדתה. איזה ריח מוזר
ובלתי־נעים עמד בחדר. לאחר שהתרגלו עיני אל
האפלולית, ראיתי את הזקנה יושבת ליד התנור
ונועצת בי את מבטה.

– אתה הצלחת לצוד את הנשר, – אמרה
הזקנה. – ידעתי כי לא תכשל. מימי לא שגיתי
באדם. תנה לי את הנוצה.

דומם הושטתי את הנוצה לידה ואפן
כלפי הפתח. חפצתי למהר ולצאת מכאן אל אור
השמש, אבל היא נתנה לי אות־פקדה לשבת ממולה,
ואני שמעתי בקולה, מחריש ומשתאה לדעת, מה
אראה ואשמע עוד בחדר המחניק האפל הזה.

פואניו החליקה ברך את נוצות־הנשר הארכות ואמרה אלי:
– הבקר בקר אצלי ה“קציק” שלנו, קציק־הקיץ. עליך דברנו.
אני החרשתי, תמה עליהם: מה ראו לדבר על אדותי.
והזקנה הוסיפה לדבר:

– אתה ידעת לצוד את הנשר. הוא קרע את
בשר־פניך, ואתה החזקת בו, בכל זאת, ולא הוצאת
את שללך מידיך. אחרי כן נלחמת באוטים, ועל
שנים מהם גברת. את מפקדם הכית. אמיץ־לב
אתה.

– לא, לא אמיץ־לב הנני, – קראתי. – רק
אימה גדולה תקפה אותי ופחד נורא, לא ידעתי את
נפשי. לא ידעתי את אשר אעשה. ואם אמנם נלחמתי
בהם, הרי זה משום שלא היתה כל בררה בידי: לא
יכלתי לעשות כל דבר אחר.

היא לא שמה לב לדברי אלה, וכממשיכה במשפט שהתחילה בו קדם, אמרה:

– על כן רוצה אני לבוא לעזרתך.
ובדברה את דבריה מרטה מן המוך הרך
המכסה את עור הנשר ועשתה ממנו שני צרורות.
אחרי כן מרטה את הנוצות היפות בזנב הנשר ושמה
אותן הצדה. אז הושיטה לי אחד מצרורות המוך.
– יהא זה בידך לחטרי־תפלה, – אמרה
אלי, – וגם את הנוצות אתן לך, לקשט בהן את
פאר־ראשך.



היא קמה והסיטה120 את
השבכה, הגודרת בעד פתח החדר הסמוך. קול אושה
עלתה משם וקול־נפץ. כעבור רגע נשמע קול פואניו
בדברה אל הנחש:



– לא, לא, אל תכעס. אני היא אמתך121 פואניו.
היא שבה, בהחזיקה בזרועותיה את
הנחש הענק, וזנב הנחש נגרר ארצה. בקשי הניעה
הזקנה את רגליה מכבד גוף הנחש. לבסוף ישבה
במקומה, ליד הכירים, והורידה את הנחש
ארצה.

כעבור רגע נטלה בידה מעט קמח וזרקה
אותו, קמץ־קמץ, לכל צד, אחרי כן פתחה בשיר
עגום־עגום, שנשמע כקול יבבה והעביר צמרמרת
בבשרי. אז לקחה את אגדת נוצות־הנשר ולטפה
בהן את ראש הנחש. הנחש רבץ לבלי־נוע; אפשר
היה לשער כי לטוף זה גורם לו ענג. הזקנה מלמלה
דבר־מה, כמין השבעה, הושיטה לי את הנוצות
ואמרה:

– עכשו יכול אתה ללכת. מה שראו עיניך
כאן תוכל לספר רק לנצ’יטימה ולחברי הפטואבו
ולשום איש מלבדם. את הטכס הזה ערכתי זה עתה
למענך, בהסכמת ה“קציק” שלנו. בדרך כלל נהוג
לערך את הטכס רק לכבוד אנשי־מלחמה מבגרים, אבל
היה בחפצי לגמל122 לך על הטובות שעשית עמדי ועם תושבי פוקווג'.
– פואניו, רב מאד חסדך אלי, – אמרתי,
בהחזיקי בידי האחת את הנוצות, וביד השניה את
המוך.

היא לא הוסיפה לדבר, ואני קמתי – ואפן
לפתח. יצאתי את הבית. עברתי את הככר ואמצא שם
את צ’ורומנה.
בשמחת־נצחון הראיתי לה את מתנת פואניו.
– מוך של־תפלה ונוצות־מלחמה! – קראה הנערה. – מנין אלה לך?&gt;
– אלה נוצות הנשר שתפשתי. פואניו נתנה אותן לי.
בלבי נכספתי לספר לה את כל אשר
ראיתי ושמעתי במעון־התעלומה של הזקנה. אבל
זכרתי את מצות פואניו והחרשתי. רק אמרתי
לצ’ורומנה, כי יש בחפצי לחבר את הנוצות האלה
אל מצנפתי, והיא קבלה על עצמה את מלאכת התפירה.
היא וקלמנה עשו יחד במלאכה, ואני הסתכלתי
בהן והקשבתי אל שירתן החרישית. יום מאשר מכל
ימים היה היום ההוא בשבילי.

בערב, כשהייתי לבדי עם נצ’יטימה,
ספרתי לו את כל אשר שמעתי מפי פואניו. ואף
הוא יעץ לי לשמור את הדברים בלבי. רבים היו
אויבי בכפר, ולא כדאי היה, לדעת נצ’יטימה, לעורר
בהם קנאה יתרה.

החרף קרב לבוא. יום יום היינו נוסעים
שלשתנו, אני, אחי ונצ’יטימה, היערה, להביא עצים
לימות החרף הקרים. גם שכנינו וידידינו היו יוצאים
אתנו תמיד למלאכה זו, והיינו נוהגים לקחת נשק
אתנו, כי בטוחים היינו, שהאוטים אורבים לנו והם
מחכים לשעת־הכשר, לנקם בנו נקמת מפקדם. עוד לא
הספקנו להכין עצים אף למחצית החרף, והנה הגיעו
אלינו שני רצים מן הכפר סנטה קלרה. הם עמדו
בככר הדרומית ושאלו למפקד־המלחמה שלנו.
אוגואואוזה יצא אליהם והם ספרו לו את החדשה:



שבטי הנוחים, האפשים, האוטים והקומנצ’ים
כרתו ברית יחד ונדברו להשמיד את כלנו, את
עובדי האדמה, מעל פני הארץ. אני ו“כף־בודד”,
שנינו, הבנו, כי עתידים אנו להלחם בנוחים,
בני שבטנו, והמחשבה הזאת מלאה את לבנו
יאוש.

חרדה אחזה את תושבי פוקווג' ושאר
הכפרים, היושבים לארך הנהר ריו גרנדה.
מדכאים היו כלם. ידע ידעו, כי כל שעה צפויים הם
להתנפלות האויב. אולם יום רדף יום, ופני האויב טרם
נראו. לבסוף בא החרף. שלג כבד נפל בהרים. עתה
בטוחים היינו כי הנוחים לא יוכלו לעבור את רכס
ההרים. צבאים, יחמורים ותרנגלי־הדו ירדו מן
ההרים לעמק, ויום יום, כמעט, היינו יוצאים לציד.



אם כי הקר גבר, היינו מוסיפים לנסוע היערה, עד
שהצטידנו בעצי־הסקה לכל החרף.
חדשי־החרף עברו בשלום. האנשים
התעודדו והשמחה היתה שוב במעונם. אולם עם בוא
האביב, שבה החרדה לפעם את הלבבות. כשהגיעה עת
הזריעה, היינו יוצאים לשדה, איש איש בתורו. אלה
עבדו ואלה נשארו לשמור על הכפר, והנשים עבדו
עבודת־גברים, כדי למלא את העבודה בזמנה.
ערב־ערב לפני השקיעה היה מפקד־המלחמה שלנו
קובע אנשים־לשמירה, למחרת. שלש פלגות, עשרים
איש הפלגה, היו יוצאים אל מצפון לכפר, וכן
דרומה ומזרחה, והיו מסתתרים במארב, לשמור על
האנשים העובדים בשדות.

עת הזריעה קרבה אל קצה, והנה נודע
לנו, כי מחנה נוחים פשט על אנשי הכפר סנטה
קלרה, בהיותם בשדה, ורבים מהם נהרגו.
במשך הזמן הזה היינו אני, אחי
ונצ’יטימה שלש פעמים במשמר. אוגואואוזה מנה
אותנו בפעם הרביעית, באמרו, שהוא בעצמו, יעמד
בראש פלגתנו וינהג אותה צפונה.

אותו ערב הקדמנו לעלות על משכבינו,
וקמנו זמן רב לפני עלות השחר. קלמנה הכינה לנו
פת שחרית ונאכל לשבענו. החשך היה פרוש עדין
על פני הארץ, כשאחזנו בנשק ונרד לככר. כאן
פקד אוגואואוזה את אנשי פלגתו. עמדנו בשורה.
תשעה־עשר איש היינו ובמספר זה נכלל גם המפקד
בעצמו. חסר היה עוד איש.

– מי החסר? – שאל המפקד.
– אוגוטה! – ענה אחד מאנשי המלחמה.
– חה! כמובן! – קרא המפקד.
– נלך בלעדיו, – אמר אחד מאתנו.
– כן, באנשים כמוהו אין לנו צרך! – נשמעו קולות.
– לא, כי הלך ילך אתנו! לכו והביאוהו מיד לכאן! – קרא המפקד בזעף.
אולם אותו רגע נראו פני אוגוטה. הוא צעד
לאט־לאט, כמו בלי חשק. המפקד גער בו על האחור
וינהג את פלגתנו למשמר.

מקום משמרנו היה ב“רמה השחורה”.
השמש עלה כבר, בשעה שעלינו אל הרמה. מכאן
ראינו כי אנשי הפלגה הדרומית עלו כבר בהר,
בקצה הבקעה השני. הפלגה השלישית הסתתרה
בין שיחי־עץ־התרנית, המכסים את הגבעות ממזרח.
הבקר היה חם, ללא רוח. כל פלגת־אויב לא נראתה,
אבל אנחנו ידענו, כי הם משוטטים בסביבה. בעוד
זמן־מה, בעוד השמש עומד בשפולי123 השמים, ראינו את הנשים והגברים
שבכפר, יוצאים לשדות. מרחוק ראיתי כי
בחלקתנו עובדות קלמנה וצ’ורומנה. הן שתלו תירס
ומלאו את עבודתנו, בו בזמן שאנחנו, הגברים,
אנוסים היינו לשבת בטלים. באיזו שמחה היינו
הולכים לעבודה, לולא הסכנה שרחפה על ראש בני
עמי, בני טוה, שהיו צפויים להתנפלות הנוחים, –
בני עמי אף הם. עצב תקף אותי. אני ואחי ישבנו מן
הצד, במרחק צעדים אחדים משאר אנשי הצבא. אני
התכופפתי אליו ואמרתי בלשון הנוחים:
– לו ידעת, אחי, מה כבד עלי לבי היום!
שבטנו, שבט אבותינו, מתנפל בלא רחמים על
בני־טוה הטובים, אוהבי השלום! עלינו לשים קץ
לשנאה הזאת!

– כן, אחי! אבל נקל מזה להטות לאחור את
זרם הנהר העובר כאן לעינינו, – ענה אחי
בתוגה.

ופתאם שמעתי מאחרי גבי את קולו של אוגוטה:
– גשו הנה ושמעו! השנים האלה
מדברים זה עם זה בלשון הנוחים. אין זאת כי מזמה
רעה הם זוממים עלינו.

איני יודע, מה הייתי עונה לו, אלמלא שמענו ברגע זה את קולו החרד של נצ’יטימה:
– הביטו! משמר־הדרום הרגיש באויב!
כרגע קפצנו ממקומנו, ואמנם,
בשבילים המוליכים אל הבקעה רצו אנשי־צבאנו
ונפנפו בשמיכות לעבר הכפר, והאנשים שעבדו
בשדות הרגישו באות הזה וימהרו הביתה לכפר.
גם מן הגבעות אשר ממזרח ירדו אנשי הפלגה
השלישית. הבנו, כי האויב בא מצד
דרומית־מזרחית, לארך נחל פוקווג', שאינו נראה מן
הרמה.

– נשינו, טפנו! – קרא מפקד־המלחמה
שלנו. – האמנם לא נספיק להציל אותם? קדימה, בני,
בני טוה, אמיצי־הלב! אחרי! – ואוגואואוזה פנה
הראשון לרדת אל הבקעה.




ט. מועצת־הסתרים, הפטואבו, קובעת את יום־הדין






עתה עמדתי בפני נסיון קשה. שם, על
שדות פוקווג' עלי להפגש עם עמי, עם אבותי, עם
הנוחים. ידעתי כי במחנה הנוחים יהיו אולי
אנשים קרובים לי. אני נגררתי בעקבות נצ’יטימה,
ההולך צעד בצעד עם מפקדנו אוגואואוזה, וחשבתי
את מחשבותי העצובות. האוכל להלחם בבני עמי? לא!
האוכל לבגד בבני־טוה הטובים והישרים – לבגד
בקלמנה ובנצ’יטימה, שהיו לנו, לי ולאחי, כאב
ואם, – בצ’ורומנה, כלתי האהובה, – בכל האנשים
האלה שיקרו ללבי כל־כך? – לא, בשום אפן. מה
אעשה, אפוא? – כך שאלתי את נפשי בלי הרף ולא
ידעתי למצא תשובה.



הייתי כהוזה124,
כחולה חסר־הכרה. הרגשה בלתי ברורה היתה
בלבי, כי הולך אני בעקבות נצ’יטימה, קרוב אליו,
ואחי רץ על ידי. ירדנו מן הרמה ועברנו את שדות
פוקווג' לרחבם. פתאם שמתי לבי ואראה, כי
פונים אנו לא אל הכפר, כי אם מזרחה לו, ולשם רצים
גם אנשי הפלגה הדרומית, שירדה מן ההר.



מתחלה לא תפסתי את הענין, אלא שמיד נתברר
לי: חפצנו להציל את סוסינו. כשהגיע האביב,
ואימת הנוחים היתה עלינו, התחלנו להניס את
הסוסים לעת־הלילה לכפר, ולבקרים היו הילדים
מוציאים אותם למרעה, בהשגחת שלשה אנשים
מבגרים. הבקר הוליכו הרועים את הסוסים מזרחה
לכפר, ועכשו נסו להשיב אותם הביתה, בעזרת
פלגת־המשמר המזרחית.

התאחדנו עם הפלגה הדרומית ונמהר
להקיף את עדר הסוסים, והנה הופיעו הנוחים.
כמאה איש היו. הם נשאו במהירות לקראתנו, ושוב
שמעתי את שירתם הפראית של לוחמי־הערבות. שבע
שנים עברו מאז שמעתי בפעם האחרונה את השירה
הזאת. לפנים אהבתי את השירים האלה, עכשו העירו
בי רגש זועה וגעל־נפש.

בינתים טרחו הרועים ואנשי המשמר
להניס את עדר הסוסים לצד הכפר, ואנחנו רצנו
לקראתם בשביל לגדור בעד התנפלות הנוחים
המתקרבים. אולם מראש ברור היה לנו, כי לא נספיק
להגיע למקום בעוד מועד125. עוד
היתה לפנינו דרך של כמה מאות צעדים, בשעה
שהנוחים הדביקו126 את העדר.
הם צרחו ושרו, נפנפו בשמיכות וירו ברועים
ובאנשי־המשמר, ובו בזמן הקיפו את העדר. נראה
היה, שהם ממהרים להוליך את הסוסים עמם, בטרם
נספיק לבוא לעזרה.

אבל לא קל היה להוליך את הסוסים. בזמן
האחרון היו סוסינו מבלים את הלילות בארוות והיו
רועים רק ביום בלבד, ובחדש האחרון רזו מאד.
חלשים היו ולא יכלו לרוץ, ורבים מהם פגרו
וקפצו לבין השיחים, כשפנים, עד שהנוחים היו
נאלצים לחזר אליהם ולדפק בהם. לבסוף קרבנו אל
האויב ואנשינו פתחו ביריות. אני הרימותי את
רובי, כונתי אותו אל מול אחד הנוחים, אבל
הרגשתי, כי לא אוכל לשלח בו את הכדור.



העפתי מבט אל אחי וראיתי, שהוא הוריד את קשתו.
אז קראתי בלשון הנוחים:
– ידידי! אל תגזלו את הסוסים, אל נא
תעשו רעה לבני טוה, הניחו להם ושובו בשלום
למקומכם!

זמן רב קראתי כך בקול רם, ובסערת־לבי
שכחתי כי הרעש אשר מסביב ושעטת רגלי הסוסים
מחרישים את קולי. שלשה פרשים מן הנוחים נעצרו
ופגרו מאחרי מחנם, כי בקשו להניס עמם סוס אחד
שנשתמט מן העדר. אחד מהם הביט סביבו ומשך
במיתר קשתו. מיד הכרתיו: זה היה “נץ־לבן”, אחיה
הצעיר של אמי המתה, עליה השלום. הרימותי את
רובי למעלה והתחלתי להניף בו, כדי לעורר אלי את
תשומת לבו. קראתי בקול גדול, כניתי אותו
בשמו, רצתי לקראתו, אבל הוא גם לא הביט לעברי,
ירה בקשתו וידהר לנפשו.

– דודנו הוא! – קרא אחי. – דודנו “נץ לבן”, הוי, לו יכלנו לבוא עמו בדברים.



קבוצה 6 [ציור – עמ' 4] ומפוס ודודו “נץ
לבן” (ומפוס מניף את רובהו לעורר את תשומת־לב



דודו)





והנוחים החליטו בינתים להרפות מן
הסוסים המשתמטים. הם הניסו את העדר אל ההרים,
ובני־טוה לוו אותם במבט עצוב, בהעלותם על לבם,
כי עתה יצטרכו לשאת על גבם את העצים מן היער,
כי לא נותרו עוד סוסים בכפר.
אוגואואוזה צוה עלינו לאסוף את חללינו
ופצועינו. אך הנה נגש אליו אוגוטה במרוצה
וקרא:

– המפקד, שמעני נא!

ובהצביעו עלי ועל אחי, הוסיף:
– מבקש אני רשות מידך, להמית את
השנים האלה! בוגדים המה! הם מאנו להלחם
באויבינו. בעינינו ראינו את אשר עשה ומפוס: הוא
קרא אל קרובו הנוח, כי לא יחוס עלינו! הוא הניף
ברובהו ודבר על לב הנוח, כי ישמיד את כלנו!
בעיני ראיתי זאת, ולא אני בלבד הייתי עד
לכך!

– שקר הדבר! – קרא נצ’יטימה, – בני לא יעשה כדבר הזה!
– ואתה, אוגוטה… מה עשית בשעת
הקרב? – שאל פוטושה. – ראיתי אותך מפגר ונחבא
אל השיחים.&gt;
– אמנם כן, נחבאתי, כי לא יכלתי להלחם. מיתר קשתי נתק, – ענה
אוגוטה, בהרימו את הקשת, כי יראו הכל את המיתר
הקרוע.

– ואולי בעצם ידך חתכת אותו?
– הלא אמרתי לך כי נתק. וממך,
המפקד, אבקש: תנה לנו את הבוגדים האלה
ונמיתם!

המפקד פנה אלי:

– ואתה, ומפוס, מה בפיך?
מקפים היינו אנשי־מלחמה ונשים
שבאו במרוצה מן הכפר. הרגשתי, כי רבים מהם
מביטים בשנאה עלי ועל אחי.
– המפקד! – אמרתי, – אמת היא, כי לא
ירינו בשודדים האלה, כי דמם זורם בעורקינו.
נסיתי לירות, אך ידי לא נשמעה לי. אז הרימותי קולי
ואקרא: "ידידי! אל תגזלו את הסוסים! אל תרעו
לבני טוה! אחד מהם הכרתי. זה היה “נץ לבן”,
דודנו, אחי אמנו. אני הניפותי ברובי, למשוך אלי
את תשומת־לבו, גם רצתי אליו והתחננתי, כי
יניח לנו, אבל הוא לא ראני, ואם ראה, ודאי שלא
הכירני…

– הנה כי כן! – קרא אוגוטה, – הלא שמעתם! הוא בעצמו
מעיד, כי סרב לירות, ועתה, המפקד, תנה לנו ונהרג
את ומפוס ואת אחיו הבוגד.
– כן! נמית את הנוחים! לבוגדים מקלט
נתנו! – נשמעו קולות בהמון. ואני ראיתי כי רבים



מן האנשים שחשבתי אותם לידידי, מביטים באיבה
אלי.

– לא! תחלה יהיה עליכם להמית אותי, – קרא נצ’יטימה.
– וגם אותי! וגם אותי! – תמכו בו קוטובה ופוטושה.
קלמנה, צ’ורומנה ועמהן עוד נשים אחרות
מהרו אלינו. אז פתח פיו ה“קציק” שלנו,
“קציק־הקיץ” הזקן.

– הסו! – פקד. –



כלכם יודעים יפה, כי רק חברי
הפטואבו, הם המחליטים בענינים כאלה, והם אשר
יאמרו, מה נעשה לשני הבחורים האלה. מקץ חמשה
ימים נתאסף בקיוה הדרומית, נדון בשאלה זו
ונוציא פסק־דין.

איש לא העז להתנגד לקציק. האנשים
נתפזרו על פני השדה, לבקש את המתים ואת
הפצועים. חמשה היו ההרוגים: שני ילדים ושלשה
גברים; הפצועים שנים: ילד ואיש־מלחמה. קרובי
ההרוגים ספדו למתיהם, ואנחנו לא יכלנו לנחם
אותם. אותו יום לא עבד איש מאתנו בשדות. שבנו
הביתה, ואתנו נצ’יטימה, קלמנה, קוטובה
ומשפחתו. הנשים הכינו לנו ארחה לשבע, אבל אני
ואחי לא נגענו באכל. הצער על איבת בני טוה
אלינו נטל מאתנו את התאבון. ירדנו אל הככר
וראינו כי רבים מן הבחורים והמבגרים שנטו
תמיד חסד וידידות אלינו, נמנעים עכשו מלהפגש
אתנו.

שבנו עצובים הביתה. לרגלי המדרגה
חכה לנו איש אחד מידידינו. הוא הביט תחלה
לצדדים, כירא פן יראוהו מדבר אתנו. אבל הככר
היתה ריקה ללא איש. אז לחש על אזנינו:
– אוגוטה ומקרביו עוברים בבתי כל חברי
הפטואבו, ומעוררים אותם כנגדכם ודורשים את
מותכם. בעוד חמשה ימים יתאספו חברי הפטואבו
בתוך הקיוה. בשעה זו אין איש שם לב אליכם.



הלילה יכולים אתם לעזוב את פוקווג' ולשוב אל
שבט אבותיכם. זאת עצתי לכם, כי שניכם יקרתם מאד
ללבי.

– ידידנו היקר, – עניתי, – כל דבר רע לא
עשינו ואין בחפצנו לברוח מפוקווג'. אם חברי
הפטואבו יגזרו עלינו למות… יהי כן. נכנע
לגזר־דיננו ונמות!



– כן, אין חיינו חיים, אם חברי הפטואבו יוציאו עלינו משפט מעקל127! – קרא אחי.
דבריו הפליאוני. לא שערתי, כי איבת בני־טוה אלינו מצערת גם אותו כל־כך.
ידידנו נסתלק דומם, ואנחנו שבנו הביתה.



מכיון שהנוחים לקחו עמם את כל סוסינו כמעט, היינו סבורים128, כי אין לחשש129 עתה להתנפלות
חדשה. אבל מפקדנו לא היה בטוח בזה ובערב מנה
אנשים למשמר יום־מחר.
למחרת בבקר השכמנו קום, ואני עם
אחי ועם נצ’יטימה יצאנו במקדם לעבודה בשדה.
ובשעה שידי היתה מכסה בעפר לח את גרגרי
התירס הקשים הקטנים, הרהרתי בלבי, אם אזכה
לראות את הנבטים130 הירקים
הראשונים. בשובנו הביתה בערב יצאו קלמנה
וצ’ורומנה לקראתנו, ועיני שתיהן אדמו מבכי.
דומם העמידו לפנינו את קערות המרק. נצ’יטימה
הביט בתמיהה אל אשתו, והיא פנתה אליו
בגבה.

– ובכן, ספרי, מה קרה? – אמר נצ’יטימה.
קלמנה נתנה קולה בבכי ולא אמרה דבר, וצ’ורומנה ענתה במקומה:



– ומפוס, חתני! נודע לנו, כי אוגוטה ומרעיו131 בקרו אצל ברי
הפטואבו והם הטו את לב הלצנים לתמך בדעתם.
עתה הם מעוררים עליך אשמה חדשה. אוגוטה טוען, כי
יודע אתה דבר־כשוף, ובעזרתו יצאו הנוחים
אתמול שלמים מן המלחמה ואיש מהם לא נפגע.
אז פתחה גם קלמנה את פיה בקול בכי ואמרה:
– נצ’יטימה, רבים מאמינים בזה, או שהם
מעמידים פנים כאילו הם מאמינים. יודעת אני, כי
בעוד ארבעה ימים… כן, רק ארבעה ימים נותרו לנו!
– ידונו חברי הפטואבו את בנינו
לשבט132. מה נעשה עתה? איך נצילם ממות?
– נצ’יטימה! – קראה צ’ורומנה, – אני יודעת את אשר
דרוש לעשות. על חתני ואחיו ללכת מכאן בטרם יוצא
פסק־הדין, עליהם ללכת אל עמם ולא לשוב אל
פוקווג' עד עולם. ואני אברח עמם! אהיה אשה
לומפוס ובאשר ילך אלך גם אני.

– לא, לא! – קרא נצ’יטימה בקול רועם.
הוא דחה מעליו את קערת־האכל, קפץ
ממקומו והתחיל להלך על פני החדר ברוח
נסערת.

– הם לא ילכו מכאן, ואת לא תפרי את
השבועה שנשבעת לזקנך! והאם אני אינני חבר
לפטואבו? מפקד־המלחמה שלנו, פואניו,
“קציק־הקיץ” – כלם ידידינו



הנאמנים הם. אנחנו נדע לתת בינה בלב הלצנים
הללו: לעולם לא ידונו חברי הפטואבו למות אנשים
חפים מפשע!

– אבל אחדים מהם, ו“קציק־החרף” בתוכם, נחשבים על מטה אוגוטה, מטה האש, – אמרה קלמנה.
– רב לכן לדאג! אנו נוכיח להם, כי
אוגוטה הוא לא רק פחדן, כי אם גם שקרן. אנו נזכיר
להם, כי בננו הרג את הדב הנורא ואת ראש האוטים.
אל תיראי! חברי הפטואבו לא יגעו בבנינו
לרעה.

בזמן השיחה הזאת נכנס פוטושה לחדר,
מבלי שהרגיש בו איש, עמד בפתח והקשיב.
וכשהתחיל פתאם לדבר, נבהלנו לרגע, עד
שהבטנו לעברו וראינו מי המדבר.

– נצ’יטימה, – קרא פוטושה, – הלא תזכר שאתמול
חשדתי באוגוטה, שהוא בעצמו חתך את
מיתר־קשתו, כדי שלא יהיה אנוס להלחם? והנה לא
חשד־שוא היו דברי. אחד הילדים־הרועים, “זנב־זאב”",
למטה “הצבי”, ראה את אוגוטה מסתתר בין השיחים,
כורע על ברכיו, מוציא סכין וחותך את המיתר. עוד
אתמול ידעתי זאת, בשעה שהגדתי אשמתו בפניו.
מיתר שנתק מעצמו – קצותיו
מרוטים, ואצל אוגוטה היו הקצוות שלמים, כי חתך
את המיתר בסכין כהגן. אני אבוא לאספת הפטואבו
יחד עם הנער “זנב הזאב” ואספר את כל אשר נודע
לי.

– כן, עליך לעשות זאת. ועכשו לך אל
הנער והזהר אותו, שישמור את לשונו מלדבר
בזה לפי שעה, – אמר נצ’יטימה.
אחרי ארחת־הערב הלך נצ’יטימה מן
הבית, באמרו כי עליו להתראות עם ה“קציק” שלנו
ועם שאר חברי הפטואבו.

קלמנה וצ’ורומנה רחצו את הקערות
והספלים, העמידו את הכלים במקומם וישבו דומם
ליד הכירים. נכספתי לאמר לצ’ורומנה, כי לבי מלא
רגש תודה אליה על חפצה ללכת אחרי באשר אלך,
ואף לעזב למעני את שבטה, משפחתה וקרוביה.
אבל עכשו, לעיני קלמנה, קשה היה לי להוציא הגה
מפי. אולם ברגע שעברה צ’ורומנה על פני נגעתי
בידה. הוי, ידידי, יש אשר במגע־יד אחד יביע
אדם הרבה יותר מאשר יגד בפה.

אחרי כן נשמעו צעדים, ולחדר נכנסה אחת מידידות קלמנה – פובזי, או “הפרח הלבן” – למטה “תירס”. המטה הזה התיחס על “עם החרף”.
– קלמנה, – אמרה האשה, – זה עתה באה פואניו אל
ככר עם החרף וקראה לומפוס. היא מבקשת ממנו
להביא טרף לנחש־הקדש.
– אבל למה זה תבקש אותי פואניו בככר־החרף, במקום שאיני מבקר כלל?&gt;
– צדקת. גם אני פניתי אליה בשאלה
זו, אבל היא סתמה את פי בכף ידה ולחשה בזעף:
“הסי! כמוך אני יודעת, שומפוס איננו כאן. אבל
רוצה אני כי ישמע כל “עם החרף” את דברי. אני
– פואניו – נותנת אמון
בומפוס ורוצה אני כי יביא טרף לנחש־הקדש אשר
בביתי”.
היא עברה את כל הככר, ולכל מי שנתקל
בדרכה אמרה, כי עליך להביא שפן חי
לנחש־הקדש. התשמע את קולה? הנה היא באה גם
לככר הדרומית.

ואמנם ברגע זה הגיע אלינו קולה של פואניו. קלמנה מחתה את הדמעות ותחיך.
– ומפוס! – קראה קלמנה, – פואניו היא ידידתנו
הנאמנה. היא תגן עליך והלצנים יהיו נאלצים
להכנע לדעתה.

חפצתי לצאת לקראת פואניו, אולם
הנשים יעצוני לשבת במקומי. כעבור רגע עלתה
פואניו במדרגות אל הגג ונכנסה לחדר. היא ישבה
על ספסל, נושמת בכבדות ומחיכת.
– אתה יודע כבר, ומפוס, את החובה
שאני רוצה להטיל עליך. זה כל מה שיש בידי
לעשות למענך. חובת כבוד היא, ועד עכשו היו
ממלאים אותה רק חברי הפטואבו. מחר תביא לי
שפן, שפן חי.

– אם רק יעלה בידי לתפסו, – עניתי. – תודה רבה לך, פואניו.
קלמנה בקשה לכבד אותה במטעמים,
אבל הזקנה הסתלקה מן הכבוד. היא נחה רגעים
אחדים ותלך לה.

בקרוב שב נצ’יטימה.
– בני, – אמר אלי, –
כבוד גדול נתנה לך פואניו. עליך
למלא את שליחותה. מחר בבקר תציב שש מלכדות
לשפנים. השדות מדרום־לכפר מקפים שיחים
עבתים. שפנים רבים שמו מחסה להם שם. ועתה עת
לישון.

כאור הבקר יצאתי את הכפר. שומרי
השער לווני בברכה. עברתי את השדה לרחבו
והנסתי שני שפנים קטנים שכרסמו את נבטי
התירס. הם נעלמו בתוך השיחים, ואני מצאתי את
מאורותיהם והצבתי את המלכדות בפתח המאורות.
המלכדת היתה עשויה בצורת עניבה עגלה של
רצועת־עור, ואת קצה הרצועה קשרתי אל אחד השיחים.
אחרי כן סרתי הצדה, ישבתי על הארץ וחכיתי
לצידי. מאד יראתי, שמא לא אצליח לתפוס את השפן!
ידעתי כי שליחותה של פואניו תקבע את גורלי.
אבל מזלי האיר לי. כשעלה השמש, ראיתי כי
השיח, שאליו קשרתי את הרצועה, מתנודד. מהרתי
למאורה ואתפס את השפן המפרפר בתוך העניבה.
לקחתי עמדי את שאר חמש המלכדות ומהרתי
הביתה. בשערי הכפר פגשתי את העובדים
ההולכים לשדה ואת אנשי המשמרות. לחצתי אל
לבי את השפן הנרגע והתבוננתי בחרדה בפני
האנשים. אחדים מהם האירו לי פנים, בראותם את
השפן בחיקי, אבל רבים – רבים מאד – הביטו אלי בזעף והעמידו
פנים כאילו אינם רואים כל דבר. עצב תקפני.
השפן התפוס לא שמח עוד את לבי. בלב כבד
נגשתי אל בית פואניו וקראתי בשמה.
– הכנס! – ענתה הזקנה.

סלקתי הצדה את המסך התלוי על פני הפתח ונכנסתי לתוך חדר מחניק ואפל.
– רואה אני כי צדת שפן, – אמרה אלי. – ידעתי כי לא תכשל, וגם
חזרת בשעה מקדמת.
מסרתי לה את צידי ורציתי לצאת מיד
החוצה לאויר הצח. אבל הזקנה עצרה אותי, צותה
עלי לכרע לפני השבכה הגודרת את מעון הנחש,
ופואניו בעצמה מלמלה בלחישה דברים בלתי
מובנים לי. הנחש היה מאוס עלי, ומלמול הזקנה
נראה מגחך בעיני, אבל יראתי להרגיז את פואניו,
ידעתי כי היא נוטה חסד לי, על כן החרשתי. לבסוף
שלחה אותי לנפשי.

ביום ההוא גמרנו את זריעת התירס,
ולמחרת בבקר הלכנו לעזר לקוטובה בעבודתו.
חלקת שדהו נמצאה מדרום לכפר, לרגלי הסלעים.
ממזרח לו נגע בה שדהו של אוגואואוזה,
מפקד־המלחמה שלנו, שעבד בשדה יחד עם אשתו
ועם בתו, וממערב נמצאה חלקת השדה של טטיאה;
כאן עבדו אלמנת טטיאה, שני בניה ושאר־בשרה
אוגוטה. מאחרי השדה היו שיחי־יער עבתים,
שנמשכו צפונה עד לשפת הנהר. על גבי הסלעים
עמדה פלגת־צבאנו הדרומית; ראינו יפה את אנשי
הפלגה; מהם עמדו, ומהם ישבו על שפת התהום.&gt;
מרחוק הגיעו אלינו קולות האנשים
שעבדו בשדה טטיאה. אוגוטה היה, כנראה, מרצה
מאד. הוא שר, צחק, וטופף ברגליו. אחרי כן אמר בקול
גדול:

– ובכן, דודתי, מחר בערב תתקים אספת
חברי הפטואבו. יודע אני מראש את סופו של הדבר:
הם ידונו את השנים למות. כך אמרו לי ידידי. מי
יתן והייתי כבר עד למעשה.

תשובת האשה לא הגיעה לאזנינו.
נצ’יטימה וקוטובה צוו עלי להעמיד פנים כאילו לא
שמעתי דבר. אבל גם אני בעצמי לא חפצתי כלל
להכנס בוכוחים עם אוגוטה. הן הנער הרע הזה
השמיע בקול את אשר חשבתי בעצמי בסתר לבי.
יראתי, כי רק עוד שני ימי־חיים נותרו לי ולאחי על
פני האדמה הזאת. ואם כי נצ’יטימה הראה פנים
שמחות, ידעתי כי מבקש הוא אך להעלים את חרדתו
מעינינו. הוא לא ידע, מי ומי מחברי הפטואבו
יתמכו בנו. חברי הפטואבו היו נמנעים מלדבר
עם איש בענינים נכבדים כאלה, ואפילו לנשיהם
לא היו מגלים את סודותיהם אלא לעתים רחוקות. הם
היו נוהגים להקשיב לשיחות ולשתק.

צ’ורומנה עמדה במרחק צעדים אחדים ממני. היא נגשה אלי מקרוב ולחשה:&gt;
– אפשר מאד, שאוגוטה יודע את
פסק־הדין מראש. שמעני, ומפוס, אל תעמיד עצמך
בסכנה! לך הסתר בקרבת מקום, ואנחנו נודיעך על
פסק־הדין בשעתו. אם ידונו אותך למות, כי אז
נעזוב שלשתנו, אתה ואחיך וגם אני, – את פוקווג' ולא נשוב לכאן עד עולם.
אני הניעותי בראשי לסרוב.

– לא, צ’ורומנה, כזאת לא אעשה. פחדנות
היא. לא אוכל לעזב את פוקווג' בהחבא. לו היינו
בוגדים, כדברי אוגוטה…
עוד אני מדבר, והנה עלה קול קריאות
ושיר באזנינו. מבין לשיחים הגבוהים המכסים את
מורד ההר קפצו אנשי־צבא זרים והתפרצו לעבר
הכפר. האנשים שעבדו בשדות הסמוכים רצו
לפניהם.




י. מפקד המלחמה החדש






כן, ידידי. שוב שמעתי בעמק פוקווג'
קול תרועת מלחמה ושיר־מלחמה, קול בני עמי, עם
אבותי – הנוחים. אותו מחנה שגזל
ממנו את סוסינו, הוא שהשתער עלינו גם
הפעם.

מכל צד רצו לעבר הכפר אנשים שעבדו
בשדות. נוספו אליהם גם שלש פלגות־המשמר.
ידענו, שהכפר לא יוכל לעמוד בפני לחץ האויב, כי
רק זקנים, נשים וטף נשארו שם. נשים אחדות עלו על
הגגות משני צדי המעבר הצר; השאר חסמו את
מבוא הכפר. אבל קשה היה לקוות, כי יעלה בידן
לעצור את האויב מחוץ לחומות הכפר. אני פניתי אל
אחי, שרץ על ידי, ואמרתי:

– רוץ מהר, ככל האפשר! כשנקרב
למקום, תקרא אל הנוחים כי יחדלו ממלחמה
ויכרתו ברית שלום עם בני טוה. אם נמצא את דודנו
בין המתנפלים, נפנה אליו, כי הוא אהב מאד את
אמנו.

רצנו בשורה אחת, חמשה אנשים:
מפקד־המלחמה שלנו, נצ’יטימה, קוטובה, אחי
ואנכי. מימיננו רצו גברים, קבוצות בודדות, להגן על
הכפר, אך הנשים שהיו אתנו בשדה עיפו
ופגרו מלכת. את אוגוטה לא ראיתי תחלה, אבל רגע
אחד פניתי לאחורי ואראה אותו ואת צ’ורומנה רצים
זה על יד זו. פלגת־המשמר הדרומית ירדה כבר מעל
ראשי הסלעים ומהרה אחרינו.

ובעוד אנו נמצאים במרחק צעדים מספר
מן הכפר, הספיקו הנוחים לגשת אל הפתח הגדור
ונכנסו בתגרה עם העובדים הראשונים שבאו מן
השדה. רבים מהם נהרגו באלות הנוחים
ובחניתותיהם. ידע ידענו, כי אם יעלה בידי
הנוחים לפרק את קורות־העצים שגדרו את מבוא
השער, כי אז אבוד לנו כפרנו פוקווג' לעולמים.



אולם אנשים חכמים בנו את הכפר הזה.
גגות־הבתים הקרובים ביותר לשער נתמכו
בקורות עבות וכבדות, ועל גבי הגגות היו מוטלות
אבנים גדולות, שורות, שורות ארכות. בבוא אויב
להתנפל על הכפר, היו בני הכפר מידים133
בהם את האבנים האלה.
הנוחים הצטופפו סמוך למבוא השער, וזקני הכפר, ועמם גם עולי־ימים134 אחדים, התחילו לירות בהם בקשתותיהם.
והנשים עלו אל הגגות והשליכו אבנים באויב.
לקצה הגג לא היו מתקרבות, שלא יפגעו בהן
החצים, אבל הנוחים הבינו, שיקל להם להתגבר
על הנשים מאשר על האנשים המגנים על מבוא
השער, ובקרוב מצאו עצה ונסו לעלות על הגגות.
חמשה או ששה אנשים מהם חשו אל אחד הדירים
הקרובים, פרקו מעל גגו כלונסאות אחדים, ארכים
וכבדים, סמכו אותם אל החומה המקיפה את הכפר
והתחילו לטפס ולעלות בחומה. בו ברגע הגענו
גם אנחנו וגם פועלים אחרים למקום, ואוגואואוזה,
מפקדנו, קרא אלינו בקול גדול:

– ירו בהם, במטפסים על פני החומה.
אבל אני ואחי לא פתחנו ביריות.
הנוחים שעמדו במבוא השעה נבהלו מפני
האבנים הנופלות על ראשיהם ונסוגו אחור, אולם
מנהיגם, “גבנן־הראם” – אני ואחי הכרנוהו מיד – פקד עליהם:
– הנה! הגנו על אנשינו העולים בחומה! הם יפרצו לנו דרך אל הכפר!&gt;
מהרנו אליו, קראנו לו בשמו והתחננו
אליו לחדול ממלחמה ולעשות שלום. כן פניתי גם
אל אוגואואוזה, מפקדנו. אולם בסערת המלחמה לא
שמע איש מהם את דברינו.
– הרימה קולך, חושה, מהר! – האצתי באחי.
פתאם הרגשתי באחד הנוחים, שהוא
קולע אלי. בן רגע פגע החץ באחי, והוא נפל,
בפרשו ידיו לרוחה. אני עמדתי במקומי, ראיתי את
פני אחי מחוירים והבנתי כי מת הנהו. אותו רגע
לא ידעתי עוד את נפשי. חמתי בערה בי להשחית. לא
ראיתי עוד לפני את בני עמי הנוחים, כי אם אנשים
רעים שהרגו את אחי על לא דבר. כונתי את רובי
ויריתי בנוחים, שהתקהלו לרגלי החומה, אחרי כן
השלכתי את רובי ארצה ואקח את הקשת והחצים של
אחי. ובהתכופפי אליו, קראתי אליו בקול גדול,
כאילו יכול עוד לשמוע את דברי:

– אני אנקם את נקמתך מהם!
ובסערת נפשי רצתי אחרי מפקדנו.
בינתים ראו הנשים, שהאויבים מנסים
לעלות אל גגות הבתים. אחדות מהן מהרו אל פאת
הגג, נאחזו בקצות הכלונסאות ונסו לנדנד אותן.
אחרות התחילו לידות אבנים במטפסים. אבל
הנוחים שעמדו מלמטה תמכו בכלונסאות בכל
כחם. שתי נשים נהרגו, והשאר נבהלו וירדו
למטה, אל הזקנים המגנים על המעבר.
אותה שעה הגיעו כבר למקום כמעט כל
בני הכפר שעבדו בשדות. אולם האויב עלה עלינו
במספרו. הנוחים קלעו בנו את חציהם, הטילו
בנו את חניתותיהם, הניעו ברובים כמו באלות. אני
פרצתי לי דרך לפנים, קרוב למפקדנו. מסביב לנו
נצטופפו אנשים רבים, וצר היה המקום מלירות
בקשת. פתאם נגפה רגלי בדבר־מה, התכופפתי
וראיתי שזוהי אלת־מלחמה, ולה בית־אחיזה.
השלכתי מידי את הקשת ואת החצים וארים את
האלה. הבקענו לתוך האויב, ובעזרת האלה הזאת
כבשתי לי דרך אל הכלונסאות המצבים אל
קיר־החומה. בקרוב כבשנו את החלק הצפוני של
המעבר.

– קדימה! עלו לחומה בכלונסאות! –
פקד עלינו מפקדנו אוגואואוזה, והוא
עצמו חש אל הכלונס הקרוב אליו. נצ’יטימה ועוד
אנשים אחדים משלנו מהרו אחריו, אולם פתאום נפל
אוגואואוזה, דקור בחנית. את מקומו תפס נצ’יטימה,
אבל כעבור רגע פגע בו “גבנן־הראם” בקת הרובה,
וגם נצ’יטימה נפל ארצה.

עיני חשכו מעצב וזעם. עמדתי בראש
אנשינו ואשתער עמם על הנוחים המקיפים את
“גבנן־הראם”. וכשקרבתי אליו, קראתי אליו
בלשון הנוחים:



– אתה, רוצח נפש אבי נצ’יטימה משבט טוה, – בן מות אתה! וגם אתם, הורגי אחי, גורו135 לכם!
“גבנן־הראם” שמע את דברי ונרתע
אחורנית. אנשיו השתערו לפנים והדפו אותי. לא
יכלתי לפגע בו. אז מהרו אנשי לעזרתי.
בחניתותיהם, באלותיהם וביתר כלי נשקם כבשו
דרך לפני, אל מפקד הנוחים, ואני פגעתי על
ימין ועל שמאל וצעקתי בלשון הנוחים:
– הורגי אחי ואבי, נקם אקח מכם!
הנוחים, ששמעו את דברי, לא הבינו,
מדוע זה איש ממחנה טוה מדבר אליהם בלשונם. הם
נבוכו ואני השתמשתי בשעת־מבוכתם ואקרב אל
מפקדם, אל “גבנן הראם”, ואפיל אותו באלתי
ארצה. זאת ראו הנוחים ונבהלו ופנו ערף. הם ברחו
לשדות, הרחק, הרחק, צפונה, ואנחנו לא רדפנו
אחריהם, כי עוד היה עלינו לגרש את הנוחים
שהספיקו לחדור לכפר. כשעברה הסכנה, מהרתי
אל נצ’יטימה ומצאתיו חי. הטיתי את ראשי אליו
והרגשתי בדפיקת־לבו החלשה.

רק חמשה נוחים נפלו בכפר מידינו. השאר – עשרים וארבעה היו –
קפצו מעל הקיר הצפוני וברחו על
נפשם. אז פרקו הנשים את מחסום־הקורות ומהרו
לקראתנו. אלה חפשו ומצאו את יקירי־נפשן,
ואלה שמעו על מות בעל או בן ונתנו קולן בבכי
מר. אני כרעתי ברך לפני נצ’יטימה. קלמנה מהרה
אלי, ובשמעה כי בעלה חי, שאלה אותי:
– ו“כף בודד” איהו?
– הוא מת! – עניתי והראיתי לה את גויתו.
היא חרגה אליו, חבקה אותו בזרועותיה ותשא קולה ותבך.
צ’ורומנה הביאה מים, ואנחנו רחצנו את
ראשו של נצ’יטימה, וכשפקח עיניו, עזרנו לו
לשבת. אנשי־המלחמה נשאו את המתים ואת
הפצועים אל הכפר. באו שני הקציקים ופתחו
בשאלות על אבדותינו. פתאם קרא “קציק החרף”:
– ואוגוטה איפה הוא?
איש לא ענה לו והוא חזר על שאלתו.
והנה ראיתי את צ’ורומנה, שטפלה בנצ’יטימה,
קופצת בזעם ממקומה ואומרת:
– אני אספר לך כל אשר אני יודעת על
אדותיו. הוא היה אתנו, את הנשים, בקצה השדה. בו
בזמן שהגברים רצו הנה, לעבר הכפר, נעצר
פתאם אוגוטה, מהר אלי, תפס בידי ומשכני אחריו.
הוא רצה כי אברח ואסתתר עמו יחד. אני שרטתי
את פניו ונשכתי בידו, עד כי הרפה ממני. אז
השגתי את קלמנה ולא הוספתי לראות את פני
אוגוטה. מוג־לב הוא אוגוטה! ודאי הוא מסתתר עדין
בין השיחים.

צ’ורומנה גמרה את דבריה, והנה נגש מפקד פלגת המשמר הדרומית וקרא בקול:
– אמנם כן, אוגוטה מוטל שם בין השיחים. אבל עתה אינו מסתתר עוד, כי מת הנהו.
– מת! – צעקה אמו בחרדה.
– אבל הנוחים לא הגיעו לשם, – התערבה דודתו של אוגוטה, – מי, אפוא, הרג אותו?

– רק דבר אחד אוכל לאמור לכם: הוא מת מות־פחדנים, – ענה איש־הצבא.
– אתה אשר המת אותו! – צוחה אמו,
– אתה או איש אחר מאנשי פלגתך! ענה מיד: מי ההורג! גם רוצח בני – יומת!
דומה היה, כי עוד מעט ואת עיני האיש
תנקר מחוריהן, אבל איש־הצבא החריש ולא הוסיף
לאמור דבר.
כך נסתלק אויבי אוגוטה מן העולם הזה.
אותו יום היה יום קשה, יום עצוב לנו,
יושבי פוקווג'. שלשים וחמשה אנשים ושבע נשים
נספו136 במלחמה; לא היה בית
שאין שם בכי ואנחה. ואנחנו השכבנו את
נצ’יטימה על מצע רך של שמיכות ועורות־חיות,
ואחרי כן העברתי בעזרת קלמנה וצ’ורומנה את אחי
המסכן אל הנהר ושם כרינו לו קבר על החוף. אתנו
היתה גם פואניו הזקנה, שלחשה לנו דברי
נחומים.

ירד הערב. אותו יום לא אכלנו מאומה, אבל
גם רעב לא הרגשנו. נצ’יטימה נאנק חרש, ואני
וקלמנה ספדנו למתנו. אחרי כן באה צ’ורומנה,
הביאה כפיסי עץ־ארן והבעירה אש בכירים. תחלה
נשקה לי, אחרי כן ישבה על יד קלמנה, חבקה אותה
ופתחה לנחם אותה. פתאם שמענו קול איש זקן על
פני הכפר, הקורא וחוזר וקורא בלי הרף:

– נחמו, נחמו עמי. אתם, המבכים את
מתיכם, הנחמו! יבוא יום ונקם את נקמתם
מאויבינו.

– אבל איש לא יחזיר לי את בני היקר, – אמרה קלמנה באנחה.
אחרי כן הגיע אלינו קול הקציק הזקן שלנו:
– שמעו לדברי, חברי הפטואבו! אספת
יום מחר מתבטלת. בעוד ששה ימים נתכנס,
והפעם תהיה האספה לא כאן, כי אם בקיוה של “עם
החרף”.

ואני שכחתי לגמרי, כי מחר עתידים
היו זקני העדה לחתך את גורלנו, גורלי וגורל
אחי. אכן, עתה לא יכל עוד איש לעשות רע עם
אחי.

– ובכן עוד ששה ימי חיים נתנו לי, – אמרתי.
– מדעתך יצאת, בני! – קראה קלמנה. – אתה הושעת
היום את פוקווג'. האמנם תחשב, כי חברי
הפטואבו יוכלו עתה לדון אותך לכף
חובה137?



– יהא לבך סמוך ובטוח – הכל יתמכו בך, – אמר נצ’יטימה בקול חלש.
אבל לי נדמה, כי הוא בעצמו אינו שלו ביותר.
באספה זאת יבחר מפקד־מלחמה חדש.
ויש לקוות כי אתה, נצ’יטימה, תבחר למשרה זו
הפעם, – אמרה צ’ורומנה.
– לא, בי לא יבחרו, – ענה החולה. – אני אשאר מפקד־הציד עד סוף
ימי.

– ואני יודעת, מי יבחר, – אמרה קלמנה.
– וגם אני יודעת! – קראה
צ’ורומנה בהתלהבות. – מפקד המלחמה יהיה ומפוס
חתני, אישי בעתיד!
אני נמנעתי לדבר על חששותי138. שכחו האנשים
היקרים לי, כי חברי הפטואבו, שהיו מתאספים
תמיד בקיות־הקיץ, יתכנסו הפעם בקיוה של
“עם־החרף” – ידידי אוגוטה ושארי־בשרו139. לא היה בזה
משום אות מבשר־טוב. ואני בחיים חפצתי. תשוקת
החיים היתה בי עכשו גדולה ביותר.
אם כי היינו מתאבלים על מות אחי
וצערנו היה רב, היינו נאלצים לצאת לעבודה. למחרת
בבקר זרענו, אני וקלמנה, את שדה קוטובה, ואחרי
כן התחלנו לתקן ולנקות את תעלות־ההשקאה
בחלקתנו. עבדנו דומם ולבנו היה נתון למחשבות
על “כף בודד”, שהלך ממנו לעולמים.

בא היום הששי. עבודתנו בשדה
כלתה ואנחנו נשארנו בבית על יד נצ’יטימה. הוא
עוד לא שב לאיתנו140 ושכב חלש
וחסר־ישע. היום נמשך לאין קץ. כמעט שלא
דברנו זה אל זה. לבסוף נטה השמש מערבה.
צ’ורומנה נכנסה אל חדרנו, שלחה אלי מבט עצוב,
ומבלי דבר דבר ישבה על יד קלמנה. הרגעים היו
לנו כשעות. לבסוף הגיע לאזנינו מן הככר
הדרומית קול הקציק שלנו. הוא הכריז בקול רם על
שקיעת החמה וקרא לכל חברי הפטואבו להתאסף
בקיוה הצפונית. צ’ורומנה קמה ואמרה, כי היא
תעזור לקלמנה להוליך את נצ’יטימה לאספה. הנשים
אחזו בזרועותיו והוציאו אותו מן הבית. אני
נשארתי לבדי.

הו, מה מאד רציתי להשאר בחיים.
אהבתי את האנשים האלה, את בני טוה
אוהבי־השלום ואת חיי העבודה בשדה
ובבית, – האמנם נגזר עלי למות חלף אהבתי?
הנשים חזרו, ישבו על ידי וחבקוני.
הרגשתי כי רועדות הן, כאילו קר להן. זמן רב
היינו שרויים בדממה.

לבסוף שמענו קול רשרוש רגלים על
פני הגג. עלם נכנס לחדר. הוא אמר כי האנשים
בקיוה מחכים לי. יצאנו יחד. הוא לוני עד הככר
הצפונית, שהיתה מלאה אנשים
מתקהלים141. עברתי על פניהם,
מבלי להביט בפני איש. עליתי במדרגות, עברתי
את הגג לרחבו וירדתי במדרגות לחדר הפנימי
של הקיוה. כל חברי הפטואבו ישבו על הספסל
הנמשך לארך הקיר, ופואניו תפסה מקום מן הצד,
על יד הכירים. לרגליה רבץ הנחש הגדול, צנוף
בצורת טבעות. את ראשו הסב כלפי האש.
אני הייתי כנדהם. כמו מתוך חלום
שמעתי את קולו של “קציק הקיץ” קורא בשמי.
עשיתי צעדים אחדים ועמדתי לפניו ולפני
“קציק־החרף” שישב לימינו.

“עוד מעט וידונו אותי למיתה”, – הרהרתי בלבי.
והקציק הזקן הרים את ידו ואמר:
– ומפוס. למן היום ההוא, בו נכנסת
לכפרנו כשבוי־מלחמה, התחלנו אנחנו, חברי
מועצת־הסתרים, פטואבו, להתבונן אליך, אל
מעשיך והליכותיך. בכפר היו לך אויבים. ואולם
אנחנו ראינו את יחסך אליהם – יחס של צדק וישר־תמיד – ושבענו רצון.
התגאינו בך בשעה שהרגת את הדב, ושמחנו כי
אחד מאתנו אתה. וכן מלאת את לבנו רגש גאוה
ותודה בשעה שגברת על מפקד האוטים. ויודעים
אנו גם זאת, כי בשעת ההתנפלות האחרונה של
הנוחים עלינו, כשנפל מפקדנו האמיץ, הלא אתה
אשר הצלת את פוקווג‘, בהמיתך את מפקד האויב.
ומפוס, היום הזה התאספנו לכאן לברר את האשמות
שעוררו אנשים עליך וגם לבחר לנו מפקד־מלחמה
חדש. כלנו בדעה אחת, שאין איש רשאי לקרוא
בוגד לך, כי תמיד עמדת בעז־נפש להגן על
כפרנו והנה יושבת כאן פואניו ונחש הקדש על
ידה, והיא אמרה לנו, כי אף־על־פי שצעיר־לימים
אתה, הלא מימיה לא פגשה עוד איש־מלחמה אמיץ־לב
ממך. היא הציעה למנות אותך למפקד־מלחמה לנו.
שאלתי את יתר חברינו, אם מסכימים הם לדעת
פואניו, וכלם, פה אחד, מצאו את בחירתה טובה.
ומפוס, אין אני צריך לשאול אותך, אם תגן על
פוקווג’ מפני כל אויביו. את תשובתך אנו יודעים
מראש. ועתה, ומפוס, מפקד־המלחמה של פוקווג',
חבר־למועצת הסתרים פטואבו, הואילה נא לתפוס את
המקום הפנוי על הספסל הזה, מקום בו ישב זה לא
כבר אוגואואוזה, מפקדנו הגבור.

ודאי תשאלני, אם מאד התפלאתי
לדברים האלה? ידידי, לא האמנתי למשמע אזני.
הבטתי סביב במבוכה וראיתי, כי גם האנשים, אשר
את שנאתם יראתי, חיכו אלי בחבה. דמעות קמו
בעיני. ברגלים כושלות נגשתי לספסל ואתפוס
את מקום המפקד המת. והשמן הגדול, הוא הכהן
הגדול, קם להשביעני, כי אהיה מגן נאמן ומושיע
לבני טוה. הוא גמר ונשתתק. אז התכופפה פואניו
אל נחש הקדש, לחשה לו דבר־מה ופתחה בשיר. זה
היה אותו השיר הנפלא, ששמעתיו כבר פעמים
רבות. שוב אחזה סערת־התרגשות את לבי, וחשק עז
התעורר בי לפעלות כבירות ולמעשי גבורה. השיר
נפסק. קמתי, התעודדתי ואמרתי:

– שאו כלכם תודה על אשר בחרתם בי
להיות למפקד־מלחמותיכם וקבלתם אותי כחבר
למועצת הסתרים פטואבו. והנה חפצתי להביע
לפניכם משאלה אחת המציקה ללבי. ימים רבים מדי
היו הנוחים מתנפלים על תושבי־כפרינו
השקטים, גוזלים את פרי עמלם וממיתים את האנשים
על לא דבר. עכשו רוצה אני ללמדם דעת, להסיר את
אימתם מעלינו.



קמה דממה. אני ישבתי ותמהתי על
עצמי, כי העזתי להביע בקול את אשר בלבי.
לבסוף ענה לי “קציק החרף” הזקן:
– אנחנו, בני טוה, נמנענו כל ימינו מלצאת למלחמה על ארץ האויב.
– על כן אין הם יראים מכם, – העירותי לזקן. – אמנם רבים הנוחים
ממנו, אבל מפרדים הם ללהקות־שודדים קטנות. נעלה
עליהם ונוכל להם.


– נכונים דבריו, – קראה פואניו. עלינו לבלום142 אותם.


אז פתחו האנשים לשאול אותי על
מחנות־הנוחים, על מספרם ומקום שבתם. זמן רב
טכסנו עצה. לבסוף אמר “קציק הקיץ”, כי הוא, יחד
עם “קציק החרף” ועם השמן הגדול ידונו בדבר
ובעוד שלשה ימים יודיעונו את דבר החלטתם. ובזה
נסתימה האספה.

הבאתי את נצ’יטימה הביתה ועזרתי לו
לעלות אל הגג. קלמנה וצ’ורומנה מהרו בחרדה
לקראתנו. הן השכיבו את נצ’יטימה על גבי מצע של
עורות־חיות והביטו בדאגה אלי. אני העליתי
בת־צחוק על שפתי.

– זכאי יצאת! – קראה צ’ורומנה, – חפשי אתה!
– כן, – אמר נצ’יטימה, – חפשי הנהו וחברי הפטואבו מנו אותו למפקד מלחמה לפוקווג'.
לשמע הדברים האלה נדהמו שתי
הנשים ולא ידעו נפשן משמחה. הן בכו וצחקו,
חבקו ונשקו את נצ’יטימה ואותי, חליפות. אחרי כן
התחילו לטפל בבשול. לבסוף היתה הארחה מוכנה,
וצ’ורומנה ישבה על ידי ואמרה:

– ומפוס, בקרוב אהיה לך לאשה. מחר
אחל לבנות את ביתנו. קלמנה, אמי ודודתי תעזרנה
לי.

– טוב, – עניתי, – לעת שובי יהיה הבית מוכן.
– לעת שובך? וכי הולך אתה מכאן? ולאן?
– מערבה. לארץ הנוחים. לרסן אותם.
מצות אחי המת היא, ומצות שלשים וחמשת האנשים
מבני־טוה, קרבנות נקיים, שנפלו חללים
מידם.

– לא, לא, – אל תהין
ללכת! הם יהרגוך! – קראה צ’ורומנה בסערת־רוחה
ותחבקני.

– נצ’יטימה! – התערבה גם קלמנה –את האחד משני בנינו,
את “כף־בודד” שכלנו! – את ומפוס לא אתן ללכת. הוא
לא יצא למלחמה על הנוחים הנוראים!
– שמעוני, הנשים! – הפסיק נצ’יטימה בכעס את דבריהן. לא לכן
להתערב בענינים כאלה. בעוד שלשה ימים יחליטו
בדבר הזה ראשי עדתנו, הקציקים והכהן הגדול.
אם ילך ומפוס להלחם בנוחים, אלך גם אני עמו.



אבל טרם נדע אם נצא למלחמה.
– ואם תלכו להלחם, אצטרף גם אני אליכם! – נשמע קולו של קוטובה.
הוא בא לקרא לצ’ורומנה. היא לא דברה דבר. קפצה ממקומה ויצאה את החדר עם אביה.
בבקר השכם באה אלינו שוב ואמרה:
– ומפוס, היום אחל לבנות את ביתנו.
בטוחה אני כי הקציקים לא יתנו לכם לעזב את
גבולות עמק פוקווג'.

– שוב נשוב אל פוקווג', וכאן, בכפר הזה, אעבד עד סוף ימי, – אמרתי לה, – ואת החלי היום לבנות את ביתנו, כי יהיה מוכן למועד שובי.
אני ונצ’יטימה יצאנו לשדה, שלא
נשמע את תלונות הנשים עלינו. בשובנו בערב
לכפר, ראיתי כי צ’ורומנה התחילה כבר בבנית
קומה שניה על בית אמה.



בא היום המכריע. בערב הלכתי עם
נצ’יטימה אל הקיוה הצפונית ומצאנו שם את רב חברי
הפטואבו. עוד חסרו שני הקציקים והשמן הגדול.
אך עוד מעט באו גם הם. “קציק הקיץ” הודיעני, כי
החלט להסכים לעצתי והוא שאל אותי, מתי יש
בדעתי לצאת לדרך. אני עניתי כי רצוני למהר.
אני אלך בראש אנשים לא רק מכפרנו, כי אם גם
משאר כפרי בני טוה; כל איש מהם אשר
יאות143 להצטרף אלינו, – רצוי יהיה. כל חברי מועצת־הסתרים הסכימו
לדברי, ושני לצנים קבלו עליהם לבקר בכפרים
הסמוכים ולבשר להם על המערכה הקרובה. החלטנו
לצאת את פוקווג' בעוד חמשה ימים.&gt;
כעבר שלשה ימים שבו הלצנים והביאו
לנו את הבשורה הטובה, כי רבים מבני טוה משאר
הכפרים החליטו להלוות אלינו. ביום החמישי,
בערב היום, נאספו כל האנשים, וביום הששי,
ברדת היום, יצאנו את פוקווג'. מחננו עלה לשלש
מאות ושנים־עשר איש.

הלכנו רק בלילות. בבקר היום
השלישי עברנו את רכס ההרים וראינו את ארץ
הנוחים. מכל אנשינו הייתי אני האחד שהכיר את
הארץ השוממה הזאת, ובני־לויתי השתאו לדעת,
איך יוכלו בני־אדם לגור בערבות־השממה
האלה.




**קבוצה 7 [ציור – עמ' 16] **מכל אנשינו הייתי אני האחד שהכיר את המקום






יראתי פן אסב אלי את תשומת־לב האויב
ואוליך את אנשי לתוך נקרה ארכה, הנמשכת
צפונה־מערבה, אל נהר סן־חואן. כאן החלטנו
להסתתר עד בוא הערב.

אני הכרתי יפה את המקום, כי אבי היה
נוטה פה את מחנהו לעתים קרובות. אנשי הוציאו את
שקי־הצידה וישבו לאכל, אבל אני לא יכלתי
לבלע אף נתח אחד. עצב קשה תקף אותי פתאם.
עזבתי לרגע את ידידי, סרתי הצדה ואשוטט על
פני הנקרה, נתון להרהורי. זכרונות
אפפוני144. זכרתי את אבי, את
אמי, את רעי ילדותי ומשחקי עמם. לרגלי אחד
הסלעים מצאתי סכה קטנה, חרבה למחצה, בנויה
מקלות עץ וענפים; אני אשר בניתי את הסכה הזאת
בעצם ידי, בעזרת אחי. שנים רבות עברו מאז.



דמעות קמו בעיני.
כשחזרתי אל בני־לויתי, אלצו אותי
לאכל מעט בשר מיבש עם רקיקי־תירס. נצ’יטימה
העמיד שומרים ושלח מרגלים לפנינו. אני שכבתי
ונרדמתי, אולם גם בשנתי לא ידעתי מנוחה.
כשנתעוררתי משנה ראיתי כי דמדומי ערב ירדו
כבר על הנקרה. התוגה לא עזבתני. יצאנו לדרך,
והלכנו כל הלילה. לבקר הסתתרנו שוב בנקרה.



כל הזמן התאמצתי להבין, מה פשר העצב הזה,
המכביד על לבי, ולבסוף עמדתי על סבתו: קשה
היה לי להלחם בבני עמי הנוחים. אבל מה יכלתי
לעשות? לו הסתלקתי עכשו מלנהג את אנשי, היו
קוראים לי מוג־לב. ופתאום זכרתי את דברי אמי
המתה, שהיתה אומרת תמיד אל אבי: הניחה לבני־טוה
עובדי האדמה ואנשי־השלום. מוטב לך, כי תצא
למלחמה על הספרדים, הכובשים לאט־לאט את כל
ארצנו.

ואז הבנתי, כי אחים בני־טוה לנוחים,
כי אלה ואלה אנדיאנים הם, ועל שני השבטים
לכרת ברית שלום ולא להלחם זה בזה. מוטב לנו
שנתאחד עם הנוחים למלחמה באויבנו המשתף,
כי הוא לבדו שמח למלחמת האחים אשר
בינינו.

בינתים באו המרגלים ואמרו, כי
במישור אשר מעבר לנקרה ראו עדר כבשים והמון
סוסים. כנראה, שקרובים היינו למחנה הנוחים, כי
מרחוק ראינו עשן מדורותיהם. אנשי אחזו בנשק
ונגשו אלי, מחכים לפקדותי. אמרתי להם כי עד
הערב נשהה בתוך הנקרה. אחרי כן הטיתי הצדה
את נצ’יטימה, קוטובה ואת הכהן שלנו וגליתי להם
את מחשבותי. נצ’יטימה ענה:
– בני, אם יעלה בידנו לכרת ברית שלום
עם הנוחים וידענו כי לא לשוא היה מותו של
“כף־בודד”.

– וגם מות שאר האנשים, שנפלו עמו יחד בקרב, – אמר קוטובה.&gt;
– תנוני, אפוא, ואלך אל מחנה הנוחים
ואדברה עמם לשלום. אם לא אשוב, תנקמו אתם את
נקמתי ותמחו את אנשיהם מעל פני האדמה. רק כמאה
איש הם, ומספר אנשינו – שלש מאות.

כל השלשה מצאו את עצתי טובה. גם כל אנשי המלחמה שמחו, בהודע להם הדבר.&gt;
היום החשיך כבר, כשנגשתי אל
מחנה הנוחים. כעשרים אהלים מצאתי. קראתי אליהם
בקול והודעתי, כי נוח הנני וכי שב אני אל עמי.
האנשים קפצו מתוך אהליהם, להתבונן ולראות מי
אני. בראשם הלך דודי “נץ לבן”. לאחר שקראתי
בשמי, חבק אותי והוליכני אל אהלו. אחרינו
נכנסו עוד אנשים אחדים, ושיחתנו ארכה עד שעה
מאחרת בלילה. צריך הייתי לספר להם על חיי, על
בני טוה שהיטיבו עמדי ועם אחי. כן לא שכחתי
להעיר כי אחי נהרג בידי אחד הנוחים. אבל דבר לא
אמרתי על השתתפותי אני בקרב האחרון. לאשרי
לא השתתף מחנה דודי בהשתערות האחרונה,
ואנשי־צבא דודי לא הכירו אותי. אחרי כן הצעתי
לנוחים לכרת ברית שלום עם בני טוה. דודי שמע
את דברי ברצון, אבל שאר אנשיו ענו ברגזה, ואחד
מהם אמר:

– למה זה נעשה שלום עם בני טוה?
האנשים האלה רוחשים כנמלים בכפריהם, וכל כך
נעים לנו להמית אותם ולקחת לנו את סוסיהם
ורכושם.

אז נתמלאתי זעם ואגער בהם בקול:
– אוי לכם, אם לא תעשו שלום עם בני
טוה! דעו, שבני טוה החליטו לשלוח מחנות־צבא
גדולים לארץ הנוחים! מעט־מעט יעשו בכם כלה,
ואתם לא תוכלו להם, כי בני טוה יושבים בכפרים
מבצרים. ברגע זה נמצאים בנקרה שלש מאות
אנשי־מלחמה מבני טוה והם מחכים לשובי. אם לא
אחזר אליהם, מות תמותו כלכם. אני, מפקד
המלחמה, הבאתי אותם הנה לנקם בכם את נקמת אחי,
את נקמת שאר בני טוה, שנפלו מידכם על לא־דבר.
עוד הלילה הייתם נופלים כלכם בחרבנו, אבל אני
החלטתי, כי לא טוב הלחם אנדיאנים באנדיאנים,
כי אנשים אחים אנחנו, ועלינו לכרת ברית שלום,
למען נעמד יחד בפני לחץ הספרדים, אויבי כל
שבטי האנדיאנים.

והנשים, שנמצאו אותה שעה באהל,
שמעו על מחנה בני טוה המסתתרים בנקרה
ותשאנה קול צעקה. נבהלו גם האנשים, אשר
מלכתחלה אטמו אזניהם משמע כל דברי שלום.
דודי נגש אלי, ובלטפו את כתפי, אמר:
– אני מתגאה בך, בני. מעתה ישר שלום
בינינו ובין ידידיך בני טוה. מסר אמסר את דבריך
לשאר מנהיגי שבטנו והם יכרתו ברית שלום עמכם.
לך הצדק! אסור לנו לריב זה עם זה, בה בשעה
שאויבנו המשתף – הספרדים



– לוחץ את כלנו, את כל האנדיאנים.
ועכשו הוליכני נא אל מחנה אנשי־צבאך, כי חפץ
אני לדבר עמם.

באנו למחנה, ישבנו ליד המדורה, ועד
הבקר דבר דודי עם השמן הזקן שלנו. אני
הייתי המליץ ביניהם, ונצ’יטימה וקוטובה שמעו את
דבריהם והניעו בראשם לאות רצון. דודי הבטיח להם
להביא בעוד חמשה עשר יום אל פוקווג' את כל
מנהיגי הנוחים, אשר יכרתו ברית שלום עם בני
טוה. אחרי כן שב דודי אל מחנהו. כל אנשינו לוו
אותו, וביום ההוא ערכו הנוחים משתה לבני טוה
ויחדו אכלו ושמחו את לבם. למחרת בבקר שמנו
פעמינו לשוב הביתה. לא עוד הלכנו ברגל, כי אם
רכבנו על הסוסים שנתנו לנו הנוחים.

השמש שקעה בשעה שהגענו אל
פוקווג'. תושבי הכפר מהרו לצאת לקראתנו. ומה
רבה היתה שמחתם לשמועה, שהנוחים האימים
רוצים לעשות שלום עמנו.

צ’ורומנה אחזה בידי והוליכה אותי אל
הככר הדרומית, אל בית אמה. בנין הקומה
השניה נשלם כבר, וצ’ורומנה אמרה לי, כי
העבירה את כל חפציה לבית החדש. עלינו במדרגות
אל גג הבית. בפתח נעצרה צ’ורומנה ולחשה על
אזני:

– עכשו יכולה אני לאמר לך: אישי ובעלי!

ימים רבים עברו מאז, אבל עוד חי בלבי
זכר היום המאשר ההוא, יום נעורינו היפה. עכשו
זקנו כבר שנינו, אני ואשתי, אבל עוד אנו
מאשרים כקדם.

ביום הקבוע באו הנוחים – דודי ושאר המנהיגים, ועמם גם
אנשי־מלחמה, נשים וילדים. הם הביאו לנו למתנה
שמיכות רבות ועדר סוסים. כאן, בקיוה הדרומית,
נכרתה ברית־השלום; ועד היום נאמנים לה גם
הנוחים, גם בני טוה, ולא יפרו אותה.

וכשמת “קציק הקיץ” הזקן, מנו אותי חברי הפטואבו במקומו…



הנה זה כל ספורי. ידידי, התשמע את
הקול הקורא לנו? זו צ’ורומנה אשתי. בטוח אני כי
הכינה לנו כבוד – חבתת־ביצים ורקיקי־תירס.





סוף








הקלדה: שלומית אפל














השמות הספרדיים של  הכפרים.  ↩



עבודת–אלהים. כל מיני טכסים  דתיים.  ↩



סלע היוצא למדבר או לים.  ↩



הארץ היא קטנה משישבו בה  יחד.  ↩



להתנפל ולשדוד.  ↩



הנאה.  ↩



להתנפל.  ↩



חוה – מושב קטן.  ↩



עור–גלגלת; סקלפ.  ↩



ימצאו – יספיקו.  ↩



מלאה את הלב רנה, שמחה.  ↩



לחש בקול בלתי ברור.  ↩



שכל.  ↩



תפח – התנפח.  ↩



עפר רך, מתפורר.  ↩



מוקסינים – נעלי–עור של  אנדיאנים.  ↩



הועץ – שאל בעצת אנשים.  ↩



שליחים.  ↩



לקשור את האכף.  ↩



בקשה.  ↩



גרש.  ↩



פאה – קצה.  ↩



חוג השמים.  ↩



ענפי שיחים.  ↩



רעש קל.  ↩



ברבות הימים – בהמשך  הזמן.  ↩



ביתר כח.  ↩



עמדו בצפיפות.  ↩



רזה.  ↩



שחורה, זועפת.  ↩



נשמע.  ↩



בלתי מובנים.  ↩



לבכות.  ↩



מכל צד.  ↩



רחוב צר.  ↩



סקר – התבונן.  ↩



כדר, יוצר כדים ושאר כלים  מחמר  ↩



אשפה – נרתיק לחצים.  ↩



שעה נוחה.  ↩



בגד.  ↩



לשהות – להשאר במקום.  ↩



יפשירו – ימסו.  ↩



בלתי ברור; שאינו נשמע כל
 צרכו, לפי שהקול בא ממרחק, או מבעד

 לקירות.  ↩



צהר – חלון; חור בקיר, כי יחדר  בו האור.  ↩



חשבתי.  ↩



כמות ההספקה המוכנה מראש.  ↩



חשוכי–בנים – חסרי–בנים.  ↩



נץ – מין צפור.  ↩



לפחד.  ↩



תאניה – בכי, יללה.  ↩



סבור אני, חושב אני.  ↩



לא העז.  ↩



בחברתו.  ↩



כעין “שלשלת”  מטעמי–המקרא.  ↩



הפליאו מאד.  ↩



השח – ספר.  ↩



טפח – הכה בתנועת–יד רפויה.  ↩



לשבת בסוד – להיות חבר  במועצה.  ↩



צעיר לימים.  ↩



אל תטרידני בשאלות.  ↩



לא העזנו.  ↩



צנה – קר.  ↩



רצינות.  ↩



חטר – מקל קטן.  ↩



מעברות של קורות, מחברות זו  לזו.  ↩



אריות האבן, שנמצאו מצד
 דרום–מערב לכפר סן אילדפונסו, פסלו בידי

אנדיאנים מכפר קיריס, שנחרב זה כבר עוד לפני

שגלה קורונדו את הארץ הזאת (שנת 1540 לספה"נ).
 מחפשי–הזהב הלבנים, חסרי התרבות, שנשאו

 את לבם אך אל הבצע, פוצצו את לוח–האבן, שעליו

 עמדו האריות, וחפרו נקבה מתחת. אבל עד היום

נוהרים למקום הזה עולי–רגל מכל כפרי

 האנדיאנים של מכסיקה החדשה ואריזונה. (הערת

המחבר)  ↩



ממשכים.  ↩



בחצי עגול.  ↩



הר אובסידין, או סנטה קלרה, מרחק
 שלשים מיל מסנטה פה, הוא אחד מהרי הקדש של
האנדיאנים משבט טוה וקוריס (הערת המחבר).  ↩



מערה–יער – מקום חשוף מעצים.  ↩



מקום מסתור לארב משם.  ↩



קפצו.  ↩



ההולך בראש.  ↩



להסכים.  ↩



מתו לא בדרך–הטבע  ↩



להוציא.  ↩



הגיון.  ↩



ואין להתחרט.  ↩



השחירו, זעפו.  ↩



פניך מעידים.  ↩



מוג–לב – פחדן.  ↩



סעדה נאה.  ↩



גדר–ענפים.  ↩



הסתובבו בחוג, במעגל.  ↩



נקטותי בנפשי – כעסתי, רגזתי, על עצמי.  ↩



איש ההולך בערמה.  ↩



כל הבנה.  ↩



מצחיקים, חסרי טעם.  ↩



זה שם האיש המספר. פרוש השם
 הוא: “רגלי ההר”, כי לרגלי ההר לקח בשבי.

 בני טוה, וכן גם אנדיאנים משבטים אחרים אינם

 משמיעים את שמם אלא לעתים רחוקות. (הערת

 המחבר)  ↩



נטל.  ↩



זדון – רשע.  ↩



פחדנות.  ↩



שסע – קרע  לגזרים.  ↩



השחירו.  ↩



כהמום, כמתעלף.  ↩



מוט–עץ ארך.  ↩



לאסף.  ↩



מתאסף.  ↩



הסוחרים.  ↩



הזעיף  ↩



מטפחות–צואר.  ↩



מועצה, ועד.  ↩



בידידות.  ↩



רחוב צר.  ↩



גדר מרשתת.  ↩



מריח ומחפש.  ↩



האוצר.  ↩



קדרים – עושי–קדרות.  ↩



בית–עצים קטן.  ↩



טפשי.  ↩



דפיקה.  ↩



תביא, תגרם.  ↩



במועצה.  ↩



אשפה – ילקוט–החצים.  ↩



גבה.  ↩



צעיר.  ↩



יער מסבך, ללא דרך.  ↩



המקיפים.  ↩



בפעל ממש.  ↩



הזיזה הצדה.  ↩



שפחתך.  ↩



לשלם.  ↩



שפול – מקום שפל, נמוך.  ↩



חולם בהקיץ.  ↩



בעוד זמן.  ↩



השיגו.  ↩



מעקל – עקום,  בלתי צודק.  ↩



סבורים – חושבים.  ↩



לחשש – לפחד.  ↩



נבט – ראשית צמיחת  הצמח, בעלות העשב מן הקרקע.  ↩



מרעים – חברים.  ↩



השופטים דנים את הנאשם לחסד
או לשבט, כלומר, הם מצדיקים אותו, או
מחיבים.  ↩



משליכים.  ↩



עול ימים – צעיר.  ↩



יגר – פחד.  ↩



אבדו.  ↩



לדון לכף–חובה – לחיב במשפט.  ↩



חשש – ספק; פחד  מפני משהו.  ↩



שאר–בשר – קרוב.  ↩



שב לאיתנו – הבריא.  ↩



מתאספים בהמון.  ↩



לבלום – לרסן.  ↩



יסכים.  ↩



סבוני.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35170