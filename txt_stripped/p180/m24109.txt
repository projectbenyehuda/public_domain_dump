


	
	שחקים וארקים
	








שחקים וארקים בטרם נרקעו

לפני תהומות בדעתך נבקעו

מעון היית עד לא נתקעו / בטרם הרים הטבעו





לגיוני ערץ בטרם הצבו

והמוני ארץ בטרם חצבו

מעון היית עד לא נקצבו / ובעת קראת אליהם ושמעו





מצלולי זרומים בטרם כלית

ופני הדומים בטרם גלית

מעון היית עד לא כלית / ועקבותיך לא נודעו





הן דשאי ציה בטרם פרחו

ומאורי עליה בטרם זרחו

מעון היית עד לא ארחו / לפניך יום יום ישתחוו ויכרעו





המון חיות ודיות בטרם מלאת ספקם

וגוי גלום וצלום בטרם רקם

מעון היית עד לא חי ולא קם / ועת תוסף רוחם יאספו ויגועו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24109