


	
	לאדיר נורא תהלות
	








תקעו בחדש שופר

לאדיר נורא תהלות / לאמיץ עושה גדולות / ונפלאות עד אין מספר

לנאור גוזר ומקים / לנוטה כדק שחקים / בצקת למוצק עפר

ליוסד ממדי נשיה / ליוצר מאורי עליה / ומבריק נגה שפרפר

לשופט היום עבדיו / לשומר נפשות חסידיו / ונחלתם תשפר

ללובש כשרין צדק / ללוקט שושן מחדק / זרע יעבדנו יספר

למלבין צחנת רשעים / למוחה כעב פשעים / וסר עוונם וחטאתם תכפר

להופך כתמים כיהלם / להטות אליהם שלום / כמימי אמנה ופרפר

לחקות זרוייו לחיים / לקבל שועת עניים / ותיטב ליי משור פר.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23685