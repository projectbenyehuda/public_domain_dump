


	
	ולב נבוב
	



[ולב נבוב] / ר' שלמה אבן גבירול


ולב נבוב ותושיה סתומה



וגוף נראה ונפש נעלמה,



וארץ שוחריה ימצאו רע



ולא ששון לאדם באדמה:



ועבד יהרג היום אדניו,



ושפחה יסרה מלכה, ואמה,



ובן יקום עלי אביו ואמו



וכן הבת באביה ואמה.



ידידי, ראתה עיני בתבל,



אשר הטוב בעיני כל – מהומה!



ימי חיי אנוש ישא עמלים



וישא אחריתו גוש ורמה.



ותשוב האדמה לאדמה



ותעל הנשמה לנשמה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8021