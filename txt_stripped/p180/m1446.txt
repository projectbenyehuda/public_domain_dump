


	
	שלף חרבך
	



שלף חרבך / ר' שלמה אבן גבירול




"שלף חרבך, דודי הצח והאדם,



ושית אויבי תחת כף רגלך להדם!



ליל כבר פנה, היום כבר חנה,



קומה, צלח ורכב, קומה ואל תרדם!"



"מאז אני יוצא, אחות, להושיעך



גם עם יריביך אריב ולא אדם."



"הנה מעט חילי – שרי צבא עמך,



כי נגפו אותי מלכי ערב ואדום"



"הנה אני אקום, ארכב עלי סוסי,



ארץ יריביך אשית אזי כסדום."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1446