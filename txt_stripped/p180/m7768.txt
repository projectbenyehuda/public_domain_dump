


	
	שכחי יגונך
	



שכחי יגונך / ר' שלמה אבן גבירול


שכחי יגונך, / נפש המיה,



למה תפחדי / ממצוקי נשיה?



מחר גופך / ישכן תחתיה,



הכל נשכח / כאלו הוא היה!



נפשי השכילי / וממות חילי / ולאל הוחילי –



אולי תועילי / ונפשך תצילי



בשובך אל קונך



יום תצפי / פעלת קנינך!

למה ולמה, / נפש נדהמה,



תלבשי שממה / על תבל אדמה?



בצאת הנשמה / גויה נאלמה,



בשובך אל יסודך / לא תשאי בידך



מאומה מכבודך, / אך יחיש נודך



כצפור אל קנך



יום תצפי / פעלת קנינך!

מה‑לך, נבוכה, / בארץ לא משוכה,



אשר בה מלוכה / תהפך מבוכה?



תדמה ארוכה ‑ / והיא כקשת דרוכה!



כל‑יקרה כזב / וכל‑טובה אכזב,



והוא נמס וזב, / ולאחרים נעזב,



ומה יועיל הונך



יום תצפי / פעלת קנינך?

החי גפן / והמות בוצר,



וכל אשר ילך / צעדיו אינו נוצר



שובי, נפשי, / לבקש היוצר,



כי היום קצר / ורחוק החצר.



נפשי שובבה, / די לך פת חרבה,



ושכחי מעצבה / וזכרי מצבה,



וגורי יום דינך,



יום תצפי / פעלת קנינך!

חרדי כיונה, / עניה, אביונה,



זכרי בכל‑עת / מנוחה עליונה.



קראי לאל מענה / בכל‑רגע ועונה,



בכי תמיד לעיניו / והתחנני לפניו,



והפיקי רצוני‑ / ואז מלאכי מעוניו



יביאוך אל גנך



יום תצפי / פעלת קנינך!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7768