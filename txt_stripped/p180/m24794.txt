


	
	שמשי עדי
	








שמשי עדי אנה תבוא ולא תזרח / שרשי עדי מתי ייבש ולא יפרח

לכם אני אקרא דודי ואשביעכם / נא דברו לפני דודי אשר ברח

מה לו געלני רע בעלני / מיום עזבני לילה ויום אצרח

הנה בקול שועי אעטף לעמתו / אולי תחנתי דודי כמר ירח

חסדו יצוה לי חנון ורב חסד / אם אין צדקה לי יזכר ברית אזרח

זכרי אימתי זכרי ישועתי / השעני עלי מאין שאת טרח

קומי אורי כי בא אורך אשר כבה / וכבוד יי בא ועליך זרח.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24794