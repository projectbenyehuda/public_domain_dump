


	
	[שור כי יפה]
	



ומן מדאהבאת אשעארה [ומשיריו הראויים להיכתב באותיות זהב]

— — È — / — — È — / — — // — — È — / — — È — / — —


שור כי יפה-פיה רבידיה / רצפת אחשורוש בידיה



תרקע בכף-פעם לך פעם / וכפי צעדיה צעדיה



לא הלבנה הֽיתה נזרה / עד כי-בני-עיש צמידיה



תוביש פני-שמש באפה כי / שם על-רדידיה רדידיה



תעיר בעפעפי אהבים כי / שבעו עדי-נשף נדדיה



תספר רגעיך ובם תחשב / כי-הם פקידיה פקידיה



קרני לבבה נצבו לריב / כי-בֽגדו בהם בגדיה



אל-תפצרו בלבב עמיתכם כי / האהבה כבו יקודיה



רשפי יקודה נדעכו מהר / כי רתחו אמש ידודיה



אמרו עבד תבל וחלילה / להיות אדניה עבדיה



תבל ילדתנו ומה-לה כי / תקשה לבבה על-ילידיה



מה-נעמה תבל והיא עץ טוב / לו נֽתנה-לנו מגדיה



אכן בתמים מחרת תסב / גלגל אדמה על-חסידיה



תשים רכובם כֽוכביו תחת / סוסי אדמה על-פרדיה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/634