


	
	[בחר מהחלי מבחר שביסו]
	



ולה קצידה֒ כתב בהא אלי אלמתואכל בן קברון והי אלמסמّיה֒ באלעטארדיה֒ [ולו
שירה שבה הוא פונה אל אלמתואכל אבן קברון, והיא המכונה על שם כוכב
(מרקוריוס)]




בחר מהחלי מבחר שביסו / ודי־לך מענן־בקר רסיסו

ודע כי־בזמן אין די להשיג / ספיח קצרך אף כי־שחיסו

והכרם אשר תטע אמר מי / לך לחיות עדי תשתה עסיסו

ותרוץ כצבי על־הר מזמות / כגבור בשפלה רץ בסוסו

במקום לא ידעו עיט שפים / ואף רגל נמלה לא רמסו

וירח אפך קצוי אדמה / כאלו אפך רחם ופרסו

והיית כעזנית עזאזל / ודמית קאת מדבר וכוסו

כתב ספר כריתת לתבונה / והתר לֽלאת הבין וקרסו

עניתיו אין לך מבין יקרות / ומאסתי לבבי לו מאסו

ואיכה לא איסר מעלליו / ועלי לא עלי אחר חמסו

ואנחם ביום אראה לבבי / כסבא מבלי יין בכוסו

וילך הזמן אחרי פעמיו / כאלו שבלול הלך בתמסו

אבל ארוץ אני לקנות תבונה / בעודי חי כרוץ גלגל וחרסו

ודע כי לא אנוש יקנה תבונה / כאיש יקנה מעט־כסף בכיסו

ואיש מלא לבבו בין ואחר / ימלא מעפר־ארץ כרשו

ואיך ירצה לבב־איש בכסילות / ושמץ בין יהי כסלו ומחסו

יהי כשור אשר ידע בעליו / אבל כי־כחמור ידע אבוסו

והמדע בראש דרכי אלהים / והאל ממאור כחו כמסו

ושמהו כמו־מלך עלי־כל / וכתב שם יקותיאל בנסו

אשר כנס נתנו על־מלכים / וכשחק עלי תבל פרשו

ורב כים והוא קטן בעיניו / ורם כהר וצפרן עמסו

אשר משל בלבו הלבבות / ועשה מעשה יוצר בחרשו

והיה מפני שאל כשאל / ולו מאן בחזק יד תפשו

ומחפניו תהומות יֽספו דך / והאש נשרפה מאש המסו

צמח הגן אשר נפשי ישובב / ואתענג בטוב ריח הדסו

והיית תמול מבצר לנפשי / ואראה הזמן היום הרסו

הקצפת ידידי באהבים / ונפש שבעה נפת תבוסו

ואלו ניב שפתים יזובון / כאמרי אֽמרו עגור וסיסו

ועמי זעקו מקיר אבניו / ומעץ יענה עמי כפיסו

אמת כי אין לך דמיון בתבל / היש שיר בלעדי שירי ואפסו

ונזר ממך קדם אשרי / כחת או לבך השר הניסו

ונער ממך ידיו לבבי / ואולם עץ אהבים לא קססו

לטש עפעפך לראות מאורי / ודע כי מֽראות סנור תפשו

ואם־תשאל למי הוא זה ובן־מי / שלמה בן־יהודה הוא רכסו

אשר הבר לך השר לבבו / ובנתר ובברית כבסו

ואם־שניו שני משנה לפרעה / בעת נמכר לעבד מסריסו

הלא נגע ובא עד־ירכתי בין / וחדר אחרי חדר חפשו

בחסדו דברה צען ושנער / ואתו אותה לראות חנסו

ונפשו חֽמדה עיש וכימה / ואף כי־זחלי עפר
ורמשו

ולא־ישוב לבבו מפני־כל / אבל רחב לבבך הוא הניסו

ואת שברו ואתה שעשעיו / ואתה כל־מנת חלקו וכוסו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19407