


	
	[קום הזמן ולבש עדניך]
	



וקאל ימדח אלנגיד רחמה אללّה תעאלי [ואמר מהלל את הנגיד, ירחמהו האל יתעלה]




קום הזמן ולבש עדניך / וקשר שביסי שהרניך

עד־אן תנצל עדיך עד־אן / תפשט לפנינו סדיניך

אם־אין לך נזר להתנוסס / כי חללו נזרי צפוניך

מעם שמואל קח רבידי פז / יהיו־לך על־צורניך

יציץ בך שירו כמו אטון / גיל ועלז ומשך אטוניך

דרך בך כוכב צלח ורכב / כי־בא אשר יאיר אשוניך

גבה ברוש תדהר בבית יצהר / על־נעצוצי קמשניך

צמח לך חרש מאד מצל / פנה לפניו קֽיקיוניך

נקרא לך היום יאור איתן / רוה במימיו צמאונך

עורה לבבי מה־לך נרדם / עורה והקץ רעיוניך

כמה גערתיך לבל־תוסיף / דעת לבל־ירבו יגוניך

הסר תלונתך ואל־תזכר / היום לפני עצבוניך

הכון לך כי יש־לך היום / ריב עם־בני לוי צפוניך

הקרב לעמתם שעיר חטאת / אולי יכפר־בו עונך

אנא כרוב ממשח לאט עלי / עד־אערך משפט לפניך

מה־סוד משוגתי ומה־פשעי / כי תעביר עלי חרוניך

תכתב־לך ספר כאיש מדון / גם־תאריך עלי לשונך

תרעם בקול גדול אשר לא־כן / להיות סאון רעש סאונך

אל־תחשב כי־צללו אזני / יום העלות בם שאננך

לו רֽצתה נפשי להתבאש / אז שחקו מימי אבניך

הנֽה בחר משפט ודע מה־טוב / דון כי־אני חפץ בדינך

על־מה־תריבני פליל צדק / כי־תאריך בי קלשונך

כמעט חשבתיך למגדל־עז / עד־נֽפלו עלי אבניך

כמעט קראתיך זמרת זר / עד נהפכו־לי נעמניך

תצמא לך נפשי ותשקני / תחת צמאי ראש פתניך

אזרע לפי־חסד ותשים את־ / ראשית תבואתי בגרנך

מה־זה גביר מה־זה ועל־מה־זה / תצפן כמו־אלה לבניך

תרוץ בלי עון ותכונן / לקראת שלמיך אמוניך

תגאה וכשחל תצודני / עד כי־תכלה־בי שנוניך

אם־האלהים הוא הסיתך בי / ירח קטרת עד־רצונך

או אם־בני אדם ארורים הם / כי־גֽרשוני מלפניך

יכרת אלהים דֽברי כזב / הקֽרצים ביני ובינך

כי פֽרשו רשת ליד־מעגל / ויבערו עלי עשניך

זדו כמו ציבא בבן־שאול / וידברו שקר באזניך

מי זה אשר ירים בך ידו / אי־זה זבוב יבאיש שמניך

מרים בך ידו כמרים יד / בשני בני עמרם קציניך

השיר הלא לכם בני לוי / ולך לבד מתחכמניך

נפל לך חבל בסוד הימן / ובסוד בני אסף מביניך

אם־עֽמדו שרים במשמרתם / היו נגידיהם סגניך

ישכל אבי נבל אשר יחשב / לעקור כציץ נבל ארניך

אשלף־לך חרבי ואגער בו / סור פן־תגלה יד־קלונך

תפח באש פחם וגם־תזרק / במקום חררים זֽרעניך

תיגע ולא־תוכל עלות אליו / עד־תאסף רוח בחפניך

הנה לך עליו שני עדים / גם־עוד שלשה נאמניך

התם והישר והבינה / זה מלבד שבט אמוניך

קום ועטה השר מעיל כבוד / הנה אמרי פעמניך

העל תהלתי אשר שמה / רביד מקשר על־גרונך

אחת נשאתיה כמו־תרן / לשאת בראש כל־הר תרניך

קום ועדה גאון והנשא / כי־עמך הנה במאזניך

חברון ועזיאל ומישאל / ושאר בני לוי זקניך

הנֽשאים ארון עלי כתף / השֽמרים מקדש אדניך

תרום בך קרן ספרד עוד / מיום היותך עד־זקניך

תרחיב בך פה על־בני שנער / השאבים ממעיניך

מה־תגבהי בבל ומה־תגאי / שנער במעוזי גאוניך

דע כי־בארצנו חבצלת / לא נמצאה בנאות שרונך

שרי פליליה לך עד כי / פה פערו נגד עדניך

אל־תחשבני כי־ברב תקוה / אפיל תחנתי לפניך

לא מאשר ייראך לבי / לו כֽוכבי שחק המוניך

האל יהי עמך ואל־יעמד / שטן לעולם על־ימינך

ומצא בעיניו חן ושכל טוב / וראה בני בנים לבניך.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19394