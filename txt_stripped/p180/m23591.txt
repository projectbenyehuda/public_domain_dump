


	
	באל תרום
	



אחר. ואמר עוד. יש לעשות






באל תרום ימינך / ועליו בטחונך

והעשר והכבוד / פקידים על ארונך

ותמיד לבך נדיב / וחסד על לשונך

וגדל חסדך עלי / כגדל רעיוניך

ואחשב כי חשבתני / כמו ילד זקוניך

והייתי כמו חותם / עלי אצבע ימינך

וסרתי מעלי ידך / וזאת מאין רצונך

הבגדת, ידיד נפשי, / הבגדת בבניך

השכחת אמונתי / ביום עמדי לפניך

הלא אתה נטעתני / וצמחתי בגנך

ולמה לא דרשתני / והנני לעיניך

הלא אתה נטעתני / וצמחתי בגנך

והייתי כעץ שתול / עלי נחל עדניך

עדי כלם קראוני / חבצלת שרוניך

ועתה שוב ידידי לי / והעדני עדניך

אני אכתב שבחיך / אני אלקט פניניך

ואם אתה כמו מלך ־ / אני אחד סגניך

ואם אתה כמו אדון / אני עבד לפניך

ואם אתה כמו שחק ־ / פרש עלי ענניך.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23591