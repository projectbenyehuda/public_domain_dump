


	
	שמרתי יום
	



[שמרתי יום] / ר' שלמה אבן-גבירול




שמרתי יום גלות כשומרת יבם



לעיני כל עמים אשר אני בקרבם



מכל צד באים ועונים בניבם



הה לך מה תיחלי ודולקים שביבם



עניתים בשמעי ניבם וריבם



איחל נחמות בספריו כתבם



קנוא ונוקם לשמך קנא           טרם יקראו ואני אענה


  


לחוצה בגלות בחץ הנזרק



במראה מאדם נשנן כברק



ונגעי בספר כריתות ירקרק



ואני כיבמה בלא רק מורק



מתי תשים שמי כשמן תורק



ויבוש צורר אשר שן חרק          ונגיד תמנה ממטה יפנה


  


מחל צור פשעי וכפר רשעי



וראה נגעי והבט למרעי



ושור נא מתעי נאסף בצלעי



ובלבל יצועי ולא חן לפצעי



פתח נא לדמעי דלת רקיעי



ועורר ישעי צור מושיעי            וחכם ביבנה בשם ישראל יכנה


 


הקם ברקמות שבעי רצון



וכלה ועדר מקהלות לצון



והסף והשלם קץ הקיצון



ויעלו לרנן משברי עלצון



סביב מקריבים במזבח החיצון



וגם שם תקים אמרת חפצון         עוד תעברנה הצאן על ידי מונה







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6791