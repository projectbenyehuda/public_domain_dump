


	
	כאבי רב
	






כאבי רב ומכתי אנושה / וכחי סר ועצמותי חלושה,



ואין מברח ואין מנוס לנפשי, / ואין מקום תהי לי בו
נפישה.



שלשה אספו עלי לכלות / שאר גופי ורוחי האנושה:



גדל עוון ורב מכאוב ופרוד ־ / ומי יוכל עמד לפני
שלשה?



הים אני ואם תנין, אלהי, / וכי ברזל עצמי או
נחושה?



אשר כל עת יבואוני תלאות, / כאלו הם מסורים לי
ירשה,



ותדרש לעווני רק, כאלו / לך אין על בני אדם
דרישה?



ראה נא בעמל עבדך ועניו / וכי נפשו כמו דוה
יקושה ־



ואהיה לך לעולמים לעבד / ולא אשאל עדי נצח
חפישה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22645