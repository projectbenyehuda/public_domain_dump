


	
	[נחר בקראי גרוני]
	



ומן מטולאת קצאידה ובדיע שערה קצידה קאלהא חין כ͘רוג͘ה מן סרקוסטה [ומשירותיו וממופלאי שיריו שירה שהוא אמר בעת צאתו מסאראגוסה]




נחר בקראי גרוני / דבק לחכי לשוני

היה לבבי סחרחר / מרב כאבי ואוני

גדל יגוני וחדל / מתת תנומה לעיני

כמה איחל וכמה / יבער כמו־אש חרוני

על־מי אדבר ואעיד / ולמי אספר יגוני

לו יש מנחם מרחם / עלי ויאחז ימיני

אשפך לפניו לבבי / אגיד קצה עצבוני

אולי בזכרי יגוני / אשקוט מעט משאוני

שאל שלומי קרב־נא / ושמע כמו־ים המוני

אם־יש לבבך כשמיר / ירך לרב דֽראוני

איך תחשב כי־אני חי / על־דעתך דאבוני

המעט היותי בתוך עם / יחשב שמאלו ימיני

נקבר אבל לא־במדבר / כי אם־בביתי ארוני

נכאב בלי־אם ולא־אב / צעיר ויחיד ועני

נפרד בלי־אח ואין לי / רע לבד רעיוני

אמסך בדמי דמעי / אמסך דמעי בייני

אצמא לרע ואכלה / טרם כלות צמאוני

כאלו שחקים וחילם / בין תאותי וביני

נחשב כמו גר ותושב / יושב כשבת יעני

בין כל־פתלתל וסכל / לבו כלב תחכמני

זה ישקך ראש פתנים / זה יחליק ראש ויני

ישים ארבו בקרבו / ויאמר לך בי אדני

עם נמאסו־לי אבתם / מהיות כלבים לצאני

לא יאדימו פניהם / כי אם־צבעום בשני

הם כענקים בעינם / הם כחגבים בעיני

בשאת משלי יריבון / עמי כמו עם־יוני

דבר שפת־עם ונשמע / כי־זה לשון אשקלוני

עתה אדקם כמו־טיט / כי קלשוני לשוני

אם־אזנכם היא ערלה / מה־יעשה פעמני

לא יֽוכלו צואריכם / לשאת זהב שהרני

לו פערו הפתאים / פיהם למלקוש ענני

נטף בשמי עליהם / בשם ענן קנמוני

אוי לתבונה ואוי לי / כי־גוי כמו־זה שכני

דעת אלהים ישימון / כאוב וכידעוני

על־זאת איליל ואספד / אשית במו־שק מלוני

אכף כאגמן ואצום / שני חמישי ושני

מה־זה איחל אני עוד / או מה־יהי בטחוני

עיני בתבל תשוטט / לא־תחזה־בה רצוני

תיקר תמותה בעיני / תקל אדמה באזני

אם־ישט לבי לדרכה / לטמון בחבי עוני

ישב עמלי בראשי / ירד בחיקי זדני

נפשי כבודה תמאן / כי עם־כבודה קלוני

לא־אעלז־בה לעולם / לא־יעלז־בה גאוני

לו קֽראו־לי בני־עש / סורה שבה־פה פלני

כי־הֽיתה האדמה / כעל עלי צורני

מה־לי אני עוד בתבל / לולי שאת עורוני

נפשי במותי תרנן / לו מֽצאה צור מעוני

אקץ בחיי ואמאס / להיות בשרי מכוני

כי יום ששוני אסוני / וביום אסוני ששוני

איגע להבין ואדע / ככלות בשרי ואוני

כי סוף אנחה הנחה / ועקב רזוני מזוני

אדרש בעודי אחפש / כמצות שלמה זקני

אולי מגלה עמקות / יגלה תבונה לעיני

כי היא מנתי לבדה / מכל־עמלי והוני.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19388