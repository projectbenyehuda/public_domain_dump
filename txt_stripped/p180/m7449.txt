


	
	[כל ברואי]
	



[כל ברואי] / שלמה אבן גבירול




כל ברואי מעלה ומטה



יעידון יגידון / כלם כאחד



“יי אחד / ושמו אחד!”


  


שלשים ושתים / נתיבות שבילך,



וכל מבין סודם / יספרו את גדלך,           5



והם יכירו, / כי הכל שלך,



ואתה האל / המלך המיחד.





לבבם בחשבם / עולם בנוי –



ימצאו כל יש / בלתך שנוי,



במספר במשקל / הכל מנוי,        10



כלם נתנו / מרעה אחד.


  


מראש ועד סוף / יש לך סימן:



צפון וים / וקדם ותימן.



שחק ותבל / לך עד נאמן –



מזה אחד / ומזה אחד.       15





הכל ממך / נזבד זבד,



אתה תעמד – / והם יאבדו אבד



לכן כל יצור / לך יתן כבוד,



כי מראש ועד סוף / הלוא אב אחד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7449