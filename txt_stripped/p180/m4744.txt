


	
	טרם היותי
	




טרם היותי חסדך באני,



השם ליש אין והמציאני,



מי הוא אשר רקם תמונתי? ומי



עצמי בכור יצק והקפיאני?



מי הוא אשר נפח נשמה בי? ומי



בטן שאול פתח והוציאני?



מי נהגני מנעורי עד הלם?



מי למדני בין והפליאני?



אמנם אני חמר בקרב ידך



אתה עשיתני, אמת, לא אני.



אודה עלי פשעי ולא אמר לך,



כי הערים נחש והשיאני.



איכה אכחד ממך חטאי? הלא



טרם היותי חסדך באני!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4744