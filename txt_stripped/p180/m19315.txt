


	
	[אתן לאלי עז וגם תפארת]
	




אתן לאלי עז וגם תפארת / האל אשר תכן זבול בזרת

בורא שפתים ושם פה לאנוש / ויעטרם הדר והוד לעטרת

גם למדם דעת להבין נפלאות / אל יֽוצרם בזאת ובאחרת

דבר שלמה הספרדי אשר / אסף שפת קדש לאם נפזרת

השקיף לבבי על עדת צור וֽיהי / מרה פליטתם אשר נשארת

ואֽדעה כי נשמדה מהם שפת / קדש וכמעט הֽיתה נעדרת

זרה לשונם מלשון עברית ולא / לשפת יהודית הֽיתה מכרת

חצים מדבר באדמית וחצי / בלשון בני קדר אשר קדרת

טבע סגור לבם במעמקי תהום / גם צללו בהם כמו עפרת

יסף כאבם על כאבי וֽיהי / עצור בכליותי כאש בערת

כראות פתאים יהמיון יהמה / לבי ככנור או כים כנרת

לא יֽדעו חזון וגם לא יֽדעו / ספר ואיכה יקראו אגרת

מי יעלה עורים בלב־ים טֽבעו / יד מי להוציא האני חתרת

נועץ לבבי עֽינך כי נפקחה / לא טוב היות עין עמך עורת

שים פה לפיות נסכרו כאלמים / כי יש בזאת מאל לך משכרת

שחתי בשורי כי אני צעיר ליום / ואגערה בו בחמת מגערת

על כי לבב נער כבער נחשב / יד בן תשע עשרה מאד קצרת

פנה לבבי עד קראני חלום / ואשמעה קול יעבר על קרת

צועק באזני באשון ליל קום עשה / כי יד אלוה אותך עזרת

קומה ואל תאמר הלא נער אני / כי לא זקנים יתמכו כתרת

רמה לזאת קרני מאד ואֽדעה / כי מאדני הֽיתה נגזרת

שתי לפי שכלי ואמנם יד אנוש / על פי אשר תשיג תהי נדרת

תרתי בלבי לעשות ספר בסוד / דקדוק שפת קדש היות נבצרת

אולם בדעתי כי לשון עברית לבד / מכל לשונות היא לטוב נכרת

נמלך לבבי ואבינהו במו / עברית ביען היא לבד נבחרת

יען ראותי החרוז יתר לכל / דבר ואם דרכו מאד נפצרת

שקול שקלתיו ואשימהו לשיר / חרוז למען יֽהיה מזכרת

לכן חלקתיהו לעשר מחלקות / ואעשה־לו זר כמו מסגרת

מכתם עלי מכתם וחרוז על פני / חרוז כמו דר על פני סחרת

היא כערגת גן אשר תרא בכל / עין וכל עין תהי עוררת

ההֽלכים בה ימצאו מיני הדס / כפר ושושן ועצי צמרת

קראתיו ענק שהענקתיהו אנוש / גם כענק שמתיו עלי גרגרת

טל יזלו מליו ביום שרב וחם / גם חֽשרת מים בעת בצרת

נצב לפי קרת כמו חכמה אשר / על בית נתיבות נצבה אמרת

נבחר מאד מכל כלי חפץ ולא / יתן סגור תחתיו מחיר ממכרת

ישבע קלונו בור ואם יעשר מאד / וימין יקר לבב יקר אזרת

החֽלצו בנים ואל תעֽצלו / כי נפשכם אמנם לזאת נצרת

ובכן דעו יתרון לשון עברית אשר / היא מלשון כל עם ועם יתרת

דרי שחקים יתנו בה יום ביום / אדר לעטה אור כמו אדרת

היא הֽיתה מאז שפת כל הֽיקום / עד נפלגו אנשי עצת נבערת

בלל שפתם אל לבד בלשון בני / עבר לבדה הֽיתה נותרת

נחלה והנחילה לבניו אב המון / גם הֽיתה מדור לדור נשמרת

גם לא עזבה גר בארץ לעזים / יום נלכדה רגלו בתוך כושרת

בה נתנה אש דת וגם בה נשלחו / כל הנביאים לחבש נשברת

יד תֽפשי כנור הלא בה נגנה / יום הֽיתה ארץ צבי לעטרת

ריב יש לאל בכם שארית יעקב / אם תשכחו שפה מאד נבחרת

וראו אבתיכם בעת כי מֽרדו / ויתנו כתף אשר סוררת

לכן הבישם באמר כי לעגי / שפה בסוד חזות אזי נדברת

חזקו ואל תרפו ידיכם לעזב / כי לא נקלה היא אבל נוקרת

רב לעזב מקור ולחצב כל באר / על חצבה פיה תהי אטרת

זכרו לקנאת בן חכליה יום ראות / בנים לשונם נהפכה אחרת

תפש אנשים בה והכם בחרי / קצף ובמריבה מאד נעתרת

ייטב היות אמה גבירה שֽכחה / דבר ופלגשה תהי שמרת

הה לה אשר לא נֽטרה כרמה אבל / כרמי אחרים הֽיתה נטרת

עד יעשה שדי וישלים מועדו / צחות לשון עלגים תהי דברת

נגדו אני מפיל תחנתי ובו / אבטח ונפשי בו מאד נעזרת

קול יאזין לשום בפי עבדו אמת / כי אפתחה פי לעשות מחברת



אולם אבאר סוד בטרם אחקרה / מלין בעז ימין מאד נאדרת

בהיות יסוד כל יש ושרש כל יקום / עצם ורקמה בעדו נאסרת

גרם היות השם והפעל וגם / מלה שלישית זה לזה קושרת

דע כי שלש־אלה ביען נחברו / מהשתים עשרים בדת נחקרת

היו לארבעה חלקים ואני / גם כן חקקתימו בזאת אגרת

ואחלק אותם לארבע מחלקות / את זו לעמת זו היות חברת

זכור בראשונה לאותיות וגם / כל תֽולדותיהם בדת נכשרת

חק השניה החקוקה אחריו / בשם ותוצאותיו היות עצרת

טעם שלישיה בפעל יסדה / ובכל נסבה בעדו נאמרת

יקרת רביעית דת חקקתיה בסוד / מלה אשר פעל לשם אסרת

כפי תֽוצאות אחת למול אחת יהי / מספר שעריה אשר אגרת

לכן הכינתי בראש המחלקות / ששה שערים בעדם גדרת

מספר שתים עשרים ומוצאם בפה / חקוק בראשם אות לאות נזכרת

נצור לחמש מחלקות יתחלקו / בפה כעדות בעלי מסרת

ספוחות עלי גרון ועל חך אחריו / גם על קצה לשון ושן זררת

ענין חמישית רק לשפה נֽודעה / ובאחרית כלֽהנה נגמרת

פתרון פקודיהם יסוד אהח“ע לניב / גרון יסוד גיכ”ק לחק צררת

צורה שלישית דטלנ"ת היא נקראה / לחך וללשון אמת נספרת

קצב יציאי שן חקוקים ז“ץ ששר”ס / ומקום יסוד בומ"ף שפת נסגרת

רק נשלמו חמש ועודם נחלקו / לשני חלקים על פאת אחרת

שבם נטועים כמלכים נצבו / ומשֽרתים עברים בלי מעברת

תתים אגדה ואשימם על שמי / להיות לכל משכיל לאות משמרת

שבט משרתים הוא אני שלמה וגם / כותב מקשרים בתוך מסרת

להקת מלכים רק תהי קט צח וגם / גזע ספרד בעבות נקשרת

מקום משרתים יחליפון איש ואיש / על פי עבדתם אשר נסדרת

הנני אבאר כל עבדתם הלם / על משמרות כל אות ואות נעדרת

איך משמרות אלף אשר בם תעבד / תמיד במשמרתה תהי נאסרת

באחד לארבעה עתידים תעבד / לשם ולפעל תהי נמסרת

גם תעבד פעל אשר היה כבר / אלף באתחבר לה"א נפתרת

דתה להוסיפה בשם פעל כמו / אדוש ידושנו ובו נעצרת

הן נספחה גם על יסוד השם כמו / אתמול ואזרוע היות נבררת

ובכן אבאר מחלקות הנון לכל / פנים אשר בם נמצאה נפזרת

זאת גם לאחד מעתידים תעבד / תמיד עבור להיות לאות לעצרת

חקוק להעשוי כבר גם לאשר / עתה כמו נעכר וגם נעכרת

טפול לוו רבים בפעל שכבר / גם באשר להיות תהי נכתרת

ידועה בנון צקון ונון ויחנון / עת תעמד בהן ועת נוסרת

כן נֽוספה בלשון נקבה כי תהי / אחת והיא כל עת ועת מוסרת

לקהל נקבות נתנה חק ותהי / בשם ובפעל לוו נכרת

מאחרי היוד והתיו תעבד / ובמאמר גם היא לחק נגזרת

נון נתנה לעבד ולבנות בה בשם / רבים ושם אחד בלי אחרת

שומה תמורת מם ונוספת בתוך / מלים כנון מנלם כנון נפארת…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19315