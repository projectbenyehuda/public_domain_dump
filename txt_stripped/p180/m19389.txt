


	
	[בשורי העליה כי]
	



וקאל איצ͘א




בשורי העליה כי / מאד שגבו מעוניה

אזי חשתי ועליתי / ובאתי עד־תכוניה

אני חלה ולבי דל / והיא תשיר רנניה

ותאמר להביאני / לשומי על־מכוניה

לרצפת שש הביאתני / אשר ספיר אבניה

ובתכלת וארגמן / תפרש־לי סדיניה

משכתני באהבתה / אלי נחל עדניה

לבית לחמה ומימיה / וגם־ראשית שמניה

והעלתני אלי פרדס / חבצלת שרוניה

ונפשי חֽשבה להיות / במנעמי מלוניה

הכי חלפו מצוקיה / וסרו כל־יגוניה

אבל לבי יגון נפשי / אשר יזכיר עוניה

והוא פקד חטאיה / והוא מעלה שאוניה

ולא־תמצא מנוחה לה / ולא שנה לעיניה

ותשב לֽילה לבכות / בקול יעיר ישניה

ויעורו לצוחתה / ויקומו לקיניה

ואמרים מה־להמיה / אשר תחריד שכניה

אשר תבכה באשמרות / בכי ציון לבניה

עניתימו ומה־לי עוד / חיות אחר אמוניה

נשיאיה סגניה / חכמיה נבוניה

גביריה ושריה / ומעוזי בחוניה

אשר־הם כצמידים לה / וכעגילים באזניה

והיא כלה מהללה / ואלה הם חתניה

והיא ארון ואלה הם / שני לחת אבניה

מנורה היא ואלה הם / גביעיה וקניה

ועליה מעיל תשבץ / כרמון פעמניה

אלהים חוס עלי נפשי / והפק את־רצוניה

והחישה מהרה לה / להשיב את־אדניה

ואם־אין קחה אתה / בטרם יום אסוניה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19389