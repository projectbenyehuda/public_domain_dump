


	
	[ידידי, נהלני]
	




ידידי, נהלני על גפנים

והשקני ואמצא ששונים

וכוסות אהבתך ידבקון בי

ואולי אז ינוסון היגונים.

ואם תשתה באהבתי שמונה

אני אשתה באהבתך שמונים.

ואם אמות לפניך ידידי,

חצב קברי בשרשי הגפנים

ושים רחצי במימי הענבים

וחנטני בחרצנים וזנים

ואל תבכה ואל תנוד למותי

עשה כנור ועוגבים ומנים

ואל תשים עלי קברי עפרים

אבל כדים חדשים עם ישנים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6725