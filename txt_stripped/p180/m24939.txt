


	
	לך אל חי
	








לך אל חי / תכסף יחידתי

וגם תכלה / רוחי ונשמתי





שכינתך / שכנה בתוך לבות

סגלתך / בנים וגם אבות

וחיתך / לרתם במרכבות





ומלאתי / זהר בלבתי

מנורתי / תאיר לעמתי





לבב משכיל / ילאה להבין סוד

ולא יכיל / לחקר תמונת הוד

ואיך אכיל / את מעון כבוד





באותי / אשאף ליקרתי

כבודתי / אשים מגמתי





מעון בינה / עצם כמו ספיר

דמות לבנה / כתם זהב אופיר

והיא שכנה / מסתר בגוף ככפיר





ושמחתי / גילי באנחתי

ושיחתי / וצניף מזמתי





היוכל איש / התם למהללה

ומי יכחיש / יפיה ומכלולה

ענה אל חיש / בת אהבה חולה





לאט בתי / ממי ישועתי

הלא תשתי / כי את אימתי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24939