


	
	[בימי יקותיאל אשר נגמרו]
	



ולה מרת͘יה מטאולה בדיעה רת͘י עלי חסאן רי"ת [ולו קינה ארוכה ונמלצת שקונן
בה על אבן חסאן ירחמהו אלוהים]




בימי יקותיאל אשר נגמרו / אות כי שחקים לחלף יצרו

שימו לבבכם תֽדעו כי הזמן / יכין לעם שחת ולא נוצרו

יקחו ימותם עם וגם עם יתנו / עד אחשב כי עם אנוש יסחרו

לא אֽדעה־זאת כאשר לא יֽדעו / אנשי לבבות כל אשר נזכרו

אם הגויות הנשמות ימאסו / או הנשמות לעלות יפצרו

מה נואלו האֽמרים תבל חלום / איך שֽכחו דבר ולא זכרו

כן־הוא כדבריהם אבל הוא מאשר / שוא דברו לאיש ולא נפתרו

הוכן בקרבה לתלאות מארב / כי מפני הבערים נסתרו

כפר ברית מלכי אדמה עם שאול / גם מחשבות הרֽזנים הופרו

מה קֽראו עמים ולא ענו עדי / קרא שאול להם ופיו לא מרו

שבת גאון עזים ושרים שחחו / כי כעבדים אל שאול נמכרו

פתאום ופתע יֽרדו יחד לבור / לא מֽצאו כח ולא עצרו

לא מֽצאו מליץ יכפר בעדם / מכל סגלתם אשר אצרו

אשתוללו יחד וריקם הֽלכו / מתעפות כספם אשר צברו

לא נֽשאו מכל כבודם בלעדי / מדי בלואים באשר נקברו

באו במחשכים ואזנם פתחה / תחת בריחים בעדם סגרו

כתר מעט מות וידיך אסף / מה תערץ דלים ביד נסכרו

דמו יצרים כי בצדק תשפטם / ודבֽרך לא כן כמו שערו

כי בך אנשים נעזרים כֽשלו / ובך אנשים כֽשלים נעזרו

אם לעגו עזים ועליזים לך / הנה מאד מפחדך סמרו

אש בארזים נֽפלה מה יעשו / אפוא אזובי קיר ביד ננערו

אראה פני תבל ידידי זעפים / יתנכרו עלי ולא נכרו

על כן שעו מני אמרר בבכי / מה תקצפו עלי ובי תגערו

אל תשאלו על מה שפתי צללו / כי מעלי ראשי צללי סרו

אבד יקותיאל אשר האֽבדים / בו עֽתקו חיל ובו גברו

כפתור אשר הכה וספים רעשו / יכין אשר נפל וגלות סרו

חשך וצלמות מאורות נגאלו / וימי אדמה אחריו יוארו

לא יֽדעה נפשי אבל היום לבד / אם ימאסו ימים ואם יבחרו

עד לֽקחו מבחר אנוש ואֽדעה / כי יֽלדו און ועמל הרו

אכן לעמתי פניהם חזקו / כי אֽדעה פשעם ולא יחורו

אל תאמן בהם ואל תכרת ברית / כי על דמות מלאך ברית קשרו

אם נֽדרו נדר להשחית כל יקר / בו שלמו נדרם אשר נדרו

הועדו הועצו המֽשלים / התנגשו התקדשו הברו

חושו לעזרתי ודי חזקו / כי מחשבתי אחריו נמהרו

גם הדמעות גֽרעו חק נחלה / כי כאפיקי נחלה נגרו

אך הלבבות כשמירים חֽזקו / כי נֽשאו כזאת ולא נגזרו

הוה אשר לא תֽוכלון עוד כפרה / הוה אשר לה כל לבבות חרו

יקפצו ינפצו ינֽתצו / ינֽתסו ימאסו יתרו

יתמללו יתבוללו יתעוללו / יתהללו יתחוללו ימרו

תקל בעינינו עדי יתפלצו / בה מֽוסדי תבל ויתפוררו

אל תעבירו קול בארץ הצבי / פן ירגזו הרים ויתערערו

עמי ספד כי הכרוב סר מדביר / וכלי קרב וכלי יקר נעדרו

וזעק לפי קרת והילל כי ארון / נלקח ולחות הברית נשברו

נהפך לך ניסן אשר היה לנס / נסו צלליך וגם עברו

היום אשר עלה ארי מסבכו / היום אריות על אריאל צרו

היום עטרת עם צבי בו נֽפלה / היום תמידי מזבחו הוסרו

היום יסוד היכל פנימי הערה / היום בתוכו מֽוקדים בערו

היום בתולת בת יהודה הגלתה / היום שללה בוזזים פזרו

היום בקרב מועדי אל שאגו / האֽמרים להם ערו גם ערו

נשכח כאב שאול ויונתן בנו / וכאב בנו אמון אשר דקרו

וכאב גדליה בן אחיקם אחריו / וכאב עשרת שֽפטים אסרו

אל תתמהו אנשי אדמה על דבר / שמש וירח אשר קדרו

לו חֽרדו לקצת כאבי יֽרדו / לקצה תהום ולפי שאול נפזרו

שבת משוש תפים והגיל נאסף / יום רתקו רגליו ויום נאסרו

נפל ברוש על בין עבתים גֽבהה / קומת סעפותיו אשר נצמרו

נפל שנת תשעים ותשע שר גביר / לפני מרעים אחריו נמסרו

יגדל לעולם שם אלהי יעקב / כי משפטי צדקו מאד ישרו

ראה דמי עבדו לפניו צעקים / וידרשם מיד רשעים זרו

יום תת פקדתם שנת ת"ת הֽיתה / הוא יום אשר שוחה לפניו כרו

היה יקותיאל כסלע יקתאל / בו נשמטו זרים וגם זררו

היה יקותיאל כתרן העלה / על הר אשר בו עֽברים אשרו

היה יקותיאל כזית רענן / או כארזים בלבנון פרו

היה יקותיאל כמלך בגדוד / אל אהלו המחנות צפרו

שם נקבצו דיות ושמה קננו / כל צפרי כנף ושם דגרו

משרת מלכים על כתפו הֽיתה / ולפי דברו הגבירים שרו

ולמעצותיו ידמו היעצים / ולמחשבתיו נואלו נבערו

שמו מלכים כף לפיהם והמון / שרים במליהם לך עצרו

יתד אשר מאהלנו נגדעה / הה לחבליך אשר התרו

גפן אשר שרק בכרמי נטעה / הה לענפיך אשר נזמרו

לבי לציון כחלילים יהמה / ולקול בכיתה רחמי נכמרו

תזעק אהה כי נֽפלה חומה אשר / בה נשגבו עמי ובה נבצרו

סרו נטישיה ונגלה הֽיסוד / בה ואבניה לגיא הגרו

מי יתנני עז ויפקד יום ליום / אם יכבדו בניו ואם יצערו

מי ימשכני בעבתות אהבה / מי יתמכני עת צעדי צרו

מי יעמד לפני עדת מתקוממים / יתיעצו עלי ויתימרו

מי יערך בצר להשיב צררים / כי יערימו סוד ויתעררו

מי יהרס שני כפירים שאגים / לטרף שאר צאן אֽבדות נערו

יבכו בני דוד עלי אדר יקר / בו לֽבשו ישע ועז אזרו

יבכו בני אהרן עלי אפד ובד / אורים וגם תמים אשר יקרו

יבכו בני לוי עלי כנור אשר / בו נצחו שירים לאל ישרו

יבכו מתי ארץ עלי כתם חלי / יתהללו בשמו ויתפארו

יבכו פלילינו בשנער אחריו / כי אֽזלת ידם וכל חסרו

יבכו מלכיה עלי ציר נאמן / יועצו אתו ויצטירו

יבכו גביריה עלי מקל פאר / תעז ימינם בו ויתגברו

יבכו זקניה עלי שיבת יקר / בה נשאו פנים ובה נהדרו

יבכו מרודיה עלי עץ רענן / יאספו תחתיו ויתגוררו

יבכו רעביה עלי שלחן אשר / יתעדנו נגדו ויתאמרו

יבכו צמאיה עלי ענן אשר / בו נפפו ידם ובו נזכרו

קרבם ככנור יהמה מאין דמי / עד כי כבדם שֽפכו ויערו

התנודדו התגדדו גם העלו / אפר בראשיהם ושק חגרו

גם יֽשבו דומם ושק לא פתחו / על שערי צדק אשר נסגרו

ירהו ויחרדו לשמעו מקצות / ארץ מגוריהם אשר בה גרו

ישאו נהי נהיה ומרה יצעקו / כי כֽיתומים אחריו נשארו

לא יֽדעו עד כי שנותיו חֽלפו / כי חֽלפו תורות וחק עברו

תשכח ימינם אם חסדיו ישכחו / עד יסחו הרים ועד יוסרו

שבט בני או כוס עליכם עֽברה / אל תשכרו עוד בה ואל תתערו

אל תפחדו כי הנבואה דברה / בכֽשלם עזר מעט נעזרו

הנה יקותיאל יכפר פשעכם / לפני יי מלככם תטהרו

יכון ויחשב לאל דמו כמו / עלות עלי יד אהרן הקטרו

יקיץ וגם יעמד לגורלו ביום / יצֽרפו רבים ויתבררו

פסו אמונים וחסידים גֽמרו / בימי יקותיאל אשר נגמרו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19463