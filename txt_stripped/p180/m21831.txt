


	
	קום הזמן
	



ולו מהלל את רבנו שמואל

קצידה לשלמה הקטן פי אלנגיד (שירה לשלמה הקטן על הנגיד)


קום הזמן, ולבש עדניך / וקשר שביסי שהרוניך!



עד אן תנצל עדיך, עד אן / תפשט לפנינו סדיניך?



אם אין לך נזר להתנוסס, / כי חללו נזרי צפוניך –



מעם שמואל קח רבידי פז, / יהיו לך על צורוניך



יציץ בך שירו כמו אטון, / קום ועלץ ומשך אטונך



דרך בך כוכב, צלח ורכב, / כי בא אשר יאיר
אשונך



גבה ברוש תדהר בבית יצהר / על נעצוצי
קמשוניך



צמח לך חרש מאד מצל – / פנה לפניו קיקיונך



נקרה לך היום יאור איתן - / רוה במימיו צמאונך



עורה, לבבי, מה לך נרדם, / עורה והקיץ רעיוניך!



כמה גערתיך לבל תוסיף / דעת, לבל ירבו יגוניך



הסר תלנתך ואל תזכר / היום לפני עצבוניך



הכון לך, כי יש לך היום / ריב עם בני לוי צפוניך



הקרב לעמתם שעיר חטאת – / אולי יכפר בו עוונך



אנא, כרוב ממשח, לאט עלי, / עד אערך משפט
לפניך!



מה סוד משוגתי ומה פשעי, / כי תעביר עלי חרוניך?



תכתב לך ספר כאיש מדון / גם תאריך עלי לשונך



תרעם בקול שאון אשר לא כן, / להיות סאון רעש
סאונך



אל תחשב כי צללו אזני / יום העלות בם שאננך:



לו רצתה נפשי להתבאש - / אז שחקו מימי אבניך



הנה בחר משפט ודע מה טוב, / דון, כי אני חפץ
בדינך



על מה תריבני, פליל צדק, / כי תאריך בי קלשונך?



כמעט חשבתיך למגדל עז - / עד נפלו עלי אבניך



כמעט קראתיך זמורת זר – / עד נהפכו לי נעמניך



תצמא לך נפשי – ותשקני / תחת צמאי ראש פתניך



אזרע לפי חסד - ותשים את / ראשית תבואתי בגרנך



מה זה, גביר, מה זה ועל מה זה / תצפן כמו אלה
לבניך?



תרוץ בלי עוון ותכונן / לקראת שלומיך אמוניך



תגאה וכשחל תצודני / עד כי תכלה בי שנוניך?



אם האלהים הוא הסיתך בי – / ירח קטרת עד רצונך



או אם בני אדם - ארורים הם / כי גרשוני מלפניך



יכרת אלהים דוברי כזב / הקורצים ביני ובינך



כי פרשו רשת ליד מעגל / ויבערו עלי עשניך



זדו כמו ציבא בבן שאול / וידברו שקר באזניך.



מי זה אשר ירים בך ידו, / אי זה זבוב יבאיש
שמניך?



מרים בך ידו - כמרים יד / בשני בני עמרם קציניך.



השיר הלא לכם, בני לוי, / ולך לבד מתחכמוניך!



אם עמדו שרים במשמרתם - / היו נגידיהם סגניך



ישכל אבי נבל אשר יחשב / לעקר כציץ נובל
ארניך!



אשלף לך חרבי ואגער בו: / סור, פן תגלה יד
קלונך



תפח באש פחם וגם תזרע / במקום חררים זרעוניך



תיגע ולא תוכל עלות אליו / עד תאסף רוח בחפניך



נפל לך חבל בסוד הימן / ובסוד בני אסף מביניך



הנה לך עליו שני עדים / גם עוד שלשה נאמניך:



התם והישר והבינה - / זה מלבד שבט אמוניך



קום ועטה, השר, מעיל כבוד - / הנה אמרי פעמוניך



העל תהלתי אשר שמה / רביד מקשר על גרונך!



אחת נשאתיה כמו תרן / לשאת בראש כל הר תרניך



קום ועדה גאון והנשא, / כי עמך הנה במאזניך



חברון ועזיאל ומישאל / ושאר בני לוי זקניך



הנושאים ארון עלי כתף, / השומרים מקדש אדוניך



תרום בך קרן ספרד עוד / מיום היותך עד זקוניך



תרחיב בך פה על בני שנער, / השואבים ממעיניך



מה תגבהי, בבל, ומה תגאי, / שנער, במעזי
גאוניך?



דע, כי בארצנו חבצלת – / לא פרחה בנאות שרוניך



שרי פליליה לך עד, כי / פה פערו נגד עדניך.



אל תחשבני כי ברב תקוה / אפיל תחנתי לפניך



או מאשר ייראך לבי – / לו כוכבי שחק מעונך.



האל יהי עמך, ואל יעמד / שטן לעולם על ימינך



ומצא בעיניו חן ושכל טוב / וראה בני בנים לבניך!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21831