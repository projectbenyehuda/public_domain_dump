


	
	כאבי רב
	



כאבי רב / ר' שלמה אבן גבירול

  


כאבי רב ומכתי אנושה



וכחי סר ועצמותי חלושה,



ואין מברח ואין מנוס לנפשי,



ואין מקום תהי לי בו נפישה.



שלשה אספו עלי לכלות



שאר גופי ורוחי הענושה:



גדל עון ורב מכאוב ופרוד –



ומי יוכל עמד לפני שלשה?



הים אני ואם תנין, אלהי,



וכי ברזל עצמי או נחושה?



אשר כל עת יסבוני תלאות,



כאלו הם מסורים לי ירשה,



ותדרש לעוני רק, כאלו



לך אין על בני אדם דרישה!



ראה נא בעמל עבדך ועניו



וכי נפשו כמו דאה יקושה –



ואהיה לך לעולמים לעבד



ולא אשאל עדי נצח חפישה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7951