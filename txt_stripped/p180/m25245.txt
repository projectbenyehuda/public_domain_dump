


	
	שחרה ונאוה כל
	








שחרה ונאוה / כל היום דוה

לעג שאננים / שבעה ורוה

מרודיה תבשר / הנה יום חדוה

שובו לבצרון / אסירי התקוה





בת נדיב תצעק / ותהגה בניב לשון

מתי ישוב לי / אישי הראשון

לך כפה תפרש / וגם תשא אישון

קרא האל דרור לה / מיד עוץ ודישון

ושלח נין נחשון / והמר בוז בגאוה





עד מתי אכף / וגם לא ארים ראש

מתגרת לוחץ / על גבי יחרש

אני בכל יום אדל / והוא רענן כברוש

ישתה ממתקים / וישקני מי רוש

הופיע עליון / וגם דמי תדרש

מיד עוץ מבקש / להפר האחוה.





אל תחרש ואל תשקט / ואל תשיב ידך

מקרב חיקך כלה / השואגים במועדך

ויודע בגויים / נקמת דם עבדיך

והושיעה ימינך / למען יחלצון ידידיך

אשר סבלו עלך / בחבה ובאחוה





בכור שורו הדר לו / כשור יובל לטבח

ופרא גם איש שדה / יריקו עלי אבח

ואין בידי מכל / לבד תחנה ושבח

נדבות פי רצה נא יי / כמו עולה וזבח

ותיטב לך משור פר / וממנחה המרוה





יאמן דברך / צדיק ישועות פועל

לסוערה ועניה / תערג כאיל וכיעל

אויה לי כי גרתי / באהלי אדום וישמעאל

לא יאמר לך עוד עזובה / ולא עוד תגעל

כי חפץ יי בך / וארצך תבעל

ויושר בעמק יזרעאל / ובארץ יהודה הנוה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25245