


	
	[עזבני כאלו]
	



[עזבני כאלו] / שלמה אבן גבירול

  


עזבני כאלו רש ונקלה / צבי הדור בכתם לא יסלה,



אשר כלה שארי מהיותו / ועורי אחריו ידל ויכלה,



והשביע בשלחו היגונים / לבל ירפו עדי אסוף ואבלה.



קחה אלי צרי גלעד, ידידי, / ואם אין – קחה נפשי ואשלה,



למען משאתי היגונים / בכל ימי אני רע דל וחולה.



קראתיהו “התכלה עוד קרבי / ותמשך את לבבי עוד ותחלה?”



השיבני “הלוא כי הזמן רב / ועוד לא חנתה שמש בטלה!”







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5301