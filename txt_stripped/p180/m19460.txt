


	
	[שמש מרומים הכי את גבירה]
	



וקאל איצ͘א




שמש מרומים הכי את גבירה / ואם את בפי כל אנשים צעירה

ועלית ורחק מקומך עדי כי / חשבוך עלי ראש שחקים צפירה

ואל תתמהי כי אני כן בעינם / כילד בזוי גו ונפש יקרה

ואיש באמת לא ידעך ידמה / אשר תֽלכי אט ולכתך מהרה

וכזאת ידמו אחותך בראשי / חדשים חסרה והיא לא חסרה

וככה ישימון ידידי ידידת / ידידם חסרה ובמאד יתרה

אשר הֽלכו לחזות ציץ ערגות / ושם חבקו אחרי כן עקרה

הקנאת לאורך בשורך פניהם / והלבשת אורם כתנת שחרה

ואיך תֽוכלי אור להסתיר וצורת / פניהם פני האדמה מאירה

וריח בשמים ברעי מרגל /לאפי ורוח תרחף בשורה

בגדתם ברע עזבתם ונפשו / בנפש צרור אהבתכם צרורה

והיה לבבו למים וצמא / יאוה היות ראש פתנים תמורה

ולא כהתה עין חסר נום בקרבו / מנעה כלות השאר מנעורה

ותשלך בלב־ים גוית אחיכם / אזי הֽיתה מכלותה סתורה

ולו דק נמלים נשכו נשאו / בפיהו ואבד בפי המערה

שנותיו בתבל כששית שמנה / ומחצית שלשים וששית עשרה

וכמעט יהי אות בשערת לחייו / אשר היא שחורה ותשוב צחרה

חמסי ידידי עלי האדמה / אשר כֽשכיר יום לפתים מכורה

ולולי כסילים אשר נשאו־בך / נשאתיך ושמתיך לכפי נעורה

אדמה לקבר יגוני בנפשי / והיה יגוני לנפשי קבורה

ותדד שנתי לזאת כל שנתי / כאלו שנתי לעיני אסורה

והמו קרבי עדי ים חשבתים / והעת קראתיו לבבי מדורה

ואבער לעם בערים הם בנפשם / כזמרת אנשים והם כזמרה

ושפל ובוז לֽבשו און אבל כי / כתנת כסילות בערם תפורה

עונם יגלו ושנאה יכסו / ויראו בעינם ועינם סגורה

מעות כגמל ושפל כנמל / ונלוז כשועל וסורר כפרה

אמר לפתאים שבו אל תנועון / להעיר חמת איש כנוע כברה

אשר שת תבונה למקל בידו / ומזח מזמות למתניו חגרה

ואל תאמן בם אבל כי בעדות / יעידון לאמם אשר היא עקרה

ואיך יפרצו לעלות אל מקומי / וידם להשיג לגדר קצרה

וגלת שחקים עצורה בלבי / ותבל בגלת שחקים עצורה

ואם הם יקלו דברי אשר עז / וחלה תחלל ואשה מצרה

ואם הן כשית אני המדורה / ואם הם כרוח אני הסערה

ואם הם כלבים אני הֽמגרה / ואם הם כשמיר אני הֽמגרה

ולו יֽדעון כל יפי הורדים / עזבום ולא נשרפו בבערה

ואם נֽשכה הדבורה בשר איש / ולא יֽדעה אחריתה דבורה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19460