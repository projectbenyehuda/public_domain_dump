


	
	שבחי נפשי
	








שבחי נפשי לצורך / כי לכבוד עזו יצרך

לו תכרע קומה וברך / גם נשמת כל חי תברך





שם נכבד נורא ואים / שימי יראתו בלבך

יחודו זכרי בכל יום / צפני אהבתו בקרבך

ויצו לך ישע ופדיום / מצר שעומד לריבך

כי הוא חייך וארך / ימיך ישעך ואורך





למדי לעשות את רצונו / ולכי אחר מהלכיו

תנצלי מאש חרונו / תושעי מחם פלכיו

תבאי לרעות בגנו / את עם כל קויו וחוכיו

עת תשובי אל מקורך / אז ייטב לי בעבורך





מהבלי עולם והתלו / המלטי נפש יחידה

מאסי שמחתו וגילו / זכרי נא יום הפרידה

עת תחזי צורך בגדלו / תנוחי מן העבודה

התרצי אליו בשירך / טרם שובך אל עפרך





הא לך מחשבה נכונה / נשמת אלי הטהורה

מתאות גוף הצפונה / הבדלי זכה וברה

לאלהי קדם מעונה / את אמה בגו עצורה

כי הוא תוחלתך ושברך / הרופא חליך ושברך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25149