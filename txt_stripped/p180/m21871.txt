


	
	הצפור או דרור
	



ואמר על אלמתואכל אבן קברון (יקותיאל)






הצפור או דרור נפשי יקושה / ועלי מבנות ימים
חלושה



ומה תשתוחחי מרב יגונים / ולמה תהיי לעד
אנושה?



הידע הזמן כח לבבי / ונחש כי לבבי כנחושה



אשר הסיר והתז כל נטישה / ולא נטש לבד יגון
נטישה?



ואיכה הזמן קנא לנפשי / וקנאה משאול עזה
וקשה



ואיך נפשי תבקש הגדולות / ומחר תהיה חבל
ירשה



ועמי לחשה תבל בסודה / כאלו השקתה נפשי
אשישה:



ישימוה כמשכיות אנשים / ואינה פז אבל בפז
כבושה



ולמאד נעמה תבל כאלו / יקותיאל עטרת פז לראשה



עטרת הידידות הוא ונזרה / ותפארתה ואור סהרה
ושמשה



אשר קם לעשות חסד וכמעט / לפניו רעשה ארץ רעישה



ורעה באמת עדר מפזר / וקם בהם מקום רועים שלשה



ונשברת בצדקתו חבושה / ואובדת בחמלתו דרושה



וקרני כל מתי און יגדע / ושמם כעפר ארץ מדושה



וייגע מעשות חרץ, יגעים / בימיו מצאה נפשם
נפישה



אשר התעדנה תבל בחסדו / כאלו היתה היום
חדשה



ואלו מאנה להיות אמתו / גרשה מהיות עמו
גרישה



וכמעט כרעה תבל לרגליו / ואולם יעטה פחד ובושה



ואולם נשבעה לו עת קנותה / לבל תהיה לעולמים
חפושה



ואיך לא יאמירוהו מקנאיו / ועדי האמת עמו שלשה:



נדיבתו אשר כים, וישרו, / וחכמתו בדת האל
הקדושה



אשר נקרא שמו על התבונה / וכמעט אבדה מאין
דרישה



אשר היתה סגורה מלפנים / כמו סלע אשר אינה
חרושה



עדי פתח סגוריה וחפש / טמוניה והוציא כל רכושה



אשר הציף צלוליה ודלה / פניני מעמקיה ומשה



אשר שם תוצאותיה והעמיד / גבוליה עמד מאין
נתישה



וכמה יצדקו חכמי אדמה / וכמה כחשו בבין
כחישה



אשר ניביו כמוקדי אש, וכטל / וכמטר עלי ארץ
יבשה



וטרם יחרים ישמע, כאלו / מזמתו למלחמה חמושה



ואם לא נפרשו מצוף אמריו - / הלא יפריש כצפעוני
פרישה



בגזרו מאמר יקים ויפליא / גזר מאש ומחרב לטושה



אשר לו אם יצו תבל להמוט / אזי תהיה ממהרת
וחשה



ולו צוה עלי שמש לכתר / אזי לא היתה לרוץ מחישה



ואיכה לא יהודון לו שחקים / והשמש תהלתו
לבושה



והמשוה דבריו לאנשים / כמשוה החמשים
לחמשה



למען כי קצות י[ת]רו עליהם / כיתרון איש עלי כל
חי ואשה



תהי לעד תהלתו שמורה / ועל שמיר בעט ברזל
חרושה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21871