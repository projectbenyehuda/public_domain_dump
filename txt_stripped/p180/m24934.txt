


	
	יביא לחדרו
	








יביא לחדרו / הדוד מאד מדוד נעלה

רעיה לזכרו / ובאהבה אותו חולה





שבת בצלו / אחמד ולא אשי

אתאו לדגלו / שאהבה נפשי

קדם בהלו / נרו עלי ראשי





אלך לאורו / חשך ורק אותי הפלה

גם בעבורו / נפשי בבלעדיו בחלה





לעו דברי / יען עזבני

אלוף נעורי / מאז אהבני

כי חטא אשורי / עתה סבבני





הה כי בעברו / עבר עלי נפשי נחלה

גם סר בשורו / טובי ומכתי נחלה





מעוז ומגדל / לדל ואל תבזה

לנצר עלי דל / שפה ואל תחזה

חיל יעקב דל / מצר ועם כל זה





לא רב ביוצרו / הפר ברית ובזות אלה

גם לא אשורו / הטה ולא נתן תפלה





העיר ועורר / אהבת כלולותי

ללבן לברר / קצי ישועותי

וכאז ישורר / פי שיר ידידותי





יום קם דברו / הטוב לעם מנף העלה

זרע בחירו / יעקב אשר אהב סלה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24934