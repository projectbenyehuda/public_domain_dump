


	
	[קרא הציר עלי אחי שלומות]
	



וממّא קצד פיה אלי תרשיק אללפט ותחדיק אלמעני קצידה אלי בעץ אכואנה וכאן
קד בעת­ אליה טבקא פיה ורד סוסאן [ומחיבוריו שהשיג בהם צחות הביטוי
ומיצוי (?) העניין שירה זו ששלח לאחד מריעיו ששיגר לו (למשורר) קערה ובה
שושנים]




קרא הציר עלי אחי שלומות / אשר נעדר כמותו באדמות

אשר הזכיר ולא־ישכח לבבי / בעוד חי מתנותיו העצומות

בשלחו כף מלאה מבשמים / ימלא אל בידו הנעימות

אשר בה כל־ירקרקת דמותה / כחולה כתנתיה פרמות

אדמות נאחז מהן לעין־איש / אשר נאחז ללבו מחלומות

גויתן אדמה תוך לבושן / לארץ שסביבה חל וחומות

ובן שחק אשר אביו הדפו / ונאסף בלחי בשת ואימות

ומהן שידען איש ומהן / אשר לא נֽודעו והן סתמות

אשר כסו צעיפי־שש פניהן / כנשים מאנשים נעלמות

ויראון בהסיר הצעיפים / לאיש חמה אשר יקח נקמות

ואפיהן כאלו פשעו בי / והם לא־פשעו מלאו כלמות

וירא מפניהם אור כאור צח / בעת שמרכבות ימים רתומות

ויראו נפלאות חכמה ובינה / לראימו ואינימו חכמות

כאלו עין אנוש בראות הדרן / לבב שר שאפפוהו מזמות

וכלבב איש מפחד מחלום או / כנפלים יחלו למצא תקומות

וכעיט אשר נבהל בתוך פח / וכתלמיד במסכת יבמות

ואדעם בשורי הוד דמותם / ולא אוכל לספר או לדמות

כאישים שידעתימו בצורם / אבל לא נקבו עמי בשמות

וברא הזמן גום ירקרק / ויצר כתנתיהם אדמות

ומהם יעלה להט כאלו / בתולעת וארגמן קרומות

ואכל הזמן עורם עדי־דק / וכלה בשרם העצמות

ונבר מבלי־פצע בשרם / כמו־נפש נברה מאשמות

והרחיף בעדם ריח בשמים / וארג בם
ענן־קיץ רקמות

יבושון מכלות עין־איש אליהם / וינדו לאנחת הנשמות

ונפש האנוש תשמח בריחם / כלב חכם במצאו תעלמות

ואמנם לו יהושמו עלי אף / נדוד־שנה אזי שכח תנומות

ואלו נתנו למת לקחם / ושמח בארון בם אחרי מות

ולו באו לבית הגא להוד ת־ / ארם לא נכרו מהעלמות

בחרום מערוגת גן ובאו / בלי־רגל ושוקיהן צנמות

ועת כי שלחם השר לפני / חשבתים אגרות מלך חתומות

בעת התפֽרקו יחד עלי־כף / וגם־התבוללו בה כערמות

כאלו קֽנאו אחת לאחת / והגישו לפני העצמות

כלילות הוד ויפי לא חסרות / מאום וכמפעלותיך שלמות

תמימות כאשר הוא תם לבבך / ונבר מבלי עולות ומרמות

מעידות כי לידך הנשואה / ברום עם כֽוכבי־שחק תשומות

ויכו מעלותיך לחיי / בנות ימים ותהיינה
כתומות

ימלא עמך האל חסדיו / וירבה עמך גביש
וראמות

וישמיד ממך ערים וירים / מקומך אל
עלי־כל־המקמות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19368