


	
	כשמש מרומים
	






כשמש מרומים הכי את, גבירה, / ואם את בפי כל
אנשים צעירה,



ועלית, ורחק מקומך, עדי כי / חשבוך עלי ראש
שחקים צפירה.



ואל תתמהי, כי אני כן בעינם / כילד בזוי גו
ונפש יקרה.



ואיש באמת לא ידעך, ידמה / אשר תלכי אט ־
ולכתך מהרה



וכזאת ידמו אחותך בראשי / חדשים חסרה ־ והיא לא
חסרה



וככה ישימון ידידי ידידות / ידידם חסרה ־ ובמאד
יתרה



אשר הלכו לחזות ציץ ערוגות / ושם חבקו אחרי כן
עקרה.



הקנאת לאורך בשורך פניהם / והלבשת אורם
כתנת שחרה



ואיך תוכלי אור להסתיר ־ וצורת / פניהם פני
האדמה מאירה?



וריח בשמים ברעי מרגל / לאפי, ורוח תרחף ־
בשורה.



בגדתם ברע עזבתם, ונפשו / בנפש צרור
אהבתכם צרורה



והיה לבבו למים ־ וצמא / יאוה היות ראש פתנים
תמורה



ולו כהתה עין חסר עם בקרבו ־ / אזי היתה מכלותה
סתורה



ותשלך בלב ים גוית אחיכם ־ / מנעה כלות השאר
מנעורה



ולו דק נמלים נשכו ־ נשאו / בפיהו ואבד בפי
המערה.



שנותיו בתבל בששית שמונה / ומחצית שלשים
וששית עשרה



וכמעט יהי אות בשערת לחייו / אשר היא שחרה ־
ותשוב צחרה



חמסי, ידידי, עלי האדמה / אשר ממחיר יום לפותים
מכורה



ולולי כסילים אשר נשאו בך ־ / נשאתיך ושמתיך
לכפי נעורה



אדמה לקבר יגוני בנפשי ־ / והיה יגוני לנפשי
קבורה



ותדד שנתי לזאת כל שנתי, / כאלו שנתי לעיני
אסורה



והמו קרבי עדי ים חשבתים, / וחם, עד קראתיו לבבי
מדורה



ואבער לעם בוערים, הם בנפשם / כזמרת אנשים ־
והם כזמורה



ושפל ובוז לבשו, לא! אבל כי / כתנת כסילות
בעורם תפורה



עוונם יגלו ושנאה יכסו, / ותרא בעינם ־ ועינם
סגורה



מעות כגמל, ושפל כנמל, / ונלוז כשועל, וסורר
כפרה



אמר לפתאים: שבו, אל תנועון / להעיר חמת איש
כנוע כברה



אשר שת תבונה למקל בידו / ומזח מזמות למתניו
חגורה



ואל תאמן בם, אבל כי בעדות / יעידון לאמם אשר
היא עקרה



ואיך יפרצו לעלות אל מקומי ־ / וידם להשיג לגדר
קצרה!



וגלת שחקים עצורה בלבי / ותבל בגלת שחקים
עצורה



ואם הם יקלו דברי אשר עז ־ / וחולה תחלל, ואשה
מצרה?



ואם הם כשית ־ אני המדורה, / ואם הם כרוח ־ אני
הסערה



ואם הם כלבים ־ אני המגרה, / ואם הם כשמיר ־ אני
המגרה



ולו ידעון כל יפי הורדים ־ / עזבום, ולא נשרפו
בבערה



ואם נשכה הדבורה בשר איש ־ / ולא ידעה אחריתה
דבורה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22554