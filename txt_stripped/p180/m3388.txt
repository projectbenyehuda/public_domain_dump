


	
	שובב כלילי
	



שובב כלילי / ר' שלמה אבן-גבירול


שובב כלילי     לראש בן חכלילי



להחליף אלילי    עם רועה אוילי


מהר גלילי      ירנן קול חלילי


העת תחדש [לי]   ימי שמחת גילי

ועל אזן רגיל     תשוה העגיל



ולובש הפתיגיל    ברב שמחה וגיל      יצפצף על חליל

לשכה וגם דביר   בבית קדש תחביר



וכהן אביר      במזבח תגביר



קטרת להעביר    לפני אל כביר

ולשאת כף מוכן   ולעלות לדוכן



אשר בו אל שכן   ועת כפיו תכן       ירנן על קול צליל

מזרק וגם סף    בבית פרחים יאסף



ושומרי הסף     יהי זרועם נחשף



ונותני שיר נכסף   ישירון שיר לאסף

ויחזיקון כמנור    כלי נבל וכנור



ויהמו כצנור     בשער ניקנור       וגם על הר גליל

המונים המונים   בבית אל יעלו שם


ושמחת עולם    תהיה על ראשם


ועינם תחזה     כל תאות נפשם

ישועה וברכה    ומושל ממלכה



וכהן מערכה     ונשיא המלוכה      ונביא וגם פליל
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3388