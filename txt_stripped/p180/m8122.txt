


	
	[תוגה אשר]
	



ולה ירתי אבאה [ולו מקונן על אביו]

ולו קינה על אביו והיא שיר סבלנות.

— — È — / — — È — / — — // — — È — / — — È — / — —


תוגה אשר נעדר כאב צריה / ישח לבבי בעלות שפיה



כמה תציקני לעת ערב / עד-אֽהיה ערב למו שתיה



כל אקראה עיני לבל-תכלה / מהבכי אז יענה בכיה



אבכה וכל אבכה לבל-תמות / דמעה בעיני הכאב חיה



אבי אשר היה עדי תבל / לאמה שכול איך נצלה עדיה



איך יֽכלו עליו בנות ימים / ויטרפו מלהקת אריה



היה לאות צדקו אשר נפשו / בצרור מנוחה הֽיתה עם-יה



אל-תאמן לבי בתבל כי / רב מאשר תתן-לך שביה



דע מאדמה אחרי זאת כי / לשחט אנשים שחטה חציה



תצר כטבעת עלי אצבע / אם-לא יהי דיה כמו עביה



שבר לאיש יסור לבבו עם / הודה ונטה אחרי יפיה



אלבש לבוש יגון ובראותי / תבל כמו-עץ ואנוש פריה



אשוב לכבות אש כאב נפשי / כי-הכאב יוסיף עלי חליה



די כי מגורי בא ונפשי עוד / לא-תחזה רעה וזאת דיה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8122