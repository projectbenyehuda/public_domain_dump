


	
	נפש אשר עלו שאוניה
	



נפש אשר עלו שאוניה


"נפש אשר עלו שאוניה



אנה תשלח רעיוניה?



תהמה ותדמה לעלות כאש



שיעלו תמיד עשניה!



האת כמו גלגל אשר יסב



על האדמה והמוניה,



או רעיוניך כמו ימים



שהטבעו בהם אדניה?



איך תחזה תקות לבבך – כי



תבזה מקום עיש ובניה?



אחר קנות בינה, הלא תראה



ראשי אדמה – אחרוניה!



הט לבך מעל נתיב חכמה –



תפרש לך תבל סדיניה."



נפשי, ידידי, נחמו על זאת



אף נחמוה על יגוניה-



תצמא לאיש שכל ולא תמצא



אדם ירוה צמאוניה.



דרשו באלפי הזמן, אולי



בהם אנוש יפיק רצוניה.



אם האדמה חטאה עלי –



ירק לבבי רק בפניה,



אם לא בעינה ראתה אורי -



די לאדמה עורוניה,



אם כפרה ממחרת פני-



אשוב ואסלח לעוניה.



גלגל אדמה, שוב! ואל תרים



יד, הזמן, על יד נבוניה.



רב-לך עשות עול, ודי להיות



ארזי אדמה קיקיוניה.



הקל נקלי-עם אשר מהם



קלו מאד עלי אבניה,



וכרת זנב האומרים אלי



“איה תבונה ואמוניה?”



לו שפטה תבל בצדק בם,



לא נתנה טרף לבניה-



נחו ולא יגעו והשיגו



רק מבלי דעת ששוניה,



לקחו בנות שמש והולידו



סכלות-ולא היו חתניה.



למה תריבוני עלי שכלי,



חוחי אדמה, קמשוניה?



אם נקלתה חכמה בעיניכם –



אתם מאד קלים בעיניה,



אם נסגרה, כי לבכם סגור –



הנה אני אפתח ארוניה!



איך אעזב חכמה? - ורוח אל



כרת ברית ביני וביניה!



או תעזב אותי? – והיא כאם



לי ואני ילד-זקוניה,



או כחלי, או כעדי נפש,



או כענק על צורניה.



איך תאמרו לי: עדיך הורד



ופשט רבידה מגרוניה?



בה יעלז לבי ובה ייטב,



כי טהרו נחלי עדניה!



לא טוב היות נפשי כמו שמש



שהחשיכוה ענניה



מדי היותי אעלה נפשי



ובעד ערפל שים מעוניה,



כי נשבעה עלי לבל אשקט,



עד אמצאה דעת אדניה!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4397