


	
	[מליצתי בדאגתי]
	




מליצתי בדאגתי הדופה



ושמחתי באנחתי דחופה,



ואם אראה שחוק – יבכה לבבי



לחיתי שהיא מני קטופה.



"ידידי, הלבן עשר וששה



ספד ובכות עלי יום האסיפה –



אשר היה להמשך בילדות



בלחי כחבצלת שזופה?"



שפטני לבבי מנעורי



ועל כן היתה נפשי כפופה,



ושם הבין והמוסר מנתו



ונפשי החרוצה שם קצופה.



"ומה בצע בהתקצף? אבל דם



וקוה, כי לכל מכה תרופה!



ומה יועיל בכות על המצוקים



ומה יועיל לדמעה הערופה?"



ומה אוחיל ועד כמה איחל –



והיום עוד ולא מלאה תקופה?



וטרם בוא צרי גלעד – וימות



אנוש נכאב אשר נפשו נגופה.


(1038–1037)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8748