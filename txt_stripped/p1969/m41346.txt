


	
	ליאון נחמיאס ז״ל
	



אלכסנדריה, י״ד אלול

ביום ה' ז' אלול נאסף אל עמיו אדם המעלה, איש יקר רוח, מר ליאון נחמיאס, לפנים נשיא הסתדרות הציונים באלכסנדריה.

האדון ליאון נחמיאס היה אחד הסוחרים הנכבדים בעירנו, אדם בעל השכלה רחבה, הוא נבחר לנשיא ההסתדרות הציונית בשנת 1917 ושרת בה משך חמש שנים רצופות.

אותה האגודה “צעירי ציון” אשר מנתה עד העת ההיא עשרות
חברים מבלי כל ערך, ושהיתה בבית אחד באיזו סמטה ברחוב היהודים – היתה עתה
להסתדרות ציונית, הסתדרות חשובה ונכבדה
בעלת ערך עם מאות חברים, ובבית גדול ורחב ברחוב מרכזי ומרוהט יפה, ושדעת
הקהל החל להתחשב עם תנועה הציונית. צריך היה לבחור באיש מורם מעם בעל השכלה
גבוהה, שיעמוד בראש ההסתדרות בתור בא כחה של הציוניות באלכסנדריה;
ובליאון נחמיאס מצאו את האיש הראוי והמוכשר לזה, כי היה המנוח אהוב
ורצוי לכל בני עירנו בלי הבדל מפלגה ומעמד.

זה היה באפריל 1917, בעת שהותם של גולי א״י באלכסנדריה , התקופה הכי מזהירה להתעוררות הרוח היהודי הלאומי בקרב יהודינו פה.
וצריך להודות כי המנוח ידע למלא את תפקיד זה באופן היותר יפה. בין חברי
הועד היו שנים מחשובי גולי א״י האדונים: ד״ר פלרמן, וא׳ רפפורט, ודוד
יודילוביץ אחד ממיסדי האגודה הציונית הראשונה באלכסנדריה לפני עשרים ושתים
שנה.

צריך היה אז די עוז ומרץ להלחם נגד אותם – מחשובי הקהלה אז
– אשר נשבעו למחות כל רשמי הלאומיות בין יהודינו ולהתחרות עם ה״מכבי" שנואת
נפשם עד רדתה.

נלחמו והצליחו, יען כי החידק של לאומיות היהודית כבר
השרישה עמוק בקרב בני הנעורים, והמנוח ל׳ נחמיאס במתק לשונו ובאמרותיו שהיו
תמיד קולעים אל המטרה השכיל למשוך אליו את לבות הצעירים אשר הוקירוהו,
ויצית בקרבם אש אהבה לציונות ולארץ ישראל.

ונהיה כפויי טובה אם לא נזכיר בזה את שמות מנהלי “המכבי”
אז, אשר נלחמו בחרף נפש ממש בכחם והונם בעד קיומה של האגודה, והם האדונים:
אלברט גטניו, אפרים טרגן, יוחנן וינבלט, דוד בנבניסטי (כעת חבר בועד הקהלה
ביפו), יצחק בן־זקן וגבריאל לוי ועוד.

המנוח, ליאון נחמיאס, היה חבר נכבד בלשכת “בני ברית”, הוא
לקח חלק פעיל בועד “פרו פלשתינה” שנוסד ע״י ד״ר ויצמן ושהברון פליקס די
מנשה עמד בראשו.

בחדש יוני 1920 נבחר המנוח בתור חבר בועד הקהלה היהודית.
עפ״י השפעת חברי לשכת בני ברית וההסתדרות הציונית. זה היה נצחון גדול
לציוניות במצרים, מפני שהיתה התנגדות כה חזקה מצד חברי הקהלה שלא לתת מדרך
כף רגל לציוני בתוך הועד.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41346