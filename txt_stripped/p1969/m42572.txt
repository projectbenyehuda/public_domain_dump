


	
	אחוד יהודי למען החנוך
	




UNION JUIVE POUR L’ENSEIGNEMENT


בית ספר זה אשר הוא היום אחד ממוסדות החנוך המעולים
שבקהלתנו, נוסד כתוצאה ממאורע מעליב ומחפיר שקרה באחד מבתי הספר של האחים
ס״ט קטרין בעירנו; מאורע אשר הרעיש וזעזע את הלבבות היהודים, וזה
הדבר:

מורה הכתה העליונה בביה״ס ס״ט קטרין, כומר קתולי, דבר לפני
התלמידים – יהודים ונוצרים – על היהודים המשתמשים בדם נוצרים לצרכי חג
פסחם; והמורה לא הסתפק בזה, אלא גם הקריא לפניהם עובדות(?) איזה ספורים
בדויים המוכיחים את אמיתות הרצח הדתי אצל היהודים.

המקרה המעציב הזה היה ענין היום של יהודי אלכסנדריה בשבוע זה.

ה"אורור " היוצא לאור ע״י עורכו מר ל' שיוטו פרסם מאמר
חשוב בשם “שערוריה בבתי הספר של הנכרים”, האגדה של רצח דתי נלמדת במחלקה.
הוא הביא מכתב מאחד התלמידים – כמובן בעילום שמו – המספר את המאורע המעציב
כמו שהוא: ומסיים! שוב אל יאמרו לנו כי בתי הספר של האחים הם היותר טובים,
אשר בהם תכובדנה כל האמונות! אני אענה בתור בעל נסיון כי בבתי הספר האלה
מלמדים לשנוא ולבזות את העם היהודי. אני מקוה כי השורות האלה יראו, לאותם
היהודים המחזיקים עוד בדעותיהם אלה – את הסכנה הגדולה הנשקפת ליהדות בשליחת
בניהם לבתי חנוך הנכרים. על החתום ס׳ ג'.

תמונה 2





וביום א׳ מאי 1925 בהתקיים האספה השנתית של הקהלה תחת
נשיאותו של הברון פ׳ליקס די מנשה, קם מר אלי ענתבי מנהל בית ספר “מוסד
מנשה” כולו חיור, ובקול רועד ספר את כל פרטי המאורע בס״ט קטרין, ויסיים
בדברים האלה:

אין אנו מתנגדים לבתי הספר של האחים! אותם היהודים שמוצאים
להם ספוק להאידיאל שלהם, ימשיכו נא לשלוח את בניהם שם! בתי הספר האלה אינם
מסתירים את דעותיהם; חובה עליהם להמיר את דתם של התלמידים היהודים! זו היא
מטרתם; והם משתדלים למלא את משלחתם באמונה, אין בכחנו להתנגד להם! אך עלינו
לדרוש מהם שלא יפיצו שנאה ומשטמה בין הגזעים! עכשיו עלינו להוציא את
התלמידים היהודים מס"ט קטרין ולהכניסם בבתי הספר היהודים והחילוניים; כבוד
האומה דורש קרבנות כאלה!

הנאספים היו נרגזים וסוערים, קמה מהומה באולם, דרשו בכל תוקף, שינתן פיום לעלבון כבוד הקהלה.

אחר שדברו הברונים פ׳ליקס די מנשה ואחיו אלפרד, השקיטו את
הקהל, בהחלטה לעשות כל המאמצים להוציא את התלמידים היהודים מבתי הספר של
האחים ולמצוא דרך ליצור בית ספר יהודי במוחרם ביי מרכז הקליריקליות.

ובו במקום נמנה ועד לשם זה.

נבחרו אנשים בעלי השפעה בקהלה: הברון פ׳ליקס די מנשה נשיא,
פ׳ליקס גרין סגן נשיא, ברוך בן־טאטה גזבר, יהושע בובלי ומרדכי נאדלר
מזכירים, והאדונים א׳ ענתבי, גוסטב אגיון, בנימין טובי, מ׳ פיחה, דר׳
שליזינגר ודר׳ דורה יועצים.

ותיכף התחילו לאסוף נדבות, בין המנדבים הראשונים נזכיר:
הברונים אלפרד די מנשה ושרל די מנשה, אברהם עדה, יעקב בוטון ומיגואל
טאראב.

בית הספר נפתח בחדש אוקטובר 1925 בארבע מאות ושמנים תלמיד לשמחת לב כל יהודי אלכסנדריה.

תכנית הלמודים של בית הספר הנקרא היום “ליסי יהודי” דומה
לתכנית הלמודים של הליסי הצרפתי בעירנו, בהוספת למודי העברית
וספרותה.

בליסי יש שני סניפים! האחד ב״רושדי" בעשר כתות, מהכתה העשירית עד השביעית הם למודי בית ספר עממי, ומהשביעית עד 1, 2, בית ספר תיכוני, העוברים את הבחינות בקונסוליה הצרפתית לקבל תעודות בגרות. מלבד שתי כתות של גן ילדים.

בסניף השני אשר בספורטין הוא רק בית ספר עממי, מהכתה העשירית עד הששית, ושתי כתות לגן ילדים.

בגמור התלמידים הכתה העליונה יכולים להתקבל באוניברסיתאות
בארופה, רבים מהם נוסעים לצרפת להשתלם; ובשנות המלחמה כשהנסיעה לארופה היתה
אי־אפשרית, נסעו אחדים לאוניברסיתה העברית בירושלם ולהטכניקום בחיפה, אך אי
ידיעת השפה העברית עמדה להם למכשול, אך היו רבים שהסתגלו לזה.

שפת הערבית מתחילה לתפש מקום חשוב בלמודים, וכמו כן השפה
האנגלית, העברית נלמדת ארבע שעות בשבוע בכתה, ההיסטוריה היהודית נלמדת
בצרפתית.

יש לציין כי מספר מכריע של התלמידים המצליחים בהשגת תעודת בגרות, – מגיע למספר מסוים מהמוסד הזה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42572