


	
	מכינות בעדות הגולה
	



הננו נותנים כאן סקירה קצרה מהיסודות הראשיים של התכנית
הזאת. בהתאם עם העובדא שעל כל מנהיג רוחני לדעת את שפת המקום שבו יכהן, ואת
תרבותו, ושהשפעת הרב על קהלתו תהיה מוגבלת אם אין לו שפה משותפת עם הצבור
או אם שפה זו לקויה היא בידו. תלמידי ביה״מ לרבנים יוכשרו כל אחד ואחד בארץ
שבה הוא עתיד לכהן. מועמדים אלה יעלו ארצה ותלמודם בידם, לרבות תעודת בגרות
מקומית שתתן להם הזכות להכנס לביהמ״ד לרבנים, אחרי בחינות כניסה בלמודים
העבריים עפ״י תכנית מסויימה.

תקופת הלמודים בביה״מ לרבנים היא של חמש שנים, שנה ראשונה בפרוזדור וארבע שנים במכון.

הפרוזדור יוקם באחת מנקודות הישוב הדתיות הרחק משאון קריה.
באוירה נעימה ומושכת יקדיש התלמיד המתחיל את שנתו הראשונה ללמוד התלמוד
ולהכשרה מעשית באותם המקצועות שעל כל רב להתמחות בהם: חזנות, שחיטה, סופרות
וכו׳.

תוקבע גם תכנית מקיפה לסיורים – סיור לחדש – כדי לאפשר
לתלמידים לתור את הארץ בשנת הלמודים הראשונה. הסיורים יערכו בכל ראש
חודש.

המכון. בארבע שנות הלמודים האחרונות, התלמידים ילמדו
בד בבד את למודי הקדש (מקרא, תלמוד, פוסקים וכו') במכון, ואת מדעי היהדות
האחרים (הסטוריה ספרות וכו') באוניברסיטה, בהתאם להוראות הנהלת ביה״מ
לרבנים.

ההכשרה בחנוך. הפקוח על למודי היהדות בבתי הספר
ולפעמים גם הוראת המקצועות האלה, מוטלים על הרב בכל אותן הקהילות שקשה להן
להבטיח את קיומו של מנהיגם הרוחני בכבוד, בלי תפקיד נוסף זה. כדי לאפשר לרב
למלא תפקיד חשוב זה באמון, רצוי שתלמידי ביה״מ לרבנים יקבלו את הכשרתם
החנוכית ב״המחלקה לחנוך" אשר באוניברסיטה או בביה״מ למורים המזרחי
בירושלים.

ביה״מ לרבנים והאוניברסיטה. רצוי שביה״מ לרבנים יוקם
על הר הצופים בקרבת האוניברסיטה, וזה לא רק מטעמים טכניים – סתם להקל על
התלמידים לעבור ממוסד למוסד בלי אבוד זמן – אלא גם מפאה חנוכית: טוב למוסד
תורני זה אשר יוכל לשמש בית ועד לסטודנטים החרדים מחוג “יבנה”, שיתנוסס
לתפארה בקרבת קרית הספר העומדת להבנות על הר הצופים. חלונות ביה״מ לרבנים
הפתוחים נגד האוניברסיטה עלולים להגביר את השפעת היהדות המסורתית בחוגים
האקדימאים ולקדש את השם ברבים.

מובן שאין זה מחייב טשטוש גבולים בין שני המוסדות. ביה״מ
לרבנים יהיה מוסד עומד ברשות עצמו, נתון באופן ישיר תחת פקוח ועדה דתית
מרכבת מבעלי תורה וחכמה ויראת שמים אשר ישגיחו על האוירה המסורתית של
הבית.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42575