


	
	בתי הכנסת
	



1

בתי הכנסת באלכסנדריה, בין אותם שהם רכוש הקהלה ובין אותם
שנבנו ע“י נדיבים פרטים, הם תחת השגחת ועד הקהלה. הגבאים והמשתדלים נמנים
על ידי חברי הועד, ועליהם למסור דין וחשבון בכל שנה מהכנסות והוצאות
ביהכ”נ. עודף ההכנסות נכנס בקופת הקהלה. משרות הגבאים הן משרות של כבוד,
בלי שום קבלת פרס.





בית־הכנסת “אליהו הנביא”

בפי ההמון “כנים אל
בלאד”. לפי המסורה נגלה פעם הנביא אליהו באגף צפוני מזרחי של הבית. נוסיף
כי בשנת התר“י (1850), בעת הבנותו, אחרי היותו חרב כששים שנה, נמנה האדון
יוסף חכים לגבאי בית הכנסת ושרת בו עד יום מותו בי”ג חשון התרמ“א, (1881),
אח”כ נמנו האדונים אלעזר מירס ושלמה בארדה לגבאים עד שנת תרס“ב (1902).
באותה שנה נמנה האדון פ’רג שמאע לגבאי, ובנו גבריאל שמאע למשתדל. ומשנת
תרס”ח (1908) שרת הגבאי יעקב אגיון עד יום מותו בדצמבר תרע"ד (1914), ומאז
נושא משרת גבאי האדון יוסף די פיג’וטו בי יחד עם המשתדל האדון גבריאל
שמאע.

ובשנים האחרונות נמנו: האדון אדוין גוהר גבאי, והאדונים אלי פוליטי יחזקאל פרחי ואדגר י' די פיג’וטו — משתדלים.

בשנת 1915 ועד הקהלה מצא לנחוץ להזמין את מר אלברט חמסי
הידוע בתור קומפוזיטור של המוסיקה היהודית ומדופלם מהאקדמיה הממלכתית
במילאנו, — כדי לסדר תכנית זמרה מזרחית מקומית בשביל בית הכנסת אליהו
הנביא.

כעת ישנה מקהלה של יותר משלשים קולות של נערים וגברים המשתתפים בה.

בשנת תרס"ד (1904) נבנה מחדש בשכלול נהדר לפי טעם בניני
בתי הכנסת בארופה. הבית נשען על עמודים גדולים של שיש, בו כאלף מקומות
לגברים מלבד “עזרת הנשים”. בכניסת הבית יש חצר גדולה ורחבת ידים.

בקיר המזרחי של ביהכ"נ נמצא לוח שיש למזכרת, ובו כתובים הדברים האלה:





מה טובו אהליך יעקב משכנותיך ישראל

מה נורא המקום הזה

זאת לזכרון על־בית הכנסת הקדוש הנקרא

ק“ק אליהו הנביא ז”ל

אשר הוא קדוש ולא נודע לנו זמן בנינו רק מצאנו

בס' המסעות של ר' עובדיה מברטנורא ז"ל

ממסעו לאיטליה לעיה“ק ירושלים ת”ו בש' 5247

עבר על דרך אלכסנדריה יע"א ובה דברו שמצא בה בית

כנסת קטן ורוב הקהל מתפללים בו כי הוא מיוחס

לאליהו הנביא ז"ל

ובשנת התק"נ 5550 אשר בא נפוליון פרימו נחרב בימיו

ובשנת התר"י 5610 השתדלו מע' הגבאים המפוארים

סי ראובן בוגנאה וסי' יוסף חכים והמשתדל סי'

יוסף סאקיס ג“ע וכל הק”ק אנשי העיר היו בעזרם

בהשגחת עט“ר מע' הרב ר' שלמה חזן ז”ל ובנו אותו

ונמנה גבאי סי' יוסף חכים והמשתדל סי' שלמה לאניאדו נ"ע

ובשנת התרמ“ז נלב”ע הגבאי הנז' וקרוב שנה לפטירתו

נמנה לגבאי סי' אלעזר מריס נ"ע והמשתדל סי' שלמה בארדה

הי“ו יה”ר שתהיה משכורתו שלמה באורך ימים ושנות חיים עד בוא

גואל ומשיח לישראל ונראה בבנין בית תפארתנו, יראו עינינו ויגל לבנו

במהרה בימינו אבי"ר

שנת צדיק כתמ“ר יפרח לפ”ק



2.jpg






כנסת “זראדיל”

נבנה ע“י משפחת זראדיל מספרד
בשנת ה' אלפים קמ”א 1381, ובשנת תרמ“א 1881 כחמש מאות שנה אח”כ, החלו
קירותיו להתמוטט ונבנה מחדש בהוצאות הקהלה. בקיר ביה"כ העתיק מצאו לוח אבן
חקוק עליו שם מיסדו והשנה, אך מרוב השנים התקלקל קצת הכתב:

אני יהודה בר שאול ספר[די] בן יצחק תנצב"ה קניתי ובניתי…

לכפרת נפשי ונפש אבותי בשנת אלף ושלש מאות ואחד עשר לחרבן.

אלה העמודים והמשקוף היו בפתח ההיכל… של ביהכ"נ הא'

ויירא ויאמר מה נורא המקום הזה אין זה כי אם בית אלהים וזה שער השמים

ואת הפתח והשער ה' עליהם לזכרון…





בביהכ“נ הנז' נמצאים שני כתבי יד קדמונים. בהם כתובים על
קלף כל התנ”ך באותיות אשוריות עם נקודותיו וטעמיו בכתב נהדר. בשולי הדפים
של הספר הראשון כתובים המסורה הגדולה והקטנה של בן אשר ובן נפתלי באותיות
יפות זעירות מאד, שאפשר לקראן רק ע“י זכוכית מגדלת, וכל זה כתוב בשלובים
ובציורים יפים ונהדרים, מלאכה אומנותית. בדף האחרון של הספר רשום שם הכותב:
דוד הכהן דידיע קטינא בשנת ה' אלפים קכ”א (1361). הספר השני הוא בפורמט
יותר רחב, בארבעת הדפים הראשונים כתובות המסורות של בן אשר ובן נפתלי
וההבדל ביניהן. שני כתבי יד האלה הנקראים “קדמונים”, גנוזים בקדושה בתוך
ארונות מיוחדים משני צדי היכל הקדש ומעוטפים במכסות משי. ופעם בשנה, ביום
שמחת תורה, מוציאים אותם ומקיפים עמהם בבית הכנסת יחד עם ספרי
התורה.

ביהכ"נ הנז' נמצא בסמת “עמרם” בתוך רחוב “מידאן”, בטבורו של מרכז שכונת היהודים.

יש לציון: הרחוב הזה נקרא “רחוב עמרם”, על שם הרב נתן עמרם שגר ברחוב הזה.

הגבאים בתקופת הנוכחית היו: האדונים יצחק אסמעלון, בנו
מתתיה אסמעלון, אחיו יעקב אסמעלון, ברוך לניאדו, רחמים סאקס, יהודה מזרחי,
יעקב משה הכהן. משתדלים: בנימין א. פיניאס, סלבטור ק. קארולה.

ג) בית כנסת “עווז” לא נודע בדיוק שם מיסדו וזמן
בנינו, אך כנראה הוא קדמון מאוד. בשנת התקמ“ג (1783) בנו אותו מחדש. גם
בביהכ”נ הזה יש שני תנכים קדמונים כתובים על קלף. בבית אשר בו ביהכ“נ יש
שתי קומות, ששמש לדירה להרב משה פארדו ז”ל רב ראשי של הקהלה בשנות התרי“ז —
התרכ”ג (1857־1863) ובית דינו. בקומה התחתונה נמצא תנור של הקהלה לאפית
מצות לפסח.

ד) בית כנסת “מנשה” נוסד ונבנה ע“י הברון יעקב די מנשה בשנת תרל”ג (1873) מכיסו הפרטי. הכנסות ביהכ"נ נועדו ליסוד בית ספר.

בביהכ"נ הועמד לוח שיש למזכרת ובו כתוב:

אין זה אם בית אלהים

אשר נדבה רוחו של המנוח

בארון יעקב לוי די מנשה

לבנותו מכיסו ליסדו ולהעמידו, והיתה

חנוכתו בשנת התרל“ג לפ”ג

השאיר אחריו ברכה לזכר עולם יחיה צדיק

על ידי צדקות מפעליו לתורה ולעבודה

ולגמילות חסדים הן הן גבורותיו הן הן

צדקותיו יעקב לא מת נאמר בו אסיפה

נאסף הצדיק והיתה מנוחתו כבוד

ביום י“ב לחדש כסלו שנת התרס”ג

תהיה נשמתו צרורה בצרור החיים

וזכרו יבורך לדור דורים אמן.





נשיא הכבוד של בית הכנסת הוא תמיד הזקן במשפחת הברון די
מנשה. מיסד הבית הברון יעקב די מנשה היה הנשיא הראשון. אחריו היו: בכור די
מנשה, ז’אק די מנשה, והברון פ’ליקס די מנשה, ז’ורז די מנשה.

הגבאים היו: האדון יעקב טילקי, ואחריו אחיו יוסף טילקי,
האדון יוסף יצחק אבולעפיה, — נמנה בשנת התרע"ב (1912). בימיו נעשו שנויים
בבית הכנסת הרחיבו את הבית ושכללו אותו. בימינו: המשתדל מר נתן
סוסן.

בשנים האחרונות הוציא הברון ז’רז' די מנשה כאלפים לירות לשכלול בית הכנסת הנז'.

הרחוב אשר בו בית הכנסת נקרא: רחוב “טמפל מנשה”

גם במוחרם ביי יש רחוב גדול הנקראה “רחוב מנשה”.





בית כנסת גרין

במוחרם ביי. הנדיב אברהם גרין בנה אותו בשנת תרס“א 1911,
ע”פ התנאים בינו ובין ראשי הקהלה הוסכם כי מהכנסות ביהכ“נ אחרי כל ההוצאות,
35 למאה יהיה לקהלה האלכסנדרונית, 65% הנשארים יופקדו בבנק עד שיגיע הסכום
לששת אלפים לירות מצריות, קרן בנין הבית. וכאשר יסולק הסכום הנ”ל (שישאר
לקרן קימת לבדק הבית) אז תחולקנה ההכנסות באופן זה: 25% בשביל הקהלה 10%
לבית החולים, 30% לבית הספר תלמוד תורה 15% ל“עזרת אחים”.

וביום ערב ר“ה התרס”ב נחנך הבית.

בשנים האחרונות: היו מר רוברט רולו ואלפרד טילקי — גבאים, ומשתדל יוסף דורה.

הגבאים ששרתו בקדש עד היום הם: נסים חאג’יז, אברהם סלאמה, רבנו אלגאזי, שלום גואיטע, אדלוף ארג’י ואלי פוליטי.





בית כנסת ששון בקלימונופולי (רמלה)

המנוח יעקב ששון חשב מזמן רב לבנות בית כנסת על הוצאותיו עפ“י עצתו של הרה”ג אליהו חזן ז"ל.

אחרי מותו רצתה אשתו לעשות את רצון בעלה המנוח. מנתה את
הרב הראשי ר' רפאל די לה פרגולה וסגנו הרה"ג אברהם אביכזיר ומר שלמה בארדה
להטפל בדבר בנין בית הכנסת. בראות אלה האחרונים כי הסכום אשר הוקדש לתכלית
זו לא יספיק לבנין בית כנסת מפואר, החליטו האדונים: מ' רודריגס, שלמה
בארדה, ויטה שלום קסטרו, משה יעקב בוטון ואברמינו רוסאנו, לאסוף איזה סכום
אשר לפי השערתם יספיק להוצאות שליש הבנין, ושני השלישים הנותרים הקדישה
הגברת ששון.

— יש לציין את נדבתו של מר אלדרסון במאתים לירות מצריות. שם הרחוב נקראי “טמפל ששון”. והבית נבנה ונחנך בשנת 1910.

מר אלברט עזרן, גבאי ובא־כח הקהלה.





בית כנסת שערי תפלה

נבנה ע’י המשתדלים עזרא יעקב ענזרות והאחים אברהם ורוד שרביט.

ראשית כל נדבו מכיסם הפרטי סכום הגון ויחלו לאסיף נדבות עד
שהגיע לסכום אלף ומאתים לירות, ומבלי לחכות עד שיאסף כל הסכום הדרוש
לבנינו, קנו מגרש אדמה, לוו כסף ונגשו לעבודה. הבית נבנה בתכלית ההדור,
ובשנת 1922 התרפ“ב חנכו אותו, הבנין עלה לארבעת אלפים וחמש מאות לי”מ. החוב
סולק ע"י עודף ההכנסות שנה שנה אחרי נכוי כל ההוצאות.

האדונים אברהם ודוד שרביט הם גבאי בית הכנסת עד היום.





בית כנסת רב חזן

הודות ליזמתו של מר יעקב בובלי, אחד מתלמידי הסימינר
מיסודו של הרב הראשי רבנו אליהו חזן ז“ל בשנת התרס”ו — הוקם בית כנסת יפה
ומשוכלל בספורטין לזכר הרב המנוח בשם בית כנסת “רב חזן”, כי שני בתי הכנסת
ברמלה, האחד בשם “שערי תפלה” — בקמפ סיזאר והשני “כנסת ששון” בקלימונופולי
— לא הספיקו בשביל האוכלוסיה היהודית ברמלה ההולכת ומתרחבת. וע“י השתדלותו
של מר יעקב בובלי וחבריו, נדב מר אברהם שם טוב ברצילון שטח אדמה רחב ידים
בספורטין לזכר הוריו לשם בנין בית תפלה. וביום ל”ג לעומר בשנת תרצ"ו הונחה
אבן הפנה בחגיגות רבה שהשתתפו כל נכבדי הקהלה, וכך הובעה הערצתם להאדם
הגדול רבנו אליהו חזן המנוח ששרת בה בתור רב ראשי במשך עשרים שנה.

חברי הועד היו: הרב הראשי ר' דוד פראטו, מרקו ניגרין, ז’אק נגאר ודוד חזן עו"ד (בנו של הרה"ג המנוח).

נאספו נדבות בשביל הבנין ונבנה ע"י האדריכל מר ליאון ברצילון, בית כנסת זה הוא אחד המפוארים שבקהלה.

מר יעקב בובלי — גבאי, ומר מוריס אברהם בן זקן — משתדל.

ישנם עוד בתי תפלה שונים:

שנים לאחינו האשכנזים, גבאים: דר' שליזינגר, ומשה יקובר.
“בית כנסת סמוחה”, גבאי: יוסף סמוכה, משתדל: בנימין סערי. “בית כנסת תפלה
לתושבי קורפו”, גבאי: משה ר' מתתיה. בית כנסת “גמילות חסדים”. “בית תפלה
שערי צדק”. “בית תפלה להאספניולים”. “בית תפלה באבו־קיר” ועוד.










שני הפרקים: א) בתי הכנסת. ב) מוסדות החנוך של  הקהלה. פרסמתי בה Illustration Juive אלכסנדריה  1929.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42090