


	
	בבתי הספר של הקהלה
	



ביום רביעי שבוע זה בא הקונסול הצרפתי בעירנו לבקר את בתי
הספר של הקהלה. בשער בית הספר נתקבל בכבוד ע“י ראשי הקהלה ונכבדיה. הקונסול
התענין בשטת הלמודים, עבר על הרבה כתות בגן הילדים, ביה”ס לבנות וביה"ס
לבנים, ויהי שבע רצון מתוצאותיהן המוצלחות. נוכח בעת סעודת הצהרים של שני
אלפים תלמידים, הודה לחברי ועד בתי הספר ולמנהלים על החזיקם מכון חנוכי
מועיל כזה לכבוד ולתפארת היהדות. באחרונה מסר להאדון א' עזרן, מנהל בית
הספר לבנים, את אות הכבוד “קצין ההשכלה הצבורית” שנשלח לו מפריז לאות הוקרה
על פעולותיו בשדה לטובת הפצת השפה הצרפתית. (עוד בספטמבר 1920 קבל את
אות הכבוד קצין האקדמיה הצרפתית).

בהסגר בתי הספר של האליאנס בעירנו, ועד בתי הספר לקהלה מנה
את מר אלברט עזרן שהיה מנהל עוזר בביה"ס האליאנס, למנהל ראשי בבית הספר
לבנים, ואנו הלאומיים קבלנו אז את הידיעה הזאת בשביעת רצון גמורה.

ובהזדמנות זו, עלי לאמר, מנקודת מבט עברי לאומי, מלים
אחדות בשבחו של המנהל האדון א' עזרן, על עבודתו והשפעתו גם ביחס להפצת
העברית ותרבותה בבית הספר שתחת הנהלתו במשך חמש עשרה שנה. בתור יליד א“י,
תלמיד ביה”ס העברי ביפו, אשר ספג אל תוכו, יחד עם למוד השפה העברית, גם חבת
העם והארץ, טבעי היה כי עוד משעה הראשונה בהמנותו למנהל בית ספר של הקהלה,
ישתדל בכל כח השפעתו להביא שנויים לטובה בנוגע ללמודי שפתנו וספרותנו,
וביחוד בחדירת הרוח העברי והלאומיות בכתלי בית הספר; וצריך להודות כי
את תפקידו זה הוא ממלא בחבה ובהערצה. — אינני אומר בהתלהבות, כי אין
האדון עזרן מסוגל להיות נלהב מטבעו, — וזה השפיע במדה רבה על
המורים העברים העובדים במחיצתו לעבוד בכל מאמציהם להגיע אל המטרה הרצויה. —
מובן עד כמה שהשעות הקבועות לעברית מרשות להם — חברי ועד בתי הספר לקהלה
מתחשבים תמיד אתו ויודעים להעריך את דעותיו.

והננו משתתפים יחד עם כל מעריציו ומכבדיו ומאחלים לו הצלחה במפעליו על שדה החנוך.

– אור ליום שלישי, בשעת תשע וחצי קרא מר ר. קצנלסון באולם ההסתדרות הציונית הרצאה על הנושא: “המפעל הרפואי של ההסתדרות
הציונית בא”י — “הדסה”.

הנשיא פ’ליקס גרין הציג אותו לפני הקהל, וידבר דברים אחדים
בשבחה של ההסתדרות. מר קצנלסון דבר צרפתית צחה, ויתאר בפרוטרוט את כל
מקצועות הטפול שהאחיות מטפלות באמות ובילדים, בתלמידי בתי הספר וכו'.
והודות לעבודה המצוינה הופחתה הרבה התמותה בארץ. המרצה בסס את דבריו, על
ספירות מיום שהחלה הדסה את עבודתה עד היום, וידבר על השרות הרפואית הניתנת
גם לערבים ילידי הארץ בערים ובכפרים, מה שמועיל לשפר את היחסים בין היהודים
והערבים. הוא דבר גם על הארוחות הניתנית לילדי בתי הספר ואת חשיבותן החנוכי
והבריאותי. ולבסוף הראה לקהל בפנס קסם תמונות מכל העבודות השונות של
ההסתדרות וטפול האחיות בכל מקצועות המחלות.

ההרצאה ענינה ביותר את הקהל.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40633