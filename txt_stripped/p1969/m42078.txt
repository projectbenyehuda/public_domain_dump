


	
	ראשית התישבות היהודים באלכסנדריה בתקופה הנוכחית
	



מתוך מאמרי בה (Alexandrie 1928־1929) Illustration Juive,





עד כמאתים שנה אחרי מות הרב דוד בן זמרא (הרדב"ז) ממגורשי
ספרד שישב על כסא הרבנות במצרים עד שנת ת“ל (1670), — אין לנו כל ידיעות
חשובות בקשר לישוב היהודים בעיר זו. עפ”י איזה כתבי יד נושנים נודע כי בשנת
1750־1755 היה ישוב יהודי קטן באלכסנדריה שהתרכז בבקתות ואוהלים ברחוב
הציידים. (רחוב זה נקרא עד היום “סוק אל סמק” מפני שרוב יושביו היו עוסקים
בציד דגים). מספר היהודים התרבה אחרי כן ע“י איזו משפחות שבאו מרוזט
ומדומייט כפרים הסמוכים באלכסנדריה ויתישבו בה, אך מצבם לא היה מבוסס. בעת
ההיא שמש במשרת רב ראשי ומנהיג הקהלה הרב אליהו ישראל, משנת התקל”ג 1773עד
התקנ“ג 1793, ואתו יחד היה המו”צ הרב יהונתן גאלאנטי.

מרעידת אדמה חזקה שהיתה במצרים שנים אחדות אחרי כן, סבלו
היהודים באלכסנדריה במדה מרובה, וכמעט כל בתיהם נהרסו, היו גם אסונות באדם,
רק בית הכנסת “אליהו הנביא” נשאר על עמדו ולא נזוק, ויהיה לנס. אפס מה שלא
עשתה רעידת האדמה, עשו זאת אנשי חיל הקיסר נפוליון הראשון בשנת 1790,
שהשלימו את חרבנה של הקהלה.

בכבוש נפוליון את אלכסנדריה הטיל מסים כבדים על אוכלוסי
העיר, וחלקם של היהודים לבדם עלה לחמשים אלף טלרי — סכום עצום בימים ההם —
לבקשת היהודים כי הקהלה עניה ואין ביכולתה לשלם מה שהוטל עליה, ענה להם
הקיסר: אם הסכום הנדרש לא יסולק תיכף ומיד, אצוה להרוס את בית הכנסת, ואמנם
אחרי ימים אחדים ירו אנשים חיל בונפארט בתותחיהם על בית הכנסת אליהו הנביא
ויעשוהו לערמת אבנים. נפוליון הצטדק לפני העולם על מעשהו זה, בתואנה כי בית
הכנסת הנמצא בין המבצר “קום אל דיק” ובין הים, הפריע את אנשי צבאו להשתמש
בירית תותחיהם אל תוך העיר.

במשך שנים רבות היו יהודי אלכסנדריה באים לסייר את המקום
הקדוש הזה, ביחוד בימי ראש חדש, להתפלל על חרבותיו; הם היו אנוסים לסור שם
בכנופיות מפני סכנת דרכים, כי היה המקום אז רחוק מישוב העיר והיה למקלט
שודדים וגנבים שרבו בימים ההם, וכך נשאר המקום חרב ושמם שנים רבות.

בשנת תקס"ב 1802 נמנה לרב ראשי הרב ידידיה־ישראל בנו של
הרב אליהו ישראל, הוא היה מפורסם בבקיאותו בתלמוד ופוסקים, וביחוד הצטין
בחסידותו. משפחת — “ישראל” שרתה הקהלה האלכסנדרונית כששים שנה, זה האחרון
ידידיה ישראל לא השאיר אחריו זרע של קימא. הקהלה יסדה בית מדרש לזכרונו בשם
“מדרש ידידיה” אשר התקיים עד שנת 1915.

מותו של הרב ידידיה ישראל גרם אחריו סכסוכים רציניים
בקהלה, יחידי הקהלה נחלקו לשתי כתות: האחת בחרה בהרב שלמה חזן והשניה בהרב
נתן עמרם, ואחרי ריב מפלגות שארך חדשים אחדים התפשרו שמשרד רב ראשי תנתן
להרב שלמה חזן, והרב נתן עמרם יהיה המפקח על בתי החנוך וענינים הדתיים של
הקהלה.

בשנת התקצ"ב עלה על כסא הרבנות הראשית הרב שלמה חזן. הוא
היה מפורסם בידיעותיו הרחבות בתלמוד ופוסקים ומצויין בתכונותיו הטובות
ובאהבתו הגדולה לעמו ותורתו, מסור אל טובת הכלל בלי כל רדיפה אחרי כבוד
מדומה. הוא העמיד תלמידים רבים ולמד אותם את “החזנות” שהצטין בה בקולו
הערב.

בימים ההם היו הרבנים הראשיים בקהלות הקדם בארצות המזרח,
השליטים היחידים בכל עניני הקהלה בענינים חמריים כמו רוחניים; הם היו
המוציאים והמביאים, וכל הכנסות העדה והוצאותיה היו מתנהלים על פיהם.

בימיו האחרונים של הרב שלמה חזן (בשנת 1841) נוסד הועד
הראשון להנהלת הקהלה ע"י שבעה אנשים נבחרים. ומשרתו של הרב הראשי היתה
מהיום ההוא והלאה מוגבלת רק לענינים רוחניים כגון: קידושין, גיטין, איסור
והתר וכו'.

בשנת התקצ"ג (1833) חלה מוחמד עלי מושל מצרים והרופאים
יעצו לו לבנות לו ארמון ולשבתו באלכסנדריה על שפת הים. יום אחד בעברו ברחוב
ראה את חורבות בית הכנסת “אליהו הנביא” ורצה לדעת מה קרה. אחרי ימים אחדים
נפגש עם האדונים אברהם סלאמה, א. טילקי, ופ. סקנדרוני בגן ג’יברא, וישאל
אותם הפחה: ההנכם עניים ולא תוכלו לבנות את בית הכנסת שלכם? הם ענו לו: כן,
הוד מעלתו! נוכל לבנותו בעזרתך.

האדונים הנזכרים ספרו את דברי הפחה לכבוד הרב הראשי רבי
שלמה חזן ויבקשו ממנו להשתדל בבנין בית הכנסת מבלי הצטרך לעזרת הממשלה. אז
חלק הרב את בני קהלתו לארבע משמרות, ועל כל יחיד הטיל לעבוד חנם בבנין הבית
במשך שבוע אחד. העבודה החלה בקדחנות רבה, אך בסקלם בתוך החרבות מצאו מעט
אבנים שהספיקו להקים רק את הכתל הראשי והוכרחו להפסיק את העבודה מחוסר
אבנים.

אז נקראו כל נכבדי הקהלה לאספה גדולה כדי להחליט מה לעשות.
באספה זו היו נוכחים בני משפחות: איזמעילום, סוארס, סופינו, בארדה,
לאניאדו, בן ארויו, פיחא, סאקס, בוטון, אבוגנאח, ברון לוי, ואלנסין ועוד.
ויחליטו להשתמש בכל האמצעים להמשיך את הבנין. והעבודה החלה שוב בשנת הת“ר
(1840) אך גם הפעם לדאבונם הרב, למרות רצונם ומרצם הוכרחו שוב להשבית את
הבנין מחוסר אמצעיים חמריים. גם עזרו לזה סכסוכים אישיים שפרצו בין חברי
הקהלה בגלל תשלומי ה”עריכה" (מס הקהלה) והיאוש הלך וגבר.

(שנת הת“ר (1840) ידועה בהסטוריה היהודית לשנת “עלילת הדם
בדמשק”. אין פה המקום לספר את פרטי העלילה שהרעישה בזמנו את כל היהדות
העולמית; ושהודות לאנשים רמי המעלה שהגיעו לאלכסנדריה בתור מלאכות יהודית
מארופא שהיתה מורכבת מסיר משה מונטפיורי בא־כוח היהודים באנגליה, ומהעו”ד
אדולף כרמיה ושלמה מונק באי־כח היהדות בצרפת שהצליחו במשלחתם לפני מוחמד
עלי מושל מצרים להוציא לחפשי את כל היהודים הנאשמים באשמת הרצח.)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42078