


	
	המשורר אדמונד פ'לג באלכסנדריה
	



הסופר והמשורר היהודי הצרפתי הנודע אדמונד פ’לג הגיע לחוף
עירנו ביום השבת העבר, ועפ“י הסכמה שהיתה בין הרב הראשי ר' דוד פראטו ובינו
לפני צאתו מפריז, הואיל המשורר להרצות לבני ה”ישיבה" תיכף למחרת יום בואו,
יום הראשון, על הנושא: “ישראל והשלום”.

ומשום שאולמי ה“ישיבה” לא יכילו את כל הקהל התאב לשמוע את
הסופר הגדול, ומפני שרצו גם שהרצאתו של איש מפורסם כזה, לא תהיה מצומצמת
בתוך ארבע אמות שלנו — בקש הרב הראשי מהאדון פ’ור מנהל המדרשה הצרפתית
שהרצאת המשורר תנתן באולם המדרשה בשטבי. האדון פ’ור הסכים לזה ברצון.
וביום א' בשעה אחת עשרה, נתמלא האולם הגדול. יותר מחמש מאות יהודים ולא
יהודים מחשובי העיר — היו נוכחים.

אחרי שהרב הגדול הציג את המרצה לפני הנאספים בדברי הערכה
על אישיותו, דבר האדון פ’לג על ערך “פרסום היהדות” בזמננו בתוך הספרות
הכללית. הוא מוצא בזה נצחון חדש להפצת הרוח היהודי בעולם.

תפקידו של העם היהודי לא יהא שלם אלא באותו היום שיסודות
היהדות יחדרו לתוך ההכרה הכללית. והיסוד הזה הוא השלום אשר כ"כ התגלם
והתגשם במסורת היהדות, עד כי היתה תכונתו ורוחו של עם ישראל.

והשלום, אומר המרצה, לא דיו שיהיה רק להלכה בלבד אלא צריך
להגשימו בפעל. לב כל יהודי צריך שיתפלץ מהתוצאות המחרידות של המלחמה. עליו
להתנגד לזה בכל כח השפעתו; תמיד ישוה לנגד עיניו את אותה התעודה של החוזה
הגדול ישעיה בנבאו על השלום באחרית הימים.

ואת התפקיד הקשה הזה, אומר האדון אדמונד פ’לג, יוכל למלא
העם היהודי. פזורו בין הגויים יצר לו מצב שאין דומה לו בהיסתוריה; וכנראה
שיד ההשגחה בזה. ושעם ישראל נוצר בשביל הפצת רעיון השלום בעולם.

הרעיון הזה נולד בארץ ישראל, וכעת יהיה שוב מרכזו שם באותה ארץ הנביאים.

האדון פ’לג מוצא שמהיום שבו התחיל היהודי לשוב לביתו
הלאומי, התגלם רעיון השלום העולמי והתפשט בחבר הלאומים, ומועצת שליחי
הממשלות בג’יניבה אינה אלא צלמו של העם היהודי וסמלו.

אם העמים: אנגליה צרפת איטליה וגרמניה וכו' יהיו חדורים
ברעיונות השלום וביחסים הדדיים כמו יהודי הארצות הנזכרות, אז נוכל להיות
בטוחים שהשלום העולמי ינצח וישלוט בכל העולם.

ההרצאה לוותה במחיאות כפים רועשות.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40632