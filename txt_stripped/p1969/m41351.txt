


	
	יוסף די פיג׳וטו ביי
	



הסנטור היהודי היחידי במצרים

עוד לפני שנה, יצרה ממשלת מצרים מחלקה חדשה בוזרה בשם
“המועצה הכלכלית” שבה לקחו חלק, מלבד חמשת חברי הוזרה, עוד ששה־עשר חברים
אשר נמנו עפ"י פקודת הוד מלכותו, וביניהם היו שלשה יהודים והם: יוסף די
פיג׳וטו ביי, אברהם עדה מאלכסנדריה והרופא ד״ר י. לוי מקהיר.

ביום שני העבר הגיעתנו הבשורה הטובה, כי בין שמנה וארבעים
הסנטורים אשר נמנו ע״י הוד מלכותו בסנט המצרי, ישנו גם כן בן עמנו הא׳ די
פיג׳וטו ביי, והוא הסנטור היהודי היחידי במצרים.

אין לתאר את גדל השמחה אשר שררה בקרב כל בני קהלתנו!…
מכל צד נשלחו לו ברכות, אחולים ומברקי ברכה לברכו על המשרה החשובה והנכבדה
הזאת; כי מי מבני הקהלה איננו מכבד ומעריץ אותו ואת עבודותיו הצבוריות של
אדם־המעלה הזה בכל עניני הקהלה היהודית האלכסנדרונית!

קשה מאד יהיה לנו לתת הערכה מפורטת מכל עבודותיו הצבוריות
של האדון די פיג׳וטו ביי, ולתאר את פעולותיו בכל מפעלי החסד של הקהילה
היהודית בעירנו, מפעלים לאומיים וכלליים! אין לך מוסד או מפעל קטן או גדול
שאין ידו של די פיג׳וטו שם להנהיג בעצותיו המחוכמות, ועינו הפקוחה והחדה
פועלת שם להשגיח ולסדר.

גולי ארץ ישראל בימי המלחמה העולמית זוכרים בטח את עבודתו הפעילית של מר פיג׳וטו לטובתם.

בשנים הראשונות שאחרי המלחמה תמך הא׳ פיג׳וטו ביי הרבה
ב״ועד העליה" פה בענין הקלת המעבר להחלוצים דרך אלכסנדריה לארץ
ישראל.

אך המפעל היותר חביב עליו, מכל ענפי העבודה השונים של
הקהלה ואשר עליו מתמסר בכל גופו – הוא בודאי מקצוע החנוך, בתי הספר. זאת
אומרת: הרמת מצבן הרוחני של השדרות הבינוניות של היהדות האלכסנדרונית ע״י
החנוך הניתן לילדינו. במקצוע הזה מלא כר נרחב לשאיפתנו האחת, והיא – להעלות
את בתי הספר העברים הנתונים תחת נשיאותו, לאותה המדרגה אשר קהלתנו תוכל
להתפאר בהם. לחנוך מקדיש מר פיג׳וטו את רוב עתותיו, מקריב את זמנו וגם כספו לטובת התפתחותו. אין לך יום, ולעתים גם
פעמים ביום, שמר פיג׳וטו לא ילך לבקר את בתי הספר, החל ממכון התפירה, גן
הילדים, ביה״ס לבנות, עד ביה״ס לילדים בדיוטה העליונה. וכל פרט היותר קטן
מענין אותו; עליו לדעת אם החלב הניתן לילדים כארוחת הבקר, הוא מזוקק ונקי,
אם האכל בצהרים הוא טעים ומבריא, אם התלמידים באים להתפלל שחרית, וכו'
וכו', ובבקר בשעה שבע כבר אתה מוצא אותו בשער בית הספר, להשגיח אם הכל נעשה
כשורה.

בהשתדלותו של הא׳ די פיג׳וטו ביי עם חבריו בועד בתי הספר,
נאספו לפני כארבע שנים נדבות מיהודי עירנו עשרים אלף לירה מצריות כדי ליסד
קרן קימת להחזקת בתי החנוך של הקהלה והנן מופקדות כיום בשטרות ערוך בבנק
הלאומי, ופרותיהן מוקדשים להחזקת בתי הספר.

האדון יוסף די פיג׳וטו ביי הוא אדם מעשי, עסקן ופעיל חרוץ,
המזניח את עסקיו הפרטים כדי לעסוק ולעזור, לא רק בענינים הכללים של הקהלה,
אלא גם לטובתם של יחידים פרטים: והוא מוכן להקדיש את שרותו בכל עת ובכל
שעה; אישיותו החביבה, דבורו הנעים, מושך אותך בעל כרחך לאהבה וגם ליראה
אותו – יראת הכבוד והערצה.

וכאדם מומחה בעסקים ובעל נסיונות בעולם המסחר, הוא מנהל ומנהיג בנקים ובתי מסחר גדולים, והוא גם נשיא “לשכת המסחר המצרית”.

האדון יוסף די פיג׳וטו הוא נשיא לשכת “בני ברית” זה רבות
בשנים, נשיאועד בתי הספר להעדה, סגן נשיא של ועד העדה, סגן נשיא של “פרו
פלשתינה”, גבאי ביהכנ״ס “אליהו הנביא” ועוד ועוד.

ובצדק תוכל עדת היהודים באלכסנדריה להתגאות ולהתפאר בבנה היקר הזה!

ירבו כמוהו בישראל!










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41351