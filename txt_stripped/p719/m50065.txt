


	
	אמליה דיטריך: פרשת חייה
	



חלק ראשון





ציור א.png


א הרי כאן נצח

בעיר זבגלהן הקטנה היושבת בהרי
זכסן ישבו בשנת 1823 ארבעה אנשים בחדר דל
והיו משחקים בקלפים לאורה של מנורת שמן בעלת
כן גבוה העשויה בדיל.

“גוטליב”, קראו אל איש אחד ארך וצנום, “גוטליב, הגיע תורך!”

אכן האיש הנקרא בשם לא השגיח
במשחקו, אלא מכון היה את-ראשו כלפי החלון
מתוך קשב רב וכלו מאזין לקול פסיעה נחפזה
העולה מן המרצפת המלאה לה גבשושיות. בין כך
נפתחה הדלת.

אשה גוצה ובעלת בשר הופיעה, ועד
שלא הספיקה העין להסתכל כל-צרכה בפניה
העגלים וסמוקי הלחיים, קלסתר פנים של תינוק,
המקפים תלתלים לבנים כשלג במדה מפליאה,
קרבה מתוך תקיפות אל השלחן. פנס גדול של רפת
נתון בידה ועל זרועה נשאה עולל, תינקת פעוטה
סמוקת לחיים, שהיתה מביטה סביבה בעיניה
הגדולות והכחלות במבט של פקחות ותמיה.

האשה הניחה את הפנס על גבי הקרקע והזיזה את
המנורה שעל גבי השלחן הצדה, הושיבה בזהירות
את התינקת באמצע ואמרה בתקף, אבל לא בלי פנים
מסבירות: “כך, הרי כאן נצח לפניכם.”

מארע קטן זה נתרחש במהירות יתרה כל
כך עד שישבו עדין האנשים נבוכים ומחרישים
בשעה ששוב נשמע מבחוץ קול נקישת סנדלי
העור.

התינקת נסתכלה בפני האנשים בזה
אחר זה ופניה נשתרבבו לשם בכיה. הרכין עצמו
האיש הצנום מתוך סמני חבה של מבוכה אל התינקת
הפעוטה ודבר אליה בפנים מאירות, כשהוא לוחץ את
פניה הורדיים אל חלצתו המרקמת הגסה
והחומה.

“כך, כך, מלכן”, שדל אותה בדברים,
“אך בל תבכי, הרי אין את יראה! באי נלכה אל
אמא, אמא תשכיבך בעריסה!”

“עריסה – אמא!” ציצה התינקת והניחה
את זרועותיה הסגלגלות מסביב לצוארו הרזה של
אביה. גוטליב נטל את התינקת ואת הפנס ועזב את
החדר מתוך תנועת ראש קלה.

“מה טיבה של מרשעת זו, שהיא מקלקלת
לנו כאן את המשחק. היתכן! הרי באמת עומדת היא
ומושיבה את המזיק הקטן בין הקלפים!”

האיש שהשמיע דברים אלו היה הספר,
או כדרך שהיו מכנים אותו בני העיר התחתונה,
ה“קלב1”

. מצוי היה בעירה אך זה ימים אחדים. אכן
מדתו להחזיק את עצמו למנמס ולפקח מבני
סביבתו נכרת היתה מתוך חזותו החיצונית; לא היה
לבוש חלצה מרקמת של צמר כדרך שאר הבריות,
אלא עוטה הוא מעיל ארך מעשה ארג שעינו כעין
הקפה החום; אבל גם דרכו לנהוג סלסול בעצמו
ולהתהדר לפני הבריות מראה היה, כמה נעלה
ומרומם היה בעיני עצמו לגבי בני זבגלהן.

אכן עוד קדם שמצאו בני החבריא
תשובה בפיהם על הערתו של הספר, זע על יד תנור
הרעפים הגדול מסך הבד המגון, שלפי מנהג
הזכסים הנהוג בימים ההם אצל בני דלת העם
משמש היה מחיצה בין מדור המשק ובין חדר המעון,
והיה מכנה בפיהם תפתה. אשה נגלתה ובאה, עברה
וישבה על הכסא שנתפנה. פכרה ידיה על חזה
ופתחה ואמרה בלשונם של הזכסים: “המתן נא עד
שתהא מכיר את הבריות תחלה! מרשעת היא קורדל
הסנדקית? לא! אין אני מניחה לטפל עליה דבר זה.
הרי האשה הטובה בכל העיר התחתונה כלה ראו
עיניך הערב. אמת, שכרות, משחק קלפים, עצלות,
לשון הרע אין קורדל סובלת, אבל כלום אמרה לך
דבור של גנאי? אני לא שמעתי כלום, והרי אף אני
הייתי כאן. קורדל זו מה היא! תקיפה – הן! אבל אין היא
גסה בטיבה, אינה באה בדברי זלזול. שרויה היתה
בכעס על שום שגוטליב יושב ועוסק במשחק; אבל
הריהי בעלת נמוס! ממנה רשאים אנו ללמד
כלנו!”

הספר מתנצל ואומר: הוא שזר הנהו לא
היה יכל לדעת את הדבר, אבל בחפץ לב מוכן הוא
ומזמן לקבל לקח טוב, הרי אך יפה ונעים הוא לו
הדבר אם ימצא שכנים טובים, אדרבה מוטב שתוסיף
לספר עליה על קורדל, אשה זו שתכף לכניסתה
עוררה תשומת לבו בשערותיה הלבנות, הרי עדין
אינה זקנה כל כך.

“הנה”, אמרה האשה, "הרבה יש לספר על
קורדל. גוטליב הרי טרח והביא אותה משרמה,
ששמשה שם שנים רבות מבשלת בבית הכהן.
הרבה למדה מבית הכהן, הפתגמים הרבים וחרוזי
ספר הזמירות. הו כמה יודעת היא להוציא מלין
מפיה, עד שאחד משלנו עומד בטל ומבטל
כנגדה. אף ממנה, מאת הכהנת, למדה מעשה בשול
הסמים והאספלנים. מה רבים הם הדברים שהיא
יודעת. הריהי יודעת כמותך ממש להרכיב
קרני-אמן ולהניח עלוקות. כשאדם חולה ונופל
למשכב והיא מביאה לו מרק היפה לחולים, הריהו
שומע מפיה דרך אגב גם פתגם מכתבי הקדש או
שאר דברי נחמה. וכמה היו מחשיבים אותה בני בית
הכהן. בשעה שנכנסה לחפה עמדה אשת הכהן
בכבודה ובעצמה וקשטה אותה, הניחה על ראשה
את זר ההדס ועל צוארה תלתה לה דרכמון, אותו
דרכמון עצמו שנשאה אשת הכהן על צוארה
בשעה שנכנסה לחפה, שכן לא היו לה בנות אלא
בנים בלבד. כן, קורדל השתעשעה אז, כך
מספרים, בדמיונות אחרים; אבל כך דרכם של
הבחורים הצעירים! מכיון שהם באים אל הכרך,
מיד נשכחות כל השבועות מן הלב! אבל הריהי
מסתגלת אל הכל, אם רם או שפל! אין היא יראה משום
בריה, מדברת היא עם דין העיר או עם הכהן כדרך
שהיא מדברת עם אחד משלנו! לפני שנים אחדות
היה מעשה והשמיעו אצלנו על הכנסת חילים, אבל
אני לא יכלתי אז לארח אצלי אפלו אחד מהם, לפי
שהגיעה שעת לדתו של פרנצכן. עמדתי וקבלתי
על הדבר לפני קורדל. מיד הולכת היא לביתה, חוגרת
סינר כחל ונקי. עולה אל בית מועצת העיר, ובאה
בדברים עם בעלי השלטון; ולאחר שעה קלה נכנסת
היא אצלי ואומרת: יטה, הריני נוטלת ממך הפעם את
החיל שלך, הממנים בבית המועצה מסכימים. הרי
תכבדיני להיות סנדקית בשעה שתביאיהו לטבילה?

‘כן, כן’, אמרתי, ‘ואם בת תהיה יקרא שמה
קורדל’, ואולם אותו תינוק פרנצכן היה".
“כלום הלבינו שערותיה, כשנכזבה תוחלתה מבנו של הכהן?”



“לא ולא! הרי זה משום מעשה שהיה
בפריץ הקטן. אבל הנה השעה מאחרת עכשו ואינה
כשרה לכך, אספר לך את הדבר בפעם אחרת”.



ציור א 2.png










ב ריץ הקטן



ציור ב.png


איך הגיעה קורדל לידי כך שהלבינו שערותיה? – הה, הרי זה מארע מעציב.

במרוצת הימים נולדו לה, למשפחת
נלה ארבעה בנים. אמנם חדר מעונם, שהיה משמש
גם חדר בשול ובית מלאכה וחנות כאחד, לא היה קטן
ביותר, אבל משהגדילו הנערים צר היה המקום
בחדר וקצרה רוחה של קורדל לפרקים, ובפרט בימות
החרף, ומתוך אנחה פרצה מפיה הקריאה:

“מפני מה נגזר דוקא עלי שיהיו לי
בנים שובבים ופזיזים! אי אפשר לכבש את רוחם של
הריקנים הללו! שאר הבריות יש להם ילדות רכות
ושוקטות, היושבות ושותקות או מתהלכות הן ליד
האם בפנים מאירות, ודוקא בחלקי אני עלתה כנופית
פראים שכמותה!”

ואמנם הצדק אתה: בכל-מקום שיש צרך
להוציא אל הפעל מעשה תעלולים הרי שם יד בני נלה
באמצע. ראש משושם היה להוליך את עגלתו של אכר
בן בריטנבך אל הכפר הקרוב, אדרבה יטריח נא
עכשו בעליה ללכת ולחזר אחריה. בימי הסתו
עמדו וגזרו בתוך דלועים חלולות פרצופים מעוררים
זועה, קבעו אותן על גבי קלשון, ובערב היו מעלים
אותן לעלית הבית לראוה, לאחר שהכניסו בתוכן
שירים של נרות דולקים. ובשעה שפרצו הדירים
הנבהלים בקול צעקה, צהלו הנערים מרב תענוג.

וכשהיו מגיעות ובאות קובלנות עליהם התחילה
קורדל מיללת: “מה יעלה עוד בחלקי מידכם! רב טובה
בודאי לא, הרי דבר זה ברור הוא!”

יוצא מן הכלל היה הצעיר שבהם, פריצכן.
"כאן נפלה טעות בידי הבריאה, אמרה קורדל, “הרי בדין היה שזה יהיה תינקת”.

פריצכן היה תינוק נוח ומתרפק, שקנה
לו כל הלבבות בפטפוטו העליז. דבוק היה באמו
מתוך חבה יתרה. היה כרוך אחריה תמיד, מוליך
עמה את האוזים אל הנחל ומביא בתוך סלו הקטן
תבן ומספוא בשביל העז ולא היה משיב על דברי
הקנטור של אחיו הגדולים אלא במבט של עצב
ושאלה, שהיה שולח מתוך עיניו הגדולות
והכחלות.

כשהיה פריצכן בן חמש שנים חל היריד
של נוסן. נלה הביא את תבת היריד הגדולה ובשקידה
יתרה עזר התינוק לאביו.

מה גדלה שמחתו כשהיה מביא הכל
לכאן, הרי אביו הבטיח לו להוליכו עמו הפעם אל
היריד. מה רבים המה הדברים שבאו אל התבה
הגדולה! מתחלה הדברים הכבדים: מכנסים של עור,
אפנדות להניח בהן מעות, חפיסות התפורות במכונה
תפירה נאה, שהנשים נושאות אותן לצדי גופן, אחר
כך כתפות ובתי ידים, ולמעלה מכלם באו מעשי
צעצועים מגונים: כל המוני הכדורים הרבים
העשויים עור. האח, מה יפים היו, וכמה מרבות הן
מטליות העור המגונות שנצטרפו ונתפרו יחד,
והרי פריצכן יודע אותם אחד אחד, הן מסיע היה
במלאכתם, מושיט היה בידיו הזעירות נסרת עצים,
שאמו היתה מכניסה בתוכם.

“הב, הב!” היתה האם אומרת “כדור
שכמותו יכל לבלע הרבה בתוך כרסו העגלה
והמגונת עד שהוא שבע כל-צרכו!”

והאם נזקקת היתה לספר על המוני
התינוקות הרבים שהיו קונים בכל-ארץ זכסן כלה
את כדורי העור היפים של אבא נלה, שכן היה אבא
נלה מפרסם דוקא על שום הכדורים.

למחר בבקר הרימו את התבה על גבי
עגלת יד, ובלב פועם רץ לו פריצכן ליד אבא. הן
רחוקה היתה הדרך לתינוק הקטן. כאן היה ההר
הגדול העולה מן העיר התחתונה אל העיר העליונה,
וכמה ארכה היתה שדרת הצפצפות הנמשכת עד
העירה הסמוכה. אבל הנה מצויים המה שם, ופריצכן
ראה בעיניו הפקחות כיצד אביו מפתח גלילה
שחורה ותולה אותה לפני האהל. מסתכל היה אגב
הרהור באותיות הלבנות ושאל: “מה זה, אבא?”

“הרי זה שלט”, אמר אביו, וקרא לפניו את
הכתוב: “גוטליב נלה. אמן למעשה ארנקאות
מזבנלהן”. שמח התינוק ודעתו זחה עליו, מפני
שכל הבריות הרבים יכלים לקרא עכשו מי המה.
לאחר שסדר אביו את האהל רצה פריצכן ללכת אל
בעל הקפסאות, שיש לו חצוצרות יפות כל-כך
ובתוך הקפסאות הרבות מצויים בתים ובעלי חיים
מן היפים ביותר. אבל עוד לא הספיק להגיע אל בעל
הקפסאות וכבר היה עיף ויגע. לפתע פתאם תקפו
עליו געגועים לבית אמו, ירא היה מפני הפרצופים
הרבים הזרים לו ובקש לשוב מהר אל בית אמו. נלה
מסר את אהלו להשגחת שכנו, והביא את התינוק אל
הפנדק הסמוך. הפנדקית טרודה היתה, אף על פי
כן פתחה לו חדר אחד והשיאה לו לנלה עצה להשכיב
את התינוק על המטה.

“בא פריצכן, עיף הנך”, אמר אביו, “שכב על המטה וישן, בא, אנכי אשב אצלך”.

ישב אביו אצל המטה והמתין עד
שנרדם פריצכן. אחר-כך הלך נלה אל אהלו. לאחר
שעה אחת בא לראות את שלום התינוק, – אבל – המטה
היתה ריקה! שום איש מאלה היושבים בבית לא ראה
אותו.

חפז אביו ועבר מהר בתוך השוק, שאל
אצל כל מכיריו, והנה הכל לשוא, איש לא ראה את
התינוק.

“חזקה עליו שהוא שוהה אצל זמרי הרחוב
או אצל המרקדים על החבל”. אמרו לו מתוך תנחומין,
אבל גם שם לא היה פריצכן, אף לא על יד הדבשנים
ואף לא אצל חיות היער. הה, אם כן הרי רץ מן הסתם
לביתו. גוטליב הטיל בחפזון את סחורתו אל התבה,
הניח אותה יחד עם עגלת היד בתוך הפנדק ומהר
לביתו. מתוך נשימה כבדה נכנס החדרה.

“היכן הוא פריצכן”" שאל נרגש כלו.
“היכן הוא? אתה הרי נטלת אותו עמך?”
אמרה קורדל ופניה חורו. “הה, גוטליב! היכן
הנחתו? הן לא ירד חלילה לתוך המלדה?”

“חס ושלום!” אמר האב, “כבר גדול הוא
מלעשות מעשה כזה. יודע הוא שאסור לו לרדת לתוך
המים. ודאי שתעה בדרך, אבל היכן עלי
לבקשו?”

וגוטליב הלך ובקש. כשהגיע הערב
בא גוטליב, אבל בלי התינוק. הה, הלילה הארך,
ליל מצוקה! – עם דמדומי בקר שוב חזר האב אל
תפקידו הנואש והלך כמובן שוב לנוסן. כלום הלך
התינוק לארך הרחוב החדש? גוטליב מחזר היה
באותו רחוב והלך הלאה, – הלאה, עד שהגיע
למרבך. אף כאן שאל, שמא ראו תינוק פעוט שתעה
בדרך. בתוך הפנדק היה תינוק אחד שתעה
בדרכו. גוטליב נחפז מרעיד ובוכה אל בית
הפנדקאי. והנה פריצכן כאן. – ואולם כמה משנה
הדבר, אין הוא מראה סמני שמחה למראה פני אביו,
ואפלו בשעה שהיה לוחצו אל גופו בחבה יתרה.

ראשו הקטן צנח ברפיון על כתפו של אביו,
וכשנגעה לחיו הרכה בפני אביו חש היה שמצחו
של התינוק ולחיו הזעירה שרויים בחם הקדחת,
שומע היה פעימות חזהו הקטן ושריקת נשימתו, על
כל שאלותיו הרכות השמיע התינוק רק: “הביתה!
הביתה!”

גוטליב שמע כמו בחלום, שבעלי
הפנדק מספרים, כי אין הוא שפוי בדעתו, הן לא
טעם כלום, והרי מצוי הוא אצלם מיום אתמול; מתוך
בלבול גמור קורא היה תמיד אך מלה אחת: “הביתה!
הביתה!” טפות כבדות נשרו על לחיי האב המסכן,
בשעה שנשא את ילדו החולה לביתו. רק ימים
מועטים חי עוד פריצכן. הרופא של העיר העליונה אמר,
שהקטן מת מתוך דלקת המח.



מני אז הלבינו שערותיה של קורדל.
אכן עוד גדלה הרעה. בעיר התחתונה
פרצה מחלת האסכרה ועשתה שמות, וגם אל בית נלה
באה וחתפה בשבוע אחד את פאול ואת פרנץ.
מה גדול, דומם וריקן היה הבית עכשו!

בבית הקברות שלשה קברים!
אכן רק הבכור, קרל, נשאר עוד בחיים, ולאחר שהגדיל תפס אמנות אביו בידו.
ואולם קורדל, שלבה היה נוקפה על כל
נדנוד עברה, לא מצאה נחומים לנפשה על מיתתם של
שלשת בניה; והואיל והיתה מחרפת לפרקים את
בניה, ראתה את גורלה כענש מן השמים והיתה
מענה את נפשה תמיד בדברי תוכחה כלפי עצמה,
מרבה היתה טפולה עם הקברים יתר על המדה,
ושכניה היו אומרים מתוך מנוד ראש של צער: קורדל
המסכנה! הה, אל עליון, הרי היא מגיעה לידי זרות!"
– אבל אחר כך נתגברה על צרת לבה, ומצאה לה
תנחומים. הדבר ארע, בשעה שנתברכה, לאחר שש
שנים, שוב בתינוק, ולא עוד אלא שילדה הפעם בת.

בשעת הטבילה קראו את שם הקטנה קונקורדיה
אמליה. עיניה של קורדל שוב נעשו בהירות, קולה
עליז והלוכה מאשש. שוב רחב לבה; חש היה
בצערם של אחרים ובאשרם במדה מרבה יותר מאשר
לפנים. ואולם כשהשגיחה אל התינקת הצוחקת
והבריאה עמדה ושלבה ידיה בחשאי ושפתיה
לוחשות: “הסלח לכל עונכי, הרפא לכל
תחלואיכי”.





ציור ב 2.png










ג אמליה בבית אביה



ציור ג.png


כעין שלומים במקום הבנים שמתו
ראתה אמא קורדל את מלכן. והואיל והבריה
הפעוטה, שאחרה לבא לעולם, היתה נוסף לכך, ילדה,
הנה עתידה היתה, לפי סברת ההורים, לשמש מופת
של ענותנות ונדיבות. הרי עליה להיות להם
לשלומים במקום פריצכן בעל הנפש הרכה! משום
כך לא היתה דעתה של האם נוחה מזה, שבמקום
שערות צהבות ורכות, נתן לה למלכן שפע של
תלתלים כהי המראה. ואולם עיניה מזכירות היו את
פריצכן, גדולות היו, אמצות-כחלות, אבל מלאות
חיים וערמומיות יותר; ועדינות רבה עוד יותר
שרויה היתה במבטה, כשהיה משיב בחבה על
אהבתה של האם.

מלכן הלכה וגדלה והוריה היו מתמהים
על התערבת המשנה המתגלית באפיה של
התינקת. ההורים מחלקים היו בדעותיהם על בתם.

האם, שהיתה אוהבת את התינקת הפעוטה אהבה עזה
ביותר, התאמרה, שיש לה שליטה על מלכן במבט
עין אחד. האב אמר: “כלום אין את רואה כמה עקשנית
וסרבנית היא הילדה? כל-מה שהיא רוצה מספיקים
בידה! אם לא תשגיחי על הדבר בעוד מועד, מי יודע
עד היכן יגיעו הדברים”.

הדבר הזה הדאיב את לבה של אמא
קורדל, ומבטה השואל נח לפרקים קרובים על בתה
שהיא אוהבת בכל-חם לבה, נוטלת את הקטנה ולוחצת
אותה בסערת נפשה אל גופה ולוחשת: “מלכן! מלכן!
הן לא תגרמי לנו לעולם עגמת נפש?”

התינקת נכנסה לבית הספר; הוריה שמחו
לראות כיצד לומדת הילדה שלהם מתוך כבד ראש
וסבלנות, כיצד חוזרת היא בחשיבות ומספרת מתוך
התלהבות את ספורי המקרא, וכיצד היא באה ומציקה
לה לאם בשאלותיה על דבר הארצות הנכריות
שקרו שם ספורי מעשיות אלו.

המורה השתומם על “נלן” הקטנה, והיה
אומר לפרקים קרובים אל בני העיר העליונה הלבושים
בגדים נאים: “אם לא תהיו שקודים ללמד, עתיד אני
להושיב את נלן הקטנה למעלה מכלכם!”

אכן “נלן” הקטנה נשארה במקומה
מלמטה, והדבר הזה הרגיז אותה, לפי שעוד
מקדמת ילדותה נקבע בלבה רגש הצדק בצורה
מפתחת ביותר. אף גם מאמינה היתה אמונה יתרה
בדברי הגדולים, שכן הוריה היו מגידים לה תמיד
את האמת; כל הבטחה היתה האם מקימת, ולא עוד אלא
שנהגה אף לפנים משורת ההבטחה, כדי שלא
להכזיב אמונת בתה ותקותה.

בשבת היתה מלכן נוטלת עמה לבית
הספר מטבע של חמש פרוטות שכר למוד, פעם
בחדש נטלה שלש פרוטות דמי תשמישן של נוצות
האוז, וכמו כן נטלה אחת לחדש פרוטה אחת דמי
דיו. ספרים לא נקנו הרבה. “רע הילדים הזכסי”
בא לה למלכן בירשה מאת קרל, וכשעמדה על סודה
של חכמת הקריאה לא מצאה מנוח לנפשה עד שקראה
את כל המעשיות הקטנות המעוררות את הלב שרצוף
בהן מוסר השכל. על המדף שבקרן זוית מנחים
היו כתבי הקדש, ספר הזמירות ולוח ההר של
פריברג. לוח זה לא היה בו כדי לפרנס ימים
רבים. בכבד ראש עמדה אמא קורדל והראתה לה
לבתה באצבע על כתבי הקדש וספר הזמירות,
ועמדה על דעתה, שחיבת מלכן ללמד על פה הרבה
שירים עתיקים. אכן דעתה של מלכן לא נחה בכך
ועמדה ופשפשה בכל החורים והסדקים, ובשעה
שהעיר התחתונה לא יכלה עוד להספיק לה כלום,
נטלה ובאה בדברים עם קלרכן בת החזן. נתגלה
הדבר שבעיר העליונה יש לו לכורך הספרים ארון
מיחד בעל זגוגית המלא וממלא בספרים; בשכר
פרוטה אחת לשבוע אפשר לקבל כל-מה שהלב
מבקש. כן, ארון ספרים זה הריהו עולם מלא! מלכן
עלתה על קלרכן בת החזן בכשרון הקריאה,
ומתוך מנוד ראש רואים היו בני בית נלה את הספרים
הנפלאים ביותר הולכים ומתחלפים בביתם; ספורי
אבירים ושודדים מתחלפים בכתבי מוסר לבני
הנעורים וספרי מסעות. האב היה מחרף אותה על
הבלים אלו ואמר: “שמח אשמח בשעה שהריבה תהא
בת מצוה: אז לא תגע ידה בסמרטוטים בלים אלו; אז
אושיבנה אל שלחן המלאכה ותהיה לי לעזר במעשה
העסק. ובשעה שלא אצלח עוד למלאכתי אקח לי
שוליא והוא יוכל לשאת את מלכן לאשה.” אמא קורדל
נאנחה: “הו, מי יוכל לחשוב עתידות לימים רחוקים
כל-כך. הדברים באים לרב בצורה אחרת מכפי
שעלה במחשבה תחלה.”

שעת ההתכוננות לקבלת המצוות
הלהיבה את רוחה של אמליה. אין כאן חרפות וגדופים
כמו בבית הספר, אלא מוסר השכל והתרוממות
הנפש! כן, אשרי האיש שזוכה לכך תמיד! שקד
שקדה על פתח בית התפלה, ובבית ספרה מתוך
התלהבות את הדרשה. הכהן שמח עליה שמחה יתרה,
ואחרי מעשה קבלת המצוות טרח ובא אל הבית
הקטן של העיר התחתונה לברך את ההורים שזכו
לבת בריאה ובעלת שאר רוח. ואף הביא לה למלכן
תשורה גדולה, שני כרכים: “לקח טוב” מאת הינריך
צשוקה. כששמע הכהן מאת בני בית נלה כמה
להוטה תלמידתו אחר קריאת ספרים עמד ובקש ממנה
מתוך כבד ראש בקשה נמרצת, שתהא מונעת עצמה
מקריאת שאר ספרים ואך ב“לקח טוב” תשים מעינה.

מלכן הבטיחה לו לקים את הדבר, ושקדה על הספרים
החדשים בשקידה יתרה. התפעל נתפעלה מהם
כל-כך, עד שבימי השבתון הלכה וישבה ביער
הסמוך והיתה לומדת פרקים שלמים על פה. לשונה
נשתכללה על ידי מעשה השנון הלזה, ולא היו
ימים מועטים שאמרו הבריות “מלה בת נלה מדברת
כעין ספר”.

“ראה תראו”, אמרו עוד אחרים, “אם בא תבא
פעם כת משחקים לכאן, תעמד מלה ותלך עמהם, הרי
דעתה זחוחה עליה ביותר!”

אכן אמא קורדל אמרה בגאון: “אלו היתה
מלכן שלי בן זכר לא נחתי ולא שקטתי עד
שזכתה להיות מורה בבית ספר, מוחה מסגל לכך
תמיד!”

חוץ מן החברותא עם קלרכן בת החזן לא
נתקרבה ביותר אל בנות גילה. הללו היו יוצאות
במחול, משוחחות ביניהן בעניני קשוטים וזכו
מהר לקנות להן חתנים. כלפי כל הדברים הללו היתה
מלכן מראה בגלוי רגשי בחילתה.

“כן, מה טיבה של מלה בת נלה הטפשית?
מה היא רוצה? הרי אין היא כלל כשאר כל הריבות, אבל
אל נא תעמיד פנים כאלו היא בת דרגא עלאה. כבר
היו בריות בעולם שחשבו ככה, ומה היה בסופן?!
כך! כך! – הרי לנו דגמאות נאות!” כך אמרו
הזקנות של העיר התחתונה מתוך מנוד ראש
והצעירות הסכימו עמהן. שכן זה לא כבר היה
מעשה בבית שונקה, במקום שנזדמנה מלכן עם
חברותיה, ואלו היו מסיחות מתוך בדיחות הדעת
בעניני אהבים, והנה קמה מלכן באמצע השיחה
והלכה לה, וכשהגיעה עד הפתח החזירה ראשה
וקראה בקצף: “בושנה והכלמנה: כלום אין אתן
יודעות ענינים נאים יותר משיחת אהבים בלתי
פוסקת?” ומיד נתעלמה מן העין.

כן, ענינים נאים יותר? כלום יש דבר
נאה יותר מחתן? רוצות היו לראות בשעה שהיא, מלה,
תמצא לה חתן, אם גם אז תהא מדברת ככה? או שמא
היו הענבים חמוצים? הרי אין היא דומה כלל לנערה,
הואיל ואינה מוצאת שום שמחה בדבר העומד ברומו
של עולם הנערות שהוא יפה וחביב בעיניהן מכל?
אבל הנה גם יומה בא יבא ואז תקבל חלקה מידינו
כראוי לה!

אמליה וקלרכן בת החזן הבטיחו זו לזו
בהן צדק שלא תנשאנה לאיש לעולם, אלא אם יבא
אחד שהוא נעלה ונשא עליהן, שאפשר להן להכירו
בתורת אלוף שלהן. אזי כמובן, אמר תאמרנה “הן”
ומאשרות תהיינה אשר רב.

קלרכן מצאה מהר אצל לבלר אחד, הממנה
בבית פקידות ההרים, את חזון לבה. אכן עם כל היחס
הדוחה שהיתה אמליה מראה בגלוי כלפי הבחורים
הצעירים, מחזרים היו כמה מבעלי אמניות אחרי
הנערה הרעננה והמלאה חיים; אבל לא הגרדי
ולא תופר האכפים, לא הטרסי ולא סוחר הקמח העשיר
בן העיר העליונה מצאו להם אזן קשבת אצלה; שלח
שלחה איש אחרי אחיו הביתה. הוריה הניעו ראש, מה
יהא בסופו של דבר? כשנערה מגיעה לשנת
העשרים ובאים אליה בהצעות, הרי מעינים ונמלכים
בדבר. למה היא מצפה? “דבר זה אינו בא אלא מתוך
הקריאה היתרה והלמוד המרבה!” נוהם האב; האם
אומרת מתוך אנחה: “הן צריך להתנהג עמה במדת
הרחמים!” “רחמים! רחמים!” אמר האב. “כלום מצפה היא,
שיבא תלמיד חכם לכאן, שמא פרקליט או כהן? עתידה
היא להכשל בסופה, אבל את מניחה לה תמיד
לעשות כרצונה!”

קרל יצא מכאן זה כבר, הלך הלך לנוע
בתבל לאחר שלמד אמנות אביו. והנה מוטל היה על
אמליה למלא את מקומו. עושה היתה את המוטל עליה
מתוך אנחה; שכן לשבת כל היום ולתפור בעור,
ומה גם בהשגחתו הקשה של אבא, אין זה תענוג
גדול ביותר. על פי רב מצניעה היתה בתוך תבת
השלחן, במקום שהיו לה שעוה וחוטים ומחט, גם
ספר – לא צשוקה היה זה – שהיתה קוראת בו בשעה
שיצא אבא לשם עסקיו.

החיים השוקטים הללו בעלי גון אחד היו נפסקים על ידי יריות-המלך2 החוזרות חלילה בכל-שנה ועל ידי הירידים,
שהיה אבא גוטליב מבקר בקביעות ועל ידי
המכתבים של קרל שבאו ממרחקים. מכתב כזה
היה נעשה לאט לאט לקנינה של העיר התחתונה
כלה. מתחלה הלכה אמא קורדל, כשמכתבה
כרוך לה במטפחת-אף עשויה מעשה תשבץ של לבן
ותכלת, אל הכהן והלה קרא לפניה עוד פעם בקול
והעיר הערותיו. מנהגו היה להביא מפת הארץ והיה
מראה לה לאמא קורדל באצבע נקדה זעירה ואומר:
כאן יושב עכשו קרל. אמא קורדל היתה מנענעת
בראשה; אי אפשר לה לציר במוחה מה ענין
הנקדות והקוים המגונים אל מקום ישיבתו של
קרל; אלא שהניחה את הדבר כמות שהוא.

באחד הימים נתקבל מכתב, שעורר
התרגשות רבה בתוך הבית הקטן של העיר
התחתונה. קרל הגיע ובא עד בוקרשט, נשא לו
לאשה את בתו של האמן שלו, והיא קטולית היתה.

“קטולית!” קראה אמא קורדל בבהלה. הה, דבר זה אין
ברצונה כלל להגיד לכהן! הרי היתה מתגאה
כל-כך בלבה, שהזכסים הם אבנגלים כשרים
ועכשו עמד קרל ונשא לו אשה קטולית!

אבל מן הדין שידע הכהן את הדבר,
אפשר שיוכל להגיד לה דבר שיהא לה לנחמה
וירגיע את לבה. באמץ לב נכנסה אל בית הכהן,
ומי שראה אותה יוצאת משם, יכל היה להבחין,
שהלכה בדומיה שקועה בהרהורים, מבלי לסור לבתי
השכנים, וחזרה הביתה. מה שאמר לה הכהן על
דבר נשואיו של בנה הבכור נשאר סוד כמוס
בלבה.





ציור ג 2.png










ד רמביגלן הסנדקית


גוטליב נלה נסע לפריברג והוליך
עמו כלי-עור שלו אל היריד של הסתו. אמא קורדל
היתה לבדה עם מלכן. כשנתכונו לשבת אל
השלחן לשם שתית קפה של בין הערבים, הקישו
על הדלת. לאחר שהשמיעו “הכנס!” נכנסה ובאה
שכנתן מלשעבר קרמביגלן האלמנה. “הגברת
הסנדקית” נתקבלה מאת אמא קורדל בסבר פנים
יפות ובחבה יתרה ונאנסה להסב עמהן אל
הקפה.

קרמביגלן היתה בריה כמושה,
שפרצופה המלא תנועה וסקרנות הציץ מתוך
מסגרת מצנפתה הלבנה מעשה ינשוף. על חטמה
הגדול ביותר נתונים משקפים של קרן שחורה, ובעד
הזגוגיות הבריקו כלפי הרואה עינים שחרות
ונוצצות שחליפות להן תמיד. אכן כך, קרמביגלן
זו! הן רואה היא תמיד במו עיניה דברים רבים כל-כך
ונפלאים. מי שמטה אזן ומקשיב לדבריה, דומה
עליו כאלו קורא הוא בספר נפלא ומלא רזים. כך
היתה מלכן מהרהרת בשעה שנטלה מעל גבי
הארגז את הספל המחפה זר זהב סביב.

“אני אין דעתי לשהות כלל, לא הבאתי
עמי לא את הכישור שלי ולא את הפנס, ומשום כך
זקוקה אני שוב ללכת, לפי שאין אני אוהבת לטפס
בחשך על גבי ההר התלול. אכן הרי גם אחת מכן
יכלה לבוא פעם אל העיר העליונה. מן הסתם אין אתן
יודעות כלל מה שמתרחש שם במעלה העיר, כלום
אינכן יודעות שהשכרתי את עלית ביתי?”

“כך? – לא, אין אנו יודעות ולא כלום. וכי נזדמנו לך בני אדם מהגנים?”

קרמביגלן לבשה הדרת פנים ואמרה לאט ובחשיבות:
“אדון דר אצלי!”

“אדון?!” קראו האם והבת נפתעות, “אדון? כך, מאין בא לכאן?”

“הוא לא בא כל-עקר, יושב הנהו כאן זה
כבר, ואלו יצאתן פעם מתוך העיר התחתונה
שלכן, הישנה והנושנה, כבר נזדמן לכן
לראותו. הרי מצוי היה בבית המרקחת אצל קליברג
הזקן; אבל הואיל ואת מתקנת בעצמך אספלנים
ומיני תריאקה של תה, הרי אין את באה כלל אל שום
בית מרקחת”.

“הצדק אתך. אין אני זוכרת אימתי היה אחד מאתנו בסמטת ברוזים”.
“הלה יצא זה כבר בסמטת ברוזים והיה
דר אצל דיצלן; אכן צר היה לו המקום שם, ועמד
והעתיק את דירתו אצלי”.

“רוקח יש לך! אכן הרי זה נאה ומיחד במינו!”
“ודאי, נאה ומיחד במינו, אבל שוב אינו רוקח עוד”.
“לא? – כך, ומה מעשהו, אם מצוי היה אצל
קליברג?” זהו הדבר! מה מעשהו – מה טיבו! – על
גבי הדלת שלו קבועה טבלא שחורה ועליה כתוב
באותיות צהבות:

ו. א. ש. דיטריך

חוקר הטבע".

“חוקר הט – בע?! קראה מלכן מתוך התענינות, הו סנדקית, מה טיבו של דבר זה?”

“הרי את חכמה כל-כך ואינך יודעת את
הדבר הזה? רצונכן לשמע מפי?” – מתוך התרגשות
נתרוממה למחצה מעל הכסא, האהילה בידה לצד פיה
ואמרה בלחישה רמה:

“קוסם קסמים!”

“הו”, אמרה מלכן בצחוק אבל גם מתוך
רעדה: “דבר זה אינו במציאות כלל. לפני כמה מאות
שנה מאמינים היו הבריות במין דבר שכזה, והיו
נוטלים אנשים מסכנים ושורפים אותם. אכן אין זו
אלא אמונה תפלה!”

"כך! הרי לך, קורדל! הריבה שלך אינה
מאמינה עוד בשום דבר. שטופה היתה בקריאה יותר
מדי. על ידי הקריאה תפוג אמונתו של אדם כשהוא
להוט אחר כל מיני ספרים חדשים. קורדל, השגיחי
בדבר שתקרא הרבה בספר הספרים, כלום לא קראת
על דבר הקוסמת בעין דור? הנך רואה? היש קוסמים
אם אין?

"אבל, אמרה קורדל דרך פשרה, “וכי מה זה עושה האדון שלך – –”.
“דיטריך!” משלימה קרמביגלן אחריה את
הדבור. “מה הוא עושה? צאינה וראינה את חדרו,
בשעה שאיננו בבית!” אין הוא נועל את הדלת;
יודע הוא היטב, שאיש לא יגנב ממנו את הדרקונים
והסלמנדרים! ואף על פי כן, הרי לכד פעם בקסמיו
את פריץ מנדלר! גם את זה אין אתן מכירות? לאחר
שנעשה בר-מצוה היה עליו על פריץ ללמד מלאכת
החיטים אצל גינצלמן. והנה היה מעשה, ובא פעם
אחת מתוך בית-שלש-הפרוטות – יודעות אתן, שם יש
להשיג תמיד חלב מן המבחר, שמנת טהורה, אומרת
אני לכן, – וכשהוא הולך לו דרך היער הריהו
מגיע אל הנחל, באותו מקום שהנזירים בני צלא
הטביעו את כל הזהב והכסף שלהם, בימים ההם,
כשבאה התורה החדשה. מאותה שעה והלאה
משוטטות רוחין ולילין במקום ההוא. כשמגיע פריץ
אל הנחל, הנה כורע מר דיטריך על ברכיו, ועל
גבו טעון הוא קפסת פחים ירוקה, ולצדו נעץ מטה
ארך באדמה, ועל גבי המטה מתנדנד תרמיל ארך
ולבן של מלמלה. ובשעה שהגיע פריץ סמוך למקום
המעשה, עמד דיטריך והניח צב אדם כאש בתוך
קפסת הפחים. פריץ מתאוה לדעת ומתקרב עוד יותר,
מיד עושה דיטריך מיני מעשים נפלאים, ממלמל
בפיו לחש קסמים, ומאותה שעה כפות פריץ בחבלי
קסם. סבורות אתן, שהיה עוד ברצונו להעשות חיט?
לא הוא ולא מקצתו! אין לו לאותו איש אלא לתת עיניו
בו, מיד אנוס פריץ לרוץ אחריו, וכך הוא כרוך תמיד
אחריו, זה רבות בשנים; וכל-מה שדיטריך רוצה,
מכרח הוא לעשות; אין הוא מקבל בשכרו כלום,
לכל-היותר נתן לו לחם צר ומים לחץ. הגיעו
בעצמכן, דיטריך יוצא למרחקים, לארצות נכריות,
ופריץ מכרח ללכת עמו ואנוס הוא לשאת על גבו כל
מיני עשבים ארסיים וכל מיני בעלי חיים אימים.

מפליגים הם ללכת הרחק הרחק, דומה אני, אל הטורקים
ועובדי האלילים באים המה. פריץ ספר, שראה מים
רבים כל-כך כפי שאנו רואות כאן את השמים, וגם
ספינות ראו עיניו! עומד הוא בפני שרב וקרה, רעב
וצמא, אם אך נתנה לו הרשות להיות אצל אותו איש.

מעצמכן תבינינה, שאחותו מצרה על כך עד מאד.
שאל שאלתני מתוך רצוץ ידים, כיצד תוכל לשחרר
את אחיה; מיד יעצתיה, שתקום ותטל בסתר דבר
שהוא, שדיטריך נתן לו לפריץ במתנה, ותשרפנו
באש, אזי תשרף הלהבה את חבלי הקסם. זו היא
סגלה בדוקה המועילה תמיד, אבל גינצלמן אמרה,
שבשעה ששרפה את סינרו של אחיה, שקבל מידי
דיטריך, הפיץ אך ריח צחנה ועשן נורא שמלאו את
הבית כמה וכמה שעות; ואולם אצל פריץ לא היה
נכר שום שנוי, להוט הוא אחר דיטריך כמקדם.

עכשו מסלקת אני את ידי ממשחק זה. היה היה לי
לזרא! הגיעו בעצמכן, כל-השרצים הנוראים הללו
מבשל הוא על גבי שלהבת כחלה בתוך מחבתות
וקלחות גדולות ונותנן בתוך המרק במיני צנצנות
של זכוכית, ממש כדרך שאנו נוהגות באספרגלין
או בדמומיות. נורא הדבר! אלו הן כמובן, שקויי
הקסמים! והגיעו בעצמכן, פעמים שוכר הנהו את
האולם אצל הפנדקי אוטו, והוא דורש שם דרשותיו,
אף מבשל הוא שם לפעמים".

“הו, מעולם לא שמעתי את הדבר הזה. מי זה בא שמה”.
"אכן לא את ולא אני כמובן, ואולם
אדונים חשובים מאד באים לשמע. נוהרים אליו בני
רינסברג, בני ביברשטין, בני הירשפלד, בני
נויקירכן, בקצור, מכל הסביבה באים מורים שכרי
בית, חקלאים צעירים, מורי בתי ספר, רוקחים ואף גם
כהנים ומקשיבים לדבריו. הכל כרוכים אחריו.

אשתו של אוטו עמדה והקשיבה ליד הדלת, אבל לא
עמדה על טיב הדברים, אין בידה לחזר עליהן
ולספר. אכן ודאי דרשות יפות הן אלו! – מלכן, אל
תבלעיני במבטי עיניך".

“מאד מאד רוצה אני לראות את האיש
המפלא הלזה!” אמרה מלכן, חציה שוחקת וחציה
מרעידה.

“אל תתאוי לכך!” אמרה קרמביגלן
ברגש. “שוי נא בנפשך, אם ילכד גם אותך
בחבלי קסם, ואם גם את תהיי אנוסה ללכת אחריו
ולשאת על גבך סלמנדרים ודרקונים בכל-העולם
כלו! הגיעי בעצמך, אין את יכלה להשתחרר
ממנו, אנוסה את תמיד תמיד לרוץ אחרי אותו האיש!
האם לא כן, קורדל, הרי זה גורל נאה!”

שימי אל לבך, הרי השעה שעת ערב היא,
ואת מטילה עלינו פחד ואנו שתינו אך לבדנו
הננו בבית".

“כך, כך”, אמרה קרמביגלן, כשהיא
עוטפת את הסודר, “יכל יכלתי לספר כל הערב כלו.
לא הגדתי עדין כלל, שיכל הוא לטול את ארסם של
הנחשים, שהוא צד, על ידי כשפים; הריהו תופסם
בעצם ידיו, ואין אחד מהם נוגע בו לרעה! אכן, מה
רבים המה הדברים המתרחשים לי! מחזות יפים רואה
אני במו עיני מעל גבי הדוכן של חלוני. הגענה
בעצמכן, זה לא כבר מנסה היה את הצנור של מזרק
המים, והנה הגיע הסילון עד המגדל של בית
התפלה, כל-הבריות יצאו מפתחי בתיהם,
וכל-השוק היה מלא ילדים!” כשיצאו החוצה אמרה
אל מלכן: “אם תבאי פעם אצלי אראה לך את כל אלה
הדברים של הסטרא אחרא. ליל מנוחה, שנה
ערבה!”

האם ובתה שהו שעה קלה מתוך שתיקה;
אחר-כך הניחה אמליה את מנורת הפחים בעלת הכן
הגבה על גבי השלחן והעלתה אור. לאורה הכהה
של מנורת השמן ראתה קורדל את פניה של אמליה
שהם קודחים, עיניה מאירות ובפתחי פיה מרפרף
חיוך של נעם וחלום. מתוך רגש של פחד סתום אמרה
בקול נמרץ: “מלכן אל תהיני ללכת אל קרמביגלן,
השמעת?”

“כן, מה זה אמרת אמא?” שאלה אמליה, כאלו נעורה מתוך חלום.

“הו, שרויה אני בכעס! כסבורה את שאין
אני מבחינה בך כי קרמביגלן בלבלה את דעתך
בספורי הקוסמים שלה המלאים שטות? טוב הדבר,
שאבא לא היה בבית, אין הוא יכל לסבל דברים
כאלה. עכשו באי ונברך ברכת הערב, והסיחי
לבך מדברי הבל אלה”.

“המ”, אמרה אמליה מתוך צחוק, אמנם
מתוכחת אני עם הסנדקית, וכסבורה היא שאני
הנני כנגדה. רוצה אני שתדע כמה אוהבת אני
לשמע את דבריה, שכן, אמא, הרי חיבת את
להודות בדבר, שאין ביד שום איש לספר בענין רב
כמותה. כמדמה לי שראשי מחשב “להתבקע”,
ומלכן עמדה והעבירה שתי ידיה על רקותיה.
“הו, אין את אלא נערה פתיה ונרגזת”, נזפה בה אמא.





ציור ד 2.png










ה חלומה של אמליה



ציור ה.png


הנה מלכן, הואיל ואבא אינו מצוי בבית
לפיכך הנחתי לך לישן הפעם עד עצם אור היום.

בינתים הספקתי מאכל לבהמות, החלבתי את העז,
מאכילה הייתי את החזיר ואת האוזים ואת
התרנגלות. היום קמתי בשעה מקדמת ביותר, לא
מצאתי לי עוד מנוחה במטתי; על כרחי מהרהרת
הייתי וחוזרת ומהרהרת על אדות קרל! איכה אשא את
הדבר בלבי, שלא לראות עוד את בני בכל ימי
חיי! ולא עוד אלא שעמד ונשא לו אשה קטולית
יונית! הה, מלכן, כלום יכלתי להעלות על דעתי,
שיגיע לי כך מידי בני! מה יהא עליהם על הכרים
והכסתות היפים, שחשכתי לי ימים ושנים, אם בני
לא יקבל בהם כלום! אם יסע בן אדם לשם בזמן מן
הזמנים אלך ואבקש ואתחנן לפניו שיטל אותם
עמו. מי שדר בעיר גדולה כל-כך כפריברג, הרי
נקל לו יותר למצא שם בן אדם שכזה, ולו גם היה
עלי לקבע את הדבר בעתון השבועי. כרי
וכסתותי היפים! כלם הרי הם של אוזים שחוטי
בית, והנוצות מרוטות בעצם ידינו, אבא היה מסיע
במלאכה בשקידה רבה כל-כך. אכן מכיון שאין
הדבר עשוי להשתנות בשום פנים. הרי עתידה את
לקבל את כלם לבדך. אבל הרי אין את ערה עדין
כלל, אין את מקשיבה כל-עקר! במה את
מהרהרת?"

הו אמא, אל תתרעמי עלי. אמת, לא
שמעתי כמעט, או לא כי, כן, שמע שמעתי
שדברת וחזרת ודברת על אוזים, כרים
וכסתות ועל אדות קרל, ואני נתונה הייתי כלי
להרהורי חלומי, משנה היה החלום ומלא חיים
כל-כך עד שאין אני יודעת את נפשי. שבי נא עוד
קצת, אמי חמדתי, אסיע לך אחר כך, ואזי נגמר
מהר את הכל; הן לעסק במלאכת התפירה איני זקוקה
היום".

“כלום לא הניח אבא חמר מן המוכן?”
“לא, חדלי לך. – חבל, חלומי היה ברור
ונפלא כל-כך. אבל האם אפשר לי לספר לך כמו
שהוא? איני יודעת, אם אוכל למצא את המלים
הנאותות!”

את? איני חוששת ולא כלום! אם אך
תתחילי בדבר". “כן, כן”, אמרה אמליה כשהיא
מהרהרת מתוך כבד ראש, והתחילה לספר מתוך
פקפוק, אלא שמיד נתגברה על פחדה ומבוכתה,
והיתה מספרת בהתעוררות רבה כל-כך, עד שהאם
הקשיבה מתוך השתוממות מרבה.

"בחלומי, הנני עומדת בתוך חדר גדול
ואפל. יודעת את, אמא, פעם ראיתי מחפרת עזובה.
הנה מעין כך היה המקום שעמדתי בו. מישור קודר
שאין במלוא הקפו כל ירק צומח, כי אם אבני חצץ
בלבד. ממעל לראשי לא היו שמי תכלת, אלא תקרת
אבנים אפורה וקרה, וכתלים אפורים בדומים לה חצצו
את המישור. מן הכתלים טפטפו מים עכורים.

התבוננתי זמן רב סביבי עד שבאתי לידי הבחנת
האבנים האפורות. לא יחידה הייתי בתוך כפה גדולה
ונוראה זו, הבחנתי בך לא הרחק ממני; מגששת
הייתי כדי לבוא אצלך, והנה עמדת ולחצת אותי
בעז אל גופך, ואני חשה הייתי שפניך רטבים
מדמע. בשעה שפתחת פיך ודברת היה קולך
עמום ומוזר, ולא הבנתי אמרי פיך. לפני צבור גל
אבנים גדול, נשתמטתי מזרועותיך והתחלתי
לגשש מסביב לגל האבנים. נסיתי להגיע בידי עד
ראשו. כשנתרוממתי על אצבעות רגלי עלה חפצי
בידי. בשעת מעשה הגשוש נגעה ידי בכלי אחד,
מן קערה או צפחת. נתתי לך את הצפחת ואמרתי:
‘החזיקי נא רגע, רוצה אני לראות מה יש בתוכה’.
מששתי בפנים והבחנתי שאין בה אלא טבעות
בלבד. השתעשעתי בהן באצבעותי, ואף על פי
שלא יכלתי לראות כהוגן, מכל-מקום חשתי ברור
שכלן שחורות הן וחלודות. הקרבתי אליך את
הכלי, ופתאם ראיתי שאחת מן הטבעות נוצצת הנה
והבריקה באפלולית. מיד בקשתיה ומצאתיה. הוא,
מה רבה היתה שמחתי על הטבעת המתנוצצת!

שמתיה על הקמיצה של ידי הימנית,
כוננתי מתוך אשר את ידי דרך נסיון כלפי מטה
ואמרתי: ‘אמא, הביטי נא וראי!’… הו, חם לי ככה
וטוב בתוך הכפה הקרה; אכן החם והרגש המחיה
שופעים היו מתוך הטבעת, מתוך רב שמחה
נענעתי את ידי מעלה ומטה, והנה – נפלה הטבעת
אל תוך אבני החצץ. ‘הה, טבעתי!’ קראתי מלאה צער,
‘באי, אמא, עזריני נא לחפש’. לא שמעתי כל
תשובה ממך. כלום הייתי יחידה בתוך השממה
הזאת? היכן היית? התחלתי לגשש ולחפש אחריך,
קראתי לך, והנה רואה אני, מבעד ערפל למחצה
כמובן, שוב דמות אדם, אבל לא את היא הבאה. הרי זה
תינוק, שתוי פניך קבועים בפרצופו, חור היה
ועצוב, ונראה היה שקר לו בתוך כתנתו הדקה.
רציתי להתקרב יותר ויותר אל התינוק, אבל לא
יכלתי. מה הוא הדבר שחצץ בינינו, לא יכלתי
לראות, אבל הואיל והיה עומד כנראה על אבנים חדות
ולחות קראתי אליו בקול חזק: ‘למה עומד אתה כאן?
לך-לך מכאן! לכה וצאה אל המרחב, אל אור החמה!
לך, לכה!’ חפצתי לתפוס אותו בידי, אבל גופו נמוג
וידי חשו אך את האד הקר והלח. הה, איך זה
יכלתי לשהות כל-כך ולטפל עם הילד. הרי זקוקה
הייתי לבקש את הטבעת. הה, כמה מחסרת תקוה
היא מלאכת החפוש של חפץ קטן כזה בתוך החדר

האפל! כלום אפשר למצא אותה שוב בתוך אבני
החצץ? ואולם זקוקה הייתי לבקשה! הו, חשה הייתי
בקרבי תשוקה רבה כל-כך ולא מצאתי מנוחה
לנפשי. לא שמתי לב לכך, ששרטתי ידי באבנים
החדות עד זוב דם. לפרקים קרובים נזדעזעתי כלי
מפחד, לפי שבשעת גשוש נגעתי בבני רחש
מאוסים. סלמנדרים ובני צב השגיחו אלי בעינים
קפואות ועמומות, ואולם אני הלכתי כפופת קומה
ואנוסה הייתי לחפש ולחפש בלי הרף! הריני
שרויה כל הזמן בתוך החדר האפל, ואני זחלתי
תמיד על גבי האבנים החלקות. ברכי וגבי כאבו,
ידי זבו דם, אבל שום דבר לא עמד בפני, מבקשת
הייתי את הטבעת! הה, אין לה למערה כל מוצא! אין
לראות אפילו חלק כל-שהוא של הרקיע! – מתוך עיפות
זקפתי קומתי, – והנה דומה היה עלי, כאלו נבקעו
כתלי האבן הענקיים – ואור ושמים רומזים מרחוק.

התנודדתי לקראת האורה, והנה, מה רב המרחב
והאורה! וכמה נפלאים המה הדברים שראו עיני!
בשעה שלמדתי עדין בבית הספר הראה המורה
לנו פעם תמונה: אדם וחוה בגן עדן. כך היה
המראה שראיתי בחלומי, תמרים רמי קומה, צפרים
גדולות עדויות בשלל צבעים, מרחוק נראים הרים,
מים, ועל פני המים אניות יהלכון וביפי נוף זה
משוטטים בני אדם משנים, שחורים כלם, כפי
שקראתי בספרי מסעות. כאן לאורה של חמה לוהטת
זו התהלכתי לי שאננה ומאשרת, ואלו לא קראת
לי פתאם, ודאי שהייתי עוד שם".

הו, אם כך הוא הדבר, הרי במדה ידועה
יפה עשיתי, ששמתי קץ לנדודיך. אכן מלכן, כמה
יודעת את לספר! אלו היה לי ספר פתרון חלומות,
יכלות היינו לעין בו. הטבעת?! – המ… – אכן למה
יושבות אנו כאן ומרבות להג! הרי כל עקרו של דבר
לא בא כמובן, אלא בשל קרמביגלן. הריני חוזרת
ואומרת לך עוד פעם, אל תלכי אליה כלל. מוטב
שאלך אנכי בשעת הכשר ואכנס אצלה, אני הנני
בטיבי שקטה יותר, ואין דבריה מביאים אותי לידי
מיני חלומות משנים. אבל מה את מהרהרת! הביטי אל
פני השעון, השכמה נאה זו שלי הרי יצאה כלה
לבטלה".





ציור ה 2.png










ו קסמי יער



ציור ו.png


הימים ימי סתו. אמא קורדל ואמליה
הלכו אל יער צלא לבקש פטריות. האם עמדה
והשמיעה על הזהירות. “רק שועלות וארנות!” אמרה
דרך אזהרה, “אף גם הראה תראי לי תחלה קדם שאת
נותנת בסל, ואם לא הרי אפשר להביא את המות לתוך
הבית. השגיחי יפה, לכשיזדמנו לך פרחי
ארגיקא או פוה קומי וקחי אותם עמך”.

משנכנסו אל תוך היער עמדה האשה
בעלת השערות הלבנות וגחנה לארץ מתוך חשק
עלומים, כדי לתלש מתוך הטחב והעשב הירוקים את
הכמהים הכתמים והנאים. והנה עלו במעלה
הגבעה המתרוממת קמעא קמעא. משמגיעים למעלה
מיד נח מבט העין על פני נחל-היער הזך. “הנחל
הטוב” מכנים אותו הבריות. ממרום הגבעה צפו
וראו, שעל יד החוף שכב מי שהוא בתוך הטחב
הירוק. אדון היה שם. על גבי מעיל הארג בעל צבע
ירוק כהה נשתלשל צוארון רחב ולבן בעל שפה
חלולה המגיע עד הכתפים. שערותיו השחמות
והמתלתלות ירדו לו על מצחו, לפי שהיה ראשו נטוי
כלפי מטה מצד פניו. בידו השמאלית נתון זלזל
זעיר של טחב, שהוא מתבונן בו בשים לב מבעד
לזכוכית מגדלת כבירה. עכשו זוקף הוא את ראשו אל
על, ושתי הנשים ראו שפנים עדינים לו וחורים. על
ידו מנחות קפסת פחים ירוקה ומגבעת תבן קלה,
ואל גזע האילן הסמוך נשען היה “המטה הארך”
שתרמיל של מלמלה תלוי בו.

שתיהן ידעו כי זה הוא “מר דיטריך”, הוא
“האשף וקוסם הקסמים”, שעל אדותיו ספרה
קרמביגלן נפלאות באותו יום בין הערבים. ובכן
זה הוא האיש! זו היא דמות דיוקנו! דק גו כל-כך
ועדין! אכן את קלסתר פניו אי אפשר עדין לראות
כראוי. כמה מגחך הדבר לספר עליו מיני מעשיות
שכאלו. והואיל ואין הוא רואה אותן, הרי אפשר להן
להסתכל בו כהלכה ממרום הגבעה. מראהו שונה
הנהו לגמרי ממראיהם של שאר הבריות.

אכן הנה שלח ידו ותפס במגבעתו,
ובשעת מעשה נח מבטו על פני שתי הנשים. חיוך
חלף על פניו העדינים והוא קרא מתוך התעוררות: “הו,
הרי יש לכן כאן Arnica Montana וגם Valeriana officinalis? מקוה
אני שהגחתן עוד קצת גם בשבילי, אף אני רוצה
לקחת היום קמעא”.

האם ובתה נסתכלו זו בפני זו
במבוכה: מה הגיד עוד חוץ מן המלה “ארניקא”? כלום
זהו אחד מלחשי הקסם, שספרה עליהם
קרמביגלן?

אמא קורדל אמרה מתוך פקפוק: "לא, לא
תלשנו את הכל. רצונך לקחת את צרור הפרחים שלי?

הרי נמצא שוב ממין זה לפנינו".
בזרוע פשוטה פסעה אמא קורדל כלפי האדון ומלכן הולכת אחריה.

“הנה!” אמרה אמא קורדל והגישה לו את
צרור הפרחים. “מה אעשה בו?” אמר האדון בגאוה
ומתוך מאון; “הפרחים הרי נקטפו בלי דעה ובינה!
תלושים המה בלי שום טעם! אין כלל טרפי השרש!
מה רצונך לעשות בו? הרי גם צרור תפארת
איננו?”

אמא קורדל חזרה ומשכה אליה את
הפרחים הנזופים אגב אדמימות פנים ואמרה מתוך
כאב של עלבון:

"מה צרך יש לי בטרפי השרש! – הריני
מבשלת את הפרחים בכהל. ארניקא יפה למחוש
עצמות ואת הפוה מיבשת אני ועושה ממנו טה.

כבר הבאתי פעמים רוחה בכך לבן אדם".
“כך, כך!” אמר האדון, “כלום יש לך עוד בתוך סלך שאר ירקות?”

“כאן יש לנו פטריות”.

“הנה, יש להזהר בהן זהירות יתרה! כלום יודעת את בטיב פטריות כל צרכך?”

“אין אנו נוטלות אלא שועלות וארנות בלבד”.

“יש כאן הרבה מינים הראויים לאכילה, אבל צריך אדם לדעת בטיבם ידיעה ברורה”.

"הנה, מנהגי תמיד להטיל בצל או – – "
“או כף של כסף”, נכנס האדון לתוך דברי
קורדל, “אין זו אלא שטות ואמונת הבל! העקר הוא
ללמד ולהבין, ללמד ולהבין, אך זה בלבד תריס הוא
בפני הטעות!”

האדון נתרומם ממקומו, תלה את הקפסה
על כתפו ונטל את הרשת, אחר כך אמר, כשהוא
מגביה בשעת מעשה גבות עיניו למרום:

אכן אני יודע, היכן מצויות פטריות! שם
הרי שפע של כמהים ופטריות בכל-מקום! מינים רבים
כל-כך שונים ומשנים! סל עמס אפשר לך למלאות;
סל של יד, כל-כמה שגדול הוא, לא יכילם. באנה
אתי. הראה אראה לכן את אלו". וכשהיו שתים אלו
מפקפקות, אמר מתוך התעוררות: “כלום אין אתן
נותנות אמון בי? יהי לבכן סמוך ובטוח, יודע אני
ומכיר בהם! ובכן. קדימה!”

"לא, אין אני חוששת שמא אינך יודע
ומכיר בהם, שכן אפשר לנו לשער, מי אתה: הרי
הנך מר דיטריך הדר בעליתה של קרמביגלן. הו,
הלה ספרה לנו הרבה על אדותיך.

דיטריך פרץ בצחוק ואמר: “קרמביגלן
ספרה לכן על אדותי, אכן רוצה הייתי לשמע באזני
את הדבר! הנני קוסם קסמים וכו‘, וכו’!” וכאן נפנה אל
מלכן ואמר: “מה ספרה הזקנה? הו, יודע אני את
שיחה; מנדלר מתמוגג מרב צחוק על דברי
הזקנה”.

מלכן הרהיבה עז בנפשה והציצה בגנבה
בפני דיטריך. הרי יפה הנהו. דבר זה לא הגידה
קרמביגלן כלל. פניו עדינים ומלאים חשיבות, עיניו
הכחלות גדולות הן ככה ופקחות; כשהוא מדבר
פניו מלאים כל-כך תנועה וחיים. כמה נעים
להביט בפניו! מכל-מקום יראה היא קצת מפניו,
ויראה זו נובעת מתוך רחשי הכבוד שהיא מרגישה
בקרבתו.

בשבילים משנים הוליך אותן. כאן לא
דרכה כף רגליהן מעולם. הדרך מכסה אשוחים
צפופים לא גבוהים ביותר, שכח גדולם נעצר
כנראה מחמת צפיפות. זקוקים היו לפנות להם דרך
בינות לזמורות יבשות, שתלויות להן למטה שריגים
ארכים ואפורים הקלועים סביבן. ומתחת לרגליהם
פרוש שטיח רך כספוג של שריגים אפורים, עד כמה
שהעין מגעת. אכן מבט העין לא הגיע עד למרחוק,
עסוקים היו תמיד בהפקעת הזמורות היבשות
המשלבות אחת בחברתה, ובשעת מעשה נכרכו על
פניהם תדיר קורי עכביש ונימים של קיץ, עד
שאמליה היתה משפשפת פניה בשתי ידיה מתוך
קצר רוח גמור והיתה מנענעת ידיה לפניה לשם
הגנה. מזמן לזמן ראתה בתוך הצבע האפור
החדגוני פטריה, מפני הגון שלה הכהה במקצת
מבדלת היתה מתוך הצבע האפור והירקרק של
שדמת השריגים. פעם עמדה מלכת והראתה עליה
באצבע.

“נניח לה לזו; אין היא אלא שעירה מנמרת. נלכה הלאה, הלאה!”

אכן סוף סוף היתה הרוחה! מערה רחב ובו
הרבה גזעים של אילנות כרותים שטוח לפניהם. ככר
זו עושה רשם מפתיע ביותר על ידי הנגוד שבינה
ובין הסביבה. אין עוד שריגים אפורים, אלא טחב
מזהיר וירוק כעין איזמרגדין, ובתוכו דשאים
מנענעים ראש ופטריות רבות כל-כך! דומה היה
כאלו אינן יודעות שבעה! לא על אדמת המישור בלבד
גדלו ושגשגו, – לא, – גם על הגזעים של האילנות
הכרותים פרו ורבו פטריות בשפע מכל הגונים
כמעט. ליד הגזעים נצטפפו ביותר, דומה שכל אחת
היתה מתהפכת על גבי חברתה, זקנות וצעירות,
גדולות וקטנות כאחת. וכשהגיעו לכאן שאפו רוח
לרוחה ועמדו מלכת. השמש שלחה את קרניה
המשתעשעות מבין הסבכים הנמוכים שבצבצו
זעיר שם זעיר שם והפסיקו את המישור. דיטריך
נראה היה מאשר כל-כך; פניו נהרו כמעט, בשעה
שמבט עיניו היה משוטט על פני ככר זו הירוקה
והדשנה. עמד וכון כנגדן תנועת יד מזמנת,
כאלו הוא כאן האדון, והוא מציע לפניהן כל מה
שמצוי כאן לטול ולהנות כאות נפשן. "רואות אתן?

הנה! אכן כדאי היה מראה זה לסבל בשבילו קצת
בהליכה זו דרך הסבך. עמדו ואספו; אבל הראו לי
תחלה הכל, שכן הטוב והרע גדלים כאן זה על זה
בשלום. – אף אתה כאן?" קרא מתוך התעוררות וגחן
למטה; ואמליה שנשארה על מקומה ועמדה אצלו
כמקסמת, ראתה מתוך השתוממות, שתלש מן
הקרקע דבר מה זעיר מתוך טפול של חבה יתרה
והניחו על כף ידו והתבונן בו מתוך הבעת פנים
של אשר. דיטריך הבחין במבטה השואל של אמליה
ואמר: “הביטי לכאן, הרי זה כוכב האדמה. רואה את
צורתו של כוכב?”

"הו כמה נחמד הוא! קראה אמליה
בהתענינות, “כוכב האדמה? לא ראיתיו עדין עד
היום!”

“הרבה דברים לא ראית עדין! עינים להם
לבריות ולא יראו. אינם רואים כלום זולת עניניהם
הפעוטים והריקים! אבל כאן כמה נאה! כלום יש לך
דבר מושך את הלב יותר מגזע אילן כרות זה? קוסמת
היער כוננתו, הרי זה מין לחש, “שלחן נא הערך!”
רואה את כאן בינות לטחב ולעשב את הפעמוניות
הקטנות והכחלות ואת הכפני הנהדר והלבן.
ובתוך יער בראשית זה הגמד מטילים להם להנאתם
מתוך חשיבות כל מיני חפושיות, וביניהם עומדים
סמוקים קטנים ואדמים; והנה עכביש כרסתן זה
הולך ופורש כאן על הכל את רשתו הדקה כעין
הצעיף השקוף”. דיטריך כרע לארץ על יד גזע
האילן, הוציא את זכוכיתו המגדלת והתבונן
ברב-ענין אל כל פרט ופרט של פרור קטן זה מקסם
היער. דומה, ששכח את שתי הנשים, כל-כך
שקוע היה בתוך עולם פלאות זה הקטן. שתיהן עמדו
משתוממות והשגיחו אליו. פתאם נשא עיניו וקרא
מתוך התעוררות:,אכן עמדנה ואספנה! כאן, כאן,
הרי סתוניות לפניכן, לא בעלי צבע כתם בהיר, אלא
בעלי עין החום, שמראיהם נראה כאלו אבק דק של
קנמון מפזר על גביהם; אם תשמנה לבכן אל סמן
זה לא תבאנה לעולם לידי טעות, ולא יתחלף לכן בשום
פנים בראש גפרית, שגם הוא אוהב מטבעו את
החברותא. הנחנה לה לזו הבודדה השחורה, הרי היא
חצוצרת המתים, אינה ראויה לאכילה. אבל אלו
הקפוצינים וכמהי הנץ קחנה לכן, טובים הם
למאכל".

מלכן הביאה עוד פטריה אחת נאה ומוצקה ושאלה: “הרי ארנה היא זו?”

דיטריך נטלה מידה, הפכה והוציא את האזמל שלו וחתכה.
“הביטי וראי”, קרא. מתוך קריאת תמהון
פסעה פסיעה אחת לאחור והתבוננה במעשהו. אכן
על פני הפטריה החתוכה שהיתה בהירה זה עתה,
רפרף צל שחור; הגון הכהה עמד בעינו, ולא עוד
אלא נראה היה שנתעצם עוד יותר. כלום ידו היא
שהעלתה צל זה בקסמיה?

הרי זה Boletus Satanas,
קטלן מסכן ביותר. התבונני אל הרפידה הנאה
והירוקה מתחת לכובעו; בכל מקום שתמצאיהו קומי
ואבדי אותו מן העולם. פלח קטן ממנו יכל להחריב
משפחה שלמה".

קפץ ודרס ברגלו על גבי הפטריה
ופניו מביעים כבד ראש. כל זמן ששהו שלשתם
בתוך היער התנהלו אך לאטם, מפני שכל מראה
וכל קול משך את לבו של דיטריך. אבל סוף סוף עמד
היער מאחריהם, ומיד נפרדו דרכיהם.

אמא קורדל הניחה את הסל הכבד על הארץ ואמרה במבוכה ומתוך פקפוק:
“לך חיבות אנו להודות על הפטריות הרבות, מן הדין שאכל תאכלן עמנו”.

דיטריך נמלך רגע בלבו ואחר אמר:
“הנה למה לא! ואולם אין אני יודע עדין מי אתן, לאן עלי לבוא?”

"דרים אנו בעיר התחתונה, בבית
האחרון בקרוב, כשאתה נכנס ובא אל עמק המלדה.

נלה אמן למעשה ארנקאות! בתוך החלון מנחים
לראוה כדורים מגונים בבות של עור וכיוצא
באלה. כל תינוק מכיר ויודע אותנו, אי אתה יכל
לטעות".

“יאה בא אבא מחר בערב”.





ציור ו 2.png










ז כן קוסם קסמים




בשעה שבאו שתים אלו לביתן נשען
היה גוטליב על גבי הדלת המחלקת לרחבה והיה
עומד וממתין לבני ביתו. מתוך תמהון במקצת
הציץ בפניה הנרגשים של קורדל, בשעה שנסה
אגב חיוך את כבד משקלו של סל הפטריות.

“הנה”, אמר מתוך קורת רוח, "היום
שרויה הברכה במעשי ידיכן. כל הסל מלא הנהו,
אפשר לנו לעסוק בשקידה במעשה היבוש.

נתיגעת יגיעה יתרה במשא הכבד, כלום לא
נשאה הריבה את הסל?"

“כן, כן!” כמובן. גוטליב, עמוד ובואה
אל החדר. מלכן, הספיקי מאכל לבהמות ובשלי
תבשיל של ערב, אני עיפה ביותר מדרכנו זו!"

ובשעה שמלכן היתה בחוץ, אמרה: “גוטליב, עשיתי,
אפשר מעשה שטות, הזמנתי את מר דיטריך, דירה
של קרמביגלן, לבא אלינו מחר בערב לסעדת
פטריות”. ומיד עמדה וספרה לו בפרוטרוט על דבר
פגישתה המפלאה. גוטליב זקוק היה להמתין שעה
קלה עד שנתישבו הדברים בלבו, ואחר
אמר:

“קורדל, אל נא תתרעמי עלי בלבך,
ואולם סבור אני שעשית הפעם באמת מעשה
שטות”.

“כן, אני הרי אמרתי זאת זה עתה”, אמרה
קורדל באנחה, "אבל הדבר נראה לי טבעי כל-כך;
הגע בעצמך, הן הלך האיש דרך ארכה בשבילנו.

אף – הנה – הפטריות הללו הרי אך מידו באו
לנו".

“כן”, אמר גוטליב, “הריני מבין אותך
יפה, אבל מה תאמר העיר התחתונה לכך? – הרי הדבר
עושה רשם, אם האיש, שהנהו כבר בין כך ובין כך
לשיחה בפי כל בני העיר, בא פתאם לבקר אותנו. הן
ראה יראוהו השכנים”.

“כך, גם אתה כבר שמעת על אדותיו?”

"כן, כן. הריהו מושך עליו את עיני
הבריות במעשים שהוא עושה! אכן אלו לא היתה
מלה אתנו בבית החרשתי.

הה, גוטליב, מה אתה סח! מיד מעלה אתה הרהור כזה על לבך!

“הנה, אם אין אני מהרהר כך, הרי
השכנים מהרהרים ומהרהרים בדבר. נוח לי למות
מלשמש חמר לשיחה. כלום אין אנו נתונים למדי
בפי הבריות בשל קרל? אין הם יכלים כלל להרגיע
את רוחם, שהפליג למרחקים ושוב אינו נראה
לעין”.

“הרי הערב עבר יעבר, והדבר יפסק אזי מאליו?”

“או לא. מה זה נשיח עמו?”
“לדבר הזה ידאג הלה, לשונו אינה דבקה לחכו”.
“הנה”, אמר גוטליב ונאנח, “הדבר נעשה ואין להשיב”.

* * *



כששכבה אמליה על מטתה, מהרהרת
היתה גם על הערב של יום מחר. מתוך התרגשות
קודחת של חרדת גיל צירה לה את הראיון הבא. אבל
קדם כל דבר חזרה והעלתה בזכרונה עוד פעם את
מארע היום לפרטי פרטיו. הו, כמה גדול הוא מארע
חיים זה! מעולם לא היתה נתונה במצב נפש שכזה.

מה זה היה הדבר? רגש אשר שלא ידעה כמותו עד
היום היה שופע וממלא את נפשה, ואף על פי כן
חשה כמין כאב בלבה. כמה חי בזכרונה כל מלה,
כל מבט. כמה קלה היתה פסיעתה בשעה שהיתה
מהלכת על ידו; הכל היה נסוך קסם, “לא מעלמא הדין”.

מה נפלא היה צליל קולו, וכמה פקחות נשקפת היתה
מעיניו הגדולות והכחלות, המציצות מתוך הפנים
העדינים והחורים! כאן עלתה קרמביגלן על לבה, מה
אמרה הלה עוד: “חכי נא, אם יתן הלה עינו בך, יכל
הוא במבט אחד ללכוד אותך בקסמיו, ואי את יכלה
להשתחרר ממנו עוד, אנוסה את, כדרך פריץ
מנדלר, ללכת כל ימי חייך ולשאת בכל העולם
סלמנדרים ודרקונים!”

הו, מה חשבה לה קרמביגלן בלבה!
כאלו היה הדבר מין עבודת פרך! הרי פריץ מנדלר
יוכיח, אין הוא זקוק לכך כלל, ואך לרצונו בחר
בדבר. הרי אשר הוא שלא נתן להבעה להלך תמיד
על יד האיש הזה. מה אכפת לה אם נושאת היא משא על
גבה, אלו נתנה הבחירה בידה, היתה אומרת
בצהלה: הב לי המשא!

מה אמר כשתלש מן הקרקע את כוכב
האדמה? “עינים להם ולא יראו”. מה צדק בדבריו!
כלום היה לה עד היום משג כל שהוא, שיש גם על
פני האדמה כוכבים? אבל הן היה היו אף כוכבים
נעלמים, גלוים היו רק לפניו ולפני מי שעינים
פקוחות לו. כן, כמה הרבה לראות! מה עשירים המה
חייו! קרמביגלן מכנה אותו בשם עני ואביון. הוא
הנהו עני ואביון? כן, אפשר שאין לו הרבה מעות
מתות כפי שיש לאחרים, אבל כנגד זה יש לו עשר
רב, שאין לבריות הללו אף משג כל שהוא ממנו.

כן, מה מבינה קרמביגלן בענינים כאלה, גם אם
תשים על עיניה משקפים גדולים עוד יותר, אף על פי
כן לא תראה אלא דברים גסים ושחורים.

מחר תראנו שוב. מחר! מחר!
סוף סוף נרדמה, ובחלומה שמעה: “כוכב
האדמה, – חצוצרת מתים, – פטרית השטן”. אלא
שכוכב האדמה עלה על השאר וידו היתה על
העליונה, הולך היה הלך וגדל, הלך וגדל תמיד,
ושוב לא היה דיטריך יכל להחזיקו בידו, והוא
התחיל מזהיר והאיר את כל היער כלו.

כן, דיטריך היה כאן. אף לא הסתפק
בערב זה בלבד. מתחלה היה פונה בדבורו בעקר
אל אמא קורדל ומבקש ממנה שתראה לו את צרורות
הטה שלה היבשים, האספלנים שלה והסמים
והיה מסביר לה ברצון ומורה הוראה בשעת
מעשה.

גוטליב אמר: “קורדל! קורדל! מה
המעשה אשר עשית! פרצה קוראה לגנב, וחברותא
מביאה לידי אהבה! כלום אין את רואה שלבה של
הריבה אינו נתון אלא לאיש הזה?”

לאט לאט – הדבר נעשה באפן טבעי גמור –
התחיל פונה בדבורו ובהסברתו אל מלכן; הלה
ישבה בלחיים לוהטות והתאמצה בכל כחה להבין
את הדברים שדיטריך מדבר אליה. ספרים היה מביא
אתו, גם ספרי פטריות, ותמונות בעלות צבעים
שונים היו בתוכם, והנה מסביר היה ומראה
בפרוטרוט את הדמיון וההבדל שביניהן. לפרקים
קרובים משאיר היה בידה אחד הספרים ונותן לה
לחזר על פרקה; וכשחזר ובא היה מעמידה לבחינה.

כמה מאשרת היתה, כשהיה מביע את קורת
רוחו.

דעתה של אמא קורדל לא היתה נוחה
ביותר מההתענינות היתרה בפטריות ופעם שאלה
באחד הערבים: “כלום מצויים הרבה מיני פטריות
בעולם?”

“כן”, אמר קצרות, “ישנם כששת אלפים במספר”.
כאן על יד הכישור שלה עמדה קורדל
וספקה כפיה זו בזו בזעף וקראה: “אבל מר דיטריך,
לא יתכן! משטה אתה בנו! ואם באמת יש הרבה
ממין זה, אין הדבר נוגע לנו כלל! מלכן יודעת רב,
רב יתר מדאי!”

“הו, עוד משפחות אחדות חשובות”, אמר מתוך חיוך, “ואחר כך הפסק נפסיק בודאי!”

מלכן נשאה עיניה אליו מתוך חרדה
כשפניה הסמיקו, אבל לא אמרה כלום. לאחר שעה
קלה עמדה והאירה לו לדיטריך בצאתו. בשעת
פרידה הניח לתוך ידה פסת ניר קטנה, ומתוך
מבוכה הכניסתה לתוך חפיסת העור שלה הקטנה.

בתוך הקיטון שלה עמדה והוציאה את פסת הניר
היקרה בהתרגשות קודחת וקראה: לבך לבי!"

“כן לבי לבך!” קראה בצהלה.





ציור ז 2.png










ח הצעת לקוחים



ציור ח.png


ביום המחרת לפני הצהרים היתה
אמליה עסוקה בחלקת השדה הזרועה תפוחי אדמה
מאחורי הבית. – אלו היה לה משג כל שהוא ממה
שנתרחש בינתים בבית פנימה, ודאי שלא היתה
שקועה בעבודתה שעה ארכה כל-כך.

במצב חגיגי יותר מן הרגיל, אף גם
בצורתו החיצונית, בא דיטריך בשעה בלתי רגילה
זו אל בית נלה והשמיע בחשיבות הראויה לכך על
הלקוחים של מלכן.

נפלה הדבר, האורח הרגיל לא היה נוח
להם בשעה זו מעתותי היום. שאלה זו שבאה להם
באמצע מלאכת היום בלבלה את דעתם והחרידתם. –
אכן בהסח דעת גמור לא בא להם הדבר; הרי ידעו את
הדבר; כשאנשים צעירים שמחים ונהנים כל-כך מן
החברותא שביניהם, אין להתפלא כלל אם הדבר מביא
לידי ארוסים. ולא עוד אלא שגוטליב אף נמלך היה
בדבר עם קורדל. אבל הואיל והצעת הלקוחים באה
בשעה שלא צפו לזה כלל לפיכך היו שניהם נבוכים
ולא ידעו את נפשם, לפי שבתוך עצם הענין הגדול
והחשוב קפצו ובאו באמצע אלפי הרהורים טפלים.

מפני מה מכרח היה גוטליב דוקא בשעה זו להביא
ערבוביא בבית במלאכת הגזירה שלו; וקורדל
עמדה באותה שעה ושפתה תפוחי אדמה על גבי
האש בשביל הבהמות, ודבר זה הפיץ ריח משנה
כל-כך בתוך החדר. אלו היה בא הלה בערב, הרהרה
קורדל בקצת רגז, היה הכל על מקומו בשלום, כל
אחד היה לבוש מלבושים הגונים, ולאורה של מנורת
השמן הכהה במקצת אפשר היה לחשב בדבר
במתינות הראויה.

אי אפשר היה להם כלל לחלק לו כבוד
כראוי לו; על ידי הדברים הקטנים והחיצוניים
הללו היו חשים עצמם כלפי האיש הבקי בחכמת
הדבור, שידם על התחתונה. הנה הופיע לפניהם
בטוח בנצחונו כל-כך, והן לא בא אליהם אלא בתורת
מבקש! כלום יקפצו תכף ומיד ויאמרו “הן”! מה
סבור אדם זה בלבו? הנה קרל יושב לו במרחקים,
והרי היא יחידה להם! השאלה שעמדה לפני בית נלה
בשורה ראשונה היא: “מה יש בידו לתת לבתנו!”

כן, אלו היתה לו עוד המשרה בבית
המרקחת! רוקח שכזה יש לו בודאי הכנסה הגונה;
בכך יכלה כל אחת לסדר את חייה, ומה גם בתם
שנתחנכה בחיים פשוטים. אבל עכשו? דבר זה
ברי היה בידם, אל לה לבתם לסבל דחקות בשום
פנים! לא, אין לה צרך בדבר! הן הצעות יפות
כל-כך כבר הציעו לפניה! וכלום אין להם בית נקי
מחובות, ואף גם קצת כסף חסכון. קורדל יכלה היתה
לקים תמיד את הפתגם: “עשות חסד ותמוך ביד
דלים, בל תשכחו”.

הרהורים אלו חלפו במוח שניהם בשעה
שישבו נבוכים כנגד המשתדך וחזרו אחר
תשובה נאותה. כך, אלו היה בידו של גוטליב
למצא ניב שפתים להרהוריו; אבל דבורו התהלך
בכבדות ובפרט כלפי איש שראה מרחקי תבל ובקי
בהויות העולם. אמת, קורדל ידעה לדבר, אבל הרי
היתה אשה מחנכת חנוך הגון למדי וידע ידעה:

בענין חשוב שכמותו חיב הבעל להיות ראש
המדברים. אכן בשעה שגוטליב פתח סוף סוף ואמר:
“הרי זו שאלת חיים, כביכל, וטעונה היא ישוב
הדעת”, ענה דיטריך ואמר: “בדבר מלכן אין אנו
צריכים לפקפק כלל. באהבתה בטוח אני!”

“גם אני”, אמר גוטליב קצרות. "הריבה
שלנו הרי דבקה נפשה בך לאהבה אותך במאד
מאד, ולפיכך חיבים אנו לעין בדבר פי שנים.

אהבה? הו, באמת אין דעתי נוחה ביותר בשעה
שאנשים אוהבים זה את זה עד לשגעון. כבר ראינו
הרבה בכמו אלה. כסבורים הם, שאין לפניהם דרך
אחרת אלא לקפץ אל תוך המלדה, אם אין הדבר
מתקים. אכן בשעה שמניחים להם לעשות כרצונם
מה עולה להם בסופו של דבר? כשהדחקות מגיעה
ובאה מתעופפת לה האהבה החוצה דרך ארבת העשן,
אבל הדחקות נשארת. האהבה אינה ממלאת את
הקערה. אל תחשב לי את הדבר לחטא ואל תתרעם
עלי, אבל רוצה אני לדעת אם מצויה לך פרנסה ברוח;
צריך אני לדעת את הדבר! האם לא כן, קורדל?
קורדל נענעה ראשה בהתלהבות ואמרה: “אכן כמובן, גוטליב, הצדק אתך!”

כשדיטריך שתק מתוך עלבון, הוסיף
גוטליב עוד: “אלו יכלתי לעמד על הדבר ולהבין,
מה היא אמנותך. רוקח! כן, אלו הם אנשים מהגנים,
פרנסתם מצויה להם בשפע! אבל חו-קר
ה-ט-בע? –! רק משעה שאני מכיר אותך,
שמעתי על דבר אמנות שכמותה. כששואלים על
כך את הבריות אין מצילים מפיהם דבר, הללו
מרחיבים פה ומדברים דברי הבל. הו, – שמא יכל
אתה להגיד לי כמה משתכר אתה בשנה?”

דיטריך לבש פנים כאלו אנוס הוא
לבלע מין דבר מאוס. הנהגתו קבלה צורה מעשה
ואמר אגב תנועת יד של הגנה:

“לא, דבר זה אין אני יכל להגיד לך. אין
שום תועלת בדבר לדבר עמך בדבר אמנותי! דבר
זה אין אתם שניכם מסגלים כלל להבין”.

אכן כשדבריו גררו אחריהם שתיקה של
מבוכה ודכוי הרוח, אמר בהתעוררות: “הו, תולה אני
תקוות גדולות בעתיד! בעוד שנים אחדות יהיו גם
ענינים טפלים אלו מסדרים אצלי. אהיה אז מפרסם
ואקבל משרה המתאימה לידיעותי ושאיפותי. אזי
יהיה בידי גם “ממון”, אבל עד העת ההיא –!” כאן הניע
בכתפיו והוסיף לדבר בקול רם: "אין אני מעלים כלל
את הדבר, שאני דורש מזו העתידה להיות אשתי
דרישות יוצאות מגדר הרגיל! אתם מציצים בי מתוך
הפתעה, אבל אין אני רוצה לרמות אתכם! קדם כל דבר
דורש אני התמכרות שלמה ומחלטת על אמנותי.

צריכה היא לותר על הכל, מה שאתם מוצאים, אפשר,
רצוי לטובתה החיצונית. אין חיי עשר אצלי! דבר זה
צריכה היא לדעת מלכתחלה. צריכה היא להתכונן
לחיי ותור – אבל הנה היא בעצמה כאן! מלכן, הרי
היא הראש והראשונה במועצתנו, תקרב נא
הנה!"

דיטריך נגש אל מלכן המסמיקה, הושיט
לה תחלה את ידו מתוך חיוך, וכשראה שהדמעות
נושרות מעיניה עמד והניח בחבה את זרועו מסביב
לגופה והוליכה אל הוריה. מתוך מבט של חבה
בפניה המזהירות שאל בלחש: “רשאי אני להגיד
‘את’?”

מלכן נענעה ראשה בהתלהבות ונשענה עליו מתוך בשת פנים.

"עכשו עליך להכריע בדבר בעצמך.
הודעתי זה עתה להוריך, שאין אני יכל לבחר אלא
באשה כזו, שהיא מותרת על כל מיני חיי עשר, על
מעמדה כלפי חוץ, על תענוגים, מלבושים יפים
וכיוצא באילו, שאין רצונה אלא להתמכר כלה
אל אמנותי. האם אהבתך אלי גדולה היא וחזקה
כל-כך, עד שמסגלת את לקבל על עצמך לפי שעה,
ואולי גם לשנים מספר, חיים של עבודה, חיים של
עני, חיים של ותור?

“הו, מה זה עולה על לבך לשאל!”

“הרי שומעים אתם באזניכם!” קרא דיטריך בקול נצחון.

ואולם ההורים אמרו: “ידע ידענו את
הדבר. אכן הכנס אצלנו שוב בערב; רצוננו להכיר
זה את זה מקרוב, קדם שנוכל לתת הסכמתנו”.

בתשובה זו הלך דיטריך לביתו.

* * *

לאחר שיצא דיטריך פנה גוטליב
כשהוא מלא חמה אל מלכן ואמר: “איך זה יכלת להטיל
עצמך מיד על צוארו של אותו איש! הרי עליך
לשמוע תחלה מה אנו סבורים בענין זה! או שמא
ידעתם כבר מקדם, מה הוא היחס שביניכם? כלום
היו דברי סוד ביניכם?”

“יודעים היינו, שנועדים אנו זה לזה”, אמרה אמליה בעינים מבריקות.
“אתם נועדים זה לזה? אין אלו אלא דברי
שטות ושגעון, שבאו לך מתוך הקריאה היתרה.
נועדים! –? חיב אדם להמלט בענין שכמותו! אני
איני בטוח עדין כלל; ואת קורדל?”

“אמא”, אמרה אמליה מתוך התרגשות,
“הגידי לו לאבא את דעתך האמתית. הוי מעלה על
לבך את דרכנו לשם הפטריות! שמע שמעתי
מפי קרמביגלן כל מיני דברים של הבל, ואולם
בשעה שהכרת אותו פנים אל פנים, האם אין את
חיבת להודות בדבר, שמצא חן בעיניך? הגידי נא
לאבא במו פיך, כלום היית מזמינה אותו, אלו לא
מצא חן בעיניך ביותר? הודי נא בדבר! הן הוא לא
צפה לכך. אם יש לכם דבר כנגדו, הרי היה עליכם
להראות לו בגלוי, ואולם אתם מניחים לו לבא לכאן
כרצונו, ועכשו? –! הגידו נא לי, מה יש בלבכם
עליו?”

“מלכן!” אמרה האם בתוכחה, “וכי רשאית
את לדבר ככה עם הוריך! –? מודה אני בדבר,
שיודע הוא להתחבב על הבריות; אבל הרי דבר זה
בלבד אינו מספיק עדין לגבי שאלה חשובה
שכמותה. הרי אין אנו מתכונים אלא לטובתך,
כלום אין את מכירה בדבר? אין אנו רוצים להחליט
דבר על רגל אחת!”

“הנה שאלתי את האיש מה היא ההכנסה שיש לו, ולא היה בידו להשיב לי”.

“וכי רשאי היית לשאל ככה?” אמרה אמליה נרגזת.
“כן, ככה שאלתי, הרי אב אני, וזו היא
הזכות הנתנת לי! אכן מה השיב? דורש היה דברים
שאינם בגדר האפשר. אין הוא מבקש לתת כלום, אין
הוא מבטיח כלום; רצונו אך לקבל, כן לקבל ולקבל
תמיד”.

מכם רוצה הוא לקבל? –! אין אני מאמינה
בדבר! יאמר נא לי במו פיו, מה הוא דורש מכם! כלום
בקש דבר אחר זולתי? – הנכם רואים, שותקים אתם!

בי הוא רוצה, כמות שהנני, וממני ידרש כל מיני
דברים, והרי זהו עניני אני! – הה, איך זה יתנכם
לבכם להתיחס אלינו ככה! לו רק אהיה טובה בעיניו
וכשרה לפניו! –"

“חדלי לך עכשו!” אמר האב קשות,
“קורדל, מי צדק! נסי נא הפעם אם תוכלי לשלט בה
במבט עין אחד. עקשנית שכמותה! עשי עכשו
כרצונך, ואולם אל תבאי אחר כך לפני בתאניה,
בשעה שלא יהיה הכל כשורה”.

“הו, אבא – אמא”, בכתה מלכן, ככה בוא
יבאו הארוסים שלי? מפני מה אין אנו יכלים לשמח
כלנו? הכירו נא לדעת אותו תחלה, ותראו כמה טוב
הנהו ועדין. הו, ואם גם אין לנו כסף, אין הכסף
מביא אותנו לידי אשר, האמינו נא, יש לו דבר מעלה
מזה".

קורדל קנחה את עיניה בקצה סינרה
ואמרה בקול נחנק: “ילדה פותה! כלום אין את חשה
כלל, שכל מה שעשינו לא עשינו אלא מתוך אהבה?
סוף סוף מכרחים אנו בלב קשה לעשותו ולחשב
בשעת מעשה: מה-שהועיד לך אדני, אותו גם
יתן-לך”.

“הו, אהבו אותו, ועשו בשבילו מה שיש בידכם!”
“הנה”, שדל אף גוטליב ואמר, “אם
תוקירו אותנו בתורת הורים ולא תמנעו ממנו את
הכבוד המגיע לנו, אז יוכל הדבר לבא לידי מעשה”.
אכן בשעת מעשה נענע בראשו דרך פקפוק, כאלו
אין הוא מאמין בעצמו בדבריו.





ציור ח 2.png










ט. בית דיטריך





ציור ט.png


בערב הסמוך בא דיטריך והניח לפניו
כדרכו ספרים ונירות. אמא קורדל גבבה בקצהו
השני של השלחן ערמה של נוצות, שהיא וגוטליב
מתכונים היו למרט. הרי זו מלאכה
שקטה שאינה משמיעה קול. הצעירים יכלים היו
בשעת מעשה לעסוק בשיחה בלי מפריע; ואם נתעורר
החשק בלב הזקנים אפשר היה להם להטות אזן
ולהקשיב.

“מרגיש אני”, פתח דיטריך, כשהוא
פונה אל בית נלה, “שחיב אני עדין לספר לכם עלי
ועל בית אבא”.

“כך”, הרהר אבא גוטליב, הריהו מוצא באמת, שחיב הוא לנו דבר מה!"
מלכן זזה ממקומה ונתקרבה סמוך לצדו
של דיטריך והאזינה כלה מתוך כסף רב לאמרי
פיהו.

“מלכן חביבתי”, פתח, “אם יבאו בתוך
ספורי כמה דברים, שאין את מבינה עדין, הזדיני
בסבלנות כלפי עצמך וכלפי עצמי. אין אני יכל,
אפשר, עדין להסתגל כראוי אל דרכי המחשבה
שלך. רצונך עמדי ושאלי, או הוי מעלה על
דעתך., שעל ידי חזרת הדברים להבא תעמדי על
טיב הדברים המספרים הערב. היום” – הפנה מבטו אל
בית נלה, – עליכם לקבל כל הדברים כמות שהם,
כפי שאני מוסר לכם: שמי וילהלם אויגוסט שלמה
דיטריך. בדבר השם שלמה אשוב עוד לדבר. אבי היה
פרקליט בצונקוי הסמוכה לליפציג –"

כאן פסק גוטליב ממלאכתו ונשא עיניו
מתוך השתוממות. כלום לא היה אומר לפרקים קרובים
אל מלכן: “אל תדמי בנפשך, שבא יבא לכאן אל העיר
התחתונה כהן או אפשר גם פרקליט לקחתך!” והנה
נתרחש דבר פלא, – בנו של פרקליט ממש בא
ומבקש את בתו! חבל שגם הבן אינו פרקליט!

דיטריך המשיך לספר: “אמי לקחה
ממני בקדמת ילדותי, והואיל והייתי תינוק רך
וחולני עמד אבי ומסר אותי בידי דודה אחת
בהרנהוט ושמה כריטס, ודודה זו
היתה לי כאם לכל-דבר ואני הסכמתי לדבר. אכן
בעוד לא הפלגתי הרבה בלמודי, מת עלי אבי, ומיד
עמדו והודיעו לי שמכרח אני להסתלק מלמודי,
משום שאבי מת כשהוא מחסר כל. – אחרי מועצות
ארכות הלכתי לבירגל שבתירינגן להיות שם
שוליא בבית המרקחת, וכשגמרתי את למודי באתי
לכאן אל קליברג”.

“כן”, אמר גוטליב, כלום אין להצטער על
הדבר שסלקת ידך ממשרה נאה זו? רוקח, – הרי
זה מן הדברים שהנאה הם לו לאדם".

על פניו של דיטריך חלפה הבעה של קצר
רוח ומבוכה, ומתוך פקפוק המשיך לספר: "בתוך
משפחתנו משרשת נטיה מיחדת שנתפתחה אצל
אחדים למין תשוקה יתרה: הרי היא האהבה אל
הטבע. ביחוד נמשך לבנו אחר
עולם הצמחים. הדבר עלה בידי בני דיטריך עד
להפליא. אכן לא לכל אחד מאתנו היתה נטיה זו
לברכה, פלוני ואלמוני נתרשל על ידי תשוקה זו
באמנותו העיקרית ומתוך כך הגיע לידי עני
ומחסור. אבל מי שלא היתה לו אמנות מן הצד, אלא
מסור היה כלו לחכמת הטבע ושמושה, כדאי היה לו
כל הטרח הזה, ולא רק זה בלבד שמצא לו מרום
אשרו באמנותו עצמה, אלא שעל ידי עמל ויגיעה
יתרה והתמכרות רבה פעלו אחדים גדולות, ומתוך
כך קנו להם שם טוב.







ציור אדם.png





והנה, – גם אצלי טבועה האהבה לתורת
הצמחים בדמי, כביכל, והחלטתי קבועה בלבי בכל
תקף לעסוק בה בלבד, ולפיכך עמדתי והזנחתי את
מלאכת ה“רוקח”. כל יום שאין אני מצוי אצל הטבע,
הריהו בעיני יום שעבר לבטלה. אין אני מצפה מכם
שתבינו ללבי בדבר זה! נטיתי ותשוקת האסף
הנטועה בקרבי הלכו וגדלו ביחס אל אבותי, במדה
יתרה. בעוד שהתענינותם של בני משפחתי
נצטמצמה אך בתורת הצמחים, הנה התמכרתי אנכי
גם אל חקר הרמשים, השרצים, האבנים, הצדפים, –
קצורו של דבר, כל ההופעות המצויות בטבע. קורא
אני גם הרצאות בתורת החימיה והפיסיקה שכבר
שמעתם מן הסתם, על כך. כמה מבני משפחתי
סדרו להם מיני אסף של צמחים ועשו בהם סחורה. אף
אני רוצה לעשות כך, אלא שאני לא אצמצם פעלי,
כפי שהזכרתי כבר, רק באספי צמחים בלבד.


לכשתכנס מלכן לפני ולפנים של עניני, אזי
יפתח לפניה עולם מלא שלא עלה על דעתה! אכן
שימי אל לבך: אין מציאה בלי יגיעה! אין עוד אמנות
כמעט המביאה לו לאדם חיי צמצום במדה יתרה
כל-כך מצד אחד ואשר מרבה כל-כך מצד שני.

שמעי נא מה שאומר לינה הגדול עצמו על אמנות זו" –
דיטריך נטל ופתח אחד הספרים העבים, שהביא עמו,
פנה אל מלכן וקרא מתוך הבעה של התלהבות; “אם
יש מדע המפלה את מעריציו, והוא טעון מצב נפש של
התלהבות יתרה וכח לסבול תלאות ויגיעת בשר,
הריהי תורת הצמחים. בכל שאר מיני אמנות של מדע
יש בידו של אדם להגיע לגדלה ולפרסום גם
בתוך חדר תלמודו, ולקנות שם לעצמו שם עולם. מה
שאין כן חכם הצמחים וחוקר הטבע. הטבע ורבוי
פליאותיו וסודותיו מבקש שיתבוננו בו במקום
המעשה. שמושו הוא הקשה ביותר, כשם שידיעתו
היא המלבבת ביותר והנעימה מכל. אין שום מדע
כמעט שיש לו חובבים נלהבים יותר, אין אף אחד
שיש לו אוהבים רבים כל-כך, שנעשו למענים
וסובלים על ידי מסירותם ותורתם”. – עלינו לשנן
לעצמנו, שגם מאתנו ידרש קבלת יסורים מאהבה
והתמכרות אל אמנותנו. אכן עכשו רוצה אני לספר
לך דברים מועטים על אבותי! –

בשנת 1688 נדד איש אחד ושמו שלמה
דיטריך בתורת אח גולה מכנופית האחים שבמהרן
והלך מבהמן לתירינגן. שלמה היה הראשון בבני
דיטריך, שאנו יודעים מה על אדותיו. וכדי שלא
ישכח שמו מפי בני המשפחה, עמד אבי וזוג לי
את שמו. שלמה דיטריך הביא אתו מבהמן מנה יפה
של ממון ובסכום זה בנה לו בצינגהין הסמוכה
לינא חצר של אכרים. – לשלמה דיטריך נולד בשנת
1711 בן זכר וקרא את שמו אדם. מנהג היה אצל האחים
שבמהרן לקרא את בניהם בשמות לקוחים מספרי
הקדש, וביחוד מן התנ“ך. את מוצאת כאן בספר זה כל
מיני ידיעות על דבר בני משפחתי, ושם מצויים
מלבד השמות שלמה ואדם גם דוד ומיכאל ונתנאל.
הריני מבקשך לשמר בזכרונך ביחוד את אדם
וגוטליב דיטריך. אדם דיטריך היה
הראשון שבאה אצלו לידי גלוי ההתענינות בתורת
הצמחים. ומעשה שהיה כך היה: בשעה שאדם קבל
את חצרו של אביו, מלאה האוניברסיטא שבינה את
ידו להמציא לה מדי שבוע בשבוע את הצמחים
הנחוצים לה לשם ההרצאות בתורת הצמחים. על ידי
כך נתעוררה אצל אדם ההתענינות בצמחים. מבקש
היה תורה מפי הפרופסורים, שאל ספרים, אסף צמחים
ונתנם במכבש. מתוך שקידה וכשרון הגיע
ברבות הימים לידי מדרגה ידועה של פרסום בתורת
הצמחים, והיה נקרא סתם Botanicus איש ציגנהין. שמו יצא למרחוק, וחוקר
הצמחים הגדול בדורו, לינה בן ארץ שודיה
המפרסם, בא אתו בכתובים. מכתבים אלו הרי הם
תפארת גאונה של משפחת דיטריך. אחדים מבני
המשפחה נשארו בכפר ואחדים קבלו השכלה
עירונית, ובין אלה האחרונים נמנה אבי. אכן אף כי
חייהם קבלו פנים חדשות כלפי חוץ, מכל-מקום
טבועה היתה האהבה אל עולם הצמחים בדמם, כביכל,
של כל בני דיטריך מימות אדם והלאה, והיא שהעלתה
אחדים מאתנו למרום המעלה, וכנגד זה היתה
לאחרים למקור צרה; עמדו ונטשו את ביתם ונחלתם
או שהזניחו את אמנותם שהיתה להם מן הצד. הרי
את מבינה, שמבכר אני לספר לך היום על אלה שעליתם באה להם בשל תורת
הצמחים. ועכשו כלום רצונך לשמוע עוד בענין
זה, או שמא אדחה את השאר לזמן אחר?”

“לא, לא, הוסיפה נא לספר! וכי יש לנו
דבר נעים יותר מלשבת ולשמוע ולחזור ולשמוע
על דבר בני משפחתך!”

"טוב ויפה. אם מתענינת את בבני
משפחתי, יכלה את למצא בספר זה עוד כמה ידיעות
קצרות. אכן על דבר האיש השני, שנלך לבקרו
לאחר חתנתנו, רצוני לספר לך עוד פרטים אחדים.

בינא דר הדוקטור דוד דיטריך, משמש הוא מורה
לתורת הצמחים באוניברסיטא. בשעתו הפנויה
הריהו מכין אספי צמחים, כדרך שנוהג אף אני
לעשות ככה. על דבר דודי גוטליב דיטריך הדר
באיזנך יש עוד לספר הרבה יותר, מארעות נפלאים
ארעו לו ופגישות בלתי שכיחות נזדמנו לו
בחייו. נער יפה היה ובעל כשרונות יוצאים מגדר
הרגיל. אביו הזקן, זה האיש Botanicus,
עמד ויחד לו לנער המלא חיים שימת לב מרבה, היה
מרבה ללמד אותו, אף ידע לעורר תשומת לבם של
אנשים אחרים בעלי השפעה. הכהן ונדר
בפריסניץ הסמוכה לינא, הכהן הגדול אהמר ויועץ
הסתרים של הכנסיה דוקטור גריזבך דאגו לו
והספיקו בידו ללמד בגמנסיא בינא.

פעם אחת, – עומד היה בגיל העלומים, – הלך לו חשוף לוק דרך אפרים וזרועו עמוסה צמחים, והנה פגשו בו שני
אנשים נשואי פנים ושאלו אותו מה הם הפרחים
שישנם בידו, ונשתוממו בלבם בשעה שגוטליב
ידע לקרא לכל צמח בשמו הרומי.

וכך הולכים המה שלשתם יחד ובשעת
מעשה שואלים הם את גוטליב למצבו. לבסוף עמדו
מלכת ואחד האנשים אומר אל גוטליב: “נראה אתה
בעינינו! רצונך להכיר את עולם הצמחים של
קרלסבד? עמד ובוא מחרתים לוימר אל ביתי, כדי
ללכת אתנו משם לקרלסבד”.

האיש צין לו את מקום דירתו וקרא לפניו את שמו.

גוטליב רץ משם בצהלה ונחפז מיד
לפריסניץ הסמוכה לינא; שכן צריך הוא קדם כל
להודיע את המארע המשמח לידידו הדואג לו כאב
רחום, הכהן ונדר.

“עלם!” קרא הלה מלא שמחה, “ראה תראה,
הנה בא אשרך! אל האדון לבית קנבל עליך לבוא? אם
כן הרי האיש השני הוא מר גטה!”

אמנם כן, כון כון3 אל האמת. הכל נעשה כפי שהתנה מראש:במרכבה פתוחה נסעו שלשה אלה אל העולם היפה
והרחב. במקום שנתגלו לעין צמחים בלתי
שכיחים, עמד גוטליב וקפץ ממקום מושבו, המכון
לעבר הדרך מאחור, נטלם והביאם וקרא בשמותם
למחלקותם ולסדרם. שני האדונים נטלו את ספר
הצמחים שהיה בידם והקבילו דבריו של גוטליב
עם דברי המקור שבספר. כשהגיעו למעלה הר
ירדו מן המרכבה והלכו ברגל. כשהגיעו לראש
תור עמדו מלכת ונסתכלו לפניהם. שלשה אלה היו
כלם בעלי עין צופיה; ומיד הבחינו לרגלי ההר
שדה בצה המפיץ זהר של אדם ארגמן יפה עד
להפליא. מה טיבו של דבר זה? מתוך התענינות ירדו
למטה, וגוטליב הצעיר מכלם, נחפז וקופץ בראש,
קוטף אחד הפרחים המכסים את כל פני הככר וקורא
בגיל נצחון: “הרי זה הטללן עגל העלים Drosera
rofundifolia, שמפיץ את הזהר היפה!”
גטה נוטל ומפריד בזהירות את העלים
המקפלים המכסים שער ומוצא שם שירים של
רמשים קטנים והריהו מביע את השערתו, שהפרח
המית את הרמש ומצץ את דמו לשם מזונו. הנה
כך היה גטה אחד מן הראשונים שהסתכל בצמח אוכל רמשים".

“מה זה?” אמרה מלכן, שהקשיבה

בהתענינות יתרה לספורו של דיטריך, “כלום נכון
הדבר? האם באמת אכלו הצמחים היפים את הרמשים
הקטנים? כלום יכלים הם לעשות כך?”

“כן, כמובן, יכלים המה. מעשי
הסתכלות שנעשו אחר כך קימו את השערתו של
גטה”.

“יפים הם כל-כך, ואף על פי כן כמה
ערומים המה! מבלי חשד כל-שהוא רחשו להם הרמשים
הקטנים על גביהם והנה מצאו להם מיתה מנולת
שכזו!”

“כמובן יפים המה, הביטו נא אל מראיהם:
הנה כאן היא התמונה. ביחידות אינם עושים רשם יפה
כל-כך, אבל עליך לראות שטיח ארגמן שכמותו,
מה רב הקסם של מראה כזה. המתיני נא, בקיץ אראה
לך כל אלה הדברים. רואה אני לשמחתי הגדולה,
שמתענינת את בכל הדברים הללו, ולפיכך אף
תלמדי הכל בנקל, מה שנכנס בגדר אמנותינו, הרי
כח זכרונך יפה מאד, ודאי תשמרי בלבך את
השמות הרומיים, את מחלקות הצמחים ואת
סדריהם?”

“נסה נא ולמדני! הוי, מה רבה תשוקתי
לסיע לך! כמה גדול רצוני ללכת ולהביא לך הכל;
שום דבר לא יכבד ממני, ראה נא, הרי לי שתי
זרועות חזקות ואמיצות, ויכלה אני לרוץ ולטפס; אין
ראשי סחרחר עלי לעולם, ואף פחדנית אינני!”

“כן, ממה זה עליך לפחד?”

“הנה, הלא רבים מפחדים מפני נחשים וצבים”.

“הו, הבל הבלים! הן כבר רחוקה את מדעות טפלות אלו!”

“כאשר תלך אלך, בצר ובמרחב!”

“מבטחני בך בכך!”

“אכן בבקשה ממך, ספר לי עוד על דבר דודך גוטליב”.

"כן, כן! בענין זה יספר לך דודי בעצמו, ואולם טוב הדבר אם תדעי קצת מראש.

הנוסעים באו בשלום לקרלסבד. כאן
הולך היה דודי עוד קדם הנץ החמה אל בין ההרים,
אכן מוטב שאקרא לפניך מה שכתב גטה עצמו על
דבר גוטליב: ‘לקח רב הביא לי אז על יד הבאר עוד
קדם שהריקותי את גביעי. כל האורחים ששהו שם
אתנו לקחו חלק בדבר; ובפרט אלו ששוקדים על
תורה נאה זו. רואים היו את חכמתם שנתעוררה
בנעימות יתרה, בשעה שנער יפה מן הכפר הלבוש
חזיה קצרה בא במרוצה ומראה חבילות גדולות של
עלי ירק ופרחים, קורא את כלם בשמות ממוצא יוני,
רומי וברברי, חזון נפלא שעורר את לבם של גברים
ונשים’. אכן כאן רוצה אני אך להעיר בקצרה,
שמהלך חייו הבאים של דיטריך הצעיר דומה היה
להתחלות שכאלו. פוסע היה בלי הרף בדרכו זו,
עד שבתורת סופר מפרסם המכתר בתאר דוקטור, עומד
הוא עד היום בראש הנהלת הגנים של ההרצוג הגדול
באיזנך – –"

דיטריך סגר עכשו את הכרך מספרי
גטה, ואמר כשהוא פותח לפני אמליה תמונתו
של אחד הפרחים: "התבונני נא
בצמח זה, מכנה הוא על שם דודי גוטליב ונקרא
בשם: “Dietrichia coccinea”

אמליה הביטה על הגליון במין יראת
הכבוד ואמרה: “ודאי שהדבר נחשב לכבוד גדול
למשפחתך”.

“כן, בלי ספק הרי זה כבוד, אנו מתגאים
בדבר באותה מדה, שאדם אחר מתגאה כשהוא
מקבל אות כבוד. חפצי הטמיר הוא, שגם אני אעשה
בזמן מן הזמנים מעשה רב לטובת המדע, ואיזה מין
חדש יקרא אף בשמי, השם דיטריך יש לו בחברת
הלמדנים צלצול יפה. ועכשו שמחי נא על המסע
של חתנתנו!”

“אבא, – אמא, מה דעתכם, שמפליגים אנו ללכת בדרך רחוקה כל-כך? עד לתירינגן המדינה! כן מלאה שמחה אני!”

במלאכת מריטת הנוצות לא ראו בני נלה
הזקנים ברכה מרבה, מאזינים היו מתוך
השתוממות לספוריו של חתנם.



ציור ט 2.png










י. קדם החתנה ולאחריה



ציור י.png




כל הידים היו מלאות עבודה להכין צרכי
החתנה בשביל מלכן. מכיון שנמלכו בדבר גם עם
דיטריך, באו בני נלה תמיד לידי התנגדות גלויה
או חשאית. אמא קורדל נתנה דעתה להכין וילאות
של מלמלה.

“לא”, השיב דיטריך בכל-תקף, “זקוקים
אנו לאור ולאויר, ואין לה למלכן שהות לכבס
סמרטוטים כאלה. יש לנו ענינים חשובים יותר לטפל
בהם”. כשנמלכו בדבר דרגש, עמד דיטריך ואמר:
“אין צרך בחיי רוחה! כלום דרכנו לחיות חיי
עצלות ובטלה!”

“אבל אם יבא מי שהוא לבקר אתכם?” שאלה קורדל מתוך מרך לב.

"בקורים כעין אלו של קרמביגלן ובני
מינה אין אנו מקבלים. מי שבא אצלי לבקרני, אינו
שם לבו אל דרגש. אין הוא רוצה אלא לראות את מיני
האסף שלי. הכל צריך לשמש לתכלית זו! דרך אגב
צריך אני להגיד לכם, שהודעתי לקרמביגלן שאצא
מדירתה, ושכרתי לי דירה בתוך בית החרש.

“בתוך בית החרש!” קראו בני נלה משתוממים.
“כן, בית החרש הישן הוא הבנין
המרוח והמענין ביותר בכל העירה כלה, ואני
רואה את עצמי מאשר, שדוקא עכשו פנויה דירה
גדולה”.

בני נלה הניעו ראש ודיטריך המשיך
דבריו בהתלהבות: "כלום הייתם פעם שם מבפנים?
הרי שם בזבזנות של מקום במדה יתרה! עכשו אין
בונים עוד כך כל-עקר. מדרגות רחבות ונוחות
לעליה, מגרשים כעין בתי מרוץ של סוסים, הרבה
חדרים וקיטונים והכל עשוי יפה כל-כך על פי מנהג
עתיק, והכל יבש כעצם. יש לי צרך בזה לשם אספי
הצמחים שלי, ואם לא הם מתעבשים. האמן לא
תאמינו כל מה שספר לי הבית העתיק והיפה
בשעה שעברתי מתוך צהלת לב בחדריו פנימה.

לפנים שיך היה אל בית הכניסה צלא; ובתי
הכניסה לא היו מקמצים, אף לא קמוץ של מקום. גם
ימים קשים עברו עליו על בית החרש. כשפרצה כאן
מלחמה ודבר התהלך, משמש היה בית חולים. כן,
הריהו נכבד כל-כך עד שקרמביגלן מביעה דעתה
בכל-תקף, שמזיקים מתהלכים בתוך בית החרש
ורוחות רעות מתהוללות שם. אכן מלכן, רשאות הן
לבוא, הרוחות הרעות, אין אנו מפחדים מפניהן".

ואחרי הפסקה קלה המשיך את דבריו: “חבל
שמתכונים להסיר את קשת השער הרעועה למחצה.
מציץ הייתי דרך הקשת כמתוך מסגרת; מבט עיני
הגיע עד לככר השוק ובית הכניסה המרקיע
לשחקים בטבורה. אכן הדבר המעלה ביותר שיש
לו לבית החרש היא קרבתו אל יער צלא הגדול
והיפה. היער היה יהיה עולמי! חבוי מעיני
הבריות יכל אני ברגעים מועטים להיות בתוך
היער!”



* *



קורדל לא יכלה להשלים עם הרעיון
להפרד מבתה. מיום שנתנה לה בתה זו לא
נתפרדה החבילה אפילו ליום אחד. מהלכת היתה
בעינים דומעות, וכששאל אותה גוטליב, מה לה,
נתגלו דברים משנים. מתחילה היתה דבריה מן
הצד, אי אפשר לה בשום פנים ללכת בכל יום דרך
כל-העיר התחתונה והעליונה עד לבית החרש.

הבריות ישגיחו אליה מן החלונות וימלאו פיהם
צחוק עליה.

“הבלים!” נוהם גוטליב, מי זה דורש
שתרוצי בכל-יום אל הזוג הצעיר? שניהם ודאי
שיהיו האחרונים שבאחרונים שידרשו כך,
האמיני לי! אין הם רוצים שיפריעו מנוחתם. כך הוא
דרך העולם; עליך להתרגל אל הרעיון, שעכשו
מיתרת את לה לריבה".

“אם אין בידי להיות אצל מלכן”, פרצה
ביבבה, “אזי מות אמותה! באמת לאמתה, גוטליב, לא
אוכל להתקים בלעדיה!”

“אכן, אם אין את יכולה, אם כן עליך ללמד את הדבר!”

“הו, גוטליב, כבר הרהרתי כל מיני
הרהורים שכאלה. רואה אתה, צריכים אנו למכור את
שברי הכלים שלנו ולעקור דירתנו יחד עם מלכן
אל בית החרש”.

גוטליב הציץ בפני אשתו, כאלו
חושש הוא שמא יצאה מדעתה. איך אפשר להעלות
רעיון כזה על הלב! – עמד יעמדו וימכרו את ביתם?
כלום נשכח מלבה של קורדל, כי מיום שזוכרים
הבריות הרי שיך הבית לבית נלה? יקומו ויעזבו
את הגנה הקטנה המוצפה זהרי חמה? כלום אין
קורדל מעלה עוד כלל על זכרונה, איך ישבו להם
בתורת זוג צעיר אחרי החתנה בתוך הסכה, בתוך
הסכה המכסה פולים בלבלובם האדם? איך משחקים
היו להם שם כל הבנים שלהם? הילדים העליזים,
הישנים עכשו דומם שם בחוץ, ואף זה הנמצא
עכשו במרחקים, – ופריצכן הטוב! גוטליב נאנח
אנחה עמקה והעביר ידו הנקשה על גבי עיניו.

חלקת שדם הקטנה במדרון ההר, העז, החזיר,
האוזים, התרנגלות, היונים, כל זה עליהם למכור
וללכת לדור בדירה שכורה כדלים וכרשים?! שוב אין
האדם אדון ברשותו, בשעה שדרים ביחד עם כל
מיני בריות! מעשה הזוג הצעיר הוא ענין אחר
לגמרי, הללו רוצים היו בכך, ובכלל בימי העלומים
צריכים האנשים להכנע, אבל הם, בני נלה, בגיל
חייהם! –? הה, זה האיש דיטריך! כמה בלבול
ומבוכה הביא הלה בתוך המשפחה! – מה סבורה קורדל
בלבה, ממה זה יתפרנסו? חלקת האדמה הקטנההרי היא שהספיקה להם מזונם.

הה, קורדל עצמה שרויה היתה במצוקה

גדולה. מצא מצאה כי הכל נכון הוא, מודה היתה בכל,
ואף על פי כן לא זזה מדעתה, כי מות תמות אם
תצטרך להפרד מאת מלכן.

כאן עמד גוטליב ואמר מתוך אנחה:
“אכן, עכשו יודע אני על כל-פנים, ממי זה נחלה
מלה את עקשנותה!”

* * *



בשעה שבני דיטריך חזרו לאחר מסע
החתנה מתירינגן, שאל גוטליב: “הגידי נא, כלום
מצאת שם באמת הכל כפי שאמר לך בעלך? האם הנם
הקרובים על צד האמת אנשים עדינים והגונים?”

"אכן כמובן, אבא! הגע בעצמך, האדון
יועץ החצר יש לו בת והיא יושבת באיזנך בתוך
טירה ומטפלת בחנוכם של הנסיכים הצעירים,
ודודו של וילהלם מכנה בפי הבריות “האדון יועץ
החצר” או “האדון הפרופיסור”. אכן הוא היה במרחקי
תבל, שלח נשלח מטעם ההרצוג עד לאנגליה
המדינה. עמנו היה בורטבורג ובוילהלמסטל.
הגנים היפים בוילהלמסטל הוכנו בהשתתפותו.

והנה ספרה מלכן ברגש מכל מה שראתה. –
כשהיתה האם לבדה עם בתה חזרה שוב
ושאלה: “האם הראו גם לך פנים מסבירות? הגידי לי
את האמת! נראית את בעיני מדכאת במקצת?”

בעיניה של מלכן פרצו דמעות ואמרה מתוך מאון: “הניחי לי, אמא”.
ואולם אמה תקפה עליה בדברים, ואז
פתחה ואמרה: “מה אמר ומה אדבר! לא היה קל לכלנו.
לא ידענו איך להתהלך זה עם זה. חשה הייתי, שהם
רואים אותי כאדם שאינו משלהם, ואמנם כן הוא
הדבר. סבורים היו, שפתיה אנכי. וכשחשתי
בדבר היה הייתי ככה באמת. מדברים היו בנוסח אחר
הלוכם אחר הנהו ואף גם אוכלים המה בדרך אחרת,
ואני רציתי לעשות כמעשיהם, אבל אין תורה זו
נקנית על רגל אחת. – אכן הרעה מכל הרעות היתה שלא
היתה דעתם נוחה מוילהלם כל-עקר; והנה רוצה
הייתי להשיב להם תמיד תשובה כהלכה; אבל וילהלם
אמר כי סיג לחכמה שתיקה”.

“ומה זה טענו כנגד בעלך?”

“הה, דעתם לא היתה נוחה מכל מעשיו
שעשה, וכסבורה אני שיותר מכל לא מצאו קורת רוח
במעשה הנשואים; אלא שלא יכלו להגיד את הדבר
בפה מלא. – אף גם סבורים היו שמוטב היה לו שלא
לצאת מבית המרקחת”.

“אכן, אף אנו הגדנו ככה; בדבר זה אולי
צדקו. ואולם מנהגם זה שנהגו עמך, הרי זה ענין
אחר, דבר זה מצער אותי! בעלך היה יכל ומחיב
לעשות כל מיני דברים כנגד זה. הן צריך היה
להראות להם שיש לכבד אותך; שכן הרי את בתם
של אנשים ישרים, והבעל חיב לאהוב את אשתו
ולכבדה! אם אין את יודעת את תורתם על רגל אחת,
מה-בכך? הריני יודעת ומכירה אותך, יודעת אני
שיש בידך ללמד הכל. טוב הדבר שאף אנו באים
לדור עמכם בבית החרש, ויכל תוכלי ללכת עם
בעלך, והוא ילמדך הכל. כל מה שהוא יודע בעצמו
ומחשיב במדה יתרה. אני מקבלת עלי טפול ביתך.
וכך תהא עבודה מצויה לי ולא אבא לידי שעמום של
בטלה”.

“אמא” צהלה מלכן, “עכשו רואה אני שכל
כונתך אינה אלא לטובתנו. יכלה אני להקדיש
עצמי כלי לוילהלם! כלום יש עוד אשה שטוב לה
כמותי! –”



* * *



כשהיה הכל ערוך ומתקן במקומו
התהלך דיטריך בחדרים לבחן ולבדק; וכשראה את
הארונות הגדולים קרא בהתעוררות ומתוך הפלאה:
“הו, מה נאים ארונות אלו! מלכן, נותנת את לי הארונות
הללו?”

“מה אתה סח, וילהלם! הרי אלו נועדים לשם בגדים ולבנים וכלי בשול!”
“הבלים! דברים אלו יכלה את לתת במקום
אחר. – ארונות איני יכל להשיג די ספוקי: נחוצים
המה לי לשם הרמשים. הרי בראש ובראשונה עלינו
לשים לבנו אל האמנות שלנו”.

“כמובן, קחם-נא! איני רוצה בשביל עצמי כלום!”
ובשעה שבני נלה נתנו לזוג הצעיר
שלש מאות טלר, – עמל חסכון של שנים רבות, – קרא
דיטריך מתוך הפתעה של שמחה: “האח, מה יפה! הנה
עכשו דוקא נמלך הייתי עם לבי, אם יכל אני
להרהיב עז בנפשי להזמין אצל קורץ במיסן חבילות
גדולות של ניר סופג וניר לשם כתיבה. זקוק אני עוד
לכמה וכמה דברים, גם כמה מכבשים של צמחים,
סירי זכוכית ואלכהל; אף צריך הנגר לעשות
אצטבאות גבוהים בשביל הצמחים”.

כשבאה אמא קורדל לאחר ימים אחדים
לבית דיטריך, בקשה אמליה שעה ארכה מתוך
כריעת ברכים מפה נקיה. קורדל שלא היתה רוחה
נוחה ממעשיה הניעה ראש ואמרה מתוך רגז: “למה זה
את עושה ערבוביה כזו? כלום לא הכנסת עדין את
החפצים שלך בתוך הארונות? אי אפשר כלל לראות
ולהביט, איך מוטלים הלבנים המגהצים
בערבוביה. הניחי לי, רצוני לסדר הכל מיד”.

“לא, אמא, וילהלם צריך להם לארונות לשם מיני האסף שלו”.

“הארונות שלך?” קראה קורדל בקצף,
"שמה יכנסו הרמשים השוטים? מפריזה את על
המדה! לא לשם כך נתנו לך את אלו! הרי את
מתחילה מיד שלא כשורה! עכשו אומרת את הן לכל
מה שהוא רוצה,ואחר כך כשתרבה הערבוביה בכל
אשר לך, לא ימנע ממך את תוכחתו ודבריו הקשים.

רצה תרצי אחר כך שישתנו פני הדברים, אבל
קשה יהיה לשנות, ויום יבוא ויחוש כל-אחד
בנפשו שחברו נוהג עמו שלא כהוגן".
“הרי זה ענין שלנו!” אמרה מלכן קצרות.

“אין את רוצה לקבל עצה מפי אמך?”

“רוצים אנו לעשות מעשינו על דעת עצמנו. וילהלם קשיש ממני בעשר
שנים, וחוץ לזה הריהו חכם וטוב כל-כך. כל-מה שהוא
עושה עשוי כשורה”.

"אין את עושה כהלכה. ככה היה לא תהיי
עזר כנגדו! מתהלכת את בעולם כבחלום נעים.

רוצה אני לקרא לך: “היי ערה והתפללי!” החיים
אינם חלום, אף לא בשבילך!"

“עכשו הריני כלי ברשותו של וילהלם
ואני עושה מה שוילהלם רוצה! חשב חשבתי שאת
באה אצלנו לעזור לנו, והנה במקום זה רוצה את
שהכל יעשה כפי טעמך”.

“מלכן!” אמרה האם בשפתים מרטטות.
אף על פי כן עמדה ועקרה דירתה. אף כי
לבה היה קשה עליה. הרי אין ברצונה להגיד אפילו
לגוטליב, כמה הכאיבו לה דבריה של בתה.



ציור ' 2.png










יא. וילהלם דיטריך בתורת מדריכה של אמליה ומורה



ציור יא.png




בבית החרש התחילו חיי עבודה מתוך
שמחה ושקידה. האצטבאות הגבוהים העשויים לשם
הצמחים כסו את כל הכתלים והגיעו עד לתקרה.
בתוך החדר הסמוך עמדו הארונות וחלק מהם נתמלא
כבר ספרים, מחצבים, רמשים ושרצים, מיני צדף
וזרעים. –
בשעה שהאויר היה יפה יוצא היה הזוג הצעיר מיד אחר פת שחרית לשוטט בשדות.

תמיד היתה תכנית ערוכה לפניהם
מה-לאסוף; ואולם על כל צעד ושעל נתנה להם
הזדמנות בלתי צפויה מראש מקום להתגדר בו,
להסביר וללמד. דיטריך חש קורת רוח מרבה
להשכיל את אשתו הצעירה, הנלהבת ובעלת
הכשרונות וללמדה בינה בכל דבר, לחנכה ולעורר
בקרבה התענינות יתרה ועמקה למדעי
הטבע.

“עקר כל העקרים הוא”, אמר, "שתחדדי את
החושים שלך. ראי ושמעי, – לא, האזיני! לא העין
והאזן שלך בלבד, אלא הנשמה שלך צריכה
להקשיב מתוך רטט של יראת הכבוד אל הדבר
שהטבע רוצה לגלות לנו. הו, התמכרי כלך
לקסמיו, הוא מעשיר אותך ומביא לך חיי אשר, שימי
לבך לכך, שבחליפות הופעותיו תכוני עינך
מתחלה לתפס את החזיונות הגדולים והכלליים.
נשמתך צריכה להתרחב. אכן משעה שנקבע
בקרבך יחס נפשי ידוע, עליך להתבונן אל
הפרטים, להסתכל בכל דבר קטן שבקטנים. ואולם
זכרי נא, שמעשי הבדיקה וההפרדה וקביעת
המספר באים לבסוף.

הכירי נא בלבך, שהטבע משתקף
בנשמתך לעתותי בקר בצורה אחרת מבשעת ערב.

באביב פועל הוא פעלה אחרת מבסתו ובחרף.
נפשך מתעוררת במדה אחרת אם את מהלכת בארץ
הרים או באדמת מישור, אם בנוף פרא מלא קסם או
במקום ציה ושממה. כלום לא ארע לך, שנאנסת
לצהל מגיל או להתאנח אנחה עמקה? צריכה את
להיות קרובה אל הטבע קרבה יתרה, ואז אינה מפילה
עוד אימתה ופחד. אך שמע תשמעי את קולותיו ותראי
את צבעיו הנהדרים וצורותיו הנפלאות, אזי יגלה
לפניך את סודותיו. מצא תמצאי אז ענין בבץ
שבתוך התעלה ובטחב שהיית דשה בעקבך מבלי
שימת לב. אם אך אוהבת את ומכירה את הטבע, שוב אין
את משתוקקת לצהלת עליזים, לדברים חיצונים, שהם
עקר גדול בעיני שאר הבריות. אין את חשה את
עצמך בודדה לעולם, לפי שכל שביל שדה מראה לך
מכרים אהובים.

דיטריך ישב עם אמליה על גבי העשב,
קטף פרח אחד ולמד אותה להתבונן בעין פקוחה על
הצמח הזה ולתארו בדברים. למד למדה את
הכנויים המקבלים אצל אנשי המדע, נתן לה
להתענג על ריחו ואחר כך נגש בזהירות אל מלאכת
ההפרדה ומעשה הנתוח לחלקיו. בזהירות יתרה
הוציא את הגביע מתוך הכותרת והראה לה את
החותם ונימי האבק. וכך הורה לה את
השיטה הטבעית ושיטתו של לינה. מעורר היה את
תשומת לבה אל הכחות הכמוסים הצפונים בתוך
הצמחים והגיד לה כיצד באים “הטוב והרע” לידי
גלוי בדרך רמז דק מן הדק. מראה היה לה כי
האיש, שנפשו מבינה להאזין, הרי נפתחת לו
בממלכת הצמחים מעין שאינו פוסק של השואות
ורמזים קלים לחיי האדם; ולפיכך הרי לא לא הרופא
והרוקח בלבד גוחנים עצמם ומסתכלים ולומדים,
אלא גם הפיטן והמחנך והדרשן לומדים בבית
אולפנא זה. דוקא דרך הרמז הדק מושך ביותר את
לבו של הפיטן.

כן, אלו היו ימי עשר ואשר! האהבה
היתה המורה הטובה ביותר. כמה פעוטה היתה
בעיניה לגבי האיש הנפלא, מה רבה היתה הכנעתה
בשעה שבקשה ממנו להתיחס אליה בסבלנות
כשערבבה מתחלה את הפרשיות. אכן דיטריך לא
מצא כל סבה להתרגז, אדרבא, משתומם היה על כח
זכרונה וסגלת תפיסתה הקלה.

מה רבה היתה השקידה שהראתה מלכן
בשעת מעשה-האסף! לא היה שום הר גבוה יותר מדי
בשבילה או זקוף ביותר, לא היה אפר רב הבצה
בעיניה, שום תעלה לא היתה רחבה יותר מדי
בשבילה וכל נחל לא היה לה עמק ביותר. בחפזון
רב נשמטו מעל רגליה הנעלים והפזמקאות, והצמח
הנכסף הובא משפת הנחל של העבר השני.

כך הלכה ברצון ובשמחה אחר מדריכה
ומורה. מתגברת היתה על המכשולים מתוך צחוק
ודיטריך כנה אותה בכל מיני שמות של חבה, – פעם
היתה היעלה שלו, פעם הנשר שלו או גם
החפרפרת שלו, בשעה שהיתה חופרת ממעמקים את
השרשים בעלי תבנית נאה לרב מתוך ארך רוח
מרבה.

עם הבריות לא רצו שניהם לבא במגע
ומשא, ורק כשנזדמן לקראתם אדם בעל יסורים,
מיד עמד דיטריך מלכת מתוך סבר פנים יפות, שמע
בארך רוח את ספורו הארך, ואחר כך השמיע לו
עצתו, ולא היו ימים מועטים ונפלה הברה בעיר:
דיטריך יודע להחיש עזרה יותר מהדוקטור המבחר
שבמבחרים. גם בענין זה מטה היתה אזן קשבת
והוסיפה לקח.

כשבאו השנים מדרך שכזו לביתם
עמוסים משא כבד, מכסים אבק ועיפים, מצאו שלחן
ערוך לפניהם. אמא קורדל הציגה לפניהם בדומיה
מרק או דיסא.

אם השמיעה אמא קורדל את דעתה, שכבר די להם היום לעסוק בתורת
הצמחים, צחקו הצעירים השנים ואמרו: הנה המלאכה
מתחילה רק עכשו, ועד עתה לא היו אלא שעשועים
של תענוג; ואולם בשעת מעשה הכבישה של הצמחים
רשאים היו אבא ואמא לסיע להם במלאכה וכאן
עמד דיטריך ונטפל להם להורים בתורת מורה, מראה
היה להם, שמן הצרך לכון בדיוק,

שהצמח יהא מנח על גבי הניר בצורתו הטבעית
ככל האפשר, ענף המתעקם אסור להניחו במצב
ישר, פרח הכופף ראשו בחוץ, צריך הוא אף כאן להיות
כפוף ראש. – אם הזקנים לא עשו כהוגן, שאל דיטריך
מתוך השתוממות: “אבל הרי זה פרח מן המצויים
ביותר, וכי אין אתם רואים כלום, כשמהלכים אתם
בשדות?”

והנה למדו בני נלה בימי זקנותם את
מעשי הראיה והשמיעה בממלכת הטבע. אמליה
מכרחה היתה לכבש את הצמחים הקשים ביותר.
ענפים שהם נוחים להשבר, מן הצרך היה לפצל
קלפתם באזמל דק. בכמה טפול צריך הדבר
להעשות, כמה סבלנות דרושה לכך.

אם ארכה המלאכה עד שעה מאחרת
בלילה, היתה קורדל נעלמת לשעה קלה וחוזרת
ומביאה קנקן של קפה. דיטריך היה מקמט מצחו על
מעשה ההפסקה, אבל מלאכת הכבישה הן עלתה יפה
יותר.

בשעה שכפור כסה את האדמה ומעשה
האסף נגמר, באה מלאכת הסדור של תבואת הקיץ.
בתוך החדר נתפנה מקום גדול ככל האפשר, ומקום
פנוי זה נחלק בגיר לעשרים וארבעה חלקים
ראשיים וחוץ מזה גם לחלקים צדדיים.

דיטריך קרא בשם את המחלקה והסדרה,
והאחרים הביאום למקומם הנועד להם. ורק כשכל
הצמחים היו מסדרים כבר, אפשר היה לגשת אל
מלאכת הקבוץ של מיני האסף השונים. כאן מצויים
היו צמחי רפואה בשביל הרוקחים, דשאים ועלי ירק
למאכל בהמה בשביל החקלאים, צמחים ארסיים
בשביל בתי אולפנא, טחבים ושרכים ושריגים
בשביל חובבים ולמדנים.

דיטריך היה רושם הכל בספר בדיקנות
מרבה, ונערכו רשימות מפרטות; וראשית כל הוכנו
בימות החרף גם לוחות ניר. מעשה הגזירה של תיקים
לשם צמחים ותבות נאות בשביל מיני עפר ומחצבים
היה דיטריך עושה, ומלאכת לוחות הניר למדה
אמליה.

יום טוב ושמחה היה לכלם בשעה
שנתקבלו הזמנות, אז נעו הידים בזריזות גדולה
עוד יותר; ואמא קורדל אנוסה היתה להודות: בבית
דיטריך אין כל צרך בדרגש!



ציור יא 2.png










יב. לדה ומיתה



ציור יב.png




הואיל ושנת 1847 היתה שנת בצרת
במדינת זכסן כלה,היה הדבר לאשר לבית
דיטריך, שבית נלה יכל היה לתמך בו בסכום
הכסף שקבל במחיר הבית ובשאר דברים שהיו
אצלו מן המוכן. החשק לעבודה משתפת נתחזק
אצלם על ידי הזמנה מליפציג. איש אחד המכנה
בשם דפלמן הזמין צמחים בשם כמה סטודנטים.

כל הצמחים של זכסן ישלחו אליהם פי שלשה.
“הנכם רואים!” אמר דיטריך, “עולם
הצמחים של זכסן מחירו שלשים טלר, ועכשו חשבו
פי שלשה הרי לנו קרוב למאה טלר”.

אכן לא כך היה סופו של דבר. בשעה
שהיו יושבים לאחר מעשה המשלח של מיני האסף,
ומצפים ימים רבים לכסף ואין, נתקבל מכתב
ורצופה בו הידיעה המדכאת:

הסטודנטים נרגזים ביותר על הסכום; בימים רעים
כאלה לא יעלה כלל על הדעת להוציא כסף רב כל-כך
על צמחים מיבשים. לכל היותר רוצים הם לתת תשעה
טלרים, רוצה דיטריך להסתפק בכך, מוטב, ואם לא,
ישלחו לו את מיני האסף בחזרה.

מכה זו שפגעה בהם קשה היתה ביותר!
העבודה הרבה והמיגעת יצאה לבטלה! אבל הכסף
היה נחוץ כל-כך ומוטב לקחת על כל פנים תשעת
הטלרים.

בשנה הבאה מצפים היו בבית דיטריך
ללדתו של תינוק. דיטריך עצמו לא היה מדבר אלא
על דבר הנער העתיד לבא; ובאחד הימים, כשנכנסה
קורדל אל החדר ראתה ששניהם עומדים לפני תמונתו
של המבולדט, ושמעה מתוך השתוממות, כי דיטריך
אמר אל מלכן: בננו העתיד לבא יש לו חכמים גדולים
שיעמדו לו למופת! אני עצמי אטפל בו בחנוכו
והשכלתו. אעביר לפניו את לינה, המבולדט ובני
משפחתי; ועליו לשקד להיות כמוהם. בקדמת
נעוריו אקחהו עמי למסעות רחוקים, כדי שיסתגל
לשאת תלאות דרכים, משום שיצטרך בזמן מן
הזמנים להפליג למרחקים, לארצות רחוקות שלא
נחקרו עדין, צריך הוא למצא מינים חדשים, שישאו
עליהם את השם ‘דיטריך’, וקרא יקרא בשם
גוטליב".

“הו, וילהלם, בעבורך אתפלל שיהא בן זכר”.
“מובן שיהא בן זכר!” אמר דיטריך מתוך תקוה.
ואולם קורדל הניעה ראש ואמרה: “אדם זה רוצה להיות חוקר הטבע!”



* * *



לאחר ימים מועטים הכניסה קורדל
בחפזון את ראשה בפתח וקראה אל דיטריך:
“תינוקת פעוטה ביותר!” ומיד נעלמה שוב.

אך ורק תינוקת? – תינוקת פעוטה ביותר? –! הה! כמה נכזבה תוחלתו. –
אמליה שרויה היתה ימים ושבועות
בסכנה, וקורדל הטובה לא נחה יומם ולילה בכדי
למלאות כל הדרוש. והנה עמדה ונטלה את העריסה
והביאה אותה לתוך חדרה ואמרה אל בעלה: “אין
לנגוע כלל בבריה זעירה זו ביד, גוטליב, מן
הצרך לכרכה במוכים! שימה עין עליה, בשעה
שאהיה עסוקה שם בעבודה”.

וכך באה התינקת אל הסב והסבה מן
היום הראשון. כשהיתה מלכן ממאנת בדבר, אמרה
קורדל: “הניחי לה לתינקת במקומה. אצלכם אין
כלל מקום פנוי בשביל עריסה, ואם התינקת פותחת
פעם פיה ופועה, מיד יוצא בעלך מגדרו. אתכם
מפריעה הפעוטה, ואותי ממלאת היא אשר. שובי
לאתנך והבריאי; בעלך מתאנח זה כבר, שזקוק
הוא לעזרתך”.

רק שלא להפריע! הרי מוטב לה לאמליה
ללכת אל הוריה, כשרוצה היא להיות אצל התינקת.
אבל גם דבר זה אינה רשאית לעשות לפרקים קרובים,
הן מוטלת עליה מלאכה רבה כל-כך.

בשעת הטבילה נקראה התינקת בשמות:
כריטס קונקורדיה סופיה. כך היה רצונו של
האב.



* * *

בהשגחתה של האם הזקנה המלאה
אהבה וטפוח הלכה התינקת וגדלה. קורדל הטובה
מחזיקה אותה תמיד אצלה; מספרת היתה לתינקת
המלאה חיים ותנועה ספורי המקרא, למדה אותה
להתפלל שחרית וערבית; אבל גם השתעשעה עמה
ובדחה דעתה.

כריטס היתה בת ארבע שנים, והנה באחד
הימים אמרה האם הזקנה: “כריטס, לכי וקראי
לאמא”.

וכשבאה מלכן, אמרה: “אין שלום
בעצמי. – עזריני לעלות על המטה. – מרעידה אני
כלי, וכל אברי כואבים עלי, ובשעה שאני נושמת
הריני חשה דקירות בחזי”.

“הה, אמא”, אמרה מלכן נבהלה, “הן לא
תחלי, חס ושלום? את הרי עבדת, כמובן, למעלה
מכחך במלאכת אפית הלחם, ורוח פרצים פגעה
בך. לאחר שאשכיבך על המטה אקרא לוילהלם
ויכתב תרופה למענך”.

דיטריך בא ובדק את החולה, כתב פתק
של רפואה ושלח את גוטליב אל בית המרקחת, עד
שחזר גוטליב ורפואתו בידו, נסו כל מיני
תרופות, אבל הקדחת זעזעה את קורדל והתחילה
מדברת מתוך הטרוף. אכן באו לה גם רגעים של
אורה ומנוחה, אז נחה עינה על פני בתה הבוכיה,
ובעמל רב אמרה: הוי האויר! – מלכן, לא אאריך לחיות.

– אלי! הוי, אלי!
" אלי, אלי, בזכות דמו של המשיח
אנא הנעימה לי קצי המגיח!"

לאחר הפסקה בקשה במשוש יד את ידה
של אמליה ולחשה: “היכן היא התינקת – הו כריכן
החביבה! הביאיה לכאן, אל תתני לה מן הלחם החם!
בתוך תבת השלחן מנח עוד בצוע קטן. לכי, הביאי
אותה הנה למען אברכנה”.

אמליה נחפזה והלכה, ומיד חזרה ובאה
שוב והושיבה את התינקת המתפלאה על גבי
המטה. ידיה הרועדות בקשו ברפיון את ראשה של
התינקת. ואחר כך אמרה מתוך אנחה: "הה, הדאגה
לכן הדאגה לך, מכבידה עלי את – הפרידה! את הנך
– בלתי מנסה כל-כך! – הה – אלי! טפול הבית?

מעשה בשול – אין את – יודעת כלל – איך להתהלך
עם התינקת החביבה! מה יהא – עליכם?" בעמל שלבה
ידיה והתפללה: הה אלי! – מלאכך הטוב – ינהלם
בדרך הישר! מלכן, הנה – חשכו עיני כל-כך! הה
מלכן, שעות של – חשכה ממשמשות ובאות – גם – לך!

–´נסה נסתה להראות כלפי מעלה וקראה בכחותיה
האחרונים: "אכן: הנה ההרים ימושו, – והגבעות –
תמוטינה, – וחסדי – – – גוטליב! – הה – חשך
ואפלה! – עמק – אפל! – אכן, – כן פריצכן, כן – אני –
עוד נחרה אחת, והלב הנאמן עמד דומם. – –



ציור יב 2.png








יג. אחר מיתתה של אמה



ציור יג.png






דיטריך מחזיק היה את כל הדברים שלו,
ובפרט מיני האסף בסדר נמרץ והיה מקפיד על כך
הקפדה יתרה. על גבי הקפסאות, ששמורים בהן
הזרעים או מיני השרף, מצמדת היתה כל עניבה
כהלכה, ואין צריך לומר שהיה סדר נאה בתוך
הארונות השונים.

כגדוד אנשי צבא הלכו ברגל ישרה
אלפי מיני רמשים בתוך התבות האטומות בכסף חי.
כלם פשטו את שש רגליהם לפנים דרך הלוך,
כאילו בתוך כדי הלוכם נצטוו פתאם לעמוד. כלם
אין מום בהם ואף אחד אינו מחסר אפלו אבר קטן
שבקטנים; והבאורים הכתובים הצרופים להם, על
דבר המקום שמצאו אותם שם ועל דרכי חייהם
וסגלותיהם המיחדות העידו כמה העמיק להתבונן
ביצורים הללו בדברים שאינם נראים לעין. בעין
חדה היה משקיף לפרקים על פני מחנותיו שאין בהם
רוח חיים. הו, כמה ארך רוח, סבלנות ושקידה, כח
ראיה וזריזות יתרה דרושים היו לשם הרמשים
בלבד! כל כמה שהיו זעירים יותר טעונים היו טפול
מעלה במדה מרבה.

גם במלאכה מיגעת זו הגוזלת זמן
מרבה קנתה אמליה שלמות. עינים לה בריאות וחדות
הראות, ומחוננת היא בתפיסה קלה ומהירה, עד
שהשיגה מיד בשכלה מה הוא העקר בעבודות הללו.
ולא היו ימים מועטים וגם אצבעותיה מסגלות היו
לכל תפקיד דק מן הדק. בכמה זהירות צריכה היתה
לגשת אל פרקי האברים שנתכוצו בשעת מיתה.
הרגלים וקרני המשוש היו נוחות כל-כך להשבר,
והשבר הקטן שבקטנים היה מהפך את בעל החי
לדבר מחסר ערך. כמה נרגז היה דיטריך, אלו היה
צריך להשליך החוצה חפושית, שהשגתה הביאה אותו
לידי התפעלות בשל חסר זריזות.

בשביל אמליה שהיא מחסרת סבלנות
מטבע בריתה ובעלת מזג חם, הנה היו כל המלאכות
הללו תפקיד לא קל ביותר, אלא שאמצה כל כחה,
והאהבה נתגברה אף כאן על כל המכשולים. מה רב
היה רגש האשר שמלא את כל נפשה, בשעה
שדיטריך אמר מתוך שבח: “קנית שלמות במלאכתך
עד להפליא! הרי את עוזרת נאמנה לי בכל משמעותה
של המלה הזאת!” כמה הזהיר אז מבט עיניה! כמה
קל היה בעיניה אז כל תפקיד.

כן, כך היה עד עכשו! אבל, אבל, האם
הרי מתה. ומתוך כך הוטלו עליה תפקידים שרוחה
נפל בקרבה לזכרם. אך שתי ידים חסרו, ואולם מה
כבירים השנויים שהביא חסרון זה בהנהגת הבית
הקטן. שש שנים עזרה לבעלה: ידע לא ידעה דבר
מהנהגת הבית, לא ידעה דבר מגדול בנים!

משעה מקדמת בבקר מטפלת היתה
במיני האסף ושכחה את העת והשעה, עד שנגלה
לפניה אביה עם התינקת. “הה” קראה נבהלת, “כלום
רוצים אתם כבר לאכל? כמה שעות עכשו? כבר
הגיעה אחת? אבא”, אמרה בלשון של בקשה, קח נא את
הכד העומדת כאן וקנה שם בחנות גלסן קום בשלש
פרוטות, אפורר פת שחורה ואטיל לשם, והרי לנו
סעדת צהרים בזל ועשויה על רגל אחת. האם לא כן
וילהלם, הרי אתה מרצה בכך? אכן מתוך תשובתו
לא נשמעה הסכמה יתרה, ואמליה תמהה בלבה על
כך; כלום לא השמיעה אמא מתוך שבח, שדיטריך
מסתפק במועט הנהו.

הה, ובכן הרי אף כלכלת הבית חכמה
היא! אמליה נאנחה הרבה ובלילה לא יכלה להרדם,
משום שנסתה להעלות בזכרונה, מה אכלה
בסעדתה בכל אותן השנים. הנה: כאן היתה דיסא
של דחן, כפתות של תפוחי אדמה, דיסא של
תפוחי אדמה ודג מלוח, שומן, תבשיל של לחם –
אלו ידעה מיד כיצד יש לבשל כל אלה המעדנים;
והכל עולה בכסף רב כל כך; אבל הן תמיד לא היה
בידם אלא כסף מעט, ואמא קורדל היתה אומרת
לפרקים קרובים: “אל תהיו חיבים כלום לשום אדם,
כדי שתהא האהבה שרויה ביניכם”.

פעמים היתה הולכת בשעת דמדומים אל
חברתה מלפנים, קלרכן בת החזן, המכנה עכשו
גברת נגל ושאלה מהר בעצתה.

באחד הימים עמדה על יד המשאבת
והיתה משפשפת חסא; והנה נגש אליה אביה;
ומתוך שהיתה נחפזת ביותר לא ראתה את מראהו
המדכדך. משעמד שעה קלה והתבונן במעשיה,
אמר מתוך פקפוק: “אל תכעסי, מלכן, ואולם רוצה
אני אך להודיעך, שאצא מדירתי זו. בלב דואב
עקרתי אז את דירתי מן העיר התחתונה; לא עשיתי
את הדבר אלא כדי למלא רצונה של האם הטובה.
ועכשו מה לי עוד כאן? הריני חוזר שוב אל העיר
התחתונה, ומשתדל אני למצא מפקחת הגונה
שתכלכל עניני הבית. הנני בגיל כזה שזקוק
אני לחיים מסדרים ואת שוכחת הכל.”

“אבא!” אמרה אמליה נבהלת וזקפה
קומתה, “יכל אתה לעזבני! כלום מתמוטט הכל ונפל?
אבא איך תוכל לעזבני? מה אעשה לה לתינקת? הרי אתה היית מחסה לה. עמדת
ומסרת הודעת יציאה, רצונך לצאת מכאן
באמת!”

“הנה”, אמר האב, “הרי בעלך ובתך
לפניך ומחובתך להסתגל אל חייהם. אף נשים
אחרות חיבות לעשות כך.”

“כמובן”, אמרה אמליה קצרות, “הצדק אתך, אף נשים אחרות חיבות לעשות כך”.



* * *

“מיום שמתה אמך”, אמר דיטריך באחד
הימים, אין עוד סדר בחפצי, אף שום דבר לא גהץ ולא
נקה מאבק. רצונך לתת לי צוארון?"

כן, היכן הם הצוארונים! ראה ראתה אותם
כבר, אלא ששכחה היכן. והנה התחילה לבקש שעה
ארכה, וסוף סוף מצאה אחד. מיד באה לידי הכרה,
שבימים הסמוכים עליה לכבס ולגהץ.

כשעמדה אמליה על יד דף הגהוץ רצה
התינקת אל הסיר המלא מים רותחים שהניחה זה עתה
על הרצפה. במשיכה אחת התיקה את הפעוטה ממקומה,
אבל – אוי ואבוי! – די היה בו בהרף עין זה; תבניתו
של המגהץ נקבעה לזכרון על פני הצוארון הרחב
בצורת כתם חום ונכר ביותר. נטלה מים, – עמילה
שנמסה, – הכל לבטלה, המכוה היתה בת
קימא.

“הה”, יללה, “בזבזתי זמן רב כל-כך
לבטלה בסמרטוט נבזה זה! כמה היה בידי לעשות
באותו זמן!”

“היכן את שוהה כל-כך?” קרא דיטריך,
“את מסיחה דעתך מכל וכל, שעליך להוציא את
הצמחים מתוך המכבש הקטן ולסדרם שוב, הן עוד
היום צריך להכניסם לתוך המכבש הבינוני. ומה
טיבו של דבר זה? כלום לא יבשת אתמול את הניר
כלל. הרי עבודה זו מוטלת עליך. אם אין את נותנת
דעתך שיהא הניר יבש, מתעבשים הצמחים
ועלינו להטילם אל האשפה”.

“יודעת אני! יודעת אני”! אמרה אמליה
מתוך חפזון של רגז עצבים, “אבל הביטה וראה מה
שארע לי! הנה שרפתי את צוארונך”.

נטלה והניחה לפני דיטריך את
הצוארון שקפלתו מתוך התרגזות, והיתה מצפה
שיתיחס אל מעשה האסון כאל “דבר טפל”, אבל טעות
היתה בידה.

חמה יתרה נשתקפה מתוך פניו ואמר
ברוח מדכאה: “הן יודעת את מי תפר לי את
הצוארונים הללו? הרי זו מתנתה האחרונה של
דודתי הטובה כריטס. איך יוכל הדבר החביב עלי
כל-כך להיות חשוב בעיניך כלא כלום? אמך
התיחסה ברגש של כבוד כלפי אחרים, מוקירה היתה
מלאכת כפים דקה והיתה מטפלת מתוך זהירות
בדברים אלו שנמסרו לידה”.

“כן אמא, – הרי היתה מנסה בכל
הדברים הללו, ואף על פי כן גזלו ממנה כל זמנה;
ואני הן עלי אף לסיע לך במלאכתך”.

“כמובן זקוק אני לסיוע במעשה האסף שלי”.

“הרי אני אף מכירה בדבר שכך הוא, והן
יודע אתה כמה גדול רצוני לסיע לך, אבל אין אני
יכלה להיות אחראית לשני הצרכים יחד.”

“ומה היא עצתך?”

“סבורה אני, שעלינו לבקש לנו עוזרת
שתכלכל עניני הבית, אפשר לנו להסתפק
באשה, שאינה דורשת הרבה. מסכים אתה
לכך?”

“טוב הדבר”, אמר דיטריך, “אם אי אפשר
בלא זו, קומי וסדרי את הדבר. גם לי נוח ביותר,
שתעסקי בשלי כמקדם. לעבודה זו יש בך כשרון
וזריזות; ואולם במעשה כלכלת הבית הרי רואים
אנו מה עלתה לך”.

הערתו זו האחרונה לא שמעה אמליה
כראוי, מאשרת היתה שתחזר שוב לעבודתה
הראשונה ושמחה בלבה על העוזרת העתידה לבא.



ציוריג 2.png










יד העוזרת בטפול הבית



ציור יד.png


מיד למחרתו עמדה אמליה והלכה אל
פפיפר הזקנה, שדרכה ללכת בשליחות ולהפליג
למרחקים עד לפריברג העיר, ומסרה בידה את
התפקיד הקשה, לתור ולבקש לה עוזרת הגונה. –
פפיפר היתה מערבת עם הבריות וזריזה במלאכתה,
ומיד באה ובשורה בפיה, שמצאה ממש מה-שבני
דיטריך מבקשים.

פאולינה ולפרט יתומה היתה הסמוכה על
שלחן דודתה, וחשקה נפשה לבא פעם במסבת בני
אדם אחרים. השכר אינו חשוב כאן ביותר, אלא שאין
רצונה לשעבד עצמה, ומתכונת היא לראות לפי
שעה את ביאתה לכאן כעין מעשה בקור או נסיון
זמני, ואם הדבר לא יהא נראה בעיניה, הרשות
בידה להסתלק בכל שעה שתרצה. זכות זו נתונה
גם לבית דיטריך. תנאים נוחים מאלה אין להעלות על
הדעת כלל, ובשמחה רבה הסכימה אמליה לכל.

ביחוד מצאה קורת רוח יתרה באפשרות זו הנתנת
לה להפטר מהנערה הצעירה אם זווגן לא יעלה
יפה. שכן אף כי מצד אחד רצתה נפשה בעוזרת הרי
מצד שני הטיל עליה הדבר אימה יתרה. מעולם לא באה
ביחוסים קרובים כל-כך עם אנשים זרים; ועכשו
עליה להשמיע פקדות, לשמש מורה בדברים
שבהבנתה בהם מועטת כל-כך. – הרהר הרהרה
בלבה מתוך אנחה, שנקל יותר להשמע
מלנהל.

ומיד באה פאולה. יפה היתה במדה
בלתי מצויה והביטה על אמליה הקטנה ממנה
ואינה מושכת עליה את עיני הבריות כאדם
המשפיל לראות. פניה הנאים והרעננים עם החטם
הדק והעינים הגדולות, הכחלות והצוחקות היו
נסוכי זהר של שפע שערות צהבות אדמדמות כעין
נגה הוד של קדוש. שערותיה המתלתלות הזהירו
ונצנצו כחוטי פז שזורים. כן, מבט העין נמשך
היה מאליו תמיד כלפי הפנים הצוחקים הללו. אכן
איך אפשר היה למנות אותה למשרה כזו, ולדרש
ממנה עבודת אמה פשוטה? איך אפשר לגלות לפניה
שמן הצרך לחיות כאן חיי חשכון במדה שאין
למעלה ממנה? היא הרי נועדה מטבע בריתה למשל
ולא לעבוד עבודת אמה! בבשת פנים ומתוך מרך לב
העמידה אותה אמליה על טיבה של כלכלת הבית
הקטן. הה, לא עלה על לבה מתחלה, שקשה כל-כך
להורות. אין הדבר עולה יפה בשעה שצריך להביט
מגבוה בתורת גבירה כלפי אמתה.

אמליה הסמיקה ונבוכה כשהראתה לה
לפאולה את התבות המלאות מלבושים וכלי לבן;
עמדה והתנצלה לפניה שהארונות נחוצים המה לשם
מיני האסף; ודעתה חלשה עליה ביותר כשראתה את
הצחוק היהיר ושמעה את נעימת הקול של אדם שידו
על העליונה. האם לא מצאה בעצמה את הנעימה
הנכונה?

במהרה גמרה פאולה את מלאכת הבית,
ומיד עמדה והציעה שרותה בעבודת בעליה.
דיטריך שמח היה שמחה גלויה בכל פעם שהציעה
את שרותה. לא כן אמליה! השגתה של פאולה על
דבר הטבע היתה שטחית כל-כך; בשעת העבודה לא
הראתה אף סמן כל-שהוא של כבד ראש. אבל דוקא
בענין זה לא ידעה אמליה צחוק וקלות ראש,
והשגיחה על פאולה בעין צופיה; וכך קמה מלחמה
ביניהן, שלפי שעה לא הרגישו בה אלא שתיהן
בלבד.

פאולה הבינה להוקיע לעין השמש,
מתחלה בחשאי ומיום ליום נתעודדה יותר ויותר, את
חסרונותיה של אמליה, ולעמת זה ידעה להקטין את
כל פעלותיה של אמליה ולעשותן לצחק. הבן הבינה
לדחוק עצמה אל כל המלאכות, שאמליה כבר הראתה
בהן זריזות יתרה. מתוך חיוך של לגלוג נגשה
ועמדה אצל אמליה בשעה שהיה מנח לפניה גליון
ניר מלא חפושיות.

“מלאכה זו אעשנה ביתר מהירות”, אמרה
כדי להקניטה, “רשאית אני לנסות?” פנתה אגב
חיוך של חנפה אל דיטריך.

“רצונך להזהר זהירות יתרה?”

מיד שלחה ידה אל החפושיות ונטלה את המחצית לעצמה.
מתוך רגז השגיחה אמליה אל עבודתה
של זו, ומיד קראה בקצף: “אי אפשר לעמוד ולראות
במו עינים! כמה גס הוא מגע אצבעותיך! הרי את
משברת את רגליהן וקרני המשוש שלהן. וילהלם
התקן לה מלאכה של לוחות ניר!”

“הו”, צחקה פאולה, “כלום כדאי להרעיש
את העולם כל-כך על שום חפושית זעירה!” נטלה
והניחה את הרגל הדקה של החפושית על גבי
האצבע בקצה, קרבה מתוך צחוק אל דיטריך, ובשעת
מעשה פתחה פיה וזמרה בנגון של תינוקות:


"אחז – פחז – אוז בא,



לי תהי בעולם הבא,



רגלך קט אעקרה כליל,



אעש לי ממנה חליל!"


“כלום אין את יכלה לעבוד מתוך כבד
ראש!” אמר דיטריך דרך תוכחה, “הן אשתי אמרה
לך, שאין לו כל ערך, אם את פוגמת אותו!”
“אעש לי ממנה חליל!” אמרה מתוך צחוק, והניעה ראשה כמצטערת.

“איך יכל אתה לראות את הדבר במו עיניך?” אמרה אמליה כשהיא רועדת מכעס.
“כלום לומדים את כל הדברים המחכמים
הללו ביום אחד?” אמרה פאולה והציצה בפני דיטריך
כשהיא לובשת צורת תם. “אם אחרים מסגלים ללמד את
הדבר, הרי אף אני מסגלת לכך. מה אתה סבור?”

“אכן אין את סכלה, אלא יש בך קלות
דעת יתרה. שימי לבך לדבר, ואז תשיגי חפצך
ברבות הימים!”

* * *

באחד מימי הסתו נפגשה אמליה עם
קרמביגלן ביער צלא. שם אספה לה סל עמס מלא
צנוברים. כשראתה את אמליה זקפה את גבה הכפוף
ואמרה: "הנה מלכן, סוף סוף זוכים לראותך פעם!

מה-שלומך? אכן הגידי לי, מה זה הבאתם בריה
משנה לתוך ביתכם!"

כשעברה אמליה על כך בשתיקה, זקפה
את אצבעה הצנומה ואמרה מתוך מנוד ראש: “שער
כזה ועץ האלמון אינם גדלים באדמת ברכה!” אחר
כך נתקרבה אל אמליה ולחשה לה דרך סוד: “כלום
אין את רואה, מה-יש לה לזו בתוך השערות?”
"מה-יש לה לזו בתוך השערות? הא כיצד?

“יש לה זהב של מכשפות!” לחשה
הזקנה. “רואה את, זהב מביא תמיד אסון, אני אי
אפשי בו בשום ממון שבעולם! אבל אסון מיחד במינו
מביא זהב של מכשפות. שימי לבך לדברי, עתידה היא
ללכד את כלכם בקסמיה! רואה את, לפנים היו
נשים כאלה נדונות בשרפה, על גבי המדורה! וכך
נאה להן!”

אמליה צחקה מעשה אנס ואמרה: “מה-לך
שאת מרבה לטפל בקוסמות ובמכשפות? כמה היית
מלעיזה על בעלי!”

“אף בענין זה אין אני חוזרת בהם
בדברי! כלום לא לכד אותך בקסמיו? ופריצה מנדלר
ודונט מריכנבך! כלום אין הלה כרוך אחריו עכשו
ומבקש אף הוא כל מיני ירק, במקום לעסוק בבית
המלאכה שלו למעשה סריגת פזמקאות! להוי ידוע
לך, שהכל יקום ויהיה כפי שאני מנבאת לך, אבל
כבר נכרתה האמונה מקרב לבות בני הנעורים. אכן
זאת אני מגידה לך: הזהרי מפני השערות, מביאות
הן אסון בודאי. הריני אומרת, שרף תשרפנה
באש!”

“אין ריבה נתנת לשרפה בדרך קלה
כל-כך, כאותו סינר של מנדלר לפנים; והרעה
הכרוכה בדבר שהועל לא הועיל כלום”.
בדברים אלה הלכה אמליה לביתה שקועה בהרהורים.

* * *

לאחר זמן מועט שמעה אמליה בכיה של
יללה יוצאת מתוך אחד החדרים של מעלה. מיד
נחפזה לעלות מתוך התרגזות, ומצאה את התנקת
סמוכה אל תבה אחת ודמה שותת. פאולה עמדה אצלה
בזרועות משלבות.

“מה זה היה לה לתינקת?” שאלה אמליה נרגזת, “כלום הלקית את התינקת?”

"דחף דחפתיה ונפלה על גבי התבה.

אכן עתידה היא לקבל עוד בחייה כמה וכמה
דחיפות ונגיפות".

“אבל לא מידך! מעזה את להלקות את
בתי? – הסאה נתמלאה. אין אני רוצה לראותך עוד
לפני! חבשי את חפציך ולכי”.

“מר דיטריך יהא צריך לי למלאכתו”.
“אני אמלא את מקומך”.

כעבור שעה אחת היה בית דיטריך שוב בלי עוזרת.



ציור יד 2.png










טו מותי והיי



ציור טו.png


לא יאמן כי יספר", אמר דיטריך באחד
הימים, “לא בני טצ’ן ולא בני ברלין שולחים את כסף
הצמחים. מה יהא עלינו? שכרה של העוזרת, שעל פי
דרישתך היינו צריכים לשלם מיד, גרר אחריו אף
הוא גרעון גדול בתוך הקפה, והן יכלים היינו
להמתין בתשלומים אלה!”

“לא, יכל לא יכלנו להמתין בתשלומים אלה!” אמרה אמליה בתקף.

“ניח. – אבל מה יהא להבא. פעמים כבר
כתבתי לטצן, פעם אחת לברלין, ואין אחד מהם
עונה. – מה-סבורים הם הללו מהיכן נתפרנס? – אין
לפני באמת דרך אחרת אלא לנסע בעצמי לברלין
כדי לגבות את הכסף”.

אמליה הפנתה עצמה מתוך הפתעה
ואמרה בלשון של בקשה: “הרי אין אתה מדבר
בכבד ראש? – הן לא תוכל לשם זה לנסע לברלין? הרי
אי אפשר לנו ללכת בכל פעם ולגבות את הכסף
בעצמנו!”

דיטריך מניד ראשו מחסר סבלנות ואומר
מתוך גרוי: “אל נא תרשי לעצמך לדון בדברים
שאין את מבינה להם ולא כלום! אם נוסע אני
לברלין, הרי אין אני גובה את הכסף בלבד, אלא אני
מקבל אף הזמנות”.

“ואותי רוצה אתה לעזוב כאן לבדי? הה,
וילהלם, בבקשה ממך, אל נא תלך מכאן! אין אני
יודעת למה, אבל חשה אני מתוך פחד, כאלו אסון
מתרגש לבא עלינו! – מאמין אתה ברגש קדום?”

“הבלים – עדין תלויים לך מאחריך כל
מיני שיורים של העיר התחתונה. דברים כאלה
נאים הם לקרמביגלן. אין זו הפעם הראשונה שאני
נוסע מכאן, ומקוה אני שגם לא הפעם האחרונה.
הרי יודעת את שהנסיעה כרוכה באמנותנו.
הרגילי עצמך בכך”.

“אין אתה מעלה על לבך”, אמרה אמליה
ביללה, "שמימי לא נשארתי עדין יחידה לגמרי,
שכן היו הורי כאן – ". ומתוך יבבה הוסיפה: “אל נא
תעזבני לבדי! פחד יתקפני בבית הישן המעורר
אימה”.

“כך, מפני רוחות רעות! איך אפשר
להחזיק במעשי ילדות ולהיות תלוי באחרים! מחזות
פניך נכר שמעולם לא זזה ידך מסינר אמך.
הרחיקי מעלי רגשות קדומים ודמיונות של פחד. מוטב
שנדבר אך אל הענין ונמלך בדבר, מה יש
לעשות בשעה שלא אהיה כאן. עכשו הראי נא מה
שלמדת. יודעת את לסדר אסף של צמחים ארסיים?
אין זה ענין פשוט כל-כך, מפני שהצמחים נכנסים
בגבול כל המחלקות כמעט. בקשי לך את כל אלה
יחד ואחר כך תדביקים על גבי הניר. מעשה
ההדבקה מפליאה את לעשות, והדבר הזה מביאך
לידי שמחה מרבה. יש לך כאן מנוחה ומקום, כל
השלחנות מוכנים לפניך. בקשי לך את הפתקים
העשויים לכך, אבל אל תדביקי אותם דבק של קימא,
רוצה אני לראותם תחלה, כדי שלא תפל טעות
בקביעת השמות. ועכשו קומי ועשי את מלאכתך
מתקנת ככל-האפשר!”

עיניה של אמליה הזהירו מתוך שמחה
יתרה ושאלה בחבה: “הו, כלום מאמין אתה באמת,
שאביא את מלאכתי לידי גמר בלעדיך?”
“זהו הדבר שאני רוצה לדעת! הדבר
יביאך פסיעה גסה קדימה, אם תוכלי לעבוד בלעדי.
כשאתחיל להרבות בנסיעות, הרי אנוסה תהיי אף
בלא זה לעשות הכל לבדך”.

דיטריך גמר את הכנותיו ונסע לדרכו.

אמליה נגשה אל תפקידה בהתלהבות.
עמד עמדה לפני המדפים הגבוהים ובדקה את
הפתקים, אחר כך הביאה את הדרגא והיתה עולה
ויורדת. חבילה אחר חבילה הורידה וקבצה את החמר
שלה. ובכן, – הרהרה בלבה, – בדבר “מעשה
ההדבקה” יש לו לוילהלם על-כל-פנים שבח בפיו.
אכן באמת שרויה היתה בשמחה לטל כל צמח קדם
שהוא יוצא למרחבי עולם ולהלבישו צורה של
חשיבות יתרה ככל-האפשר. מתוך העטופים האפורים
של הניר הסופג הובאו על גבי ניר הכתיבה היפה
והלבן. אמליה טרחה ובקשה בשקידה יתרה בכל
האוצר המוכן בכדי למצא את האכסמפלרים הנאים
והשלמים ביותר. בזריזות ובטוב טעם סדרה כל
צמח וצמח. גבעול הנצן הגבוה יצא שלם ומשכלל
על ידי טרפי השרש, וכל כמה שדרש טבעו של
הצמח, נצטרפו אליו גם פקעים וזרעים. כמה טרחה
אמליה וסדרה בשים לב מרבה, עד שכל האסף כלו
נצטרף לתמונה נאה ושלמה. לפרקים קרובים עמדה
ממקומה, פסעה כמה פסיעות לאחוריה ונסתכלה
בתמונה מרחוק, ובשעת מעשה רפרף לרגעים חיוך
על פניה, בשעה שעלה בזכרונה היכן ומתי אספה
את הצמח הלזה. ורק לאחר שמצאה ספוק גמור
הדביקה את הצמח בפסים מצפי גומי. לא חשה כלל
רגש של בדידות, לפי שהשקיעה עצמה כלה בתוך
עבודתה במסירות שלמה. אכן הנה באה כריטס
הקטנה ומשכה אותה בשרולה מתוך מרך
לב.

“הנה”, אמרה אמליה במאור פנים, “ממך,
שובבה קטנה ומסכנה הסחתי דעתי לגמרי! מה
את רוצה?”

התינקת הראתה על הדרגא ואמרה
בלשון של בקשה: “מתר לי להשתעשע
בטפסא?”

האם צחקה ואמרה: “אם אך לא יקרה אסון וטסכן הקטנה תפל עם הכבש הגדול?”

התינקת נענעה ראשה מתוך כבד ראש,
והתחילה דוחפת באנחה את הכבש כדי להכניסו
לתוך החדר השני, ובשעת מעשה קראה באנחה: “הה,
כמה כבדה היא הטפסא! כמה צריכה אני
להתענות!”

אמליה קראה מתוך צחוק: “את בריה
קטנה ופתיה! מי זה דורש ממך שתתעני כל כך?
מוטב שתשתעשעי בשרפרף, אזי לא תפלי נפילה
עמקה כל כך אם יפל השרפרף, להיכן זה רוצה את
להביא את הכבש?”

“לחדר השני, לראות בעלי חיים”.

“אבל אל תגעי בשום דבר! זכרי את אביך!”
אמליה הוסיפה לעבוד; שעה קלה לא
השמיעה התינקת קולה, ואולם פתאם באה במרוצה
מלאה שמחה, ועל שכמה תלויה לה קפסת פח; רצועת
העור היתה ארכה, עד שהקפסה נגעה כמעט
בקרקע.

“אמא”, קראה בהתעוררות, “אין אני טסכן
כלל, הריני אגנסכן שנידר, וכאן הנה הילקוט
שלי, והרי בתוכו מכתב, ועכשו אדפק על הדלת,
ואת צריכה להגיד ‘הכנס’!”

“כך? קומי ודפקי! הכנס!” הקטנה
פותחת את הקפסה במין חשיבות מעוררת גחוך
ואומרת: “בקר טוב, מר דיטריך, כאן הנה יש לי
מכתב בשבילך!”

"הריני מודה לך. כלום עלי לשלם מה?

לא, קפשי4 הנהו!
והתינקת מושיטה לה לאמה מתוך צחוק מכתב
אחד.

"מנין לה מכתב זה? שאלה האם.

“הו אמא!” קראה הקטנה ברגז, "אין את

מבדחת אותי כלל! הרי אינני כלל בתך! הן אגנסכן

שנידר הנני!"

אמליה רוצה היתה להניח את המכתב
כלאחר יד, לפי שסבורה היתה שאין הוא אלא מכתב
של עניני עסק. אבל כשנח מבטה על צורת הכתב
עורר הדבר את לבה ושאלה שוב, והפעם בקול
תקיף ונמרץ: “מנין לה מכתב זה?”

"הייתי בחדר המשכב, ושם תלוי היה
מעילו של אבא. – רציתי להביא לה פרוטה, – ולא
היתה אף אחת. – אבל המכתב היה שם. אמא, אל
תכעסי! – לא אעשה שוב! – "

הקטנה כבשה מתוך בכי את פניה
בשמלתה של אמא; מפני שפניה של אמא, הה,
נשתנו מכמות שהיו לפני רגעים אחדים. וביחוד
נשתנה קולה! קול מוזר וקר כל כך! לבסוף אמרה
האם: “לכי אל הדודה קלרכן ושאלי אם הרשות בידך
לשבת שם!”

“לא, לא, אמא! חשקה נפשי כל כך להיות
אצלך. לא אל הדודה קלרכן! אהיה טובה וישרה,
באמת טובה וישרה! לא אביא עוד לעולם מכתב
מגנה!”

“לכי!” אמרה האם ודחפה אותה מעל פניה.
אמליה הניחה מתוך אנחה את המכתב הצדה.

“ובכן לשם כך באה הנסיעה לברלין!”
אמרה בקול עמום ועמדה ממקומה. הה, זה השאון
האים המקשקש במוחה! שרויה היתה במצב נפש
משנה, כאלו המון מים סואנים מזנקים
לקראתה.

הה, אלי! ובכן על שום כך!"
כאב נורא זעזע את גוה.

מבטה נח על מעשי ידיה. “צמחים
ארסיים!” קראה בבוז, “כן הצדק אתך, מצויים הם
בכל המחלקות!”

עמדה והעבירה ידה מתוך רעד על גבי
הצמחים המסדרים בסדר נאה. הוי, הכאב הלזה! לא,
אין בכחה לשאת את הדבר! הנה התעלה של הטחנה!
– עליה למהר אל התעלה של הטחנה. אבל חיבת היא
להפרד תחלה, להפרד מן הנפש היחידה שהעסיקה
אותה זולת בתה, מיד עמדה ומהרה אל בית הקברות.
רוח הסתו היה מרדף כאן את העלים הכמושים לכאן
ולכאן; פה ופה נצטפפו כמה מהם ביחד, שהיו
מבקשים כאחד מחסה מפני הבל פיו הקר ונדחקו
אל תלי הקברים. האם בקשו הגועים מחסה אצל
המתים? –

מרעידה ישבה לה על התל, שהאם נחה
תחתיו. לפני עיני רוחה צפה תמונתה של הנפטרת
החביבה, והופיעה לפניה בפנים מזהירות באור
הגנוז, כשהיא משחררת מכל דבר שמזכיר את
חלשותיו של בשר ודם, עד שהיא בעצמה נראתה
לעמתה בצורה עלובה ביותר. תקופת כאב ורגשי
נחם לחשה מתוך התרגשות: “הו את הטובה
והעדינה! כמה סרבנית, מחסרת נמוס ויהירה הייתי
כנגדך לפרקים קרובים מתוך הרגש הגא של אשרי!
ואף על פי כן לא קצפת עלי מעולם. כמלאך סבלן
עמדת לימיני ועזרת לי. רוצה הייתי באשה ממלאת
מקומך? כן, אלו ידעת כיצד מלאה מקומך! – הו,
אלו זכיתי לראותך שוב אך שעה אחת בלבד, כדי
שתשמעי מפי דברי תודה יוצאים מן הלב על אהבתך
הנאמנה! אכן אחרתי את המועד! – רוצה אני לנקום
נקמתי תחלה, ואחר כך אבא אצלך. – יודעת אני מה
שהיית אומרת: ‘לי נקם ושלם, יאמר אדני’. לא, אמא,
לא. לי הכאב ולי גם הנקמה. מתוקה היא הנקמה! אין
אני יכלה להעלות על דעתי דבר שיכאיב לה
בקרוב, כדרך שעשתה לי! אמא, הרשי לי לנקם
נקמה זו!” מבטה התועה נח על גבי מצבת האבן.

קרא קראה: “מי שכובש את יצרו, נתן אתן לו את נזר
החיים”. לכבש את היצר? כלום עליה לכבש את יצר
הנקמה? – לא! מי זה מדבר אליה כאן על דבר כבישת
היצר? אין היא יכלה לכבש את עצמה. אין לדרש
ממנה את הדבר. נזר יעלה בחלקה אלו יכלה
לכבש את יצרה? אין היא רוצה בנזר! את אשרה היא
מבקשת! הרי הוא מגיע לה! גנב גנבוהו ממנה
בעזות מצח. – אמא, אם את עודך חיה, כפי שאמר
הכהן, למה אין את אומרת כלום? תני נא לי אך אות
אחד! עלינו ללכת בדרך הישר, הריהו אחד מאמרי
פיך האחרונים. האם התעלה של הטחנה היא דרך
הישר? שומעת אני את קולך הרך מבקש: כי אכבש
את עצמי. רוצה את שאנחל את נזר החיים. – אמא! –
אמא! – כלום מהרהרת אני הרהורים רעים? האם עלי
לברח? – אנה אברח? ‘חי אני, נאם אדני יהוה, אם
אחפץ במות הרשע, – לא מותה – ולא מותי – כי אם –
בשוב רשע מדרכו וחיה’!"

כאחוזת קדחת מהרה אמליה אל קלרכן,
כדי לטול את התינקת מידה. קלרכן יצאה לקראתה
וקראה: "סוף סוף הרי את כאן! אכן מה נורא מראה
פניך? – כלום נזדמנה לקראתך אגנסכן שנידר?

לא? – לפני שעה קלה היתה כאן ובקשה אותך. יש
בידה מכתב ממרחקים, חמשה חותמות נתונים עליו,
מכתב של ממון. לא רצתה להניחו כאן, אומרת היא,
שאין אחיה סובל דבר זה, ומה גם מכתב של ממון.
רצונך ללכת אליה מיד? אם כן הניחי כאן את התינקת
עד שובך".

בתוך המכתב היה הכסף הצפוי מטצ’ן. מצויים היו בו חמשים ושלשה טלר.

“אמא!” לחשה נרגשת, “כלום מידך בא הדבר? כן, מתה את ועודך חיה!”

סחור סחור מסביב לעירה הלכה לה לאטה לעיר התחתונה אל אביה.

“יש בידך לתת לי את כתבתו של קרל” אמרה בקול של עיפות.

אביה הגיש לה כסא, ועמד ובקש בתוך התבה והושיט לה את הפתק.

“העתיקי לך את הכתבת”, אמר, “והניחי לי את הפתק כאן”.

עמד ונתן לה עט ודיו. בעמידה כתבה את הכתבת ושאלה: “האם יש לך מה למסר לקרל?”

אין לי דבר מיחד. – מסרי לו ברכת שלום. רצונך לכתב לו?

“לא, הריני נוסעת אליו”.

“את”, אמר האב, "את נוסעת אל קרל: עשה
לא תעשי את הדבר! את תפליגי לשם? אין אני חושש
ולא כלום, לא תרחיקי ללכת. – שבי נא לפחות. – כלום
חולה את? אין רצונך להגיד לי מה לך; אכן הניחי,
הריני יודע כבר. – אין את הראשונה ולא תהיי
האחרונה, שיארע לה כך. דבר כזה אין לו תקנה
אלא מלחמת הנפש והתאבקות פנימית! לכי לך
לביתך ועשי מעשיך. כסבורה את שהעולם חוזר
לתהו ובהו; אכן עולם כמנהגו נוהג. את בעצמך
חיבת בכמה דברים. אנכי התנגדתי תכלית נגוד
לנשואים, אבל כאן היה אשר, שלא היה עוד כמותו
עלי אדמות. והנה אותו האיש – שאין הוא טוב משאר
הבריות – הרי נעשה כאן לאלהים! שטופה היית
בעבודת אלילים, וכן לא יעשה. איך יכלה את להיות
פתיה כל כך לקום ולהושיב במחצתו ריבה נאה
כזו? הגאוה היא אם כל חטאת. אמן יד, – חס וחלילה.

צריך היה להיות דוקא אדם שלמד שני מקצועות של
חכמה. תמיד היית מתגאה על הבריות, ומה את
סבורה, מה אומרים עכשו הבריות? אכן התכנסי
בתוך נפשך וקבלי עליך את היסורים מאהבה;
וסופם שיקלו מעליך. כך, כך, היי נבונה ואל
תרצי תמיד להבקיע את החומה במו ראשך".
“היה שלום, אבא”.

“שלום, שלום! כתבי אל קרל, שפכי לפניו
את לבך, אין לי כנגד זה כלום. אבל הניחי את כל
ההרהורים המהבילים, שומעת את?”

* * *

עכשו לא יכלה אמליה להמנע מלעבר
דרך העירה. רוצה היתה ללכת אל בית המועצה. כאן
לא הועילה כל התנגדות, אנוסה היתה לעבר דרך כל
העיר התחתונה, דרך רחובות ועל פני כל ככר
השוק. וכל הבריות, סבורה היתה, יודעים את צערה
והם שמחים לאידה. כלום יש לה להתרעם עליהם על
כך? כמה פעמים היתה פוסעת על ראשי הבריות
בסרבנותה. כלום כל הנשים העומדות כאן על יד
הבאר ממלאות פיהן צחוק עליה דוקא? לא, אי אפשר
היה לשאת את הדבר. אנוסה היתה לעבר לפני כל
החלונות. הכל ידעו אותה, והנה עומדים הם מאחורי
עציצי הפרחים ומביטים אחריה. הנה עליה לקים
כל המנהגים החיצונים הללו! מפני מה אין היא יכלה
לקחת את התינקת בידה ולנדד לקצוי תבל? אבל
מכרחה היא, מכרחה היא ללכת עכשו אל שופט העיר.

כלום יתן לה רשות לנסע? הה, כמה רעדו
ברכיה!

לאחר שדפקה על הדלת מתוך מרך לב נשמע קול תקיף: “הכנס!”

שופט העיר היה אדם בעל קומה נמוכה
ותקיף הדעת, שרטוטי פניו חדים ועינים פקחות לו
ואפורות. עם כניסתה של אמליה עמד מאצל שלחנו,
ברך אותה בשלום ושאלה לחפצה.

“רצוני לבקש ממך לתת לי תעודת מסע בשבילי ובשביל בתי”.

“להיכן מתכונת את לנסע?”
“לבוקרשט”.

שופט העיר חזר מתוך הפתעה פסיעה אחת
לאחור ואמר: “לבו-ק-רשט? כלום חזר כבר מר דיטריך
שוב מברלין? הן אך באלה הימים קבל תעודת
מסע”.

“לא”, אמרה אמליה.

שופט העיר העביר בידו על גבי סנטרו, בשעה שעיניו נחו על פני אמליה דרך בחינה.

“כלום נסעת כבר לבדך?” שאל.
“לא”.

“יודע אני”, אמר לאחר שחשב קמעא,
“ששרויה את בצער, ואולי טוב ונכון הוא הדבר
לנסע מכאן לשם הרגעת רוחך לזמן קצר, עד
שישוב הכל למסלולו הנכון. אבל מה זה עולה על
דעתך להפליג בדרך רחוקה כל כך, בתקופת
השנה הלזו – וביחד עם התינקת! וכי חשבת
מתחלה בדבר? – וכלום יש לך ממון די
צרכך?”

מיד הניחה את המכתב על השלחן
ואמרה: “הרי כאן חמשים ושלשה טלר, סבור אתה
שיספיק לי סכום זה להוצאות הדרך?”

“לא, איני יודע בדבר זה כלום. סבור אני,
כשבאים לאותם המקומות, פוסק כל חשבון, מארעות
יכלים להתרחש בינתים שאין איש מעלה כאן על
לבו. הלשון האשכנזית אינה מספיקה לך שם. –
רצונך לבא אצל אחיך?”

אמליה מנענעת ראשה.

“יודע הוא שאת באה?”

“לא”.

“כלום יודעת את קצת על דבר מצבו?”
“נשוי הוא, וסבורה אני, שמצבו אינו גרוע”.
שופט העיר הביא מפת הארץ, פתחה לפני
אמליה ואמר: רואה את, כאן בקרוב מצויים אנו,
והנה עליך לעבר את כל הדרך הרחוקה. יודעת את
איך נוסעים לדרזדן?"

“הרהרתי בדבר. הריני נותנת את
חבילותי לבעל העגלה מרקר שיובילם עד דרזדן.
אני עצמי אלך עם התינקת עד נוסן; משם אסע
בעגלתו של שטבר עד דרזדן”.

“כך, כך, עד כאן הולך הכל למישרים,
אבל אחר כך! – רואה את, מדרזדן נוסעת את
במסלת הברזל עד פרג. כאן, נקדה זעירה זו פרג
הנה. – מפרג נוסעת את לוינא. כאן היא וינא”.
אמליה הציצה על הנקדות השחורות והניעה ראשה.
בוינא, – עכשו, שימי נא לבך, מרת
דיטריך, – בוינא עליך ללכת אל בית המלאכות
הטורקית לאשר את תעודת המסע שלך. אל תסיחי
לבך מן הדבר הזה!"

“לא”, אמרה אמליה והציצה על הנקדות
הזעירות, הקוים והשמות המרבים בעלי צבעים
שונים המנחים כאן לפניה.

“מוינא לפשט. כאן עליך לחקור ולדרש
על דבר הספינות המפליגות במורד הדוני. אם
מצויות תמיד ספינות מפליגות איני יודע. בפשט
עליך על כל פנים לשאול איך יש לנסע משם
והלאה. – משתומם אני לעז רוחך!”

"הה, אדוני שופט העיר, עז רוח? – אין לי
עז רוח כלל, אבל מכרחת אני ללכת הרחק, הרחק
מכאן, ואם לא – "

“הנה, אל נא תבאי לידי יאוש! יד אלהים
מגיעה גם עד ולכיא. כלום לא למדנו: אשא כנפי
שחר, אשכנה באחרית ים, גם שם ידך תנחני
ותאחזני ימינך”.

עמד ונתן לה את תעודת המסע,

וכשהחזירה לו אמליה תודתה אמר: “להתראות – לא? –
הה, מרת דיטריך, רבות מחשבות בלב איש. מאמין
אני שנשוב ונתראה, ולא רק בעולם הבא!”



ציור טו 2.png










טז בדרך לבוקרשט



ציור טז.png


קלרכן היתה מסיעת בכל עד השעה
האחרונה. שלשת סלי העמס המלאים והגדושים
הובאו ביום הקודם אל מרקר, ובלילה שלפני
הנסיעה שהתה קלרכן בבית החרש, כדי לסיע עד
הרגע האחרון. ועוד קדם שעלה עמוד השחר הוצאה
התינקת ממטתה. לאחר שסעדו לבן בתבשיל של
קמח, עמדו וכבו את מנורת השמן הקטנה ונעלו את
הדירה ומסרו את המפתח בידי בעל הבית; אחר כך
יצאו שלשתן לדרך והוליכו את התינקת באמצע.

הדרך הכבושה המוליכה מזבנלהן לנוסן נטועה
היתה אזמשני עבריה צפצפות גבוהות, ששלחו
באותו בקר את צמרתן אל תוך הערפל כעין ענקי
בלהות. טפות גדולות, כבדות ומחסרות צבע תלויות
היו על הענפים והדשאים כאגלי דמעה, ובשעה
שעברו לפני ביתו של המבולד לברכט, עמדה אמליה
מלכת ונתעכבה כדי הרף עין על יד הגנה והראתה
באצבע על שלש זהרות יבשות וחומות שהורידו
ראשיהן שנזדקנו עמק עמק. העלים הכמושים
המעטים שנשארו להן התנועעו בעגמימות על גבי
הגבעולים היבשים כעין סחבות עלובות על גבי
אנשים מעני רעב.

“ראה ראיתין בשעה שנשאו ראשיהן
המזהירים כלפי מעלה”, אמרה אמליה והלכה לה
קדימה. כשהגיעו עד למחצית הדרך, במקום
שעומדת סכת הדבדבנים לפני אוגוסטסבורג
התאוננה כריטס שעיפה היא; ובשעה שגחנו שתי
הנשים כדי להרימה, אמרה קלרכן: “הניחי לי לשאת
אותה! מי יודע כמה פעמים תצטרכי להעמיסה
עליך”, ומיד נטלה מתוך דאגה יתרה של אם
והניחה את גופה הקטן של כריטס על כתפה ואמרה:
“ודאי שלא ישנת כל צרכך, ילדתי! כך, כך! –
את יכלה עוד לנוח חצי שעה”.

התינקת שמעה כשהיא ערה למחצה,
ששתיהן מדברות מתוך כבד ראש על דבר נסיעה
גדולה, – על דבר מי נהר, – על דרזדן, על קרל,
ונדמה היה לתינקת ששלשתן תהיינה מהלכות
כך תמיד לנצח נצחים. אכן לא נתעוררה כלה אלא
כששמעה את קולה של קלרכן: “כך, שבי לך עכשו
שם בפנה, יכלה את לשבת כאן עד שתבאי
לדרזדן. השתקעי בשנה ולא תחושי בטלטול
הדרך!”

הפעוטה חשקה מאד לדעת, מה טיבה של
.דרזדן' זו. אחר כך הרהרה זמן רב בדבר, כל
אותה שעה שאמה וקלרכן עסוקות היו בשיחתן;
ושוב חבקוה ונשקוה, ומיד זז קרון האמנבוס
הכבד ממקומו. ואולם קלרכן מהלכת היתה על יד
הקרון לארך הרחוב החדש עד רמת הטירה, אחר כך
נעלמה בתוך הערפל.

* * *

“כך”, אמרה אמליה לאחר נסיעה של כמה
שעות בצנת דרכים, “עכשו נרד מן הקרון, הרי אנו
בדרזדן”. בשעת דבורה הרימה את כריטס מתוך
הקרון והעמידתה על גבי מרצפת האבנים הלחה של
חצר אחת אפלה וסגורה, במקום שהיו מנחים שם כל
מיני דברים, ובני אדם חסנים ששרוליהם מפשלים
להם על זרועותיהם עמדו והציגו לפני הסוסים
דליים כבדים מלאים מים, וריח רע היה נודף בחללו
של החצר.

כריטס נסתכלה סביבה מתוך מפח נפש
בזו החצר המקפת בנינים גבוהים שהשחירו

ותמהה בלבה, שדרזדן' אינה אלא מקום קטן כל
כך ומכער ביותר.

אחר כך בא מרקר והלך עם שתיהן אל
בית הנתיבות הבהמי. מה רחב העולם שנפתח לפני
עיניה של הפעוטה! בתים יפים מרבים כל-כך,
מגדלים ונחל מים יפה כל-כך ורחב!
“אמא”, קראה הקטנה משתוממת, “הביטי נא וראי, מלדה יפה וגדולה כל-כך!”
“אין זו המלדה”, אמרה האם, “הרי זו האלבה”.
התינקת הראתה על המון הבתים הרב ושאלה: “מה זאת?”
“זו היא דרזדן”.

התינקת נשתקעה בהרהורים מתוך
שתיקה, זה עתה היתה “דרזדן” מכערת כל-כך,
והנה היתה לפתע פתאם גדולה ויפה כל-כך! אכן
עוד לא נתישבו כל הדברים הללו בלבה, הריהי
יושבת שוב בקרן זוית על יד החלון. מרקר שלח את
ידו פנימה ונפרד מתוך רגש. נוסעות היו לפרג
במסע ההולך לאטו, משום שאין דמיו יקרים
כל-כך. הנסיעה במסע האטי מדרזדן עד וינא
נמשכת עשרים ושלש שעות! – אבל עד שבאים לוינא
אפשר לסעד את הלב בפרג ולנוח קצת.

סוף סוף הגיעו עד וינא. שפעת הבריות!
שאון החיים! אמליה אנוסה לבקש אכסניא, ולאחר
שמצאה טרחה והביאה לשם את שלשת הסלים שלה.
כמה מפריעה התינקת בידה.

“החזיקי היטב בשמלתי”, הזהירה
אמליה, “אם תרפי ידך ממני, אבד תאבדי כאן!”
החדר הקטן בעל מטה אחת נמצא בבית אפל שבפנים
החצר בקומה החמישית. אכן הנה סוף סוף אפשר לנוח
מעמל הדרך הרחוקה!

למחר בבקר יש ללכת אל בית המלאכות
הטורקית. התינקת צריכה להיות כאן; יש לנעל את
הדלת בפניה. אכן מפקפקת היתה בהחלטתה. ואף
על פי כן, – לקחתה עמה? אינה מרהיבה עז
בנפשה. מי יודע, כמה ארכה הדרך, ואין היא
יכלה בעיר הזרה וההומיה לשאת את התינקת
הגדולה על זרועותיה. הריהי מסתכלת סביבה
ואומרת מתוך אזהרה: “כריטס, צריכה אני ללכת.
הריני מניחה אותך כאן; אל תפתחי את החלון! הנה
כאן פת לחם, אכלי לכשתרעבי”.

לאחר כמה שעות של נדודים ותעיה באה
אמליה שוב עיפה ויגעה. – “אין הלשכה פתוחה
היום”, אמר לה אדם אחד בקר רוח. ביום שלאחריו
הגיעה לידי כך שנתנה לה הרשות להניח שם את
תעודתה. אחר כך הלכה לשם ארבעה ימים רצופים,
עד שקבלה שוב את תעודתה ואשורה עליה;
וכשהתאוננה מתוך יאוש על צרת לבה לפני בעל
הבית, אמר לה הלה מתוך ניד כתפים: “כך הרי זו
ממדת הטורקים ומנהגיהם”.

מה נוראה היא וינא! כל יום עולה בכסף;
הכל זר כל-כך ומוזר, הומה ורועש בקול, וכלם
נראים כאלו שרויים הם בתענוגים, אבל אין אף אחד
בהם שישים לבו לאשה בודדה. – בתי הכניסה
פתוחים המה, והריהי נוטלת את התינקת והולכת אל
בית הכניסה. אכן מעולם לא עלה על לבה, שמצוי
בעולם זהב הרבה כל-כך, פאר והדר רב כל-כך. ריח
ניחוח של קטרת עוטף בערפל את המדונה העדויה
בתפארת רבה ואת הכהנים הלבושים בגדים יקרים,
והרי היא בעצמה בעני בדידותה נראית כנגוד
גמור לכל ההוד וההדר הלזה. –

לאחר שנתאשרה סוף סוף תעודתה
ונבדקה בבית הפקידות, אפשר היה לה להמשיך את
דרכה לבודפשט. מה נהדר מראה העיר הכפולה
הפרושה לנגד עיניה באדמימות הערב. לצפון
ולמזרח מתפשטת העיר העשירה והמלאה תשואות;
וממעל לים הבתים נשקף המבצר הנחמד למראה.
ואולם מרחוק נראים גבעות והרים חליפות המזהירים
בשלל צבעים.

הנה אך באה אל האכסניא, מיד מהרה
אמליה אל חברת האניות ההולכות על פני הדוני,
בכדי להודע מתי מפליגה אניתה.

“אתמול הפליגה, האניה הסמוכה מפליגה ביום השלישי בשבת”, ענו לה בקר רוח.

“ביום השלישי בשבת”, חזרה בקול קפאון, “אבל הרי זה שבוע תמים כמעט”.

“כן, כמובן, – האניה מפליגה בכל יום השלישי בשבת”, נהם הפקיד.

ובכן עליה להמתין שוב כמה ימים בעיר
נכריה! וכמה בלתי נעים כאן הכל. רב הבריות
מדברים כאן בלשון זרה לגמרי; ואפלו אלו
שמדברים אשכנזית אפשר אך בקשי להבין
שיחתם; וכשהיא חוזרת ושואלת, מיד צועקים
כנגדה בקולי קולות, כאלו חרשת היא. במה עליה
לעסק כאן כל הימים? העקר שלא לשוטט כאן
ולתעות בחוצות קריה, אבל אף לא טוב לשבת כאן
מתוך בטלה, שכן הבטלה מביאה לידי יאוש. וכל
יום עולה בכסף, הה בכסף רב כל כך, והצידה שלה
הולכת ופוחתת יותר ויותר. עמדה וחזרה אחרי בעלת
הבית והסבירה לה, שרצונה לסיע לה
במלאכתה. מתחלה רצתה בעלת הבית לדחותה
בשתי ידים, אבל משראתה הבעת היאוש שבתוך
עיניה הלאות, הושיטה לה את ידה ואמרה ברחמי אם
כמעט: “אל נא תדאגי, היה תהיי לי לעזר במלאכת
הבית, והכל על מקומו יבא בשלום”. אף שבוע זה עבר
והגיע לקצו, וסוף סוף אפשר היה לה לאמליה לשאת
את שלשת סליה אל האניה. התינקת רוצה לבא עמה
על כל פנים; וכך הולכת היא אל האניה כשהיא
נושאת את המשא הכבד על גבה ומוליכה את התינקת
אחריה המחזיקה בכנף שמלתה.

“כאן” אומרת היא אל כריטס, “כאן בפנה
זו עליך לשבת דומם. צריכה אני ללכת עוד פעמים
אל האכסניא. רצונך להבטיחני שלא תזוזי
ממקומך?”

“איני רוצה להשאר כאן לבדי, יראה אני
מפני האנשים הרבים, תניני נא ללכת עמך!”
התחננה התינקת מתוך בכיה.

“רצונך להרפות ממני מיד! האניה
תפליג בלעדינו אם לא אמהר בדרכי!” ותוך דבור
פרצה אמליה החוצה.

ואולם התינקת כבשה מתוך בכיה
חשאית את פניה אל הקיר בתוך מדור האניה. אין היא
יכלה לראות את האנשים הרבים המדברים
בהתעוררות יתרה ובתנועות אברים. טלטול האניה
הבלתי נעים מטיל עליה פחד גדול.

והנה מחליקה יד אדם על גבי שערותיה
בחשאי וברכות יתרה וקול גבר שואל: “למה את
בוכיה כל כך? מפני מה אין את יושבת אצל
הוריך?”

מתוך אימה מביטה כריטס בפנים
המקפים זקן, ואחר כך אומרת היא בגמגום: “אמי
מביאה את החפצים שלנו; עלי לשבת כאן, אבל אני
יראה כל-כך!”

“יראה את?” צוחק האיש, “מפני מי את יראה?”

"התינקת מביטה במבוכה על המון
הבריות השונים והמשנים המדברים בקולי
קולות.

האיש מבין את מבט עיניה ואומר מתוך
הפצרה: “באי אתי. כך, – תני לי את ידך וקפצי
למטה. כך! הנך רואה? ועכשו באי, יש לי חדר קטן
מלא שקט כאן בתוך האניה, שם יושב אך אני
לבדי, ואם תבאי עמי אתן לך תפוח גדול
ויפה”.

כריטס נפנתה במבוכה ואמרה מתוך
פקפוק: “איני רשאית, כשתבא אמא צריכה אני
לשבת כאן”,

“הריני מבטיח לך, שלא תקבלי נזיפה,
באי נא ולכי אתי”. האדון בעל הזקן נוטל את
התינקת עמו ונותן לה את התפוח שהבטיח לתת
לה. “להיכן נוסעת את עם אמך?”

כריטס צוחקת ואומרת: לוללי אל הדוד
קרל. אבל פעמים אומרת אמא גם כן: הולכות אנו
לבו–ק–רשט האיש צוחק".

ושואל שוב: “ומאין אתן באות?”

“דרים אנו בבית החרש”.
האח! ובית החרש בנוי בתוך היער.

מנין אתה יודע את הדבר? האם גם אתה מזכסן הנך? שאלה הפעוטה משתוממת.
“מזכסן?” אמר האיש, לא, לא הייתי שם מעולם ובכן הרי באות אתן מזכסן".
“כך אומרים הכל תמיד כשאנו באים
לתוך אכסניא; אבל אמא אומרת אז תמיד, אנחנו
מזבנלהן הננו.”

“כך, כך, –אחרי כן תספרי לי שוב על
דבר בית החרש; עכשו רוצה אני לצאת ולראות אם
כבר באה אמך' כאן הרי אין את יראה שבי לך
במנוחה ואכלי את התפוח שלך”,

כריטס לא אכלה עוד מן התפוח עד החצי
בשעה שנכנס האיש עם האם. אמה נתכונה לגעור
בה בנזיפה, ואולם האדון קבל הכל על עצמו ואמר
לבסוף: “הכנסי אל המדור הראשון, המדור השני
אינו מקום נאות לתינקת שכזו; רואה היא ושומעת
יותר מדי דברים שאינם יפים לה. אני הנני רב
החובל של האניה הזאת; גם לי בנים ואני יודע
כמה רוצים ההורים לשמר עליהם. כשתהא שעתי
פנויה, אטל את הפעוטה שלך, ויכל תוכל לספר לי
אז על דבר בית החרש ועל זכסן”. כשנכנסו
שתיהן אל החדר היפה שלא היו מצויים בו אלא
אנשים מעטים אמרה אמליה מתוך רגש שבין שחוק
לבכי: “אכן הרי לא זכית כלל לכך שאף על פי שלא
שמעת בקולי מכל-מקום נתנה לך מתנה יפה
כזו”.

“אמא”, אמרה כריטס משתוממת, “הביטי
וראי את האיש הפתי הלזה! כלום חי הנהו? יושב
הוא על גבי רגליו. עינים לו כה גדולות ושחורות.
יראה אני מפניו!”

“עשה לא יעשה לך כלום. סבורה אני שאיש טורקי הוא בכבודו ובעצמו”.

מתוך סקרנות קרבה כריטס קצת אל
הטורקי; תרמיל מנח היה לפניו, והיה מוציא מתוכו
תמרים ושקדים.

“שומע אתה”, אמרה כריטס, “גם לי יש
תרמיל, אבל שלי מגון הוא. בבה יש לי בתוכו
וכדור. הכדור הוא מעשה ידי אבי זקני, ראה
נא!”

הטורקי חיך, – נענע בראשו ונתן לה
מתוך תרמילו. שניהם ישבו ואכלו, ובשעת מעשה
לא פסק פיה של כריטס מלפטפט. הטורקי לא היה
יודע, כמובן, לענות לה, אבל אדם טוב היה, ודבר זה
מספיק. לבסוף נער את תרמילו, כון כפות ידיו
השטוחות כלפי מעלה ואמר מתוך צער:

הה–שק–דים!"

והואיל ולא היה ביד הטורקי לדבר אתה
יותר, לפיכך לא ארכה הידידות אלא שעה קלה. האם
ישבה בפנתה עגומה כל-כך ולבה לא הלך אחר כל
דבר, עד שאי אפשר היה כלל להכנס עמה בשיחה,
ובשעה שכריטס הביטה סביבה במבוכה, עמדו אדון
אחד וגבירה ובאו עמה בדברים. לאחר כמה שאלות
ותשובות אמר האיש: “שמעי קטנה, עלינו להיות
ידידים ורעים טובים, מפני שנוסעים אנו בדרך אחת,
אף אנחנו נוסעים לבוקרשט”.

מיד באה רוח חיים בקרב אמליה. “גם
אתם נוסעים לבוקרשט?” קראה מתוך התרגשות. “הה,
רוצה אני לדעת אם מגיעים לשם בזמן מן
הזמנים!”

“כמובן מגיעים לשם,” אמר האיש וצחק.
“אכן הדבר כרוך בכמה מכשולים, אבל האדם
מתגבר עליהם. אכן כדאית היא הנסיעה לכך; הרי
אין לך כמעט דבר נאה ומענין יותר מנסיעה זו על
פני הדוני. הצטרפי נא אלינו, שמא אוכל להביא לך
תועלת, לפי שאין את בקיאה בודאי בלשון
הרומנית”.

דבר זה היה לה לתשועה גדולה והניח את
דעתה. בתוך השיחה נודע לה לאמליה, שהאיש הוא
סוחר מפשט. אחרי מרוצת החפזון המלאה פחד
ויגיעה בוינא ובפשט היתה נסיעה זו בתוך האניה
בחברת האונגרים המסבירים לה פנים למנוחת הגוף
והנפש גם יחד. הו, נסיעה זו באניה! עולם מלא
פלאות וחדושים נתגלה לעיני אמליה. נפשה לא
היתה, כמובן, מפתחת עדין כל צרכה, כדי להשיג
כל מה שעבר לנגד עיניה בשלמות. נדמה היה לה
כאלו חולמת היא, בשעה שהאניה עברה לפני
טירות, ערים וגשרים, הרים ואדמת מישור. שמות
ובאורים צלצלו בפתחי אזניה; אבל כל זה בלבל
אותה.

לאחר נסיעה של עשרים ושתים שעות
עמדה האניה בבלגרד. פקידי המכס באו ובדקו
את החבילות. מתוך האניה ראתה את העיר המאירה
באור בהיר ואת המבצר הנחמד למראה, אחר כך
הפליגה הלאה, – הלאה!

הפתעות חדשות! הארץ משתנית במדה
מפליאה. במין הפלאה של אימה ראתה אמליה לפתע
פתאם, שבלב הנהר מתרומם סלע כביר וקודר.
מתוך איום מטיל פחד מתנשא הוא מתוך
הגלים.

האונגרי ראה שהיא מרטטת מתוך
השתוממות. “הרי זה הבבקי”, מבאר הוא לה למראה
מבטה השואל. “על דבר הענק האים הזה”, הוסיף

לדבר, “מספרת האגדה: סרבי אחד קנא רתק כאן את
אשתו. בשעה שרוח מזרחית מנשבת ומיללת
מסביב לסלע בקול זועה, הרי אין זה אלא קול
יללתה של המתה. ''Babakai, פרושו אשה צורחת”. –
הנהר הרחב שוטף וזורם מימיו, גליו
מתחבטים בחומה הסחופה של חרבת טירה עתיקה, –
האניה עוברת ליד יערות ארנים ובצות, – חולפת היא
הלאה, הלאה. הריהי עוברת בין שני שני סלעים
מנפצים, בין כתלים זקופים כקירות חומה, חולפת היא
ליד שלשלת גבעות המשפעות שפוע קל, אלה
שלאט לאט הרי הן צומחות ועולות ונעשות לענקי
הרים ההולכים ודוחקים את רגלי העמק יותר
ויותר.

“הרי זו רצועת המים של קצן. הנך רואה
כאן את רצועת הנהר הנהדרה ביותר בכל אירופא
כלה”, הסביר האונגרי.

נתיב המים המטיל אימה הולך הלך וצר,
הלך וקודר. עכשו הנה סוגרים הרים מכסי אילנות את
הדוני כליל. הרי זה מחזה יפה שלא נתן לתארו
בדברים. בכל מקום שהעין צופיה, – מימין
ומשמאל, מפנים ומאחור אין לראות זולתי סלעי עד,
והדוני נראה כסגור ביניהם. כלום אין מוצא? סגור
מכל עבר משנה הדוני את תכונתו, כח תנועתו
הכביר כאלו נדם, אין מבחינים בו כמעט סמן של
חיים. – ענקי הרים כבירים שראשיהם מכסים עצי
יער מטילים צללים קודרים בעמקים ובנקרות הגיא,
שני סלעים מנפצים תלויים מעל למים ומאימים,
כאלו מתכונים הם לנפץ הכל בנפילתם לפתע
פתאם.

האם באמת אין מוצא?

אכן הטה אזנך ושמע! – מעבר לענקים
הקודרים ירעם ויגעש. האם קול צהלה הוא על החפש
שמצא שם הדוני שוב ופרץ לו דרך ונתגבר על כל
המכשולים?

הנה העין מבחנת כבר במרחק את המים
המעלים רסיסי רסיסים דקים מן הדקים מסביב
לסלעים, עמודי קצף נתזים באויר; המים
מסתובבים במעגל מסביב לגושי הסלעים ועל
פניהם המלאים להם גבשושים. כאלו מתוך גאות
יתרה של התחדשות כח הנעורים משליך הדוני
מעל פניו כל דבר שעלול להיות לו למעמסה
ולהכביד עליו. האניות, – הטעונות אנשים, – הן
למורת רוחו ואינו סובל אותן עוד, רשאות הן לפשפש
בדרכן ולראות את אשר לפניהן, הדוני חפשי
הנהו, ומתוך חשק פראי של הפקרות רוצה הוא
להנות מרגש חפשו בלי מעצור.

אמליה שומעת, שהגיעו עד שער הברזל.
הנוסעים ממשיכים את דרכם בעגלות. – ואולם מיד
נרגע שוב הדוני הפראי ומעלה על לבו את חובתו.
מתוך סבלנות מניח הוא שוב לחזור ולהעמיס עליו
הכל, ורק הקצף הלבן המתכנס מסביב לאיים
הקטנים הזרועים פה ופה מרמז על המלחמה
הקשה שהתחוללה זה עתה.

רכסי ההרים נוטים יותר ויותר הצדה,
ובמרחב תפארה משתפך הנהר הכביר אל תוך
שפלת ולכיא.

בגיאורגוא עומדות וממתינות עגלות
מכסות חפה של בד ורתומות לשורים, בשביל
הבריות הרוצים לנסע לבוקרשט. המון ערב רב הומה
בקולי קולות! מה רב בלבול הלשונות, אלו הקריאות
ותנועות האברים, זה הלחץ והדחק מסביב לעגלות.
אמליה עומדת מרעידה אצל מכיריה, שמצאו לה ברב
עמל מקום בקצה העגלה, ומשם אפשר לראות במדה
ידועה את פני הסביבה.

בעלי העגלות הולכיים הלבושים
אדרות כבשים מלכלכות וחבושים לראשם מצנפות
עשויות עורות בני כבשים ונעולים לרגליהם סליסים
רכים, נוטלים מקלם בידם ומחמרים אחר בהמתם
מתוך דחיפות מקל וקריאות פרא. רק לאט לאט
מתנהלים הנוסעים בדרכים הרכות במקומות
השוממים. חפת הבד מעכבת לראות כהלכה, ואך
זעיר שם זעיר שם מגלה העין הצופיה במישור הרחב
אהל דל שגגו המכסה עפר שרוי כמעט על פני
האדמה, או באר בודדה החרבה למחצה, ששולחת
זרועותיה היבשות באויר בצורה מעוררת חמלה.

לאחר נסיעה של כמה שעות עמדה העגלה
לפוש לפני פנדק ולכי דל, במקום שאדם ובהמה
יכלו לסעד את לבם ולהנפש לשם הנסיעה הבאה.
כשנטו צללי ערב על פני אדמת המישור, עמדו
העגלות מלכת בקלוגורני, ששם עליהם ללון
הלילה. אכן שנה רבה לא ראו הנוסעים בעיניהם,
לפי שמצויים כאן נגינה ומחול. חמת-חלילים וכנור
מלוים בנגינה את ה“הורא”, הוא המחול הלאמי של
הרומנים. הבתולות והבחורים המקשטים בקשוטים
דמיוניים אחזו זה ביד זה זה וערכו מעגל
גדול.


"נקומה, חמדתי, נחוגה במחול!



עד ערב נחולה במעגל סביב,



יפית שבעתים סגלת לבתי,



ברה את ונעימה כיום האביב,



באי נא, באי, מרים, כלתי.



דרכו נא בעז וכרכרו כלכם



עד כי תחוש האדמה צעדכם,



וכל העולם ישתומם לקולכם



ואף השמים יתמהו לרעמכם!



מחול לנו היום במקהלות



וגם אם סולית נעלי אבודה!



בתוך ההורא בשעת מחולות



תשוקתי למות עמך – מרים החמודה!"


למחר המשיכו דרכם. זעיר שם זעיר שם
נפסק המישור הערם על ידי שיחי אלונים נמוכים,
שטרפיהם היבשים מזדעזעים ברוח. הנוסעים
שנגזלה שנתם בלילה מצאו שלומים בשנה של
יום בתוך העגלה, וכך עוברת שעה אחר שעה וכל אחת
דומה לחברתה, אבל גם היום הזה נוטה סוף סוף
לקצו. העגלות מגיעות עם חשכה אל נהר ארגיש.
מעברה מקבלת את הנוסעים ומשהגיעו לעבר השני
של הנהר רואים הם את פני השמים שהם אדמים אדם
קל במרחק. מיד באה התעוררות של חיים בתוך
החברה אחוזי השנה, ומכל עבר נשמעים קולות
באשכנזית וברומנית: “בוקרשט!
Bukureschti!”.



ציור טו 2.png










יז כניסתה לבוקרשט



ציור יז.png


לא חלום היה הדבר, הנוסעים הקיצו בבוקרשט!
בפעם האחרונה עמדו האונגרים אנשי
הלב וסיעו לה לאמליה היראה. לבסוף הלך האיש
והביא עלם צעיר והפקידו להביא את שתיהן אל המקום
הנכסף. בידים רועדות מפשפשת אמליה בתוך
ארנקה הקטן העשוי בד ומבקשת שם את פסת
הניר שרשומה עליה כתבתו של קרל נלה. האם
מכיר העלם את הרחוב? האונגרי צחק, נתן עין על
גבי הפתק והחזירו לאמליה ואמר: “אין הפתק
מועיל ולא כלום, העלם אינו יודע לקרא”. לאחר שבא
האיש בדברים עם העלם הולכי בלשון הרומנית,
קבל עליו הלה מתוך צהלה בנענוע ראש ותנועת
אברים להיות להן למורה דרך. את חבילותיה הניחה
אמליה בתוך בית האכסניא.

נוהגת היתה את התינקת בידה; יד
תינקת זו הרכה נראתה לה הדבר הממשי היחידי,
זולת זו היתה בעיניה כחולמת. מהלכים היו ברחובות
דלים ובלתי מרצפים, שתינוקות ערמים למחצה
התלבטו בהם לפני בתי חמר דלים. אחר-כך עברו
ברחובות בעלי סטיו מכסה, ושם עמדו אנשים
לבושים מלבושים מוזרים והכריזו על סחורתם. לאחר
הליכה מרבה עברו על גבי גשר אחד, ובשעה
שעמדה אמליה דומם וכונה את מבטה מתוך
הרהורים כלפי מטה אל הנהר השוטף במרוצה קרא
העלם בצהלה: “דומבוביצא!”

הם מוסיפים ללכת, תנועת החיים הולכת
וגדולה. פתאם עמד העלם מלכת, מורה באצבע על יד
גדולה ואדמה, המתנועעת באויר לפני אחד הבתים
וקרא את שם הרחוב Callea Podo" Mogoschoae!".

על גבי הבית עצמו כתוב: קרל נלה. אמן למעשה בתי ידים.

נלה! – מרעידה מציצה אמליה בעין
חודרת על השם. כמה מזדעזעות ברכיה! נלה! הו,
הנה הגיעה למטרתה. נפרדת היא מאת העלם ונכנסת
מתוך פקפוק אל החנות. כמה הרבתה בשעת
נסיעתה הקשה לתאר בדמיונה אותו רגע איך צירה
לעצמה את הדבר. והנה הגיע ובא. תופסת היא את
ידה של בתה באמץ. הצלצול החודר של פעמון
החנות מבעית אותה. מתוך תשוקת אימה נח מבטה על
וילון הפתח הכהה. הוילון נזדעזע, פרצוף אחד
הציץ מתוך סדק קטן ואמר: “שבי נא, האמן יבא
מיד”.

הראש נעלם, וספק היה בידי אמליה
להרגיע את רוחה. בעין בוחנת סקרה את החנות.
משתאה היא ומשתוממת. ארונות של זכוכית גבוהים,
מלאים וממלאים עור וסחורה מן המוכן, מבחנת עינה
הצופיה. שואפת היא רוח מתוך הרוחה, אין העניות
שרויה כאן.

אכן עכשו זע שוב הוילון, ואדם גבה הקומה ובעל זקן שחור נכנס אל החנות.

“משאלתך?” שואל הוא.

אמליה עומדת ממקומה מרעידה, נשענת
בידה על גבי השלחן. בוחנת היא מתוך יראה
ברשמי פני הזר, הו – משאלתה רבה כל-כך. – אין
מלה יוצאת מגרונה, מכסה היא את פניה בידיה
וקוראת סוף סוף מתוך יבבה: "קרל! הו קרל! אני היא
העומדת לפניך! כלום באמת אינך מכירני עוד?

* * *

האיש נגש מתוך פקפוק ומתקרב אליה,
נוטל בזהירות את הידים מעל פניה של המיבבת,
מציץ בעיניה מתוך כבד ראש ועין בוחנת,
ואחר-כך קורא הוא בהתרגשות יתרה: “לא יתכן
כלל! את, – את הנך מלכן? אחותי מלכן?!”

“כן, קרל! – אני היא, הו, האם רוצה אתה בנו?” קראה אמליה מתוך התרגשות יתרה.
"האפשר הדבר! את הנך כאן
בבוקרשט? – בתקופת שנה זו – ועם התינקת! הגידי
נא לי, מה טעמו של דבר? כלום נסעת לבדך עם
התינקת כל אותה הדרך עד שבאת לכאן? הה, ילדה
מסכנה, מה זה ארע לך! ואולם נלך מכאן, הרי כאן
עלולים להפריענו. רוצה אני להגיד לשוליא,
שישגיח בינתים על החנות, לאנקא מצויה בשוק,
אבל עוד מעט ותבא. – הבה נלך כאן אל החדר. כך,
עכשו שבי נא אצלי על הספה וספרי לי בלב גלוי
ובמנוחה את יגונך.

קרל נוטל את התינקת אל חיקו ומאמץ
בחבה את ראשה המפרכס אל חזהו, אחר-כך מחליק
הוא את לחייה של אמליה הרטבות מדמעות בשעת
ספורה הנרגש, מוחה כמה פעמים את עיניו הלחות,
וממתיק דבורה באמרי נחומים.

“לא פללתי למצא אמץ לב מרבה כל-כך אצל אחותי הקטנה”, אמר מתוך חיוך עגום.
“הה, קרל, – אמץ לב? אנוסה הייתי ללכת
משם. אם היה היה לי קצת באמת, הרי תם עכשו הכל,
גם אמץ הלב וגם הכסף. הו, מה גדולה היראה
שתקפתני בוינא ובפשט, שמא לא יספיק לי
הכסף! רואה אתה, בענין זה נתרחש לי דבר משנה!
מתוך יאוש של טמטום ומחשבות טרופות קרבתי אל
קברה של אמא; שעה קלה באתי עמה במלחמת
דברים; רצונה שונה היה מרצוני, אבל לבסוף שדלה
אותי להרגיע את רוחי. ובשעה שהחזקתי בידי
אחר-כך את המכתב עם הכסף שבתוכו, נדמה היה
לי, כאלו היא היא שנתנה לי אותו מכתב באמת
ולחשה לי:,לכי, – ברחי! אל תתנקמי! לכי מכאן,
לכי! לכי למרחקים!' וכאן היתה החלטתי קבועה
בלבי: הבא וארד אל קרל! רע ומר לי עד מות, ואין
אני מאמינה שאתגבר על מכאוב לבי ואאריך ימים;
והן רציתי שידאגו לה לתינקת. רצונכם להחזיקה
בביתכם, לכשאמות?”

“התינקת? – כמובן רוצים אנו להחזיקה
אצלנו! חשוכי בנים אנו, וכלום יש לי דבר חביב יותר
מפרצוף זעיר זה, דמות דיוקנה של אמנו הטובה
והבלתי נשכחה! אכן את המות הסיחי מלבך!
אדם בשנותיך מתגבר גם על יגון קשה. אבל את
התינקת הניחי לנו, ראה תראה בטובה אצלנו, הריני
מבטיח לך. – ראי, הנה לאנקא באה!”

בזהירות יתרה העמיד קרל את הפעוטה על
רגליה, פסע מתוך התרגשות לקראת הבאה ואמר:
“לאנקא, הנה הפתעה גדולה! הרי זו אחותי מלכן עם
בתה הפעוטה!”

לאנקא מתבוננת מתחלה בשתיהן בלי
אמר ודברים. מבט עיניה הבוחן מרפרף מתוך מנוד
ראש כל-שהוא על מלבושיה, והיא מתאנחת אנחה
עמקה; אחר-כך באה ערבוביה של דברי ברכה
מתוך צהלת לב והמון שאלות, ואולם לא המתינה כלל
לתשובה על שאלותיה.

לבסוף קראה: “אבל הן רעבות אתן. תבא
מריצא ותביא לכן מיד אכל, ואני אמהר אל חדר
הבשול ואכין תבשיל של צום. אבל הרי אתן אינכן
חיבות כלל לצום, תבא מריצא ותכין לכן מיד צלי.
ראה, בעיניה של הקטנה מוצאות חן התמונות
הקדושות שלי ובימת הבית. כך נאה! באי הנה,
ילדה, אמרי שלום לדודתך. מה שמך ובת כמה
הנך?”

במקום התינקת, שנתקרבה מתוך בשת
פנים, ענתה אמליה: “כריטס שמה ובקרוב תמלאנה
לה חמש שנים”.

“כריטס? – הוי! כיצד אפשר לכנות ילדה
חביבה וקטנה כזו בשם כריטס. בשם כעור כזה
אכנה לכל היותר את הכלב או הסוס. האם אין לך שם
אחר?”

“קונקורדיה, סופיה”, אמרה אמליה.
“קונקורדיה?” קרא קרל בשמחה, “על שם
אמנו הטובה! אם לא נקרא לה בשם כריטס, אם כן
נקרא לה בשם קורדל”.

“לא”, פסקה לאנקה, “הרי זה שם ישן
נושן עד כדי גחוך. על דעתי, יהא שמה סופיה.
כך סופיה, נשקי יד דודתך! אין את יודעת כלל
לנשק? הריני מאמינה בכך! עד לידי מדה כזו לא
הגיעו עדין בזבנלהן. אכן הוו שמחים, שהתינקת
תלמד כאן דרכי השכלה. כמה דל ועזוב מראה
הפעוטה המסכנה!”

“דל וע – זוב?” שאלה אמליה נפגעת, "אבל הרי אין היא עזובה כלל, להפך – – "

קרל שלח כלפי אמליה מבט של בקשה
הנשמע לכמה פנים ונפנה אל לאנקא ואמר: “העלי
על לבך את הנסיעה הקשה!”

“כן, כן” אמרה לאנקא מתוך פזור
הנפש, “היכן הן החבילות שלכן? מריצה תעלה אותן
אחר-כך, בשעה שתסדר בשבילכן את
העליה”.

“הנחתין בתוך האכסניא, ואולם רצוני להביאן עכשו, הרי שעתי פנויה לכך”.

“רצונך להביא?” קראה לאנקא משתוממת,
“איך זה תוכלי להביא! השוליא יקח עגלת יד, ואתה
תדאג להתרת החבילות והוצאת החפצים, כשיהא כאן
הכל”.

כשבא הנער לאחר שעה והביא את
החפצים, קראה לאנקא: “שלשה סלים יש לה! מה הוא
הדבר המנפח אותם כלפי מרום?”

“אלו הם כרים וכסתות!” אמרה אמליה
במדה ידועה של גאון וכשהיא פונה אל קרל אמרה
במין התרוממות: “קרל, הרי זו פריסת שלום מאת אמנו!
פעם אחת, הו, הדבר היה עוד בעיר התחתונה,
כששמעה שאינך יוצא מבוקרשט הצטערה מאד על
כך שאין היא יכלה לתת לך חלק מן הכרים והכסתות
שלה היפים, סבורה היתה אז: אלו ידעה שיסע
אדם בזמן מן הזמנים ממקומותינו לכאן, היתה
שולחת בידו את הכרים והכסתות שהפרישה
במחשבתה בשבילך. וכשהחלטתי בנפשי לנסע
לכאן, מיד עלה על לבי רצונה של אמא, עמדתי
ונטלתים עמי, והרי שלך לפניך!”

לאנקא לא נתנה לקרל להשיב דבר ואמרה
מיד מתוך התרגשות: כלום אפשר להעלות את הדבר
על הדעת! בשבילנו מטלטלת היית את המשא הזה
בעולם?! מה זה עולה על דעתך, הרי אין רצוננו
בכרים וכסתות כבדים ועבים כל –כך. הן אלו
מזיקים לבריאות. נוצות אין אנו מחשיבים כאן
כל-עקר, אנחנו משליכים אותן אל
הדומבוביצא!"

“הכרים והכסתות של אמי אינם לא כבדים
ולא מזיקים לבריאות! צריכה היית לשמע את שיחת
הבריות בעיר התחתונה: ‘יכל אדם לזרק את הכרים
והכסתות של קורדל נלה בבהן רגלו ממעל לבתים
הגבוהים ביותר, קלים המה כל-כך’.”

“אין להם כל-ערך בשבילי; אם יש לך צרך בהם, הניחה אותם ברשותך”.

“ראי נא, מלכן, כאן האויר חם יותר, הוכח
תוכחי בעצמך בדבר. לאנקא אינה מתכונת
לרעה”.

הגיסה צוחקת מתוך חדוה יתרה,
מפשפשת באצבעותיה בצמידיה הנוצצים
ומשאירה לשעה קלה את קרל והאורחות לבדם.
אחר כך קראה אל השלחן לסעודה.

כשראתה אמליה את המאכלים הרבים והטובים ואת
היין, עמדה וסרבה מתוך מבוכה; ואולם קרל
ולאנקא צחקו, וקרל אמר: “הרגיעי את רוחך, אין אנו
שרויים כאן בזבנלהן העניה; בקבוק יין אחד
וצלי אחד אינם מעלים ואינם מורידים באמת לאמתה.
באי”, אמר אל כריטס, "את צריכה לשבת תמיד אצל
דודך. כך, מלכן חביבתי, רוצים אנו לשתות
לחייכן. בוקרשט פרושה עיר עליזה! יהי רצון
שהשם הזה יהא לסמן טוב לכן. עליזות רבה
בבוקרשט!

“כן”, אמרה לאנקא בלב צוהל, “ראה תראי,
כמה נוח כאן לחיות חיים עליזים! עוד מעט ותסיחי
מלבך את העירה הנדחת שבזכסן”.

כשעלתה אמליה בערב על מטתה ושכבה
על גבי הכר שהביאה אתה, חשבה מתוך דמעות על
עיר מולדתה הזכסית. בעיני רוחה ראתה את עצמה
בחדר ביתם שבעיר התחתונה; רואה היתה כיצד
שוקדת האם ומביאה את סירי האבן הגדולים, איך היא
מגבבת בזהירות אגב חיוך ערמה של נוצות רכות על
גבי השלחן, הריהי שומעת איך היא קוראת: “כך,
עכשו בואי למרט נוצות! אבל אל תניחו שום קנה של
נוצה, שכן נוקבים הם את העטוף; הזהרו ברכוש
החביב הזה בזהירות יתרה; אל תפילו אף נוצה אחת
מתחת לשלחן, הרי יודעים אתם: לשם נוצה אחת
אנוסה ריבה לקפץ על גבי עשר גדרות!”

כן, כך דברה האם הטובה. דואגת היתה
וחושכת, ובקשה את כבודה בכך, להכניס לתוך
ביתה כרים וכסתות קלים ונאים. וכאן? –! כאן אומרת
הלה שם מתחת, שהכרים והכסתות של אמא מזיקים
לבריאות!



ציור יז 2.png










יח בתוך “העיר העליזה”



ציור יח.png


מיד בימים הראשונים לביאתה של
אמליה עסקה כבר לאנקא וטרחה בשקידה יתרה. אשה
תופרת ישבה בחדר הגדול מקפת כל-מיני ארג.

אמליה עזרה במלאכת התפירה, שכן הואיל והכל
טעון היה תפירת כפים לפיכך לא נתקדמה המלאכה
במהירות כל כך. אמליה וכריטס נתלבשו מכף רגל
ועד ראש במלבושים חדשים. אכן מלחמה קשה היתה
בין שתי הגיסות, עד שהגיע הדבר לידי כך. אמליה
אמרה: “נקי ושלם”, היה פתגמה של אמא תמיד, ודי
לנו בכך; ואולם אחיה וגיסתה התנגדו שניהם לזה
בכל תקף.

לאנקא השיבה בחם: "הניחי לה לאמך
ואל תביאי ראיה ממנה! הרי מעולם לא יצאה מתוך
העירה הנדחת. בשביל העיר התחתונה מספיקים
דברי חכמה אלה, אבל עכשו שרויה את בכרך
גדול, וחיבת את לנהוג כמנהג הבריות לכבודנו.

בלבושכן אלה אין אנו יכלים לצאת עמכן מפתח
הבית. – כיצד את מלבישה את הילדה המסכנה,
סבורה הייתי באמת שחטוטרת לה מפנים ומאחור, אבל
קומתה ישרה כל-כך במדה שאין למעלה ממנה. מי
שאינו מבין לשים לבו גם לחיצוניותו, הריהו נרמס
ברגלים".

אלו היו תורות חדשות בשביל אמליה,
ובפנימיותה מתנגדת היא להשקפות כאלו. אלא
שבאה לידי הכרה, כי עליה להכנע, אם אינה רוצה
שתשרה רוח רעה בבית לארך ימים; אכן עד לכדי
כך לא היה הדבר כדאי בעיניה.

והנה לאט לאט בא שנוי גמור בחזותן
החיצונית של האם והתינקת, ולאנקא לא נתיגעה
להביע שמחתה על כך. אכן מאמליה לא היתה
כמובן, מרצה עדין לגמרי.

“המעיל והמגבעת והצעיף נאים המה
כל-כך”, אמרה כשהיא נרגזת, “אבל אין אני יודעת
כלל מה טיבו של דבר, אין את מבינה לחלוטין כיצד
נוהגין במלבושים”.

“איני סובלת מלבושי פאר; אין הם נאים לי כלל”.
“לא, אין לך תקנה לעולם; ואולם הביטי
נא וראי, מה נחמדה הילדה למראה! באי הנה,
סופיה, ונשבע מזיו פניך. הריהי חביבה ביותר!
והנה אצוה לרצע נקבים באזניך, ואתן לך
למתנה עגילים נאים ומגונים, וצמידים אקנה לך
לזרועותיך הערמות; הרי יפה יהיה הדבר!”

“אכן לאנקא”, קראה אמליה בחרדה “איך
רשאית את להגיד דברים כאלה לתינקת! כלום
רוצה את דוקא להפכה לקוף קטן? הרי אין בה דעת
עדין! כשאת אומרת לה שיפה הנה, הריהי
מאמינה בדבר. עליה להיות גם להבא פשוטה
במנהגיה; הרי צריכה אני לחשוב גם על העתיד. איך
זה אוכל לעקור שוב מלבה את התורה שאת מנחילה
לה עכשו?”

הניחי לי את הילדה הריני יודעת לדאג
לה יפה ממך. צריכה היא לשבת תמיד אצלנו, ואזי
לא תהא חסרה כלום".

“כשלא אהיה עוד בעולם, הייתי מחזיקה
טובה לכם במאד, אלו רציתם להשאירה בביתכם,
אבל זולת זה הרי היא הדבר האחד הנותן טעם וערך
לחיי”.

“אל נא תקבלי הכל בצורה חמורה ונוראה
ביותר. ראשית כל, עליכן להתענג כאן ולהנות
בחייכן. האמיני לי, בבוקרשט אפשר לחיות חיים
עליזים!”

* * *

“באי נא”, אמר קרל באחד הימים,
“רצוני להראות לך את העיר. הנה תראי
ותשתוממי!”

בתי המכר והמלאכה היו פתחיהם
פתוחים על פי רב לרשות הרבים. לגבי אמליה הרי
הדחק של המון בריות נחפזים, קוראים ומנענעים
באבריהם, הלבושים כל-מיני מלבושים שבעולם,
גורם היה לבלבול הדעת. האמן האמינה בדברי
אחיה שעמד והבטיח לה, כי בוקרשט היא אחת
הערים המענינות ביותר בכל העולם, שכן מתאחד
כאן המזרח והמערב בתערבת מגונת ביותר.

משתוממת ומבלבלת היתה עומדת לפרקים קרובים
בדומיה ורצתה להניח תחלה להמון העגלות
והבריות ההולכים ברגל לעבר לפניה; אבל קרל אץ
בה ללכת קדימה כשהוא מספר ומבאר לה הכל. מה
רבים הנגודים! כאן חולפות מרכבות נהדרות
ועשויות לפי טעם הדור החדש בחפזון נמרץ, וכאן
מתנהלים קרונות טעונים משא כבד הרתומים לתואים
ונהוגים בידי אכרים ולכיים. הגברים הלבושים
אפדה קצרה וחגורים אזור רחב של עור וחבושים
תרבוש אדם לראשם בלגרים המה. כאן באו
סרבים וטורקים, ואלה הבריות בעלי הזקן
הלבן והדרת הפנים, שמלבושיהם הארכים
מגיעים להם עד קרסליהם, יהודים המה. אלה
החבושים לראשם מצנפת עשויה עור בן כבש
ולבושים אדרת כבשים מרקמת במדה יתרה
רומנים המה. ובתוך ההמון הזה רב התנועה
והשאון נשמעה הקריאה הממשכת והעגומה של
שואבי המים: “A – a -op”. כאן נשא איש אחר על ראשו כל-מיני מתיקה וקרא בצהלה:
“Gubri – itsch!”.

“נשובה לביתנו”, בקשה אמליה, “איני יכלה עוד נשוא”.
אבל קרל אמר מתוך צחוק: “כן, כאן נוהג
כמובן, הכל בדרך אחרת מאשר בזבנלהן, ואולם
תתרגלי בדבר. באי עמי, אובילך עוד אל הגבעה
מקום שם עומד בית הכניסה הגדול והנהדר. משם
יכלה את להשקיף בבת אחת על פני בוקרשט
היפה כלה”.

כשהגיעו למעלה הראה לה את מראה פני
העיר הנהדרה עם הכפות המזהירות והמגדלים
הרבים לאין קצה.

“האם אין בין כל בתי הכניסה הללו גם
בית כניסה אשכנזי, שאוכל ללכת שמה?” שאלה
אמליה

“כמובן יש”, אמר קרל “בראשון בשבת
הבא נלך שמה; ואחר התפלה נבקר את הכהן
החביב שלנו, נוימיסטר, הוא ידידנו הנאמן
ויועצנו”.

בכליון עינים המתינה אמליה ליום
הראשון בשבת.– אלו היתה לה לפחות עבודה קבועה!
מיד עמדה ובקשה מאת לאנקה שתתן לה
עבודה.

“רצונך לעבוד?” שואלת הלה, "מה רוצה את
לעבוד? הרי באת לבקרנו. הן לא אתן לאורחי לעבוד
בשבילי. נוחי נא ותורי את העיר היפה. בתוך
הבית קשה לי בכלל לתת לך עבודה, לפי שהכל
מתקן כאן ומסדר. מריצא מטפלת במשק הבית
ואני מנהלת את החנות ".

“כלום לא אוכל לסיע לקרל במלאכתו?
הרי בבית מסיעת הייתי לו לאבא תמיד, יודעת אני
יפה מלאכת התפירה בעור. הדבר יהיה לי באמת
למנוחת הנפש, אם אוכל לסיע לכם במה
שהוא”.

“רעיון רוח! מה יאמרו הפועלים לכך?”
“האם לא אוכל באמת לעשות כלום בחדר הבשול?”
“הרי את ומריצא אינכן יכלות להבין
כלל אחת את לשון חברתה. אף מבשלים אנו כאן
תבשילים אחרים לגמרי, ומאכל הצום הרי עלי להכין
תמיד בעצמי”.

"רגילה אני בחיים של פעלה יתרה,
עזרי נא לי למצא עבודה הגונה ואם לא אגוע מתוך
חטוט בלתי מועיל ".

לאנקא הרהרה קצת ואחר, כך שאלה: “יודעת את לסרג או לרקם?”

"לא, אמרה אמליה מתוך מאון, “למלאכה זו
אין לי אף כל חשק. מה הוא המעשה הזה? אין זה אלא
דבר הבל שאין בו כל תועלת!”

"הנה חשבתי שיכל תוכלי ללמד אצלי
מלאכה זו. רוצה הייתי מאד להכין לי עוד קבוצה אחת
של מפות קטנות. אכן, אין את יודעת כלל, כמה
תצטרכי לכך פעם בחיים, רוצה אני להורות לך
".

“המ, השמיעה” אמליה באי רצון.

והנה נאזרה לאנקא בחריצות יתרה;
הביאה פתילים ומחט והראתה לה דרכי המלאכה. –
לאחר שעה קלה באה שוב מן החנות ואמרה נרגזת:
"איך תוכלי להתחפש כל כך; הריני שומעת תמיד
כיצד את מונה בפיך וסופרת ואחר כך הרי את שוב
מחרפת. כלום אין את יכלה ללמד מלאכה קלה זו? הרי
אין זה אלא משחק ילדים! תני לי בחזרה! אבל אל
תבאי שוב בתאניה על דבר עבודה ".

“כשאני עושה דבר מה, מן הצרך שתהא
תכלית למעשה ידי; ואולם מה צרך יש במטליות
אלו?”



* * *

כעבור ימים אחדים שמעה לאנקא בכיה
חשאית, מיד הטתה אזן והקשיבה, כי כריטס אומרת:
“טעמו רע כל כך איני יכלה עוד”.

“הנה”, אמרה אמליה מתוך שדול “רק עוד
כף אחת קטנה, הן שפכת את הכף הקודמת לגמרי.
אך אם תגמעי את סמי הרפואה יוטב מצבך. שמעי
בקולי וגמעי מהר”.

אבל הפעוטה פרכסה מתוך מאון ונסתה שוב לדחות את היד המושיטה לה.

באותו רגע נכנסה לאנקא אל החדר,
הניעה גפי חטמה דרך בחינה בטיב הריח ואמרה
בלשון של קפדנות: “מה טיבו של הריח המגנה כאן!
כלום בשלת דבר מה. ריח נודף כאן כשל בית
מרקחת. מה המעשה שאת מתכונת לעשות
לילדה?”

כלום לא הבחנת כלל שעיניה של
התינקת אחוזות דלקת זה כמה ימים? הרי זה מין
חריפות שטעונה הוצאה; והנה עמדתי זה עתה
ובשלתי לה סמי מרפא".

“ירקי מפיך את השקוי, סופיה, הרי
רואה את שהילדה ממאנת בשקוי השטן; איך
יכלה את לענותה כל כך? כיצד מרהיבה את בכלל
לטפל בה במעשי ידיך אלה המקלקלים? הרי
הדבר ירפא מאליו, ודאי שצנה קלה אחזתה, ואם
לא, נקרא לרופא. באי לבתי, באי אל דודתך! כלום
תשתי דבר מגעל כזה!”

“לאנקא, – איך יכלה את לדבר כך! הרי
יודעת את גם כן, שבעלי למד חכמת הרפואה, והיה
רוקח ימים רבים, ממנו למדתי כמה דברים”.
אדבר עם קרל בענין זה, עליו לאסור
עליך לחלוטין את מעשי הרפואה. אי אפשר עוד
לנשוא! אם יבא מי שהוא, הרי כלמה תכסה
פנינו!"

* * *

פעם אחת ישבה אמליה והביטה מתוך
פזור הדעת ב“היום הבוקרשטי”. פתאם קבל
מבטה הריק מעין הבעה ידועה. מה היה כתוב שם?
“עלמה דרושה מיד לשם שמוש חולים ולעזור לבעלת
הבית הדוויה במלאכתה”.

מה, שמא תענה לכך ותציע את שרותה?
אם מצאה את דרכה בוינה ובפשט, הרי תצליח אף
כאן. ובכן קדימה!

עמלה הצליח בידה, ולאחר שנגמר
הכל עמדה והודיעה לאחיה ולגיסתה את המעשה
שכבר נעשה. כל מה שדברו על לבה לחזור בה לא
הועילו כלום; על כרחם נתנו לה ללכת.

לאחר ארבעה שבועות שבה בחזרה מלאה
חמה. העבודה היתה מביאה לה טובה רבה כל כך,
שכן מצאה חן בעיניה, אף על פי שחדשה היא ואינה
קלה. אבל האיש הרע, הרופא, היה בעוכרה!

אחיה וגיסתה לא השמיעו דברים הרבה
בענין זה, ואך לאנקא אמרה, שהגד הגידה את
הדבר מראש. אי אפשר לצפות לתוצאה אחרת, בשעה
שקופצים ומקבלים דבר בלי חקירה ודרישה

* * *

סוף סוף בא האביב. באחד הימים הנאים –
הדבר היה ביום ראשון בשבת – ערכו בני נלה עם
מכיריהם האשכנזים טיול מחוץ לעיר. דאגתה
הגדולה של לאנקא היתה שהכל ילבשו בגדים
נאים לפי כבודם. החבורה הקטנה עברה דרך העיר
מלאה ענג. כשהגיעו מחוץ לעיר קראה אמליה פתאם
מתוך התרגשות של שמחה יתרה: “הו – פרחים! סוף
סוף הנה שוב פרחים!” ומיד רצה בחפזון, כאלו
עלולים היו הפרחים לברוח, דרך השדה אל תוך
האפר המלא בצות וקטפה במהירות ובחשק, פניה
לוהטים ועיניה מזהירות, כאלו הגיע לה אשר
בלתי צפוי. בני החבורה הביטו אחריה בתמהון.
סוף כל-סוף מצאה די ספוקה; בשתי ידיה מחזיקה
היא את שללה. המגבעת נשמטה כלפי ערפה,
הפזמקאות שזה עתה מבריקים היו מלבן, עכשו
שחורים המה ולחים, ושמלת הקיץ הקלה הריהי
ממרטטת ועטרה רחבה של בץ מקיפה.

לאנקא מזדעזעת מתוך התרגשות:
“הביטי אל מראיך!” קראה, “הרי חרפה ובושה ללכת
עמך! כלום אין את חושבת כלל על המלבושים
היפים?”

קרל נסה לתוך ביניהן, אבל לאנקא
אמרה בהחלט: “לא, כך אינה יכלה באמת להראות
לעיני הבריות. הנה כאן המפתח של ביתנו, קומי
ולכי לך הביתה!”

“באי, כריטס”, אמרה אמליה בלשון של בקשה.
“סופיה תהיה אצלנו; באי, לבתי, תני לי את ידך”.

ביום הראשון הנאה גדל השקט ברחובות
מבשאר הימים, לפי שרב הבריות יצאו מחוץ לעיר.
איך יכלה להרגיש עצמה בודדה כל כך בעיר
גדולה כזו? למה עלו שוב הדמעות בעיניה בשעה
שהלכה יחידה ברחובות? הרי היא בבוקרשט, – בתוך
העיר העליזה!

משבאה הביתה שכחה את צרת לבה
מתוך שמחתה על הפרחים שאספה. כמה זמן עבר
מיום שנתעסקה בדברים אלו. עמדה ופשפשה בכל
פנות הבית שמא תמצא ניר סופג או ניר נדפס.
בעליה מצאה עתונים ישנים, והנה אף קרש ואבן,
ומיד נגשה אל מעשה הנחת הצמחים. לשם מה? – אין
שום תכלית לדבר; אלא שתקפה אותה שמחת כאב
מתוקה לשוב עוד פעם אל המלאכה הישנה והחביבה.

אגב מגע רך באצבעותיה בדקה את הפרחים
השונים; ומתוך רגש של צהלה פנימית מהול בכאב
עמק שמחה היתה בשעה שמצאה לאיזה מין וסוג
מתיחסים הצמחים הללו.

אכן למחר נתערבה לאנקא בדבר: “מה
המעשה הזה שעשית שוב?! מלמעלה בתוך חדרך
מצאתי גל של ניר מכסה באבן גדולה. מביאה את
אבני הרחוב לתוך הבית? ודאי שנטרפה עליך
דעתך! הניחי את ההבלים הללו! הרי את מנולת את
הבית. אם לא תוציאי מיד את הכל, אנוסה אני לשלח
את מריצא לשם. דברי הבל אלה לא הביאו לך באמת
את האשר בזבנלהן; סבורה הייתי, שכבר קצה
נפשך בדבר”.

אמליה נשמעה לה מתוך אנחה עמקה
ונטלה את פרחיה החביבים והשליכה אותם אל
האשפה. כלום יכלה להתאונן? לאנקא משתמשת
ברשותה שנתנה לה לעשות בתוך ביתה כטוב
בעיניה; והן אמליה שמעה כמה פעמים, שאין היא
אלא אורחת בבית.



ציור יח 2.png










יט זבנבירגן



ציור יט.png


כשהופיעה אמליה למחרתו בבקר
לסעדת שחרית לא הבחינה כמעט כלל שאחיה
וגיסתה שרויים במבוכה במדה ידועה. לא עברה שעה
קלה ופתחה לאנקא ואמרה: "רוצים היינו לשאלך,
מלכן החביבה, כיצד את מצירת לך את עתידך.

נמלכנו בדבר. ראי נא, הרי את בלתי מנסה במדה
יתרה, קופצת את ועושה מעשה חפזון, אבל – הרי
דבר זה לא יוכל להמשך לעולמים. במצבך זה הכל
בלתי ברור. רוצים אנו בכל-לב לעזר לך בעצה
ובמעשה, הרי אין לך כאן שום איש זולתנו. – ובכן,
– אגידה בקצר מלין: האם מסכימה את שקרל
ישתדל בדבר קבלת גט הפטורין שלך?"

אמליה פקחה את עיניה לרוחה וחזרה על
הדברים כמתוך פזור הדעת: “פטורין?! – אמר
אמרת פטורין?”

עמדה וכסתה את פניה בידיה ונאנחה
אנחה עמקה. – האם כך היה הדבר? כלום לא נלחמה
עם הוריה ואף גם עם דעת הקהל של כל העיר כלה
בשל אהבה זו, ועכשו?!

“הן זהו הפתרון היחידי”, המשיכה
לאנקא את דבריה. מה רוצה את לעשות עכשו? הרי
הדבר לא יוכל להמשך ימים רבים. אם אך תהיי
חפשית, אזי תמצאי בנקל הזדמנות להנשא שוב.

בתך תשאר אז, כמובן, אצלנו".
בלי דבר דבר קפצה אמליה ופרצה
למעלה אל תוך חדרה הקטן. חטטה וחטטה בהרהוריה
עד שראשה כאב עליה. האנשים הללו המצויים שם
למטה אינם מתכונים לרעתה, אבל אין הם מבינים
לרוחה כלל וכלל. האם אין איש בתוך “העיר העליזה”
שיקשיב וישמע לשיחתה, – שיוכל לעוץ לה עצה
הגונה?

והנה עלה רעיון על לבה. האם אין הכהן
נוימיסטר ידידם של כל האשכנזים ויועצם? אקומה
ואלך אליו! תכף ומיד!

הכהן נוימיסטר מצא לו פנאי וסבלנות לשמע את ספורה של אמליה ומשאלות לבה.

מבקשת היא למצא לה עבודה, ביותר
חשקה נפשה לצאת מתוך העיר הגדולה וההומיה.
רצונה ללכת עם התינקת שלה, שנעשית לה זרה
כאן. הקולות המבלבלים את הדעת, המלבושים
המגונים, התכשיטים הנוצצים והמזהירים,
כל-אלה הכאיבו לנפשה הדוויה. מתגעגעת היא
לפעלות כפים ולמנוחה חיצונית. שמא אפשר
להשיג עבודה באחד הכפרים הסמוכים?

הכהן נוימיסטר פסע מתוך הרהורים לארך החדר.
“רוצה אני לעזר לך בכל-לב”, אמר בחבה,
“אבל הדבר שאת מבקשת לא תשיגי כאן בתוך
הסביבה, לפי שבכפרים הולכיים הללו לא תמצאי
את ידיך ורגליך, אולם בעקר הדבר אפשר שאוכל
לעוץ לך”.

מיד ישב ליד שלחן הכתיבה שלו,
פשפש בכמה מיני נירות, ובשעה שאמליה הציצה
עליו מתוך צפיה הוציא מכתב אחד ואמר: “אפשר
שזהו דבר בשבילך? לפני ימים אחדים קבלתי
מכתב זה מזבנבירגן. הטוחן דניאל מבקש לימות
הקיץ אשה נבונה שתעזר לה לבעלת הבית
במלאכתה. משפחת דניאל יושבת בקרבת
קרונשטדט. אכן, מובן הדבר, שצריכה את להניח
את בתך כאן”.

“הה, אדוני הכהן!” קראה אמליה בכאב לב.
“לא, אי אפשר הדבר. אבל הנה אחיך
יחזיק את התינקת אצלו, ושם ישגיחו עליה כהלכה,
האם לא כן?”

אמליה הורידה את ראשה בעצב"
“בת כמה שנים היא הפעוטה?”

“היא עומדת בשנתה החמישית. הריהי
ילדה בעלת לב רך וענגה, ונוחה היא לקבל השפעה
מכל-אדם. גיסתי נוטלת את מעשה החנוך בידיה, היא
מלמדת אותה לחוות קידה ולנשק את הידים. כבר
יודעת היא להעביר אות הצלב כהלכה, עד שגיסתי
מלאה התפעלות כלה. כשבא הכמר כדי לטהר את
הבית מרוחות רעות באגדת מרדגוש שבידו, עלי
לראות במו עיני את בתי רצה לקראתו, מחוה לו קדה
וקוראת ‘Sluga dumitale’ (אמתך
הנכנעת). בשביל כך מקלסים אותה, ואז אין
התלהבותה יודעת כל-גבול”.

“בדבר זה אין אני יודע כל-עצה! הנחמה
האחת היא, שעדין צעירה היא, ותנאי חיים אחרים
ישכיחו מלבה אחר כך את הימים האלה. הרי לא
מתוך שרירות לב עוזבת את את בתך. העלי
במחשבתך תמיד: ‘ידעתי כי כל תוכל ולא יבצר
ממך מזמה’. בשעת הכשר אשים לבי אל הפעוטה,
אף אזהיר בו באחיך. – ובכן יכל אני לבא בדברים עם
דניאל, ומפי תודעי אחר כך מתי תצא עגלת
הכלה לקרונשטדט”.

“כלום יהא בידי למלאות את חובתי?”

"מתוך רצון בלב שלם תסתגלי מהר אל
העבודה. עליך להכין עצמך לדרך של שלשה ימים.
כן, הדבר מסבך קצת וקשה. עליך להצטיד יפה
במיני מאכל. בעל העגלה דואג לשחת ולתבן, משום
שבלילות תשהי בעגלה. אך לעתים רחוקות מזדמן
פנדק, וללון בבית מרזח שבכפר ולכי אינני
מיעץ. אני בעצמי נסעתי בדרך זו, והריני מכין
לבך מראש, שלפרקים קרובים תהיי אנוסה ללכת
ברגל מהלך רב; משום שהדרכים בהרים יורדות הן
במדרון כל-כך, עד שבעל העגלה אנוס לבלם כראוי
את הסוסים והעגלה; או שהדרך עולה במעלה הר זקוף
כל-כך, עד שמכרחים להקל המשא מעל הסוסים.

אכן דוקא מקומות מסכנים אלה מלאים יפי הטבע,
שאין לבריות כל משג ממנו. – חזקי ואמצי
לבך, מרת דיטריך החביבה! הרי את מבקשת דבר
נכון וטוב, וחזקה שיעלה יפה. כשעזבתי לפני
כמה שנים את ארץ אשכנז מולדתי פסק לי אבי
פסוקו בתורת ברכת הדרך: ‘שימה לבך אל אותות
אלהים בחייך!’ הריני משמיע לך את הדברים הללו
עצמם בתורת ברכת פרידה לדרך".

* * *

“הנה, שוב דבר חדש”, אמרה לאנקא
בלשון של קפדנות ואולם אחיה כנראה השתתף
בגורלה; עמד ונתן לה כסף די צרכה, אף הכין לה
מלבושים וצרכי אכל. הדבר הקשה ביותר היתה
הפרידה מאת התינקת. מתוך דמעות חמות וסוערות
נתקה מעליה ושמה פעמיה לדרך הקשה. אכן
הכהן נוימיסטר צדק בדבריו: מיד נלכדה כלה
בקסמי יפי הטבע הנגלה בדרכה. הגיעו ובאו אל
נהר פרהובא, שהלכו ועברו את אפיקו פעמים אין
מספר. המים הגיעו אצל הסוסים עד למעלה
מברכיהם. לפרקים קרובים אנוסים היו הנוסעים
לרדת מן העגלה וללכת ברגל מהלך רב. בשלשת
הימים האלה עברה דרך נקרות אימות גיאיות
נחמדות, רמות מכסות עצי יער קודרים. ענקי הרים
כבירים ושוממים מנשאים ראשיהם המכסים שלג
במרחק. הכפרים והישובים שבאו לשם בדרך
נדודיהם גלו לפניהם בשעת מנוחתם הארכה קהל
תושבים עליזים החיים בלי דאגות, אלא שעניים
המה, המסתפקים, כנראה, במועט.

על רמת פרדאל, מקום שם אשד מים,
הגיעו סוף סוף אל הגבול הולכי. כאן היתה תעודתה
טעונה בדיקה, ועכשו נפתחה הדרך לזבנבירגן.

הרשם שקלטה אמליה כאן היה אחר לגמרי. כאן אצל
הזכסים בני זבנבירגן חשים היו מיד, כי
שקידה ויגיעה הוציאו מן האדמה יבול כביר יותר,
שהביא לבעליו רוחה ועשר. כמה נעים היה הרשם
שעשו הכפרים הפזורים בתוך העמקים הפורים
ונשענים בצלע ההר. – סוף סוף הגיעו לקרונשטדט.

כאבן חן שרויה העיר היפה הזאת בתוך הקרפטים.
כאן היתה אותה ערבובית העמים השונים והמשנים
כמו בבוקרשט.

בתוך האכסניא ממתין היה הטוחן
דניאל ואחרי שעה קלה של מנוחה יצאו אל אחד
העמקים הנאים, מקום שם עמדה הטחנה. ברוממות
נעלה מתנשאים ראשי הרים מאחורי ראשי הרים ורק
שאון הבורצן ומשק הטחנה הפריעו את הדומיה
הנאדרה.

אמליה נתקבלה מאת בני בית הטוחן
בסבר פנים יפות, ובמהרה נקבע הרגש בלבה,
שאם יש עוד מקום מנוחה בעולם בשבילה, הרי כאן
תחוש עצמה בטוב ובנעימות כבתוך ביתה. לו אך
יהא בידה למלאות מה שמצפים ממנה.

מנהגה של מרת דניאל עמה המלא רחמי
אם עזר לה להסתגל מהר אל דרכי מלאכתה. בכל
לבה השתדלה לספק רוחם של בני בית הטוחן. לא
קלה היתה עליה עבודה זו שלא היתה רגילה בה, אבל
אמר אמרה בלבה: “דוקא דבר זה הייתי חסרה, ואני
רוצה עכשו לקנות שלמות רבה כל כך בעבודתי זו,
עד כמה שידי מגעת”.



ציור גוטליב.png


כך עבדה בחשק ובשקידה, ובשעה
שעמדה על סוד מלאכתה, מיד בא בלבה – ביחוד,
כל זמן שגופה היה עיף ויגע מעמל עבודתה – רגש
של מנוחה וספוק הנפש.

אכן שונה היה הדבר, בשעה שבערבי
הקיץ החמימים זולף הירח את אורו המקסים על ראש
ההרים, בשעה שצללים עמקים מכסים את העמק,
בשעה שבחורים ובתולות שרים בהתלהבות:


זבנבירגן, ארץ ברכה,



רבת שפע, רבת און!



קרפטים מזח סביב



לירקרק שמלת אביב,



ארץ היין וההון;



זבנבירגן, ארץ קדומים,



פליטת שרידי דורות נמים;



אכן עקבות אלפי שנים



אותותיהן בניר נאמנים,



לא נס לחך כל הימים!





זבנבירגן, ארץ הסבלנות,



מקלט נאמן לכל אמונה!



לעולמי עד היי מקום נפש,



מפלט עז, משכן חפש,



חרות ניב לכל נתונה!


אז חשה אמליה, כאלו לבה חושב
להתפוצץ מחמת געגועים ומיד התחילה לבכות,
שהיא בודדה כל-כך בארץ הזרה והיפה.

בני בית הטוחן שדלו את אמליה
להלוות אל בני הנעורים עליזי הזמרה, אבל היא
אך הניעה בראשה, לפי שהיו מחשבות לבה תקועות
במרחקים.

בכלל היו בני בית דניאל מתמהים
בלבם לפרקים קרובים על העוזרת הזכסית. על כל
הדברים שהם עצמם מוקירים היו כל-כך, שהיו
שומרים אותם שמירה מעלה בתוך התבות המחטבות,
והיו מתקשטים בהם בראשון בשבת לשם הליכה
לבית הכניסה, היתה אמליה מציצה כלאחר יד, ולא
הוציאה מפיה שום דבור של פליאה. כנגד זה חמדה
כמה דברים, שהיו בעיני בני דניאל מקצה מחמת
מאוס או שהיו להם לזועה. בראשון בשבת היתה
מביאה כל מיני רמשים והתבוננה אליהם בעיון רב;
קצתם נתנה בתוך צנצנות מלאות אלכהל, וקצתם
שלחה מידה שוב; אף הביאה כל מיני ירק, עמדה
ומרטה בהם, פשפשה ומצאה עתונים ישנים
והניחה בתוכם את הצמחים והיתה מטפלת בהם
לפרקים קרובים. בני בית דניאל הציצו זה בפני זה
במבט של אדם שיורד לסוף דעת חברו והיו
מחיכים, מבטיהם הנוחים הביעו: ‘היא מטרפת קצת,
אבל אינה פוגעת לרעה כלל וכלל’, והואיל והיתה
נשמעת לפקדותיהם וחרוצה במלאכתה, לפיכך
הניחו לה לעשות כרצונה.

לאחר שהכניסו את מיני היבול השונים
אל הממגורה נתנו לאנשי הטחנה כל מיני חרות.

בני בית דניאל הציעו לפני אמליה ללכת עמהם
לקרונשטדט ולקחת חלק בחגיגה עממית. אכן אמליה
לא רצתה ללכת לקרונשטדט ואולם נוח היה לה
לקבל חפשה לימים אחדים, כדי לעלות על הרי
הקרפטים. בני דניאל נבוכו, יש להם כמה טעמים
כנגד רצונה; אבל כשראו כמה יקרה בעיני אמליה
משאת נפשה זו, עמדו והסכימו לדבר מתוך מנוד
ראש.

* * *

עמוסה סל העמס על גבה שמה אמליה
פעמיה לדרך קדם הנץ החמה. דרכה זו היה השכר
הנאה ביותר על העמל הרב בימות הקיץ. בדרכה
עברה דרך כפרים של צוענים וולכים. כשנזדמן
לה דבר שמצא חן בעיניה ביותר עמדה ונתעכבה
אצלו. מענינת ביותר נראתה בעיניה האשה
הולכית הלבושה שלל צבעים, השוקדת תמיד על
מלאכתה שהיתה טווה בכל מקום, בלכתה ובעמדה,
בין שהלכה בדרך אל העיר, כשהיא נושאת סחורתה
על ראשה אל השוק, ובין שישבה בחוץ לפני בית
החמר שלה, כשהיא מקפת המון ילדיה הלבושים
קרעים וערמים למחצה, תמיד גלגלו אצבעותיה
שאינן יודעות מנוחה את הפלך המזמזם.

והנה משך אותה לבה למעלה אל עולם
ההרים הנשגב והמחריש. גדול הצמחים היה חזק
כאן כל-כך ונהדר ביותר, שלא ראתה דגמתו עד
עכשו.

מתוך השתוממות ראתה את האשוחים הרמים המרקיעים ראשיהם בשמי התכלת.

אכן כל כמה שעלתה למעלה בה במדה
נשתנה המראה. הגדול הכביר של הצמחים פוסק,
ומעלה ההר נעשה ערם וזקוף יותר, אבל המרחב הולך
הלך וגדול ומראהו נהדר יותר ויותר.

מלמטה פרושה ככר הבורצן היפה,
ובתוכה מתפתל הבורצן כעין פס של כסף בתוך
המישור הירוק. במרחב מסביב נושאים שלום בתי
הכניסה הבצורים כעין הטירות מראשי ההרים.

לרגליה יושבת טבולה בזהרי שמש – נזר הערים
באמת – קרונשטדט.

כמה צמחים בלתי ידועים לה הוטלו
כבר אל תוך סל העמס, ועכשו נמשך לבה אחר מין
מיחד של אבנים, שנגעה בהן כף רגלה. קריאה של
הפתעה פרצה מפיה. הגביהה את האבן והתבוננה
בה בעיון רב, ומיד חשה את עצמה, כמו בנגיעת
מטה קסמים, הרחק הרחק מכאן. עמדה והסירה את הסל
מעל גבה וישבה לה מתוך הרהורים על גבי אבן
מכסה טחב. בעיני רוחה ראתה את עצמה בתוך עיר
מולדתה הקטנה בבית החרש, רואה היתה את
הארונות הירוקים, וקראה את הכתבת שעל גבי
הטבלא: “Petrefakten”
חותם הצפדים הטבוע על גבי האבן
שהיא מחזיקה כאן בידה, הרי מקומו בתוך הארון
שבבית החרש. אנחה עמקה פרצה מחזה. האם
מקשיבה עכשו פלונית לדבריו הנלהבים? אותה
בריה בעלת זהב הקסמים הנתון בשערותיה? למה
רועדת היא פתאם? כלום תקפה שוב הכאב שאינו נתן
לבטוי שפתים?! איך אפשר הדבר, שהגעגועים
מכאיבים כל-כך? האם אין בידה בשום פנים לכבש
את עצמה? אפלו ככר הבורצן היפה לא יכלה
להשקיט את כאבה המכרסם. מפני מה נדחקת ועולה
תמיד שאלת ההבל מדוע? איך יכלה האהבה למות? האם
אין האהבה בת הנצח? האם חיים בלי אהבה כדאים הם
להתקים עלי אדמות? האם לא שבה לאיתנה בעמק,
כלום לא נרגעה נפשה? חשב חשבה על דבר המות,
והנה נתחזק גוה והבריאה. אבל בשביל מי? – האם
כונתה לעבד בסבלנות ימים ושנים בבית דניאל?

כלום יכלים חייהם השלוים של האנשים הבאים
בימים המלאים להם ספוק הנפש להניח את רוחה
לארך ימים? האם כבר נשכחה בבית החרש? האם כבר
נמחה זכרה? כלום יכל וילהלם להיות מאשר לארך
ימים עם ראש בבה צוחק, משום שזהב נוצץ לה
בשערותיה? – פורשת היא זרועותיה מלאת געגועים.

– הו, אלו לפחות לחשו באזניה שפתים אדמות של
תינוק דברי חבה, אבל הה, – נפרדת היא, רחוקה
כל-כך מבעלה ומבתה, ואולם הרי היא עצמה
בחרה בגורלה זה. – אלו היה הוא יושב כאן עכשו על
ידה, הוא היודע לפי דעתה להשיב על כל שאלה
תשובה כהלכה, כמה היה מיטיב להסביר לה יפי זה!

ואולם מה טיבם של הרהורים אלה?

“אין כל דרך”, לחשה מתוך בכי, “המוליך מזבנבירגן לזבנלהן בחזרה!”

אבל, – דבר זה נקבע פתאם בלבה בכל
תקף; כל מה שאספה כאן, אף מעשי התאבנות אלה
בכלל, צריך לבא אל בית החרש. הו, מה ירחיב פתחי
עיניו, כמה ישמח בלבו!

וכשהיתה שוב למטה בבית הטחנה
הוציאה את מחשבתה אל הפעל, ולאחר שנשלח הכל
היו חליפות לרוחה, פעם היתה שקטה ומסורה, ומיד
תקף עליה שוב קצר רוח קדחתני. מתוך התרגשות
חולנית מצפה היתה לנושא המכתבים, עד שהביא סוף
סוף מכתב מזבנלהן כתוב בכתב הידוע לה
והנאה.

במכתבה זה הלכה אל תוך חדרה
ובמבטי געגועים בקשה הבעת התודה והשמחה.
ומה שלא היה כתוב מצא מצא לבה הצמא לאהבה בין
השטין. מה אמר הכהן נוימיסטר בשעת הפרידה
מבוקרשט? “שימי לבך אל אותות אלהים
בחייך!”

האם היו רגשות לבה הסוערים, האם היה
מכתב תודה זה מזבנלהן אות מן השמים? הו, עליה
לחקור את הדבר!



ציור יט 2.png










כ יציאתה מבוקרשט



ציור כ.png


מתוך מנוד ראש והתנגדות שמע קרל את
החלטתה של אמליה. ואולם לאנקא ספקה כפיה
מתוך התרגשות וקראה: "רצונך לשוב לזכסן? אל
העיר הנדחת; לחזר לחיי דחקות? דעתך נטרפה
עליך לגמרי! מתחלה לא יכלת לשאת את הדבר,
עברת בכל העולם כלו, ועכשו מכיון ששבת
לאיתנך, והרי את אמיצת כח ועין הורד ללחייך
וכבר נתגברת על מכאוב לבך, הנה עכשו רוצה
את ללכת?

אמליה שמעה את הכל בדומיה; מהרהרת
היתה בשעות השקט שבקרפטים. הן לא יכלה
לענות דברה, שכן איך תדבר בפני לאנקא על
דבר געגועים?

“לפחות”, אמרה לאנקא, “הניחי לנו את
הילדה. החזק נחזיקה כאלו היא שלנו, לא נחשך
ממנה דבר; כל חפצה ימלא”.

אמליה נאנחה, דוקא חנוך כזה אינה רוצה שתתחנך בתה. “בתי הלך תלך עמי.”

מיד נטלה לאנקא את הפעוטה והניחתה
בחיקה ושאלה בחבה: “שמעי נא סופיה, הרי אוהבת
את את הדוד והדודה?”

“כן דודתי.”

“הן אינך רוצה ללכת הרחק הרחק מכאן,
שלא תראי שוב את הדוד הטוב? האם רצונך
בכך?”

כריטס חבקה בזרועותיה את צוארה של
דודתה, בכתה ואמרה: “לא דודתי האהובה, אני אשב
תמיד, תמיד אצלכם.”

“כך אמליה, הנה שומעת את במו
אזניך. הרי זו אכזריות כלפי הילדה, להביא
אותה למקום שאין את יודעת מה ילד יום מחר. אין
את יודעת במה תתפרנסי! כמה גדלה עניותכם
כשבאתן לכאן, והרי לא נשתנה עדין המצב
לטובה. אל תביאי את הדבר עד לקצהו האחרון! אין
אני רוצה כלל לדבר על אודותינו, כמה אשר תביאי
לנו על ידי הילדה. אנחנו התרגלנו כל כך עמה;
אין אני יודעת איך אוכל לחיות בלעדיה. הן את
יכלה לחיות בלעדיה, הרי הוכחת את הדבר בפעל,
לא נעצבת עד מות. מזהירה אני בך! עוד תבא השעה
שתהיי מלאה חרטה, כי לא השארת את הילדה
שלך בקן רך כל כך. – האם לא כן, יונתי, את
יושבת אצלנו? ראה תראי, מה יפה תהא הבבה
שהדודה תביא לך, בבה היכלה לנום בשעה
שתשכיבי אותה.”

“כריטס”, אמרה האם בלחש, “הרי לא תתני לאמך ללכת לזכסן לבדה?”

כריטס הציצה במבט שואל מתוך מין
השתוממות של יראה על פניהם של אלה השלשה,
שמבטי עיניהם תלויים היו מתוך צפיה
בשפתותיה של התינקת. מתוך יבבה פרשה הפעוטה
היושבת בחיקה של דודתה את זרועותיה כלפי
אמה וקראה: “אמא, נשב אצל הדוד הטוב! לעולם,
לעולם!”

“הנה אזניך השומעות! הילדים
והשוטים מגידים את האמת”, קראה לאנקא בקול
נצחון ולחצה את התינקת בתאוה עצומה אל
גופה.

“באי!” אמרה האם בתקף, וכשהיא פונה
אל אחיה וגיסתה הוסיפה בקצר מלין: “כיצד יכלים
אתם למסר החלטה כזו בידי תינקת!” נטלה את כריטס
והביאה אותה אל חדרה הקטן, גפפה אותה בחם אל
גופה, נשקה לה וקראה: “אצלי תהיי! לא אוכל לחיות
בלעדיך! חשקה נפשם להחזיקך אצלם! – ואני? הו,
מצדם יכולה אני ללכת למקום שאני רוצה! לא, – לא,
את תהיי אצלי!”

* * *

בקר עכור של נובמבר היה, מעין זה
שלפני שנה, כשעלתה אמליה, הנוהגת את בתה
בידה מתוך לב פועם על גבעת בית החרש. –
הו, ממש כמלפנים ישב לו דיטריך אל
שלחן עבודתו בשעה שנכנסו אצלו האם והתינקת.
הדבור נסתלק מפיו מתוך השתוממות. אמליה
וכריטס הושיטו לו את ידן. לבסוף אמרה אמליה
מתוך אנחה עמקה: “וילהלם! – הרי אנו שוב
כאן!”

דיטריך לא יכל למצא את נפשו. האם
מטרונית זו החבושה מגבעת וצעיף ולבושה במעיל
חרף יפה רצוף מוכים היא היא מלכן התמה והפשוטה
בת העיר התחתונה?

נבוך כלו התבונן בה. הן יפתה הרבה,
כמה נאה הבעת עיניה הגדולות והאפורות-הכחלות,
וקוי פיה עזים המה כל-כך וקשים כמעט. אכן
עמידתה כלה עושה רשם, כאלו גדלה קומתה
בינתים. מיד נתלה מבטו האלם בפני התינקת
וידו נחה על גבי שערותיה; כן, הפעוטה גדלה
בינתים באמת.

“בא נא, וילהלם”, אמרה אמליה, נכנס אל
החדר השני, הרבה דברים יש לנו לדבר, וכאן
אפשר בנקל להפריענו".

“וילהלם”, סימה שיחתה בחדר השני,
“הרבה למדתי מן הנסיון, דנה אני על כמה
דברים במנוחת לבב הרבה יותר מבשנה הקודמת,
שאלולא כן לא הייתי עכשו כאן. הבטיחה לי שלא
יתערב עוד שום אדם בינינו לעולם. אין אנו זקוקים
עוד לעוזרת בטפול הבית, כבר התרגלתי במלאכת
הבית, אנסה למלאות את התפקיד הכפול”.

“את?” אמר דיטריך מתוך קמיטת מצח,
ובשעת מעשה חלף מבטו על פני אמליה, “הן נעשית
מטרונית. הריני עדין עני כמלפנים, אין אני יכל
להחזיק אתכן כך. מי זה ישא את הצמחים בשעה
שאני יוצא לדרך? פאולינה מסכימה לכך”.

“כלום חזרתי אחרי מלבושים נאים? שם
עמדו וזכוני בכך, אבל אני איני שמה לבי לדבר!
כל מה שאתה רואה עלי, הריני מניחה הכל בתוך
התבה הירוקה ולא אלבש מהם שוב כלום, עד שיוטב
מצבנו ויתאימו לכל השאר. רוצה אני להמתין
בסבלנות עד שיבאו לנו ימים טובים מאלה. הריני
מציעה לפניך עזרתי. בזבנבירגן אספתי כח,
יכלה אני ורוצה לשאת אחריך את הצמחים. – נסה
נא!”

במתינות הניח את ידו בתוך ידה של
אמליה השלוחה אליו. ‘כן הדבר’, הרהר בלבו,
“הרי זו המסירות הישנה, אלא שנוספו עליה כל
מיני דברים חדשים: מה טיבם של אלו?”
בכמה ענינים היתה חדשה בעיניו וזרה לו.

* * *

העוזרת נפטרה לביתה. אמליה לבשה את
שמלת עבודתה הדלה, ובחיצוניותה היתה שוב מלה
נלה בת העיר התחתונה. אכן הבריות לא היו רואים
אותה אלא לפרקים רחוקים שכן הלכה והשקיעה
עצמה בעבודתה הרבה יותר מאשר לפנים.

אכן שיבתה עוררה לא את רוח דיטריך
ונלה הזקן בלבד; הדבר היה למארע, שהעסיק זמן
מה את כל הלבבות בעירה. אחד שאל את חברו: "מה הוא
הדבר שהביא אותה שוב לכאן? הרי חלקה היה שם,
כנראה, טוב ויפה כל-כך! הן אנשים אחדים ראו אותה
ואת התינקת בבואן! לבושות היו מלבושים יקרים.

אנה באו כל אלה? מה הוא הדבר שהכריח אותה לשוב
לחיי עני? כלום לכד אותה חוקר הטבע המטרף
בקסמיו עד שאין היא יכלה שוב להשתחרר
ממנו?"

קרמביגלן הניע ראש בחשיבות רבה:
“ידע ידעתי שתחזר שוב, ראה תראו שהדבר יגיע
עוד לידי כך, שתשא על גבה במרחקי תבל
סלמנדרים ודרקונים!”

אכן כשפגש בה שופט העיר הושיט לה
את ידו בחבה ואמר: “תקותי נתקימו, הריני רואה
אותך שוב בעיר מולדתך. החיים בנכר פעלו עליך
לטובה!”



ציור כ 2.png










כא היא מעמיסה על עצמה את הסבל



ציור כא.png


בשקידה יתרה התחילה עכשו שוב
העבודה בבית החרש. הכנות נעשו לנסיעה בחברותא.

כל כמה שהלך וקרב זמן היציאה לדרך בה
במדה הכבידה על לבה של אמליה הדאגה:
“התינקת מה תהא עליה!”

אבא נלה בעל מחוש היה; הוא עצמו זקוק
היה לטפול והשגחה; שמה לא יכלה כריטס לבא.
כשקנתה אמליה צרכי הבית בתוך החנות שבשוק
סחה דאגתה לפני מרת הנל.

“הנה”, אמרה הלה, “בשעה שהלדינכן
שלי חלתה פתאם לפני כמה שנים שאחזה השבץ,
והרופא היה בדרך, עמדתי מתוך יראה וקראתי
לחוקר הטבע. הרי יודע הוא הכל, ולפי סברתנו,
עולה הוא בידיעותיו על הרופא. אכן אדם נפלא הוא, אין
ברצונו לבא במגע ומשא עם אחד משלנו, אבל אני
כרעתי כמעט על ברכי והתחננתי לפניו שיבא
עמי, סוף סוף חמל עלי, והרפואה שרשם הועילה. חצי
הוני הייתי נותנת לו אז; אבל מתוך קרירות וגאון
דחה הכל; הריהו חוקר הטבע, אמר, ולא רופא, אין הוא
רשאי לקבל כלום, ואין הוא רוצה בכך. אז הרהרתי
בלבי: “חכי בא תבא פעם שעת הכשר!” – ובכן,
כשיהיה הכל מוכן לדרך, קומי והביאי את
התינקת לכאן. לא אדקדק עמה דקדוקים יתרים,
אזרק בה מרה, אטיל עליה עבודה, מעשה שעשועים
ברחובות שנאה נפשי. מרת דיקונוס, ששהיתי
אצלה בילדותי, אף היא זרקה בי מרה; דבר זה מביא
טובה לאדם. אם אינה מקבלת מרות, הריהי סופגת
מלקיות. בין אבין את אשר לפני”.

אמליה נתכוצה מכאב, דומה היה עליה
כאלו היא עצמה חשה כבר עכשו את ה“מלקיות”
שעלו במחשבה להעניש בהן את בתה. אכן עליה
להחזיק טובה לה; הרי לא תוכל להורות לאשה הזרה
איזו הדרך הישרה בעיניה שתבר לה בחנוך
בתה. גם היא עצמה נהגה לזרק בה מרה; אבל את
המלקיות מנעה ממנה, אף מצאה שאפשר לה לצאת
ידי חובתה בלא זה.

בדרך שובה לביתה נמלכה בדעתה מה
יש לה עוד לעשות לתינקת בכדי למנוע ממנה
ככל-האפשר את ענשי הגוף.

ביום שלפני היציאה לדרך חבשה
אמליה את החפצים המעטים בחבילה ותפסה את
התינקת בידה והוליכה אותה אל החנונית המכירה
להם טובה.

“אצל המשרתת תישן, והרי את יכלה להביא מיד את החפצים לשם”.

אמליה עלתה עם כריטס למעלה אל החדר
הקטן והדל, שחלונו פונה אל חצר קודרת. כאן
הזהירה את כריטס בפעם האחרונה באזהרה חמורה
שלא לנגע כלל בכל הדברים היפים שתראה כאן,
עליה להיות מקשיבה תמיד ונוחה לכל, שכן אף אם
אין איש אצלה, הרי אלהים רואה תמיד. בעינים
פקוחות לרוחה שנתמלאו דמעות למשמע דברי האם
עמדה כריטס והבטיחה לקים כל מה שדרשה ממנה
האם. עכשו רשאית היא לרדת עמה למטה ולהיות
צופה מחדר המעון מעל גבי הדוכן שעל יד החלון
האמצעי ולהביט אחרי האם ההולכת מכאן. האשה
היתה בתוך החנות; אבל בקרן זוית ישבה לה
כריסטל ותפרה שקים עבים ואמצים. בשעה שהאם
הלכה בככר השוק ונתרחקה יותר ויותר מן הבית,
מיד עברו ובטלו כל ההבטחות הטובות שהבטיחה
להתהלך בשקט ובנמוס, הה, נוח היה לה לקפץ
בעד החלון החוצה; פתחה פיה ופרצה בזעקת שבר
יתרה, עד שמרת הנל נגלתה בפתח ופניה
מאימים.

כלום היה לה לאם משג מה מן הכאב
המדכא את הלב, שפרפר את גופה הקטן של
התינקת? כמה השתוקקה להחזיר פניה ולהציץ
כלפי החלון האמצעי, אבל אז אפשר שהיתה חלשה
תוקפת אותה, והיא הן צריכה לאמץ וכח כדי למלאות
את תפקידה הקשה שקבלה על עצמה.

ביום שלאחריו העמיסה את הסל המלא
וגדוש על גבה. הגוף נשא את המשא הכבד והלב
נשא את כאב הפרידה מאת התינקת.

המה הלכו ברגל דרך תירינגן, הסן וסטפלן, על יד הרהין עד לקלן העיר.

בערים בקרו בתי ספר, בתי אלפנא
גבוהים, למדנים ורוקחים, כל מקום שנתן לשער
שמתענינים שם במדעי הטבע. לפי שעה היה
דיטריך המדבר תמיד ואמליה הקשיבה בדומיה.
אכן מה הטיבה להקשיב, כמה הוסיפה לקח! מעשה
ההזדמנות עם אנשים חכמים ומשכילים היה תמיד
מרום המעלה בחיים אלה המלאים להם עמל ויגיעת
בשר.

לאחר שנשלמו מעשה העסק בעיר, מיד
באו תענוגי הרוח, מחזרים היו אחר כל דבר
שמביא לידי השתלמות ולקח טוב. בקרו בתי אסף
של תמונות, בתי משכית, בנינים עתיקים ובתי
כניסה מיחדים במינם. מעשה הלקח שהורה דיטריך
לאמליה היה תמיד על פי מראה עינים.

דרך זו של הליכה ברגל ארכה שבעה
עשר שבועות! סוף סוף יכלה אמליה להביא שוב את
התינקת לביתה.

שוב נתאחדו יחד, ושוב הגיעו להם ימים
של יצירה מתמדת. כל ההזמנות נמלאו ונצבר הרבה
מן המוכן לשם הנסיעות העתידות לבא.

כשעלו לבסוף שוב על הפרק תכניות
של נסיעה, הרהרה אמליה באימה על דבר גבה המלא
פצעים מחמת חכוך המשא, ובאה בהצעה לרכש להם
כלב ועגלה. אפשר שמעשה המשיכה מסגל לעמד
בו יותר ממלאכת המשא על הגב. דיטריך אין לו
לטעון כנגד ההצעה כלום.

כן, כלב ועגלה יכלו לקנות, אבל בית מחסה לתינקת לא היה נקל ביותר למצא.

אל מרת הנל אי אפשר להביא עכשו את
הפעוטה, לפי שנשאה זה לא כבר אל ציר הצר צורות
על גבי חרסינא, שהביא עמו לתוך ביתה ארבעה
ילדים מנשואיו הראשונים, והרי יש לה מעשה
טפול בעסקי חנוך יותר מדי.

“הנך רואה”, אמר דיטריך “כמה מכבידה
התינקת עלינו! אסון הוא הדבר שאין זה תינוק,
‘גוטליב דיטריך’ קטן! אלו היה תינוק היינו נוטלים
אותו פשוט עמנו בדרך!”

“כלום מוטל היה עלי לשאת אף את זה או למשך אותו בתוך העגלה?” שאלה אמליה קשות.
“מה זה עולה על לבך! עליו היה כמובן
ללכת ברגל, מקדמת ילדותו הייתי מכנסו לפני
ולפנים, הן היה היה לנו למקור שמחה וגופו היה
נקשה כהלכה, כדי שיוכל לסבל כל-מיני תלאות
הכרוכות בנסיעה לארצות רחוקות”.

“השלם נא בלבך עם התינקת, הן כבר מצויה היא בעולם!”

דיטריך הניע כתפיו ברוח נרגזת
והחריש, בעוד שאמליה הכפילה את סמני החבה
שהראתה לכריטס.

* * *

הרצען הויבולד מבני העיר התחתונה בא
והביא רצועת עור רחבה בשביל אמליה למשך בה את
העגלה וכלי רתימה לכלב הקטור. בשעה שמנו את
המעות נסתכל האיש בסקרנות רבה בחדרים המלאים
וממלאים ושאל לבסוף אם כבר מוכן הכל
לדרך.

“חוץ מן התינקת”, אמרה אמליה באנחה, “אין אנו יודעים עדין כלל להיכן נביאנה”.

“הנה”, אמר הרצען, “אם תשלמו דמי
מזונות בעין יפה, מוכן אני לקחתה אלי, אין לנו
בנים, והרי יכלה היא לסיע קצת בבית”.
“דמי מזונות בעין יפה!” אמרה אמליה,
“אלו היה בידינו לשלם יכלנו למצא לה מקום
בנקל”.

“עליה לבא אל אנשים”, אמר דיטריך,
“שייטב לה אצלם והדמים אינם מעלים ומורידים
בעיניהם”.

דבור זה בדח כנראה את לב הרצען
ביותר, עמד וחבט בכפו על ברכו ואמר מתוך
חיוך בקול רם וחודר: “הפלא ופלא! אין אתם רוצים
לתת כלום ואף על פי כן חשקה נפשכם שיהיה טוב
חלקה ויפה ביותר? הנה, אגיד לכם דבר, היות ובנים
אין לנו, הרי יביא הדבר קצת שנוי בבית, וכדאי
לנסות בדבר. הרי צרכיה אינם מרבים, והיא יכלה
ללכת בשליחות ולסיע קצת לפרקים. בת כמה היא
התינקת?”

“עומדת היא בשנתה השביעית. הריהי לומדת בבית הספר לדרדקי של דיצה”.

הרצען נענע בראשו והודיע שמוכן הוא
לבא אחר כך ועגלת יד בידו ויוליך את התינקת, את
הכסת וכליה אל העיר התחתונה.

התינקת בכתה, והאם נאנחה; אבל אין
ברירה, השעה דוחקת וצריך להמציא לה בית מחסה
במקום שהוא.

אבא ואמא הושיבו את התינקת על הכסת
ולוו אותה עד הפשפש של בית החרש. האם הביטה
דרך כפת השער הקמורה מלאת געגועים אחרי
העגלה המשנה עד שנתעלמה מן העין בככר
השוק.

כשהגיע הערב והכל היה נתון כבר
בתוך העגלה נחפזה אמליה אל העיר התחתונה, הן
עליה לקרב את לבה של אשת הרצען אל התינקת, וגם
– הה, – רצונה לראות עוד פעם את בתה, וביותר
בשעת שנה, כדי שלא ישנה כאב הפרידה.

הרצען לא היה בבית, אמליה מצאה את
אמו יושבת על יד הכישור ואשתו מטפלת בעבודת
הבית. לאשרה שקועה היתה התינקת בשנה.

האשה פתחה את הדלת המוליכה אל בית
המלאכה. התנור למעשה אופה בנוי היה בתוך החדר,
ובין התנור ולכתל היה מעבר צר, שם הניחה האשה
תבן על גבי הקרקע, וכאן שכבה התינקת מכסה
בכסת היפה של הסבה הטובה. החדר היה מלא עלים,
כל מיני מעשה עור וערמות גדולות של שערות הסוס
ושערות הפרה. האויר מחניק היה ומזיק לבריאות,
ואמליה מתוך דאגה על דמות דיוקנה של הפעוטה.

האם לא יכלה לקחתה ולברח עמה? הרחק הרחק
מכאן! אבל לאן? האשה עושה רשם של יראה ורכת
לבב שהטילו עליה אימה, מטה היא אזן ומקשיבה אם
לא פסק הפלך בחדר הסמוך מתנועתו, ואחר כך
הניחה את ידה על זרועה של אמליה ולחשה: כל מה
שיש בידי אעשה, אבל גם אני איני שרויה בטובה
אצל בעלי ואמו; הה, הרי הם מנולים!"
אף גם זאת!

לפתע פתאם ראתה את עצמה בבוקרשט,
אזניה שמעו את בקשתה של לאנקא להשאיר אצלה
את התינקת. האם מוטל היה עליה לנהוג מנהג אחר?
הה, מה קשה התפקיד שמציגים החיים לפניה!
מתוך יבבה שמה פעמיה לדרך אל בית החרש.

* * *

למחרתו בבקר רתמה אמליה את עצמה ואת
הכלב לפני העגלה. שניהם היו בעלי רצון טוב ורגש
הכבוד. כשהגיעו למעלה ההר, עמד דיטריך ודחף
את העגלה מאחוריה. אכן ארך הדרך הכביד אף כאן
את המשא, במקום הגב נתכסו החזה והכתפים
פצעים מחמת חכוך, מכל-מקום התקדמו במהלכם
ועברו דרך לויזיץ עד בהמן, ומשם הלכו דרך
שלזיא עד לקרקוי העיר. הה, חרף קשה היה וקר!
לדיטריך אבד כמעט עז רוחו, לפי שבכל מקום
התאוננו הבריות על הימים הקשים, ואך הזמנות
מועטות נתנו בידו. ארבעה חדשים נדדו; עיפים
ויגעים ביותר ומתוך רוח נופלת חזרו לבסוף לביתם.

למחרתו בבקר היתה דרכה הראשונה אל העיר
התחתונה, אבל התינקת היתה בבית הספר לדרדקי,
לכשתחזר ישלחוה מיד לביתה.

ובשעה שפסיעות התינקת הפזיזות
פרצו ברעש על גבי המדרגות, נאחזו האם והבת
מתוך יבבה בזרועות חבוקות וכריטס קראה מתוך
התרגשות: “איני רוצה לראות עוד את פני הויבולד! –
לעולם ועד! בכל ימי חיי איני רוצה לבא שוב אל
אנשים זרים ומנולים!”



ציור כא 2.png












כב. אמליה אל קרל





ציור כב.png


קרל חביבי!



זה ימים אחדים שבויה אני כאן לבדי.
וילהלם יצא למדינת פולין ונטל עמו את דונט
שישא את משאו. וילהלם מתכון לאסוף הרבה, אבל
דעתו נתונה הפעם בעקר אל חפושיות זיו לבנות.
דונט הוא ממש כמו פריץ מנדלר לפנים, שספרתי
לך עליו בבוקרשט. כמכשף היה רץ אחר וילהלם על
כל-צעד ושעל; כמה מאשר יהיה עכשו להיות מצוי
אצלו לבדו זמן רב כל-כך. גם אני מאשרה,
שזכיתי סוף סוף לשהות פעם יחידה עם ילדתי
המסכנה, שיש בידי מלבד מעשה האסף להביא שוב
בסדר עניני משק הבית.

היום נתקבל מכתבך היקר, שהביא אותי
לידי התרגשות יתרה. הנך רואה, כותבת אני תכף
ומיד ומתכונת אני לכתוב לך בפרטות יתרה. אתה
מחרפני, שואל אתה שאלות רבות כל-כך, ואתה
מוכיחני תוכחה קשה כל-כך שלא הנחתי בידכם את
התינקת. רוצה אתה לדעת אם הכל אמת ויציב מה
שספר לך אבא על דבר חיינו. אכן אבא המסכן
והשב הריהו אמלל מאד, על שום שאין מצבנו
משביח. אתה מציע לנו את ביתך. הרי אתה מתיחס
אלי בסבלנות רבה, שכן כפי שאתם מבינים את
פעלי, שורת הדין נותנת שתכעסו עלי ותפקע
סבלנותכם. קרל חביבי! אף על פי שלא ירדת לסוף
דעתי ומעשי לא היו כשרים בעיניך, מכל מקום
הרגשתי את אהבת אחים שלך. טפולך עמי לא
אשכח לעולם, ואני באה לגלות לפניך את לבי המלא על כל גדותיו. אספר לך הכל,

הרי אנו קשורים בפנימיותנו על ידי חיינו
המשתפים בילדותינו בבית אבא בתוך העיר
התחתונה. הוי הבית הקטן והחביב! הרי עלי כאלו
חלפו כבר מאות בשנים מיום שאמנו הטובה
והחכמה נתעסקה שם בדומיה כדרכה. כשאני
עוברת לפני הבית משתוקקת אני לבכות מרה. כמה
נלחמתי וסבלתי מיום שעזבתי את העיר
התחתונה! כמה למדתי וכמה ראיתי מנפלאות
העולם ומלואו. לשוב אי אפשר. לא, קרל חביבי, גם לא
אליך, אף כי יודעת אנכי, שאמצא אצלכם חיי רוחה
ומחסה עז. אין חזרה לאחור!

ראה, בכל פעם שאנוסה אני למסר את
כריטס בידי זרים, הריני שואלת את עצמי וחוזרת
ושואלת: מה היא חובתי הראשונה: האם עלי להיות
עוזרת לבעלי או עלי להיות אם לבתי? אבל תהא
החלטת לבי מה שתהא אין היא מכריעה בדבר, ולא
מפיה אנו חיים. וילהלם אומר – ואף אני רואה כי כן
הוא, – שחיבים אנו ללכת למסענו, שאמנותינו
תלויה בו בהכרח; הכרתי בדבר לאחר ששבתי
מדרכי; אף שידעתי שצריכה אני לשאת את המשא
דרך ארצות תבל. אני עצמי הצעתי את שרותי לכך;
וילהלם לא דרש את הדבר ממני. הסל חכך את גבי
והרבה בו פציעות, ואני באתי בהצעה שמא כדאי
לנסות להוביל את המשא בעגלה רתומה לכלב. מעלה
יש לה לעגלה שאפשר להטעין עליה הרבה יותר
משבסל, אבל כנגד זה תקלתה כרוכה בצדה,
שמרב כבדה היא מעכבת עלינו למהר בדרכנו,
אפלו אם וילהלם עומד ודוחף זעיר שם, זעיר שם.

שואל אתה מתוך חמה, מפני מה אין וילהלם נושא, אם
יש הכרח בדבר לשאת. האם לא אמרתי לך פעמים
הרבה שוילהלם הוא אדם משכיל, מפנק ולמדן,
שגופו רך ועדין. בין בדבר! – אין הוא מסגל לכך.
אני מסגלה לכך, ולמה לא אעשה את הדבר? הן היה
היו שעות בחיי, שלא היה כל ערך לחיים בעיני, –
נדמה היה לי אז שנקל יותר להסתלק מהם–ולמה
אחוס על נפשי? כשבאתי בזבנבירגן לידי החלטה
לחזר לביתי, גמרתי בנפשי לקבל הכל על עצמי.

וילהלם לא הטיל עלי כלום; התנדבתי לכך מרצוני
הטוב; והואיל ואנו עניים כל-כך, לא ידעתי באמת
שום מוצא אחר.

אל נא יעלה על לבך, שמוטל עליך לשלח
לנו כסף; מכירה אני במעין זה מתוך מכתבך; ראה,
דבר זה אינו במקומו אצלנו כלל; הרי עזרה יסודית
וחלוטה אין בידך להביא, ווילהלם מתגאה בכבודו
מאד, וכסבורה אני, שנוח לו למות ברעב מלקבל
עזרה בדרך כזו.

האדם סובל בחיצוניותו, מודה אני
בדבר, אבל לא בפנימיותו. קרל חביבי, מה רבים
המה הדברים שאני רואה בחיי! ספרים שלמים יכלה
הייתי למלא אלו באתי לתאר לפניך את הרשמים
שנחרתו בנפשי בארצות השונות, או אלו
נתכונתי לחזר על כל השיחות ששמעתי, או
שנתנה לי הרשות להשתתף בהן. זהו הצד היפה
שבאמנותנו; מביאה היא אותנו במגע ומשא עם
בני אדם משכילים ולמדנים.

אכן אין הדבר הזה קל ביותר ופשוט
כל-כך. הריני הולכת בכל-פעם במין רטט אל
האנשים הלמדנים, שכן יכלים אתם לציר לעצמכם
שאין חיצוניותי מתאימה אל מנהגי החיים בבתי
הנכבדים. אל לאנקא אמרתי פעם: “נקי ושלם”; דעה
זו נראתה בעיניה נמוכה ביותר. הה, מה היתה אומרת
אלו היתה רואה אותי עכשו? פעמים בושה אני כמעט
לראות את מראה פני! ואולם כשאני קוראת אז בשמי
ומוציאה את תורת הצמחים אל שדה המערכה, מיד
שמים הבריות את לבם אלי ותמיד כמעט עומדים הם
ושואלים: “כלום מתיחסת את על משפחת הבוטניקוס
מצינגהין?” וכשעונה אני הן, רוצים הם להראות לי
בספר כל-בו את אילן היוחסין. אני מונעת בידם
מתוך צחוק ואומרת: “כלום אין סדר היוחסין ידוע לי
מימות אדם והלאה משעת הארוסים שלי?”

עוברים אנו מענין לענין ומיד מסיחה אני את דעתי מחיצוניותי הדלה.

בחברת המשכילים מקבלים את פני
בכל מקום בחשיבות רבה, מתודעת אני אל בני
ביתם, ולפרקים קרובים שולחים וקוראים גם
לפרופסור פלוני או אלמוני. אנכי שמחה שיכלה
אני להשמיע מה שראיתי והתבוננתי בטבע. אף גם
באים וקונים אז, מזמינים ומחליפים; וישיבת חכמים
שכמותה המעוררת את הרוח הרי שכרה שמור בידי
ימים רבים וגמול הוא לי על כל התלאות הבאות.

הקטור שלי הריהו בן לויה טוב ונאמן.
כבר הגעתי לידי כך, שיכלה אני לנסע לבדי,
והנה נעים לי הדבר שיש נפש חיה בצדי. שנינו
מבינים זה את זה כהלכה. בשעת הנדודים הארכים
ביחידות התרגלתי לדבר אל הקטור, כאילו הוא בן
אדם. לאחר שעינינו עצמנו בהליכה של כמה שעות
רצופות מבלי תת מנוחה לנו, מבלי להשיב את נפשנו
במאומה, עומד הוא פתאם מלכת, מציץ עלי מתוך
נשימה כבדה, כשלשונו שלוחה החוצה, במבט מלא
תוכחה; מה צר לי עליו אז, ואני אומרת מתוך
השתתפות בצערו כשאני מחליקה לו בשעת מעשה
את עורו: "הקטור, הרי יודע אתה, בשעה שיש לי
דבר מה הריני מחלק5 עמך. ראה,
אף אני רעבה וצמאה, גם אני עיפה ויגעה, אבל הועל
לא נועיל כלום אם נעמד כאן שנינו ונקבל אחד
באזני חברו על צרת לבנו. כלום אינך סבור, שטוב
לנו ללכת לדרכנו? הבה בחורי הטוב והנחמד, הבה,
עמד ומשך!

מציץ הוא עלי בעינים פקחות, במבטו
הלח שרוי ותור ורצון טוב, ומבלי תרעמת מושכים
אנו בחברותא בעל משאנו והולכים לדרכנו.

מה רבים הרשמים שאני מקבלת שם!
כשאנו מהלכים בדרך בימות הקיץ, עומדים אנו
מלכת לפרקים קרובים בשעה שיש מה לאסף. הריני
מתירה את הקטור, יושבת לי בצל על המצר שליד
הדרך ומניחה מיד את הצמחים בניר. הקטור שוכב
לרגלי ומנצנץ כנגדי בעיניו מתוך עיפות.

מעלה יתרה היא לנו, כשיוצאת אני
לדרך ביחידות ווילהלם עובד בבית. אף כי אין
וילהלם בא בדרישות יתרות, מכל מקום אין הוא יכל
בתורת איש משכיל לעזור לעצמו כמותי. אין אני
באה עליו בטענה על כך, חס ושלום! טבע הענין
מחיב כך. וילהלם זקוק בלילה למטה, ולי אחת היא;
בערב הריני עיפה תמיד כל-כך, עד ששנתי ערבה
לי על גבי חבילת תבן כבתוך מטה רכה שברכות.

– פעמים הריני כמובן, אף מדכאת ביותר.
כשאוספת אני ביערות שעל ההרים,
הריני רואה לפרקים קרובים מתוך השתוממות,
שכמה עצים, ביחוד לבנות ואשוחים, הולכים וגדלים
ועולים למרום בלי רגב אדמה. בכל שרשיהם נאחזים
המה בחזקה בשן סלע ערם. אני מסתכלת בהם
בתמהון ושואלת: “מהיכן אתם נזונים? אין מכירים
בכם אפילו את ענויכם ורעבונכם, הרי אתם שולחים
את צמרותיכם הירוקות אל השמים. הה, גורלי דומה
לגורלכם, יבש וריק מאהבה הנהו גם הקרקע
המוציא לי מזונותי, אבל אתם מגידים לי, שבכל זאת
אפשר להוריק ולעלות יפה”

מצב רוחי משתנה כעין האויר.
כשמצליף עלי הגשם, והעגלה הכבדה עולה במעלה
ההר, אזי מקנאת אני בחוצב האבנים שעל הדרך.
“הנך רואה, הקטור”, אומרת אני, “האיש הזה יודע
שיקבל את מאכלו בזמנו והיכן יניח הערב את
ראשו העיף”. הקטור מביט עלי אז מתוך הבנה גמורה
ונובח בהסכמה: “כן, כן!”

ואולם כשבאה אני מאת הפרופסורים,
חשה אני אז את עצמי כי עשירה אני ומאשרה, ואני
אומרת אל הקטור: “מה זה עולה על לבך? מביט אתה
בעיני חמדה אל חצרות האכרים השמנות! כלום לא
יפה חלקנו, שמהלכים אנו בזהר החמה והרשות
בידינו להפליא עינינו בכל מה שמזדמן
לקראתנו?”

מה הוא הדבר בעיניך: במרבורג
בקשני פרופסור אחד לערך עמו ועם תלמידיו טיול
בתוך הסביבה, כדי להראות להם כיצד נוהגים לאסוף
צמחים. אכן לא רציתי לעשות את הדבר. יכל אוכל
להורות לאיש אחד, אבל חבורה שלמה? וילהלם יכל
לעשות את הדבר. פעמים באים המורים עם תלמידי
הסמינריון שלהם או הפרופסורים מטהרנד עם
תלמידי האקדמיא למדע היערות; לפניהם קורא
וילהלם הרצאות והולך עמהם אל יער צלא הסמוך,
ושם אוספים הם צמחים בהשגחתו.

אין איש יוצא ונכנס אצלנו, שאינו
מתענין במדעי הטבע. מאחזות האצילים
שבמרחקי הסביבה באים מורי הבית הצעירים
ושומעים לקח אצל וילהלם. אף באו אליו בהצעות
מבתי ספר ובתי משכית, – הו כמה משתוקקת אני
שיקבל משרה מעין זו, – אבל אין הוא מסכים לדבר.
“לי אני, פת קבר, – וחירות עמה”, אומר הוא
בגאון.



המכתב יהפך לספר, אם אלך ואמשיך
ככה. בעצם צריכה הייתי לעשות עוד בערב מלאכה
אחרת; אבל בשעה שהתינקת שוכבת במטתה,
ומסביב לי שקט ודממה, מכירה אני בבדידות מצבי
כפלים. כן, קרל, הריני חשה כאן את עצמי בבדידות
יתרה, אף על פי שמצויה אני בעיר מולדתי. בשעה
שחוזרת אני מן הדרך, הרי עלי תמיד כאלו פוסעת
אני בעולם זר לי. בכלל ממעיטה אני כאן לבא לבין
הבריות; אבל הרי עלי לקנות צרכי הבית, ומתוך
כך באה אני במגע ומשא עם פלוני ואלמוני. מה
מרבים הם למלאות פיהם צחוק עלינו! כמה מהם רואים
את עצמם מצוים ועומדים להביע דעתם בגלוי;
ואלה שאינם מדברים במו פיהם עומדים ונותנים בי
עיניהם המלאות לעג.

אכן כל אלה הייתי מקבלת עלי באהבה,
לו אך היה וילהלם שוב כבשנים קדמוניות. כמה
עזרה שם האהבה לשאת את נטל המשא! – על-כל-פנים
גורם לי הדבר קורת רוח מרבה שוילהלם מחשיב
לפחות את מעשה השתלמותי; אומר הוא, שיש בידי
כבר עכשו למלאות כהוגן את המוטל עלינו כראוי
לשמנו; וביותר טוב הדבר מן הצד המעשי, אם אצא
לדרך בימות הקיץ לאסוף את הצמחים לבדי.
כשאני יוצאת לדרך נפקד כמובן מקומי כאן.
כריסטל השומרת בלילות מפקחת לפעמים על צרכי
הבית, מכל מקום קשה עלי הפרידה.

הגע בעצמך, בקיץ שעבר יצאתי לבדי
ברגל אל האלפים של זלצבורג בלי סיוע כל-שהוא.
וילהלם צדק; המהלך בדרך לומד הוא במדה אחרת
לגמרי מזה שיושב במרכבת הקיטור וטס בארצות
ובמדינות. ובפרט באמנות זו שבידינו שזקוקים
אנו כל-כך להסתכלות עינים ולמעשה אסף, חיבים
אנו ללכת ברגל כל-כמה שאפשר. לא החיים של
עולם החי והצומח בלבד מתגלים לפנינו בבהירות
יתרה בהליכת רגל, אלא שאנו לומדים לדעת את הארץ
ויושביה ידיעה אחרת לגמרי.

אל המסע הזלצבורגי נטלתי עמי את
סל העמס. בזלצבורג צויתי לקבע על גבי מטה
האלפים רשת של פרפרים. חסרים אנו בתוך מיני
האסף שלנו פרפר אחד ועלי לחפש אחריו בהרי
האלפים. והואיל ולא ידעתי מראהו, עמד וילהלם
והראה לי את תמונתו בספר וקרא לפני תאור צורתו
וטיבו. ובכדי שיראה וילהלם ויוכח כי הבנתי
במה הכתוב מדבר, עלי לחזור בפי על דברי התאור
שקרא לפני. ומשום שאפולו, כך הוא שם הפרפר,
מצוי ביחוד לגבי האנטרסברג, עמדתי וטפסתי
עליו. שהיתי שם ממעל הרבה יותר ממה שעלה
במחשבה לפני תחלה. אספתי לי הרבה צמחי
אלפים בלתי שכיחים וצדתי פרפרים רבים מן
המין המבקש ותמיד שלחתי מיד הכל לביתי.

מה רבים הם הרשמים המרוממים והנעלים
שספגתי שוב בדרכי זו. לתאר לך את כל אלה אין
בידי, אכן בשעה שהעולם היפה עד להפליא פרוש
לרגלי, הריני נקוטה בנפשי על כל הדאגות
הפעוטות, שמרגיזים לפרקים קרובים את נפשי.

אחר עשר שבועות הייתי בדרך. וילהלם
הביע לי דברי שבח ותהלה על כל מה
שאספתי.

הנה הלכתי וספרתי עד עכשו רק עלי,
ואתה הן כתבת לי, שמשתוקקים אתם לשמע
הרבה על כריטס. איך אוכל לכתב על כך; צריך היית
לראות אותנו יחד. כמה נאה עמה קיץ זה דוקא,
בשעה ששתינו חפשיות לנפשנו ללכת כטוב
בעינינו. אכן בשעה שוילהלם כאן אין חיי
התינקת קלים ביותר. וילהלם דורש להקדיש לו את
כל הזמן הפנוי; עליה לטרח הרבה ולסיע.
בשעה שאני כאן הריני דואגת לכך שתצא לפחות
בין השמשות לשעה קלה החוצה, כדי לשחק עם שאר
התינוקות. בימות החרף מוטל עליה לפרקים קרובים
לקרא לפנינו מיד לאחר סעדת הערב עד חצות הלילה,
בשעה שאנו עוסקים במלאכת לוחות הניר, איך יכלה
הייתי להתקים בלי התינקת!

עליך לראות את השמחה והאשר, בשעה
שאני חוזרת מדרכי. באתי בדברים עם המורה,
ובקשתי ממנו להניח את כריטס ככל האפשר
לשהות אצלי, בשעה שמצויה אני בבית. בבית
הספר אין מדקדקים כל כך. והנה מהלכות אנו
בדרך ביחד. לפרקים קרובים מפליגה אני למרחקים
ושוהה פעמים בדרך כמה ימים, והרי היא שתפת
עמי לכל דבר. מקבלת היא כמותי ממש, קפסת פחים
התלויה לה על ירכה, והיא פוסעת ברגל קלה מלאת
אשר בהרים ובגיאיות. הנעל אינה מעיקה עליה
בשום מקום, שכן מהלכת היא יחפת רגל. אין אנו
משתעממות כלל; על כל צעד ושעל הריני משמיעה
לה את לקחי, חיבת היא להתבונן אל כל דבר הנראה
לעין; אני מכינה אותה אל מעשה האסף; ועל כל מה
שראתה חיבת היא לתת דין וחשבון; אני אומרת לה
את השם, המחלקה והסוג. מה שרכשנו לנו על ידי
עמל ויגיעה שלא נתנו להביע בדברים הרי עליה
לקבל בזמן מן הזמנים ולנהל גם להבא. הו,
מקוה אני שיקל עליה הדבר יותר מאשר עלינו.

מר לו לוילהלם בלבו, שאין לו בן; אומר
הוא, שאין כל תועלת בדבר ללמד לכריטס את
האמנות שבידינו; הרי אין כחה של נערה יפה
בענין זה. נוח היה לו שנשים קץ לדבר מיד. אכן
מכיון שאין אני רוצה להסכים על רגל אחת לדעה זו,
איני נותנת לו מנוח. רוצה אני לדעת מה יש בידינו
לעשות, כדי להעלות את כריטס למעלה. וילהלם צוחק
אז במרירות ואומר: “אלו היה כסף בידינו היינו
שולחים אותה לבית אולפנא, שם היתה מקבלת לפחות
השכלה כללית. מן הדין היה שתסע להרנהוט,
כמעשה דודתי כריטס, אבל כלום יכלים אנו לחשוב
בדבר? כלום יש בידינו לשלם שכר בית האולפנא
ולהכין לה את כל המכשירים?” סוף סוף מסתתמות
טענותי, אבל כמה מרבה אני לענות את נפשי
בשאלה כיצד אתקין לה לתינקת המסכנה חנוך
מעלה? בידי מי זקוקה אני להפקיד אותה לפרקים
קרובים, בשעה שאנו יוצאים לדרך! כל הזרע
שאני זורעת על תלמי לבה, בזמן הקצר שאנו
מצויות ביחד, כלום אינו הולך לאבוד בשעה שאני
מוציאה אותה מרשותי?

כיון שעוררתי אצלה את החוש לגבי
העולם הנראה והמוחשי, הריני טורחת בשקידה זו
עצמה להפנות את הרגשתה כלפי העולם הבלתי
נראה. הרי אין לה להשען אלא על עצמה, ומן הצרך
שתדע היכן תמצא נחמה ועזרה בצרתה ובבדידותה.
יהי רצון שיהא לבה אמיץ ולא ידע פחד – זוהי
משאלת לבי.

אכן אין אני מרבה עליה דברי בלי הרף;
מניחה אני לה לפטפט הרבה, ואני נעתרת ככל
האפשר למאויי לבה, שהיא מביעה מתוך הפצרה
בלתי פוסקת, והריני משתדלת עד כמה שידי
מגעת למלאותם.

והנה שומעת אני בחזון רוחי את דברי
השאלה היוצאים מפיך: “מה הם מאויי לב התינקת?
אפשר שיש בידי למלאותם?” לא, קרל חביבי, הריני
חוזרת ואומרת, אל תשלח כלום, חיבים אנו ללמד
לעזר לנו בעצמנו, חוץ לזה הרי לא תוכל לעמד לה
בכמה דברים. הואיל ואין בחדרינו אף מקום כל
שהוא מפנה לכריטס, שתוכל לשחק שם או לעסק
בשלה, עמדה והציקה לי בלי הרף, שמא אוכל
להקצות מקום קטן שיהא כלו שלה. אמרתי לה: “טוב
הדבר, באי עמי וראי בעיניך את כל החדרים
והקיטונות שלנו, אם תוכלי למצא אף קרן זוית אחת
שאינה מלאה כל מיני אסף, מכבשים של צמחים, מיני
ניר שונים מן המוכן, קלחות למעשה התוך וכל מיני
תבות וארגזים”.

הלכנו מחדר לחדר והיא מכרחה היתה להודות מתוך אנחה שצדקתי בדברי.

“אבל”, אמרה מתוך הרהורים, “כלום אין להתקין מקום בדיר העצים?”
“בדיר העצים! בתי, מה זה עולה על לבך! הן שם לא תוכלי לשהות? הרי החלון
הקטן והמפחם מתחת לגג וכתלי החמר האמצים
הכתמים אינם נראים בעיניך?”

ואולם היא היתה מלאה התפעלות מן הרעיון הזה ומשכה אותי אחריה אל דיר העצים.

“ראי נא אמא”, קראה, "הנה אפנה את כל
העצים וחבילות הזרדים לתוך הפינה האפלה, ואת
תעזרי לי להזיז את התבה הגדולה והירוקה אל
תחת החלון. על גבי התבה אניח כסא, ואדן
החלון רחב כל צרכו, הרי יהיה שלחן הכתיבה
שלי. כאן אקבע מן הצד שני כלונסאות גדולים,
ואניח קרש על גביהם, והרי לי גם שלחן לתפירה.

והנה ראי נא, ארגז קטן זה אדביק במסמרים אל
הקיר, כשקרקעיתו מכונת כלפי הכתל, והמכסה
הנתחב הרי היא הדלת: הנה יש לי ארון הספרים
ושמה יכנסו גם הדיו והניר. הו, כשתהא
שעתי פנויה אלך לי אל חדרי הקטן והחביב, אשב אל
שלחן הכתיבה שלי על כסאי הרם והנשא ואכתב!"

מתוך צהלה רצה אנה ואנה בתוך
החדר האפל למחצה וגררה, הזיזה ופנתה וקראה
כשפניה מזהירים מאשר: “ארון ממש יש לי, בעל
דלת נתחבת! הו, כמה נאה יהא חדרי! הביטי וראי
כמה יפה!” עמדה והוליכה אותי אל התבה.

“מה זה רוצה את לכתב כאן?” שאלתי מתוך צחוק.

“הו”, השיבה, "כשאת יוצאת לדרך,
הריני עצובה תמיד עד מאד. בשעה שאני יחידית כאן,
מדברת אני עמך בקול, מספרת אני לך הכל, אף גם
שואלת אנכי אותך; ועכשו אכתב כל הדברים הללו.

אניח את הכל בתוך הארון בעל המכסה הנתחב,
ובשעה שתחזרי שוב, – אזי – הו לא. מוטב שאספר
לך אז בפי. אכן סבורה אני, בשעה שאכתב לא
ארבה כל כך לבכות. – אף יודעת את", הוסיפה,
“בראשון בשבת אזמין אלי תינוקות ונשתעשע
יפה. הדבר לא יפריע כלל את אבא. הו מה תגיד
ארנסטינה גנדל לכך שיש לי חדר נאה כל
כך!”

“והיכן תשב הלה? הן על גבי התבה יש מקום רק לכסא אחד”.

“ישב נשב חליפות!” וכשראתה שמבטי
חולף על פני החדר דרך בחינה ובדיקה, אמרה
כאלו מנחמת היא את עצמה: “יודעת את אמא,
ארנסטינה גנדל איננה כלל כמותך, כשאני
מספרת לה שזהו חדר יפה, מיד מוצאת אף היא שכך
הוא. אמא, איני יודעת מה לעשות מרב שמחה!”

כאן מכרחה הייתי לשחק מתוך דמעות,
לקחתיה בזרועותי ואמרתי: “כן, כריטס, הצדק
אתך, הרי את תינקת מאשרה מאד”.

היו אף אתם שלוים ושקטים ואל תדאגו
לנו, הן רואים אתם: אף אנו יש לנו שעות של קורת
רוח משלנו. חיו בטוב ובנעימים ויהא לבכם פתוח
לאהבה אותנו.

אחותכם הנאמנה

אמליה דיטריך.



ציור כב 2.png










כג. כל הטרח לבטלה





ציור כג.png


שוב באה אמליה מן הדרך. היה היתה עם עגלתה שבידה במגדבורג ובברלין.

מתוך אפונדת העור הרי מוציאה עכשו את
כספה ומונה את הטלרים הקשים על גבי השלחן.
דיטריך מנה אף הוא עמה וקרא לבסוף מתוך אנחה
של שמחה: “ארבעים ושמונה טלר! ובכן סוף סוף יש
בידי לקנות את חבורו של שארי, דוד דיטריך.
יודעת את, ספר המלים הבוטני המציר רב
הכרכים. מה רבים הם הימים שנפשי משתוקקת
וכלה אליו!”

אמליה עמדה מבלי דבר דבר ונטלה
מתוך המדף הסמוך שבקרן זוית מחברת אחת,
דפדפה בה והניחה אותה פתוחה לפני דיטריך
ואמרה בקר רוח: "אין דבר שהוא בגדר הנמנע. אפשר
שעוד נגיע פעם לידי כך, שימלא חפץ לבך זה
החביב עליך כל כך. אכן בכסף זה לא נקנה את
החבור, את החלק הגדול ביותר תקבל מרת הגל.
הביטה נא וראה: עמודים שלמים כתובים בתוך
המחברת, הנה: שמן המאור, עסיס, דגים מלוחים,
מלח, קמח וכי'. אם כל קניה כשהיא לעצמה אינה עולה
בדמים מרבים, מכל מקום הרי רואה אתה שהמחברת
מלאה כלה כמעט. ימים רבים לא

הייתי בבית, והנה עולה הכל לסכום גדול", ותוך
כדי דבור הניחה בחזרה את הטלרים הרבים לתוך
האפונדה ועזבה את החדר בפסיעת חפזון. משם
הגיע קול הפסיעה הכבדה של המתרחקת. דיטריך
הציץ לצד הדלת מתוך התמרמרות של מבוכה.



* * *

“האם רצונך לשלם הכל מיד?” שאלה מרת הגל.

“כן, הכל! הואילי נא לסכם יחד”.

מרת הגל העיפה עין על מלבושיה של אמליה ושאלה: “האם שבת היום מדרכך?”

“זה עתה”.

“אכן בבקשה ממך! הרי אין הדבר דוחק כל כך!”

“הו כך, הדבר דוחק. אין אני מאמינה
בנפשי, מי יודע אם לא תבא מחשבה אחרת בלבי
ביום מחר. הה, רבות מחשבות בלב איש!”
מרת הגל הניעה ראש, נטלה כסא והעבירה
אותו מעל לשלחן המכר ואמרה: “הנה עיפה את מן
הסתם, שבי נא בינתים, הדבר טעון זמן ומנוחת
הנפש, הריני הולכת לערך את החשבון בתוך החדר,
מי שיבא עליו להמתין”.

אמליה לא ישבה עדין הרבה על מקומה,
כשקשקש פעמון החנות. קרמביגלן הזקנה נכנסה
כשהיא צולעת.

הא כיצד! – הנה את נראית פעם לעין!"
קראה נרגשת וישבה על הכסא שהצע לפני
אמליה.

"רגלים לך צעירות יותר, יכלה את לעמד.

– הנה יפה הדבר, שפגשתיך פעם. הה, מלה, כמה
רעים פניך שוב! אלו ראתה אותך אמך עליה
השלום במראיך זה! האם הורע שוב מצבכם?" – לאחר
שעה קלה של ישוב הדעת הוסיפה: “שמא אלוה לך
מטבע בת ארבעה זוזים?”

“חס ושלום!” אמרה אמליה בגאון, “יש לי כסף די צרכי”.

“לך?!” צחקה קרמביגלן, כן, כן, הכרת
פניך תענה בך!–הה, מלה, מלה! כמה מרבה אני
להרהר בך לפרקים קרובים! הרי היית נערה יפה כל
כך ונכבדה, הדר גאון הוריך! והנה עמדת
ונשאת לאיש הלז, בשעה שהיה בידך להנשא אל
סוחר הקמח! הנך רואה, שם עומד הבית היפה
והגדול, שהיה יכל להיות שלך! אלו רצתה אשתו,
יכלה לקבל גם סנדלים של זהב! קשת ערף את!
אמרתי לך הכל מראש. כן, כן, הגאוה! יודעת אני
עצה, אבל אין את שומעת בקול שום אדם".
“הנה, – מה”.

“אם עליך לטפל תמיד בעלי ירק, מוטב
שתתחילי בעסק של ירקות. ראי נא את ריקה לוידל
כיצד היא מפרנסת את עצמה ואת הפעוטה שלה
בכבוד. התינקת הרי היא תמיד נקיה כל כך למראה
– ושלך?”

מתוך ענוי נפש אמרה אמליה: “מכיון
שכל נסיונותיך עמי לא עלו יפה, אל נא תוגיעי את
נפשך עוד עמי”.

“אכן, עמדי בעניך ובדחקך! אבל כלום אין את חושבת כלל על דבר
התינקת? תמיד את עוזבת אותה לבדה עם בעלך, –
והלה מתבונן בעיון רב אל שממית יותר מאשר אל
התינקת, – או עומדת את ושולחת אותה אל אנשים
זרים. עוד תזכי לקבל חלקך גם מידה!”

“הה, כיצד?” שאלה אמליה ברוח קרה.
“הואיל ואת הולכת ממנה תמיד, הרי
נעשות אתן זרות זו לזו. לפני זמן רב פגשתיה,
ואת יצאת שוב לדרך. והנה ישבה לה על מצר האפר
ובכתה בקול שובר לבבות. עמדתי והבטתי על סביבי,
ובאותה שעה דוקא נטית עם עגלתך הגדולה בקצה
הדרך המתעקלת. עמדתי ומחיתי את הדמעות מעל
פניה ואמרתי לה, שתלך לביתה לרחץ את פניה
הרטבים וללכת לבית הספר. הציצה עלי בפנים
עצובים ואמרה: ‘הן השעה מאחרת ביותר’ שבי בבית,
הן התינקת נעשית זרה לך”.

“הרי את מדברת כפי רוח בינתך” אמרה אמליה.
והנה באה מרת הגל והפנקס עם חתימת
הקבלה בידה. אמליה נתנה ידה בתוך אפונדת העור
ומנתה על גבי שלחן המכר את סכום הכסף בטלרים
נוצצים. קרמביגלן פקחה עיניה לרוחה, עמדה
ממקומה מתוך התרגשות יתרה, הביטה משתוממת
על הכסף הרב, ומיד נטלה אחד הטלרים בידה, זרקה
אותו על גבי השלחן מתוך בדיקה, וכשהיא מלאה
יראת הכבוד כמעט קראה: "אמת ויציב! כסף טוב
וטהור!–”

עמדה והניעה ראש ואמרה: “מלכן – כסף רב יש לכם כל כך? הרי יש לכם, השם
יודע, הרבה יותר ממה שיש לי! ואני רציתי להלוות
לך: – הה, כמה טפשים אתם! כלום קבלתם כל זה
במחיר הדברים שהם מקצה מחמת מאוס? מי קונה פסלת
כזו! אכן קומי ולכי לך לרוסוין וקני מאת מרת
בידרכט ארג הגון, שם מקבלת את הכל בזל
והדברים הם בני קימא. אבל למה את הולכת כבר?
עמך אין לבא כלל בדברים! הרי יכלה את לספר
דבר מה מן החוץ!”

* * *



“מה מדה היא זו!” הרעים דיטריך מתוך
מצב נפש מדכא ביותר, כשחזרה אמליה. “כמה יש
עוד בידך מן הכסף?”

“לא הרבה”, אמרה אמליה, “ובמותר עלי לקנות כלי לבן בשבילך ושמלה לתינקת”.
"וכי זקוקה היא שוב לשמלה? אין אלה
אלא חיי הבל: בשמלות ובשמן המאור משקיע אני
את כחי! הדברים המגיעים לי בצדק נדחים הצדה!

ולפנים סבור הייתי, שתביני לרוחי. הכל רצית
להקריב למאויי לבי! כן, הדבר היה לפנים!"

אמליה הציצה בפני דיטריך בתמהון
ואמרה: "כן, לפנים! לפנים כשלא ידעתי עדין

שאין אתה קדוש, אלא הנך גם כן אך בן אדם
תועה. – אכן אל נא נמרר אחד את רוחו של חברו! עדין
לא היה ספק בידי כמעט לספר לך על דבר
נסיעתי", הטתה את השיחה לצד אחר.
הייתי במגדבורג ובברלין. מלבד סכום הכסף
קבלתי הזמנות רבות למיני אסף, שמחירם יעלה
בודאי למאה טלר ויותר. הכרתי לדעת אנשים
חשובים, בברלין התודעתי אל הדוקטור גרקה. הוא
חבר גם ספרים. אף התודעתי אל אלכסנדר ברוין.

יודע אתה מה הם אומרים? ששיטתו של לינה
נתישנה, ואינה אלא מעשה מוכני, דרכים חדשות
נבחרות עכשו בתורת הצמחים. החכמים מתבוננים אל
חיי הצמחים, חוקרים לדעת את התפתחותם. לא
יעברו ימים רבים ואיש לא ישים לבו עוד אל
המחלקות והסוגים של לינה. גם הספרים של בני
דיטריך כבר נתישנו. ובכן מה זה תעשה בספר המלים הבוטני?"

דיטריך הקשיב לדבריה מתוך תמיה של
מבוכה. – כלום שומע הוא נכונה? אשה זו הקטנה
שהביא אותה מן העיר התחתונה, העומדת כאן בשמלה
מטלאה ובנעלים גסות מעזה לדבר בצורה כזו
על בני דיטריך, ואף גם על איש כלינה? הרי זה דבר
שלא נשמע דגמתו!

“לינה – נד–חה – הצדה?!” הוציא סוף סוף מפיהו בעמל. “לינה נדחה הצדה?”

כיצד מעזה היא לזעזע את הבנין האיתן הזה.

“כלום יודעת את, מה את עושה?” קרא
מתוך חמה. “את גוזרת כביכול את עורק חיי! אם אין
עוד ערך ללינה, מה טעם היה לחיי! במין קלות יתרה
חוזרת את על דברי אחרים בענין שכזה! אין את
מבינה כלל מה שאת מוציאה מפיך!”

מתוך אנחה תמך את ראשו בידיו. רוצה
היא להוציא משפט על ענינים חשובים כאלה? מגחך
הדבר! מלכן נלה!



* * *



הה, הלילה לא נסך שנה על עיניה של אמליה, אף על פי שהיתה עיפה מאד מן הדרך.
בצורה אחרת לגמרי צירה לה את שיבתה
לביתה! בלב קל עלתה על גבעת בית החרש, לפי
שהצליחה הפעם בדרכה. ועכשו? – הכל מסבך
ושלא במקומו! האם הורע כחה כל כך מטבע
בריתה, שאינה עושה דבר מתקן לשום אדם
שבעולם! הה, כל אחד, – ואפילו קרמביגלן הזקנה,
– ממטיר עליה מבול של דברי תוכחה. – כמה קשים
היו חייה עד לאין שעור, ואף על פי כן השיגה פחות
מאשת אמן הפשוטה ביותר.

כמה ריקות ופעוטות נראו בעיניה לפנים
חברותיה מימי הנער, על שום שהלכו בדרכן
הפשוטה מבלי לחוש געגועים לוהטים להתפתחות
רוחנית; ועכשו עליה לראות לבשתה, שהנשים
הפשוטות הללו השיגו הרבה יותר ומאשרות יותר
ממנה. הרי אין בידה אפלו לחנך את בתה
היחידה, ואינה יכלה להביא לבעלה – שאמה היתה
מכנה אותו בשם המסתפק במועט – את האשר
המקוה. כלום עלו חייה בתהו? האם טעות היתה
בידה, בשעה שהאמינה בלבה בזבנבירגן,
לראות אות ורמז מן השמים, כשנמשך לבה שוב אחר
בעלה? כל העני והדחק שסבלה כל העמל והטרח
שנשאה, לא הביא שום טובה לאדם. – בכל מקום
שהביטה הנה רק כשלון. כלום היתה כל ההתאבקות
לבטלה?



ציור כג 2.png










כד. נדודים בערפלי אדים



ציור כד.png




כשבדק דיטריך את מיני הצמחים שלו,
מצא שצמחי החוף והים אפסו כלם. עמד והרהר
בדבר ובא בהצעה לפני אמליה, שתלך בקיץ זה
לחוף הים כדי למלא את החסר.

“תנני נא לשבת בקיץ זה בבית”,
בקשה, “משק ביתי וביחוד התינקת זקוקים המה לי
ביותר”.

רצה לא רצתה להגיד כמה היא חשה עצמה חלושה ורפת אונים.

“תינקת ומשק בית!” השיב את פניה
ואמר מתוך ניד כתפים, ואחרי הפסקה הוסיף: אין
אני יודע מוצא אחר, אלא שתשימי לדרך פעמיך.
אני איני יכל. העלי על דעתך, שכביר אני ממך
בעשר שנים. אין אני מסגל עוד לעמד בפני תלאות
הדרך, אף אין עוד אמץ בלבי לחזר אחר עניננו.

לכי נא את, הרי יכלה את לעשות את הדבר כהלכה.
חסרים אנו אצא וכל מיני סוף ימים. אספי הרבה
(Fucus versiculosus6. לכי נא
להולנדיה ולבלגיה, וקחי עמך על כל פנים את
העגלה, כך טוב יותר, לפי שאפשר להכניס לתוכה
הרבה. הקטור יעזר לך למשך בעבותות העגלה.

נמלא אותה במיני אסף עד אפס מקום, תעמדי
ותמכרי אותם בתחלה ותפני מקום בעגלה ואחר
כך תמלאי אותה בכל הצמחים המצויים שם.

“וילהלם”, קראה אמליה נבהלת, “עלי
ללכת להולנדיה ולבלגיה ולמשך את העגלה
הכבדה אחרי? הן לא אמצא שם את ידי ואת רגלי, הרי
איני יודעת את הלשון המתהלכת שם”.

“רגילה את בכך עוד מבוקרשט, ומאז
הרי למדת הרבה מן הנסיון. אגב, הבריות שיש
לך עסק עמהם מדברים גם אשכנזית. ובכן
בבקשה ממך, אל נא תבאי לפני תמיד בעכובים
חדשים”, אמר דיטריך נרגז.

מיד הביא את מפת הארץ, גליון ניר ועפרון והתוה לפניה את הדרך.

“הביטי וראי”, אמר דיטריך, “ראשית
תלכי לברמן, ותבקרי שם את הפרופסור בוכנוי,
מידו תקבלי כתבות אחרות של בני ברמן. לאחר
שתגמרי מעשיך שם, תלכי דרך גרנגן
וארנהים, מאסטריכט וליטיך לבריסל. מכאן תלכי
דרך לון – מכלן – אנטורפן – רוטרדם – האג – לידן
עד הארלם. מקוה אני שעד שתגיעי לשם מכר
תמכרי את מיני האסף שבידך, משום שבמקום
הזה ודאי שתמצאי הרבה דברים מענינים. כאן
עצתי נתונה לך ללכת ליד החוף כדי לאסף Fucus
versiculosus וצמחים אחרים שתמצאי שם
כגון אצא ושאר צמחי החוף. אחר כך תלכי דרך
אמשטרדם – קרפלד – קסל – נטינגן ותבאי דרך
תירינגן לביתך”.

דיטריך עמד ממקומו ונתן לאמליה את
רשימת הדרך שהתוה בחפזון. אמליה נאנחה
קשה. כן כמובן, הרהרה במרירות. כאן על יד
השלחן, נקל לערך נסיעות בעפרון על גבי הניר,
אבל הפעם חסרה היא אמץ לב וצהלת רוח, ללכת ליד
החוף הקשה והארך דרך ארצות נכריות, אך עם
הקטור האלם בתורת בן לויה. אכן אין רצונה
להתאונן. מה תועלת יש בדבר, הן הנסיעה היא בגדר
ההכרח; אנוסה היא ללכת קדימה כל זמן שהיכלת
בידה.

הנסיעה יצאה לפעל מן הצד החיצוני לכל
פרטיה ודקדוקיה כפי הדרך שהתוה דיטריך.
בדרך אספה אמליה; בערים בקרה בתי מרקחת ובתי
אולפנא, ורבים היו הקופצים על סחורתה, עד שמן
הצד המסחרי אפשר היה לה להיות מרצה ביותר;
אבל דבר אחד היה כאן שלא כרגיל: חשה היתה בדרך
זו חלשה גופנית ורוחנית, אמץ כחה כאלו פסק
ובעמל רב שלא נתן להבעה משכה אחריה את העגלה
הכבדה. הקיץ היה קר ולח ובשעה שאין גשם יורד,
הנה מרחפים אדים אמצים ומשוטטים בצורת גושים
עבים על פני ארץ המישור. – הה, נדודים אלו
בערפלי אדים! רוחה היתה מדכדכת כל כך, עד
שלא שמה לבה גם על הצלחתה החיצונית; אף
תשוקתה לדעת שבקשה להשביע בשעת כל
הזדמנות עם אדם חשוב וחזרה אחריה בכל עיר
גדולה. נראה היה עכשו כאלו עברה ובטלה
לגמרי.

העולם החיצוני נראה בעיניה כמין תהו
ובהו מסבך, וחייה יחד עם תפקידיהם היו בעיניה
מעין לבירינת. מענה היתה את נפשה בחזיונות
עצב ובספקות, ושאפה לשוא אל הדעת
הברורה.

כשהגיעה להארלם, עלה על דעתה מה שאמר דיטריך על דבר מעשה האסף
של צמחי הים: “אל תתעכבי בהנחת הצמחים, אלא
הזדרזי ומלאי את סלך. כשתביאי אותם למקום
בטוח, עמדי ויבשי הכל כנגד החמה; כאן בבית
נשרה כפעם בפעם במים כל כמה שאנו צריכים
בשנה. שימי נא לבך, שתביאי הרבה הרבה; לפי
שאין הדבר קל לנו ביותר לבא אל חוף הים”.

אמליה נטלה מן העגלה את סל העמס
והיתה מהלכת ליד החוף, חמרים חמרים לחים של סוף
השלחופיות הכהה מנחים היו על שפת הים, עד
שנמשכו אך רגעים מועטים עד שמלאה אמליה את
סלה. גופה היה חם מן הדרך הרחוקה וכפיפות הגוף
קשה היתה עליה היום ביותר.

“אין זה אלא רעב”, אמרה מתוך אנחה
והעמיסה על גבה את המשא הקר והלח. לאט לאט
טפטפו טפות המים דרך הסל, וגופה העיף נתחלחל
כאלו יד של קרח היתה מזעזעתו. רגלה כושלת
ומבט עינה כהה. הו, הלואי ולא תפל! הה, הדרך
הרחוקה! יהי רצון שתגיע עוד אל העיר! – היכן היא
העיר? אדים עוטפים אותה. מה הוא קול הגעש באזניה?
האם הגלים המה הזוחלים אחריה? האם רוצים הם
למשך אותה למעמקי מימיהם הקרים למנוחת נצח? –
הה, מנוחת נצח! – מה טוב החזון! – אבל לה לא נתנה
המנוחה! – לעולם ועד? – לא, עדין לא, הרי בעל לה
ובת, הזקוקים לכחות גופה. – הזקוקים לכסף. – כן,
כסף! ועליה לאסוף, לאסוף תמיד. לפקח עינים
ולראות, עליה ללמד לראות, כך אמר דיטריך
לפני ימים רבים, והיא סבורה היתה,
שלמדה את מעשה הראיה; ועכשו אינה יכלה לראות
כלום, לא את העיר שרוצה היא לחזר אליה, לא את
הדרך שעליה ללכת בה. כלום אבדה דרך במאפל
האדים, או שמבט עינה כהה כל כך, עד שדומה עליה
שהיא רואה מין בלימה אמצה. רגש אימה לוהט בא
חליפות עם זעזוע קר של קדחת. מבלי עזר בצר
שלחה את זרועותיה לפניה וקראה מתוך יאוש לתוך
החלל האמץ, הזר והבודד: “הה, אל אלהים! הה, אל
אלהים!”



* * *



כששבה רוחה של אמליה אליה, מצאה את
עצמה לתמהונה הרב באולם בעל מטות רבות שנשים
שכבו עליהן. כששאלה על כך נודע לה שהיא נמצאת
בבית החולים ההארלמי. זכרון מטשטש מעשה חלום,
צף במחה על דבר געש הים, ערפלי אדים וסוף
שלחופיות לח; אכן כיצד הגיעה ובאה לכאן, דבר זה
נעלם ממנה. קדחת עצבים עזה החלישה ביותר את
הגוף היגע מרב עבודה, ורק לאחר ארבעה שבועות
הגיעה לידי כך, שיכלה לרדת מעל מטתה.

עם שיבתה לאיתנה קפצה על אמליה דאגה
מציקה; הן עליה למהר וללכת מכאן; לא הועילו דברי
הרופא שיעץ לה לנוח עוד כמה זמן: הרי בבית
עומדים הם ומצפים בכליון עינים לשיבתה, ממתינים
הם לכסף! הה, מה תכזיב תקותם! סכום גדול קבלה
בסחורתה, ועכשו לא נשאר לה אלא שיור מועט,
שיספיק לה בדחק להוצאות הדרך כדי לבא לביתה.

כלום תהא היכלת בידה בעצם הדבר לעמד בענויי
הדרך של הליכה ברגל עם הקטור כדרכה תמיד?

כשהציצה במראה נשקפו לעמתה פנים חורים
וחולנים. והיכן היא שפעת שערותיה המתלתלות?

* * *

קדם כל בקשה שיתנו לה ניר ודיו
וכתבה ביד רועדת מה שארע לה; אחר כך נפרדה
מתוך הודיה מאת אלה שטפלו בה בימי מחלתה
והלכה ברגלים כושלות אל האכסניא שלה. כמה
דאגה לגורלו של הכלב, אבל גם אותו כלכלו
באמונה בכל אותו הזמן. שמחתו של הקטור, כשראה
אותה שוב לאחר פרידה ארכה כל כך, אין לתאר
בדברים. וכשעמד ולקק את ידה אגב כשכוש זנב
וקול נביחה, מיד נתלחלחו עיניה; בחבה אמצה את
ראשו אל ברכה ואמרה ברגש: "הקטור הטוב
והנאמן! כלום שמח אתה כל-כך שאני חיה עוד
ובאה שוב אצלך?

עמדה ונטלה את ראשו בתוך ידיה
הכחושות, הציצה במבט של כבד ראש לתוך עיניו
הפקחות ואמרה: “הקטור, רצונך שנלך לביתנו? הה,
הלך נלך לאט לאט; ובמעשה משיכת העגלה, הקטור,
עליך לעשות הפעם את העקר”.



* * *



כבר רפה היום לערוב, כשראתה אמליה
סוף סוף לאחר הדרך הארכה את מגדל בית הכניסה
של עירתה צף שוב במרחק.

מה רבים הימים, – כל
הקיץ היתה במרחקים, אבל הנה סוף סוף היא שוב
בביתה! כמה שמחה היא על המנוחה
הצפויה לה! מתוך התעודדות עמדה והחליקה בידה את
עורו של הקטור, וזרזה אותו בחבה, לעשות את
המוטל עליו באמץ לב ומתוך ארך רוח עוד כברת
ארץ זו האחרונה. הנה כבר עלו גם על גבעת בית
החרש: אמליה משכה את העגלה אל תוך הדיר, התירה
את הקטור, והחליטה בלבה לדחות את מעשה הפריקה
ליום מחר.

ברגלים עיפות פסעה ועלתה על גבי
המדרגות הרחבות, ועל פניה החורים רחף חיוך של
צפיה. אלו יודעים היו הללו שמבפנים כמה
קרובה היא אליהם! הנה הגיע ובא הרגע המקוה,
שהיתה מצירת לה – הו לפרקים קרובים כל-כך! –
בלבה.

עמדה והקישה על גבי הדלת והקשיבה
בנשימה עצורה. כמה רבה הדממה. – וילהלם הריהו
שקוע כמובן במעשה כתיבתו, ועליה להקיש
בחזקה; – אין קול ואין קשב. פחד סתום תקף עליה,
עמדה ונסתה לפתוח את הדלת, אבל הדלת היתה
נעולה.

דיטריך הריהו בודאי ביער צלא,
והתינקת אפשר שמשחקת היא בחוץ. – מתוך מפח
נפש ירדה לאט לאט מעל המדרגות וטפחה על הדלת
של בעל הבית. מרת קלויזן נרתעה לאחוריה מפחד,
כשנכנסה אמליה, וקראה מתוך התרגשות יתרה:
“היתכן הדבר? עודך חיה?!”

“כלום חשבת אותי למתה?”

“הה, הן לא באת כלל בחזרה! אכן שבי נא ואבשל לך ספל קפה”.
“לצערי מצאתי למעלה את הדלת נעולה: האם אפשר לי להמתין כאן עד שיחזר בעלי?”

בפני האשה נכרו סמני מבוכה ודאגה,
עד ששאלה אמליה במצוקת לב, שמא היא מפריעה
כאן.

“לא”, אמרה מרת קלויזן, “אבל רואה אני שאין את יודעת כלל מה שארע בינתים”.
“הרי לא ארע דבר רע?” קראה אמליה נפחדת כלה.
“לא, לא, – שניהם בריאים וקימים”, אמרה
מרת קלויזן כשהיא מרגיעה את רוחה, “אכן מר
דיטריך אינו דר עוד כאן, עקר עקר את דירתו”.

“ע–קר את – די–ר–תו–? –!” קראה אמליה.
במעוף הברק עבר רעיון במחה: ודאי שקבל
הזמנה מבית ספר או מבית משכית? אם כן אינה זקוקה
לנסע עוד, ואפשר סוף סוף לעשות מה לטובת
התינקת.

“היכן קבע דירתו?” שאלה אמליה מתוך צפיה.
“בהרצוגסולדה”.

“מה זה יעשה בהרצוגסולדה? הרי לא ישתקע בכפר!”

“הוא מורה הבית אצל הגרף שנברג”.
“כלום אין את טועה בדבר?”

“לא, לא, אין אני טועה! בעיני ראיתי את
הגרף יוצא ונכנס כאן; וכריסטל השומרת בלילות
ספרה לי מה היה מעשהו כאן. אגב, עדין מנחים
למעלה כל מיני כלים וכמה תבות גדולות מלאות מיני
אסף. והואיל ולא השכרנו עדין את הדירה הנחתי
את הכל בקיטון אחד”.

אמליה ישבה זמן רב בדומיה עמקה. מה
טיבו של דבר? רצונה להרהר בדבר ולהמלך
בלבה מה עליה לעשות, אבל לא באה לידי דעה
ברורה. אכן דבר אחד ברור בעיניה: היום אין בידה
לנסע עוד להרצוגסולדה. אכן מה שונה היה הציור
שצירה בלבה שיבתה זו! – ואולם להיכן תלך
עכשו? –

מתוך עיפות התרוממה ממקומה ויצאה החוצה כשהיא מתנודדת.
תקופת אימה הביטה מסביב לה; שוב רתח
וגעש במחה. לא היתה דרך אחרת לפניה, אלא
ללכת אצל אבא בעיר התחתונה. כדרך שעשתה
פעם לפני כמה שנים, עמדה גם עכשו והלכה סחור
סחור דרך השדות.

אביה שכב חולה על מטתו. נבהל כלו הציץ על בתו.
“כלום אפשר לי לשהות אצלך לילה אחד?”
אמרה אמליה לאחר ברכת השלום, “באתי זה עתה
מדרך רחוקה, ואין בידי ללכת עוד היום
להרצוגסולדה”.

“אכן טוב הדבר”, אמר נלה בזעף, “שאין
אמך רואה אותך במצבך הירוד הזה. האם משכת
אחריך שוב את השחת בארצות תבל? כלום לא קצה
נפשך עדין במעשי שגעון אלו? ועכשו בעלך
מורה בית, ועליך לבקש לך מקום ומחסה. אם לא יצא
זולת זה כלום, הרי נוח היה לך לשבת שם אצל קרל.
כל כמה שכח זכרוני מגיע לא היינו מעולם
לשיחה בפי הבריות; אבל את הבאת לידי כך,
שמתבישים אנו לצאת מפתח הבית. מה יהא עליך
עכשו? אין רגלים לדבר, שתהא היכלת בידך לדור
עמו בביתו של הגרף. מקומך לא יכירך שם”, הוסיף
ושלח מבט עין על מלבושיה הדלים ביותר.

“מה שיהא עלי, אודע מחר. אגב, לא
הבאתי עדין חרפה על שום אדם”, אמרה ברטט שפתים
מתוך מצוקת נפש. “רק עד מחר מבקשת אני מקום
מחסה, ועכשו ספר נא לי מה מצב בריאותך”.

“כן, כן”, אמר נלה,, “יכלה את לישון על
גבי הדרגש בתוך חדר המעון”, ואחר כך ספר לה
בפרטות יתרה על דבר מחלתו, פיו נעשה כמעין
המתגבר, ופניו היו נוחות ומסבירות כמעט,
בשעה שמצא אזנים קשובות לספורי פגעיו
וענוייו.



ציור כד 2.png










כה. האדים מתעבים





ציור כה.png


למחרתו בבקר הלכה אמליה
להרצוגסולדה, חבילה גדולה נתונה לה תחת זרועה
והקטור מלוה אותה בדרך. כשנכנסה אצל
דיטריך, התרומם בבהלה מעל כסאו וקרא מתוך
התרגשות: "מה? עודך חיה?! – –

אמליה הניחה את חבילתה בפרוזדור
וישבה מתוך עיפות יתרה על הכסא המצע
לפניה.

היכן זה היית ימים רבים כל-כך? – כבר
אבדה תקותי ונתיאשתי באמת מלראותך שוב. על
כרחי באתי לידי הנחה שקרה לך אסון".

“אבל כלום לא קבלת את מכתבי מבית החולים שבהארלם?”

“לא. לא קבלתי כלום. לא מכתב ולא כסף.
חשבתי לי את הזמן שעליך לשוב. וכשעבר הזמן
ועדין לא שבת לא ידעתי באמת כיצד להסביר לי
את הדבר. מצבי רע היה מכל צד; אבדה מלבי
התשוקה להמשיך את חיי, והנה ראיתי את הדבר
כעין גאלה לנפשי, בשעה שבא אצלי הגרף
והציע לפני להיות מחנך לבניו. – אכן אימתי באת
מדרכך?”

“אתמול בשעת מנחה. כלום משער אתה,
מה הרגשתי בנפשי בשעת באי לביתי? – עמדתי
שם לפני דלת נעולה! – האם יבא יום שאבין לרוחך? –
אבל היכן היא כריטס? האם איננה כאן?” אמליה הביטה
מסביב ובקשה אותה במבט עיניה.

"כאן? – לא, אין היא כאן.
אמליה הציצה כמה דקים בפני דיטריך
מתוך מבוכה, ואחר כך קראה נרגשת: “מה טיבו של
דבר? היכן היא? – הה, אל אלהים! – הן חשבתי לדבר
המובן מאליו, שאמצא אותה כאן. הרי לא ארע לה
כלום? – היכן היא, היכן?”

“אל תדברי ככה! אין את מניחה כלל
לפתוח פה ולדבר. מניח אני, שאין מצבה רע יותר,
ממה שהיה אצל שאר אנשים זרים”.

“להיכן הבאת אותה?”

“הבאתי? – לא הבאתי אותה כלל וכלל. הנה כאן כתבתה”.

“איננה עוד בזבנלהן? כיצד באה לנוסן?”
לאחר שסדרתי עניני עם הגרף,
אמרתי לה, שיכלה היא לבקש לה מיד מקום מחסה.
נתתי לה חרות גמורה; וכשאמרה לי, שאין למצא
כלום בזבנלהן, השמעתי לה עצתי, לנסות לבקש
מזלה בנוסן, ושם אף מצאה מיד משפחה, שבשכר
שרות נותנת היא לה מקום מחסה. אמרתי לה שהרשות
בידה לטול מן החפצים כמה שהיא רוצה, סבור אני
שנטלה עמה כרים וכסתות וכלי לבן יותר ממה
שנחוץ לה".

“אכן הרי זה דבר המרגיז את הנפש! –
כלום באמת לא נקפת אצבע לטובתה של התינקת?
הרי זה חטא מצדך וחרפה! – התינקת המסכנה! –
הו, וילהלם, כיצד יכלת לדחותה בשתי
ידים!”

“כמה פעמים אמרתי לך, שאין זו מן
המדה לדבר בלשון שכזו שאינה יודעת גבול,
אבל” – המשיך דבריו מתוך אנחה, "בכמה דברים אין
את משנה ממנהגך לעולם, ואף אם אדבר אליך עד
שיחר גרוני. מה זה תדרשי ממני דרישות כאלה!

הן אינני הולך לעולם אל אנשים, שאין לי עסק עמהם
בעניני אמנותי. הרי לא יכלתי להביאה עמי לכאן,
הדבר היה בגדר הנמנע, מקומה לא יכירנה
כאן".

“הדבר היה בגדר הנמנע? כלום עשתה מעשה רע?”

“לא, אבל במה היה עלי להעסיקה כאן?
אלו היתה בן זכר הייתי מלמד אותה יחד עם שאר
התלמידים, לא כן נערה! – אומר אני לך, – את
תתנגדי כמובן לכך, משום שאת אוהבת אותה
אהבה המעורת עינים, – הרי היא מחסרת ענין
לגמרי. לעולם לא תהא היורשת של הנחלה,
שרכשתי בעמל רב ובדאגה אין קץ”.

“וילהלם, הנך אדם משנה עד מאד! אל טיט
היון דל הערך שבתעלת המים אתה גוחן עצמך
וחוקר ודורש לטיבו ותכונתו, ואת הקרובים אין אתה
מכיר ואינך אוהב”.

"כן, רואה את – בדבר האהבה – – ”
“הנה! אתה חסר אותה לגמרי, ואין אני
זקוקה כאן להסברת המשג. – רצונך להגיד לי, מה
היא מחשבתך בנוגע לי? שמא גם מן הנמנע הוא
שאשב אני כאן?”

“תנאי זה שתשבי כאן, לא נזכר בספר
החוזה. – או שמא סבורה את שמקומך יכירך
בטירתו של הגרף?”

אמליה עמדה ממקומה ואמרה בגאון:
“כמובן! הריני אשתך והנה מקומי על ידך, – אבל
מכיון שאני רואה שאתה החלטת אחרת, אל נא
תגרם דאגה לעצמך בשבילי”.

“לא כן! – לא כן!” אמר דיטריך מתוך
מבוכה קלה. “ביני נא לרוחי, הן עליך להודות
בעצמך, שהדבר לא היה יכל להמשך כך להבא.
וכי סבורה את, שקל היה לי הדבר לעשותו? כלום
צעדנו קדימה בהיותנו יחד? האם יכלתי להוסיף דעת
ולהשתלם? כלום רשאי הייתי לקנות מה שהיה נחוץ
לי? הביטי נא וראי מה עלתה להם לתלמידי! מילר
הריהו עכשו פרופסור בהלה, ואני שהעמדתי
תלמידים רבים כל-כך בחכמת הטבע, הולך
ומתנון בדחקות ועני. ראה תראי, בשעה ששום
דבר לא יעצר בידי, כשאוכל להשתמש בכספי,
כפי ראות עיני, אזי – אזי אפשר שיבאו גם לי ימים
טובים. בימי עלומי חש הייתי בנפשי שנוצרתי
לגדולות – כמה ענינו את נפשנו – ומה השגנו? – –
דרך אגב, השארתי בבית החרש כמה תבות של
צמחים כפולים. כסף איני יכל להבטיח לך, אבל אם
יהיה עוד חשק בלבך לעבד במקצוע זה גם להבא,
הנה מוכנים ומזמנים המה מיני האסף לפניך,
והרשות בידך לקחתם בכל עת ובכל שעה. אני
עצמי, – חש אני בדבר, – לא אערך עוד לצערי נסיעות
לעולם. אם תהיי זקוקה לעצה טובה, באי נא אצלי,
הריני שמח, אם יש בידי להיות לך לעזר”.

דיטריך לא קבל על הצעתו שהציע לפניה בחבתו כל תשובה.

חורים וקפואים היו שרטוטי פניה של
אמליה, עיניה הגדולות והאפורות-הכחלות נחו
דרך שאלה ובחינה על פניו של דיטריך, אבל דבר
לא עבר ברגעים הסמוכים על שפתיה. שתיקתה לא
נעמה לו לדיטריך ועמד ופסע מתוך חסר מנוחה
כמה פעמים הנה והנה.

על השלחן, שישבה אמליה אצלו, מנח
היה גל של ניר סופג אמץ. בתוך גליונות הניר
האלה תחבה אמליה מבלי שהבחין דיטריך בדבר,
את הטבעת הפשוטה שנשאה חמש עשרה שנה
רצופות. עמדה ונתרוממה ממקומה כשהיא חלושה
ורועדת, ובשעה שרצתה לפסע לפנים, נתקלה רגלה
בחבילה. מתוך הרהורים הציצה על גבה למטה
ואמרה לבסוף בעמל ובקול של עיפות: חבילה זו
הבאתי לך מן הדרך, הרי זה Fucus vesicolosus. אספתי אותו בשעת ערפל ואדים שאין לעבר
בהם, ולא עלה כלל על לבי, שהחיים עלולים להביא
לי שעות שהן אפלות הרבה יותר".

בפסיעות כושלות בקשה את הדלת, ועוד
קדם שהספיק דיטריך לענות דבר, שמע את קול
פסיעתה הכבדה על גבי המדרגה.



ציור כה 2.png










כו. “ואם יארך עד אפלת ליל –”





ציור כו.png




אמליה ישבה אצל מרת הגל בחדרה
שלאחורי החנות ושתיהן נמלכו בדבר מה לעשות
עכשו.

"עדין יש לך הכלב והעגלה – "
“כמובן”, נכנסה אמליה לתוך דבריה של
מרת הגל ואמרה בקור רוח, “הריני עדין בעלת עגלה!
אכן צריך למהר ולמכר את שניהם, אף על פי שקשה
עלי הפרידה מאת סוסי הקטן והנאמן”, ובדברה
החליקה אמליה בחבה את הכלב הרובץ לרגליה.

“לא”, אמרה מרת הגל, “נתכונתי לענין
אחר. האם אין ברצונך עכשו להמלך בלבך עוד
פעם בדבר הצעתה של קרמביגלן הזקנה? ריקה
לוידל אינה מפסידה כלום בעסק הירקות שלה,
פרנסתה מצויה לה ברוח; והאם לא נכון הדבר, הן
צריך אדם לעמוד בשתי רגליו על גבי
הקרקע?”

אהא, שוב הפזמון הישן!
אמליה עמדה ממקומה נרגשת, פשטה את
ידה מתוך מאון ואמרה בתקף: “לא ולא! הרי גם את
שמעת את הדבר, שכל אחד צריך להשתמש
בכשרונו שנתן לו”.

“הבלים! – את באה תמיד בדברי
השגעון שלך! עכשו עליך להחזיק בדבר בכל
תקף! כשרון, כשרון! בעסקה של ריקה לוידל אין
את זקוקה ל”כשרון“. הרי זה פשוט בתכלית
הפשטות: כיון שאת נוטלת בידך, מיד את יודעת
את הדבר על בריו. אין כונתי לומר, שכל עסק
הנהו פשוט כל כך. חס וחלילה! הרי לא יעלה על
לבי לדרש ממך שתקבלי את העסק שלי, לכך
נחוצה בינה יתרה. אכן בשם אלהים ראי וחכמי
ושמעי לעצת הבריות המתכונים לטובתך. הרי
ירדת מטה מטה למדי; מה עוד לטפל בפרחי ההבל?
פשטי נא סוף סוף את ידך לקראת פרנסה הגונה”.
אמליה הביטה מתוך פזור הנפש,

כאלו כוננה מבטה למרחקי תבל. מיה ישבה
ותמכה מתוך אנחה את ראשה בידיה, ומרת הגל,
שהיתה סבורה כי מתישבת היא בדעתה, לא הפריעה
אותה ממחשבותיה.

פרנסה! – פרנסה נאה! – פרנסה הגונה –
כך סחים הבריות; אחריה רודפים הם כל ימיהם; דבר
זה קובעם הם במרכז שאיפותיהם. הה, אבל הן לא על
הלחם לבדו יחיה האדם! – הרי בעיר התחתונה כבר
דרשו ממנה, שתמכר את מחמד נפשה – במחיר
דברים חיצונים, ואף זה עתה השמיע לה אביה דברי
תוכחה, שלא נשאה אז לסוחר הקמח העשיר: ‘בדרך
שאדם רוצה לילך בה מוליכין אותו’, התרעם
אבא.

אמת, בדבר של ממש שנתן למשוש
ידים לא יכלה להתפאר, אבל כלום אין חייה
הפנימיים עליה?! – הה, כמה היו מכיריה ממלאים
פיהם צחוק אלו היתה מכנה את חייה בשם עליה!
הבריות המצויים בבית מחסה לעניים עשירין הם
יותר ממנה בשעה זו. ואף על פי כן, – אם גם
פרנסתה קשה היתה ואינה “נאה והגונה”: מכל מקום
רוצה היא בעניותה לשמר על חרותה. למצא את לחמה
בדרך זו הנאה בעיניה. עכשו נתרוממה ממקומה,
הושיטה את ידה למרת הגל ואמרה: “האדם צריך להיות
נאמן לדעותיו. בדבר אמנותי אל נא נוסיף לדבר, אבל
אחזיק טובה לך, אם תוכלי להגיד היכן אוכל במצבי
זה למצא מקום מחסה לכריטס ולי”.

“בדבר זה צריכות אנו להמלך. האם אין ברצונך להשאיר את כריטס בנוסן?”

“הו, בשום פנים לא! כבר מסרתי בשל
נסיעותי המרבות את התינקת בידי זרים יותר מדי;
חוץ לזה איני יכלה לותר על מעשי העזר שלה
במלאכתי”.

מרת הגל הניעה ראש מתוך התנגדות, ואף
על פי כן אמרה: "הנה, מן הצרך למצא עצה. הדירה
הקטנה בתוך הבית שבחצר פנויה היא, אני
אמסרנה ברשותך. אין את באה בדרישות כלל.

והנה אעזר לך בתחלה לסדר את הדבר"
“יש את נפשך לעשות דבר זה?” קראה
אמליה בהתעוררות. “אבל שימי נא אל לבך, אין אני
יכלה לקבע זמן, אימתי תקבלי את כספך. אף אין
לי שום איש שיערב בדבר וימליץ עלי”.

“הנה, הניחי נא דבר זה!” אמרה מרת הגל,
“כלום סבורה את, שאין אני מכירה בטיבן של
הבריות? האמיני נא, בעסק שלי לומד אדם הרבה.
אומרת אני אל לבי, אמת הדבר שיש לה דעות
משנות ביותר, אבל על דבריך יש לסמך. האם לא
צדקתי בדברי? אני מחזיקה בדעתי, שתשלמי תכף
ומיד כשיהא כסף בידך. אין את משמיעה דבר;
ואולם השתקנים חביבים עלי יותר מאלה המדברים
הרבה”.

אמליה הושיטה למרת הגל את ידה מתוך
התעוררות עמקה ובשעה שנצנצו הדמעות בעיניה
אמרה מתוך חיוך: “הבה נקוה ש”פרחי ההבל" לא
יעזבוני".

ואולם בדומית הלילה שלבה את ידיה ונאנחה:


"ואם יארך עד אפלת ליל



ועד אור היום יגיע



לא אהרהר אחר מעשי אל



יאוש ודאגה לא אביע"




* * *



בשקידה יתרה עובדות עכשו האם והבת בביתה של מרת הגל העומד בחצר.

“עלינו לחלק בינינו את העבודה” אמרה
אמליה אל כריטס. “אני אסדר את מיני האסף ואת
תכתבי את הפתקים. אכן שימי לבך בשעת כתיבה
שיצא דבר מתקן מתחת ידך”.



ציור צזר.png


“מפני מה אין אנו נוטלות פתקים נדפסים כדרך שנהוג היה לפנים?” שאלה כריטס.

“משום שכלם מצויים הם
בהרצוגסולדה”, אמרה אמליה בלשון קצרה. – “עכשו
קרבי אל המלאכה! האם שמורה עוד בזכרונך צורת
הפתקים, או עלי להקריא הכל לפניך?”
“הדבר בטוח יותר, כשתקריאי לפני”.
“מכירה את צמח זה?”

כריטס הרהרה רגע ואחר כך אמרה מתוך פקפוק: "האם אין זה – Sym-phy-tum – off-i
"מעשה פקפוק זה! כשאין את יודעת אל נכון, מיד ממהרת את אל “ Officinale”,
אין זה נכון, התבונני היטב! הגידי לי, האם שוכחת
את שוב הכל? כסבורה הייתי שאת הולכת
ומשתלמת; אכן לפנים התענינת יותר בדבר,
ועינך היתה חדה יותר להבחין בחלוקים הדקים. מי
שמטפל בידיו הרבה כל כך בצמחים כמונו, הרי
מן הדין שלא יטעה עוד! ובכן כתבי, – ואולם
המתיני! נסי נא תחלה על גבי פסת ניר, כדי
שלא תקלקלי את הצמחים:

Symphytum tuberosum.L

עצמוני בעל אמהות

S.L. מחלקה V סוג 1.

Familia naturalio Asperifoliacea

מצוי: בזכסן ובשלזיה ובסביבות זלצבורג.
צומח ביערים ובחרשות קנים.

אמליה נאנחה. כמה גרועה היא מלאכתה
של התינקת! הה, מה רב ההבדל בין כתב ידה של
התינקת ובין כתב ידו של וילהלם! כשנזדמן
לידם צמח בלתי שכיח או צמח שנתן להם בחליפין
ולא נמצא להם פתק נדפס, – כמה נאה, כמה בטוחה
ומהירה היתה מלאכת רשימתו שעמד וצרף להם;
ועכשיו הנה טפול קשה זה! –

מכבשים של צמחים היו אצלם כחצי
תריסר במספר מכל מיני שעורי הגדל לשם מלוי
צרכיהם השונים: ועכשו אנוסה אמליה להסתפק
בקרשים ובאבנים. – אכן הדבר היה לה לנסיון
קשה לגבי תשוקת ההתמדה שלה וחסר סבלנותה,
שמתוך כל הדברים הללו שנטלו ממנה נתרבו
כל כך המעצורים. התקדמות אטית זו, כשהשעה
דוחקת כל כך. אף הבת ההולכת וגדולה לא הניחה את
דעתה ולא ספקה את משאת נפשה. מצא לא מצאה כלל
את תקונה בעולם הצמחים. עוזרת היתה ברצון
ובחבה, אבל לא היתה באה לידי התפעלות של שמחה
כשנזדמן לפניה צמח בלתי שכיח. ושעת העזרה
שלה היתה מצמצמה, מפני שבית הספר והשעור
במעשי החנוך במצוות הוציאו את רב זמנה.

לאחר שבאה כריטס מנוסן, מיד עמדה
אמליה והסבירה לה את כל הקשי של מצבן,
והראתה לה על הנחיצות שיש בדבר, להשתמש
בכל רגע ורגע הנתן להן. כריטס עמדה והבטיחה
שהיא מוכנת ומזמנת לעבודה, אבל מיד קפצה אל
אמה בסערת רוחה, שלבה את זרועותיה מסביב
לצוארה וקראה במפגיע: “אם אעשה כל מה שאת
דורשת ממני, תתני לי גם דבר מה בשכר זה?”

אמליה שאלה בתמהון: "לתת לך דבר מה
בשכר זה? מה זה עולה על לבך, הרי יודעת את שאין
בידי לתת כלום!

“כך אמא, יש ויש בידך, אם אך תרצי. הו, אלו רצית!”
“הינו?”

“תני לי במתנה את שעת הזמרה,
שהכהן עורך ברביעי בשבת אחר הצהרים לאלו
היכלות לבא ורוצות בכך”.

“איני יכלה לעשות את הדבר! כבר יש לך
דברים רבים כל כך המוטלים עליך, שאין לשנותם
עוד. אכן – דבר זה הרי יעלה לך בשלש שעות בצרוף
הדרך. מחצית היום תלך לאבוד”.

“תני לי שעת מנחה זו, אמא! הרי זה
הדבר הנחמד ביותר, שיש בידך לתת לי; אחר כך
אמלא את החסר. ראי אמא, שעת החנוך במצוות
ושעת הזמרה הן הדבר היפה ביותר בחיי!”

“האם הולכות אתן כלכן מבית הספר אל שעת הזמרה?”

“לא – בעקר אך בנות העליה”
“הנך רואה, כך חשבתי בלבי!
התלמידות האחרות אין להן פנאי. אבל את סבורה
שעליך לעשות דבר זה של מותרות כמותן. את,
ברגליך היחפות לא יכירך מקומך כלל בחברת
התלמידות האחרות”.

“לא, אמא, איני באה כלל בחברתן, אף אין
אחת מהן מדברת עמי, והדבר הזה מדאיב מאד את
רוחי לפני השעור; אבל בשעה שהכהן בא ומושיט
לי את ידו בחבה יתרה ומוליכני מן הדלת אל שאר
התלמידות, אז – טוב לי כל כך, אם כי משתוקקת אני
תמיד לבכות. שרות אנו שירים יפים כל כך, עד שעל
ידי הזמרה אני מסיחה דעתי מכל קשי החיים
ומאשרה אני כלי. האם לא כן, הרי את מניחה לי
ללכת אל השעור?”

“טוב”, אמרה אמליה “הריני מניחה לך
ללכת אל השעור. אבל עכשו לכי והיי שקדנית
ביותר!”

געגועים לוהטים אלו ומעשה
ההתאבקות והמלחמות הפנימיות הללו, ידעה
והכירה היטב. שאיפה זו למטרות שהן בעצם בגדר
הנמנע סופה להביא מפח נפש וכאב, – אבל גם אשר
ושמחה – מן הסתם! –



* * *



מה יהא עליה על כריטס, בשעה שאמליה
תצטרך שוב לנסע? מי זה יוכל להשמיע לה עצה
הגונה? עמדה והלכה אל הכהן, שחנך את כריטס
במצוות. אבל הכהן לא יכל לעזר לה. אמליה חשבה
וחשבה בדבר; לבסוף עלה הרעיון על לבה, שמא
יודעים עצה בני בית הכהן בכפר, שהיתה מקבלת
מידם בכל קיץ צמחים מגנם. עמדה והלכה בדרך
הארכה, והסבירה לפני הזוג, מה הוא הדבר שהיא
מבקשת.

הכהן הניע ראש. אמת. בקלנברג מצוי
בית ספר למורות, אבל כלום אפשר למצא שם מקום
פנוי? על כל פנים יקשה הדבר להתקבל שם, בשעה
שאין כל יחוסים.

“אבל”, אמר הכהן לבסוף. “בענין זה יכל
הגרף שנברג בהרצוגסולדה לעזר בודאי. על
בעלך לבא עמו בדברים”.

“לא”. אמרה אמליה בלשון קצרה. “אם אין אתה יודע דרך אחרת, דבר זה מן הנמנע הוא”.

הכהן ואשתו החרישו מתוך מבוכה.

לבסוף אמרה הכהנת, שמא כדאי הדבר, לחקר
ולדרש במיסן או בדרזדן בדבר בית מלאכה של
קשוטי מגבעות. אכן כאן באה רוח חיים בנפש
אמליה.

“בבית מלאכה של ק-שו-טי מג-ב-עות?!
קראה נרגזת. “לא!” – כלום עליה לשבת בחדר מחניק
לפני ולפנים ולהשקיע את כל רעיונותיה
ומחשבותיה בהבלים ובסמרטוטים? עליה לטפל שם
בפרחים העשויים בידי אדם, במעשי מפלצת אלה
בלי ריח וחיים! הרי מעשה זה אינני יכלה לכנות
בשם התרוממות נפש האדם! אכן מוטב להיות שפחת
בקר מלעסק בכמו אלה!”

הכהנת ספקה כפיה מתוך התרגזות
וקראה: “דבר כזה לא נזדמן לי מעולם: וכי גם זו
אם היא! – שפחת בקר?! – אל נא תדברי דברים שאין
את מתכונת אליהם כלל”.

“מתכונת אני ומתכונת”, אמרה אמליה
בעקשנות. בתורת שפחת בקר יש לה לפחות לדאג
לברואים חיים. באפר פרושים על ראשה שמי תכלת
ואפשר לה לכונן מחשבותיה ורעיוני לבה
בדברים נעלים יותר, מטפולה יום ויום במגבעות
ובנוצות. מעשי הטבע המעטים נותנים מזון לרוחה
רב יתר מהדבר שאת מציעה לפני".

“הנה”, אמרה הכהנת נעלבת "אם אין את יודעת לתת דבר מעלה מזה לבתך – ”

“האם מוצאת את באמת את השקפתי לבזויה
כל כך?” שאלה אמליה, ובשעת מעשה רפרף צחוק
ערמה על פניה. כלום לא שמעת שראש העיר
בליפציג היה בילדותו רועה בקר? אין אני יודעת
שבשביל כך דוקא היו משמיעים לו דברי תוכחה.
אבל בכדי להוכיח את צדקתי לגמרי עלי להזכיר לך
את דברי השיר שאני – ואולי גם את? – שרה הייתי
בבית הספר:




מה יפה הוא



מה נעלה הוא



להיות מצאצאי הרועים;



הן בימים קדמונים



הגיעו רועים אביונים



למעלת מלכים ושועים!



משה היה רועה בהרים



יוסף רעה בכרים



אף אברהם הכביר



וגם דוד האביר



באו מאחרי הצאן והכרים."




הכהן סתם את אזניו כשהוא ממלא פיו
צחוק וקרא מתוך התרגשות של גחוך: “הה, אם
תקראי את כל האבות לענות נגדנו, ודאי שהצדק
יהא עמך! את תולה כנראה בשפחת הבקר הקטנה
שלך תקוות גדולות ונעלות. כסבורה את שהרועה
המסכנה שלך יכלה לההפך לבת מלכה? הרי את
נוטה לקיצוניות יותר מדי: בשאול תחתיות או
בשמי מרום! אנחנו מצדדים בזכות שביל הזהב. האם
אין זו הדרך הבטוחה ביותר? – הנה, מקוים אנו על
כל פנים, שלפי דעותיך הנפלאות תחנכי את
בתך להיות אדם מועיל בחיים”.

בלב מדכא הלכה אמליה. ‘הה’, הרהרה
באנחה, אפשר לעבר בכל העולם עד שמוצאים אדם
שיבין לרוחך'.

הדבר שנפלט מפיה בשעת התרגשות
כמין נצחון, שפחת הבקר, נעשה לאמת מרה, פשוט,
משום שלא ראתה מוצא אחר.



ציור כז 2.png










כז. האדים נקרעים – השמים מתבהרים!





ציור כז.png


אמליה נסעה להמבורג. ממעשה סבובה
בזכסן השתכרה במדה יפה עד שהיתה היכלת
בידה לנסע להמבורג במסלת הברזל. בביתה של
מרת פיפנברינק ישרת הלב מצאה לה מדור דל.
סמני מחלתה חלפו כליל. קומתה זקופה
ומהלכה איתן; על לחייה פורחת עדנת הבריאות. גם
שערותיה עלו שוב וגדלו, וירדו לה על שכמה
תלתלים עבתים וכהי המראה. –

הדבר הפתיע אותה, כמה מצויים כאן
הבריות, שלא זה בלבד שמתענינים הם במיני
האסף שלה, אלא שיש להם גם כסף לקנותם. אכן
באחד הימים ארע לה גם אחרת. רוקח אחד יעץ לה
ללכת אצל מר ולטר הדר בדיוטה החמישית בתוך
בית שלפנים מן החצר. מתענין היה ביחוד בצמחים
שאינם מעלים נצה, וכשראה את מיני הטחב בא לידי
התפעלות.

“רוצה אני לקנות את הכל”, קרא מתוך התעוררות, “כמה עולה מין אסף שכזה?”



ציור מאיר.png


“ששה טלרים”, אמרה אמליה.
מר ולטר בא במבוכה, הניח את מיני
הטחב מידו והרהר שעה קלה, ואחר אמר: “מרת
דיטריך, אין לי ששה טלרים. שמא תשאירי בידי
את הצמחים, עד שתבאי להמבורג בפעם אחרת?
עוסק אני בהוראת שעורים פרטיים, ומועטים הם
שעורי בשעה זו”.

“איך אוכל להסכים לכך”, אמרה אמליה
“אין אני יודעת כלל, אם אבא שוב להמבורג כל
עקר”, ונטלה שוב את הצמחים בידה.

"לא! לא! " קרא מר ולטר, "אל נא תצררי
שוב את הצמחים, תני נא לי להמלך בדבר, שמא
אמצא מוצא.

“אם אין בידך לשלם, אין כל מוצא!” אמרה אמליה.
מבלי להשגיח בדבריה ענה מר ולטר
לאחר שעה קלה של הרהורים: “הו יודע אני דבר! ראי
נא, אני נותן לך כאן כתבת אחת ואם תביא לך כתבת
זו, כפי שאני מקוה בהחלט, אזי תשאירי בידי את
מיני הטחב!”

“אין אני נוטה כלל לכך! הרבה מתנות
היה עלי לתת! בכל יום מיעץ לי אדם ללכת אל חברו,
ולא יעלה על לב אחד לבקש שכר בשביל טובת
ההנאה!”

"אכן, אלו יש בידם לשלם, ואני אין
בידי. – לא, אל נא תצררי שוב. שמעיני נא! – אם לא
יתנו לך להכנס אל הבית, שאני שולח אותך על
פי כתבת זו, או שלא תצליחי שם, הרי אז תוכלי
לטול בחזרה את אספי הטחב שלך; אבל אם מקום זה
יביא לך ברכה, אזי תוכלי גם לגרום לי קורת רוח.

הגיעי בנפשך אם יקח האיש מידך הרבה מן
הצמחים שלך, אזי לא תהיי זקוקה עוד לרוץ ולחזר
על הבריות; מתערב אני, שעוד תוסיפי לי את טחב
הטרפים!"

מר ולטר צחק, כשהוציא את הדברים
מפיו, אבל אמליה הניעה ראש מתוך פקפוק ושהתה
במעשיה. האיש כתב מהר דברים מועטים על גבי
פתק, והושיט לאמליה, מיד עמדה וקראה בו!

דוקטור ה. א. מיאר

ליד האלסטרa 24

אמליה הציצה במבט של שאלה על גבי
הדברים הכתובים ואחר כונה את מבטה כלפי מר
ולטר.

“כן, כן, הרי זה מספיק” אמר, “קומי נא
ולכי לשם. ואם יניח לך להכנס אצלו, ראה תראי,
שנתנה לו בינה יתרה להבחין בצמחים הנאים
שלך!”

“האם רופא הוא האיש?”
" הו לא! האדון הדוקטור סוחר הנהו, בעל
בית חרשת, איש משכיל ואוהב את הבריות; לאביו
היה בית החרשת המפרסם למעשה מקלות, ועכשו הוא
ברשותו של הבן. – האם לא נמשכו עיניך ליד בית
הנתיבות הברליני אחר מצבת זכרון? לא? מצבת
זכרון זו כוננה העיר לאביו ה. ק. מיאר. –
“סבור אתה, שבעל בית חרשת מתענין בתורת הצמחים?” שאלה אמליה מתוך פקפוק.
ודאי שהוא נוהג כך! אכן בעקר הדבר
מטפל הוא בעולם החיות של הים המזרחי והוא
מתעסק ביחד עם הפרופסור מביוס ביצירת חבור
גדול. – בכלל, במקום שיש לנו עסק שטובת הרבים
תלויה בו, מיד עומד הוא בראש ומקריב עצמו בשמחה.

עכשו מדברים בדבר יסוד גן של חיות, והדוקטור
מיאר הוא התומך הראשי בענין זה"
“הה, אדם שכמותו ילך ויכון את לבו דוקא אל מיני האסף שלי!”

“אמנם, אין אני יכל לדעת את הדבר מראש, אבל כמה פעמים הולכת את לבטלה, נסי נא על כל פנים! הבה נקוה, לטובתך
ולטובתי, שהדבר יעלה יפה. ובכן להתראות!”



* * *

מן החצר האפלה הלכה אמליה מיד אל
האלסטר הנאה. עמדה ונדהמה, – אכן אל בתים כאלה
לא הובילוה רגליה.

לקול צלצולה הופיע משרת לבוש מעיל
שחור ועניבה לבנה נתונה לו על צוארו. הה, הנה
הרגע המכריע! –

על שאלתה לאדון הדוקטור הניע
המשרת בכתפיו ואמר בנמוס דרך דחיה: “בשעה
זו אין האדון מצוי בביתו”.

“ואימתי אפשר לבא עמו בדברים?”
המשרת הרהר קצת, הציץ בפני אמליה
כבוחן ובודק ואחר כך אמר: “כאן אין האדון נענה
לשואליו כל עקר; אפשר שתמצאיהו בלשכה שלו, נויאה בורג 13”.

ואולם ברגע שנתכון לסגר את הדלת,
יצאה מאחד החדרים מטרונית צעירה והדורה בלבושה.
נגשה אל דלת הפרוזדור, שלחה מבט בוחן על פני
אמליה ושאלה: “עם מי רוצה את לבא בדברים?”

“שמעתי שהאדון הדוקטור מיאר
מתענין בתורת הצמחים. אני הנני דיטריך מזכסן
ורציתי להציע לפני האדון הדוקטור את מיני האסף
שלי”

“בבקשה, מרת דיטריך, הכנסי נא לכאן
והראי נא לי מקצת מהצמחים שלך. בפקדתו של מי
נוסעת את?”

“הריני נוסעת שלא על פי פקדת שום אדם. אלה הם מיני האסף של עצמי”.

אמליה פתחה אחד התיקים, והמטרונית
התבוננה בצמחים ברב ענין, ומבטה נח מתוך צחוק
על גבי הכתבת שמלמטה ושאלה: מי זה כתב את
שמות הצמחים?"

“התינקת שלי”, אמרה אמליה ופניה הסמיקו.
“מן הכתב נכר שזה הוא מעשה ידי
תינוק. האם יודעת הילדה ובקיאה בשמות
הצמחים?”

“אין הדבר ברי בידה ביותר, אני מקריאה לפניה”
עכשו עבר שוב מן הצמחים מבט ארך,
בוחן ובודק ונח על פני אמליה, ואחר אמרה
המטרונית בהתעוררות: “אישי איננו עכשו בבית,
אבל שמא רצונך לבא שוב הערב
בשמונה שעות? חבילות צמחים אלו הניחי כאן מיד,
כדי שלא לטרח ולשאת אותן שוב. האם יש לך גם
צמחים שאינם מעלים נצה?”

“בודאי” אמרה אמליה מתוך שמחה, “אביאם הערב עמי”.

“ובכן, להתראות, מרת דיטריך!”
המטרונית הושיטה את ידה לאמליה,
וברגל קלה וידים ריקות מכל משא הלכה לה
אמליה הביתה. מהרהרת היתה בו בולטר אגב חיוך
שפתים, האם יזכה באספי הטחב שלו? –



* * *



הזוג הצעיר קבל את פני אמליה בערב
מתוך סבר פנים יפות ויחס נלבב של טבעיות
ופשטות. אמליה עמדה והראתה את הצמחים. רשימת
המקומות שנמצאו שם הצמחים גרמה לה לספר על
דבר נסיעותיה השונות. והנה אמר הדוקטור כשהוא
פונה אל אשתו: “יוהן יכל ללכת ולקרא להינריך
ורעיתו”.

מרת מיאר נענעה בראשה, ולאחר רגעים
מועטים נכנס אחיו של הדוקטור ורעיתו. מיד הביא
המשרת יין ועוגות וכלם נשתקעו במעשה
ההסתכלות בטיב הצמחים.

“כלום הבאת עמך להמבורג הרבה צמחים?”,שאל הדוקטור.

“כן, צמחים רבים מאד!” אמרה אמליה, “חמשה סלי עמס מלאים וגדושים”.

וכשנתנו הכל עיניהם בה דרך שאלה,
אמרה מתוך הסברה: “בדרך זו נקל לי ביותר לשאת
אותם מבית הנתיבות למעוני”.
ארבעת האנשים הציצו אחד בפני חברו
מתוך השתוממות, והינריך מיאר אמר: “תני לי כל
מה שיש בידך ממיני הצמחים שאין להם נצה, וחוץ
לזה ערכי נא בשבילי אסף של דשאים וצמחי ארס;
שכן צמחים מתקנים יותר לא ראיתי מעולם”
אמליה הציצה בפניו כשהיא נפחדת כלה.

“אבל – סלח נא לי”, אמרה מתוך גמגום, “הדבר יעלה בעשרים וחמשה טלרים”.

“כך, עשרים וחמישה טלרים דוקא? הנה
טוב הדבר?” אמר מר מיאר מתוך חיוך של סבר
פנים.

“ולהיכן עלי להביא את הצמחים?” שאלה אמליה.
“אכן בבקשה ממך, מרת דיטריך, מה זה
עולה על לבך? אשלח פועל של בית החרשת להביא לי
את הכל”

דומה היה על אמליה כאלו חולמת היא.
כלום אפשר הדבר? האם יש ביד אדם פרטי להוציא
כסף רב כל כך באספי צמחים? חוששת היתה, שמא
תמחה מרת מיאר בידו; מעשים כאלה קרו לה כבר
פעמים רבות, בשעה שהפרופסורים רצו לקנות
מידה, אכן לא הוא ולא מקצתו; – נראה היה שאין
היא שמה לבה כלל למעשה קניה גדולה זו.

בשעת פרידה אמרו לה הדוקטור
ואשתו לבא אצלם לפרקים קרובים לעתותי ערב
ולהוסיף לספר על דבר נסיעותיה. הו, כמה שמחה
לעשות ככה! אכן הדבר נראה לה בלתי מובן כלל,
שבני אדם אלו המשכילים והעשירים ביותר
משתתפים כל כך בחלקה.

בשעה שעברה אמליה על פני המגרש,
הבחינה בפחד שהשעה העשירית עברה זה כבר.
הה! הנה עליה לשלם על יד שער פרדיננד שילינג כסף.
מה נפלא היה היום הזה! בשעה שהלכה
ופסעה ליד האלסטר השוקט, עברו עוד פעם לפני
רוחה המארעות.

“באמת לאמתה”, אמרה בינה לבין עצמה מתוך חיוך, “ולטר יזכה במיני הטחב!”



* * *



באחד הערבים אמר הדוקטור במאור פנים
כדרכו: “מרת דיטריך, אין אנו יכלים להרגיע את
נפשנו כלל, כשאנו מצירים לנו, כיצד את נוסעת
וסובבת בעולם; הרהרתי הרבה בדבר, שמא אפשר
לעזר לך בענין זה. האם לא הוקל לך הרבה אלו
נתמנית לכך מאת מי שהוא?”

אמליה הציצה בפני הדוקטור במבט של
אדם שלא ירד לסוף דעת חברו ושאלה בתמהון:
להתמנות, אדוני הדוקטור! איני יודעת מה היא
כונתך. מי זה ימנה אותי?"

“מי יעשה את הדבר, גם אני איני יכל,
כמובן, להגיד לך ברגע זה, אבל מעלה אני על לבי
את אחד ממכירי– סוחר הנהו, – המתענין במדה
יוצאת מגדר הרגיל במדעי הטבע. והואיל והוא איש
עשיר עד מאד ובעקר הדבר יש לו יחוסים עם הים
הדרומי, הרי הוא ממנה אנשים שיאספו בשבילו
בארצות הטרופין. אכן ענין זה נמצא עדין אצלו
במצב של התחלה, מכל מקום תמוה הדבר בעיני
שלא שמעת עדין על דבר בית
המוזיון של גודפרוי, שכן מפרסם הוא לתהלה בין
אלה העוסקים במקצוע זה; ואם תתקימנה התקוות
שתולה גודפרוי בבית המשכית שלו, הרי יהיה
למעין בלתי פוסק, גם בשביל הגיאוגרפיא וגם
בשביל ידיעת הטבע והעמים של כל ארצות הים
הדרומי. את מציצה עלי אחוזת פחד כלך והנך
תמהה בלבך, שסבור אני כי תפקיד מעין זה נאה
לך. ועל צד האמת חושש אני חשש גדול, אם מעשה
אסף בארצות הטרופין בא להקל עליך את עמל
עבודתך. בענין זה צריכים אנו, כמובן, להמלך
מכל צד קדם שאנו נגשים להוציא את חפצנו מכח אל
הפעל. אחד מידידי, הדוקטור גרפה מציריך, נשלח
מטעם גודפרוי לסמואה, וגבר זה הביא את הרעיון
בלבי”.

אמליה לא יכלה לדבר כמעט מרב
התרגשות, ולבסוף אמרה: " סבור אתה שימנה
אשה? ומכיון שכבר שלח את הדוקטור גרפה, הרי
באה אני בבקשתי באחור זמן".

"אם ימנה אשה, אין אני יודע, אבל הרי
הדבר רחוק עדין כל כך מגבולנו והוא טעון,
כמובן, ישוב הדעת תחלה מתוך כבד ראש. רוצה
הייתי להסב תשומת לבך אל דבר מעין זה, כדי
שתמלכי גם את בדעתך. הדוקטור גרפה לא
יעמד לך על כל פנים למכשול בדבר, שכן כפי
שאמרתי לך, הרי גודפרוי הוא איש עשיר, ויש
בידו למנות עוד כמה אנשים. מעשים כאלה,
שסוחר גדול מהמבורג יכל להרשות לעצמו, אין
את יכלה לציר כלל בנפשך, אף על פי שקנית
נסיונות הרבה. אדם זה מטפל בעסק של מליונים.
הגיעי בעצמך, שיש לו עשרים וחמש ספינות ים
גדולות שחבור הדרכים בין אוסטרליא ואירופא
נעשה על ידיהן. כל עניני המסחר שבין המבורג
והים הדרומי מצויים בידי האיש הזה. הריהו חשוב
ונכבד כאן כנסיך, והוא נקרא על צד האמת “נסיך
הים הדרומי”.

אמליה קפצה ממקומה ושאלה נרגשת: “היכן הוא דר? איך זה נעלם ממני דבר כזה!”

“הריהו דר: ונדרהם ישן 26” אמר
הדוקטור כשהוא מחיך. “אכן שבי נא, מרת דיטריך;
הערב מוטב שנתן לו מנוחה”.

“לא, לא! עלי ללכת עכשו לביתי” אמרה אמליה מתוך התרגשות.

ליד האלסטר עמדה דומם ושלחה את
מבטה על פני ראי המים המואר המלא קסם. מה גדול
הסער המתחולל בקרבה! תמונות דמיון משנות
עלו בנפשה: נסיך הים הדרומי? – אוסטרליא? –
מראה נוף ארצות הטרופין! עצי תמרים! ילדה בוכה, –
ילדתה! - הה, כריטס, פרידה זו תארך ימים רבים!

אבל העלי על לבך, שאז השג תשיגי את הדבר
שהתגעגעתי אליו כל ימי; אז יהיה בידי באמת
לעשות דבר מה לטובתך.

הס, לב סוער! הן כל אלה אינם אלא
דמיונות שלא יתקימו לעולם. נסיך הים הדרומי
ומלכן נלה בת העיר התחתונה? כיצד יכל אדם
להשתעשע בחלומות מרהיבים כל כך עד לידי
גחוך!



ציור כז 2.png










כח. צזר גודפרוי





ציור כח.png


הרעיון על דבר גודפרוי לא נתן לאמליה
מנוח; רוצה היתה לראות לפחות את הרחוב והבית ויהא
גם מן החוץ. שרויה היתה בהתרגשות קדחתנית. מה
רב הפאר וההדר המקיף מן הסתם את נסיך הים
הדרומי! אבל כלום זו היא כתבתו הנכונה?

“ונדרהם ישן” הנהו רחוב קודר בעל בתים גבוהים
וגדולים שהצד הגבנוני פונה כלפי הרחוב.
הנה שם הוא המספר 26. כל הבית כלו
רצוף בו מין כבד ראש, דבר מה טמיר ונעלם. כאן,
דבר זה חשה אמליה, עובדים מתוך כבד ראש; בית זה
היה אחד מבתי הפטריצים העתיקים, ששמעה שמעם
לפרקים קרובים. כמה משך אותה לבה אל הבית
העתיק והמכבד. כלום תרהיב עז בנפשה להכנס
שמה? –

אכן הנה שם שני מבואות, איזה מהם עליה
לבחר? אל דלת הבית משמאל מובילה מדרגה קצרה
ולה מסעדי נחשת ממרטים ומבריקים; דלת זו היתה
סגורה. מצד ימין מוביל שער פתוח אל מבוי ארך.

עיני אמליה תועות ממבוא אחד לחברו.
שמא טוב להכנס? – המבוא הפתוח נוח
יותר מן הסגור. וכי מה יארע לה? – הנה הרהיבה עז
בנפשה. – בפנים המבוי ראתה חביות, חבילות
ותבות מנחות. בפתח המבוי שמנגד נראית חצר
מרוחת המקפת אסמים גבוהים. באמצע המבוי
מובילה מדרגה קצרה אל הקומה הראשונה. בפסיעות
רופפות עלתה על גבי המעלות המועטות, והנה עמדה
לפני דלת שכתוב עליה “לשכה”. לקול דפיקתה
הרפה קרא מי שהוא בקול רם עד מאד: “הכנס!”

החדר הגדול שנכנסה בו עכשו מחלק
היה על ידי חיץ נמוך לשני חלקים בלתי שוים.
בחלק המרוח עמדו כמה שלחנות כתיבה גבוהים
ועל ידם עסקו צעירים רבים בשקידה יתרה במלאכת
הכתיבה. אחד האנשים נגש אל החיץ ושאל מעשה
סוחר לחפצה של אמליה. מתוך מבוכה וטרוף בקשה
לדבר עם מר גודפרוי. הצעיר העביר בתמהון את
מבטו על פני אמליה ונכנס אל החדר הסמוך, ומיד
הופיע ובא איש אחד גבה הקומה ונשוא פנים. פניו
האפיים, בעלי השרטוטים החדים, מגלחים המה
למשעי, והקוים מביעים מין אמץ ותקף. עמידתו
כלה אומרת כבוד וחשיבות, והרשם של האיש שאין
לגשת אליו מתחדד עוד על ידי התלבשת הנהדרה
והצוארון הגבוה והזקוף.

אותו האיש צזר גודפרוי היה.

“רצונך לדבר עמי?” שאל קצרות.

מה רבים המה הדברים שהביע דבור
קצר זה. גנוי– תמיה – חסר סבלנות. כל מה שהיה
ברצונה של אמליה לומר כאלו פרח מלבה לפתע
פתאם. דומה היה עליה כאלו עומדת היא לפני
שופטה, וכשהבחינה בדבר שכל הצעירים הפכו
ראשם אליה הכביד הדבר עוד יותר על לבה. מתוך
טרוף ושלא כסדרו ספרה מי היא ומה חפצה. הפנים
התקיפים והמפקדים שמעבר לחיץ לא נעו ולא זעו.

בקצור נמרץ, מעשה סוחר, ירדו דבריו לאזניה
כנקישות קרנס: “מה זה עולה על
לבך? כלום סבורה את, שבני אדם שבאו אלינו זה
עתה מן הרחוב, מיד קופצים אנו וממנים אותם? רצונך
לראות ארצות נכריות, עמדי ושלמי לנו שכר מקום
באחת האניות שלנו. הבל הבלים! – ונוסף לזה יש
לנו עסק עם אשה! מה הוא המשג שקבעת בלבך על
טיבן של הדרישות שלנו!”

בפסיעות מאששות ובטוחות ובראש זקוף פסע גודפרוי שוב אל החדר הסמוך.

מתוך בשת פנים והכנעה ובלב דואב
הלכה לה אמליה לדרכה וחזרה לביתה. האם היו
תקוותיה חזקות כל-כך, עד שחשה הנה עכשו מפח
נפש? –

בערב הלכה אל האלסטר וספרה מה שארע לה.
הדוקטור ואשתו הקשיבו לדבריה
מתוך השתתפות וכשגמרה דבריה הרהר הדוקטור
שעה קלה, ואחר אמר: "הנה עבר הדבר ובטל,
ולפיכך אין כל תועלת בדבר להגיד לך עכשו
שהתחלת בדבר שלא כשורה. חבל, שלא דברנו
מתחלה על כל פרטי הדבר. בדרך זו אי אפשר היה
כמובן, להתנדב. ושמא אין זה באמת דבר ההגון לך.

– עכשו הסיחי את הדבר מלבך. בדרך זו
שנהגת בה, לא היה יכול גודפרוי לעשות אחרת.

אין הוא יודע ומכיר אותך; איש לא המליץ עליך. לאו,
– לא היית רשאית ללכת, בבית הבורסא יכל הייתי
בשעת הכשר להשמיע באזניו דבר לטובתך. כן,
כך היינו צריכים לעשות. אכן הרגיעי את רוחך,
גודפרוי אינו רוצה לשלח אשה, ואין בכח שום אדם
לשדל אותו, שימנה אנשים שאינו בוטח
בהם."

“כלום באמת הכל עבר ובטל?”

הדוקטור הציץ בפני אמליה בתמהון
ואמר: “כן, הרי את בעצמך ספרת לי את הדבר זה
עתה!”

"כלום אי אפשר לנו לנסות עוד פעם? אם
השמע תשמיע לו עכשו את דברך בבית
הבורסא?

“אבל הרי נדחית בשתי ידים לחלוטין!
האם יש לך באמת חשק ועז להציע עוד פעם את
שרותך לפני גודפרוי?!”

“הה, מה לא הייתי עושה, בכדי להוסיף לעבד במקצע אמנתי!”

מבט של השתתפות חמה ירד על פני
אמליה, הדוקטור תמך את ראשו בידו והרהר שעה
קלה. ואחר אמר בהתעוררות: “אם יש את נפשך ללכת
בדרך זו, הנה עלינו להמלך בדבר, כיצד נוכל
לחזק את בטחון לבו של גודפרוי. לפי שעה הרי אין
לו בטחון כלל! – הרי מכירה את כל-כך הרבה
חכמי בוטניקא, שמא תכתבי אל אחדים מהם, ואחר
שתספרי להם את מצב הדברים תבקשי מהם מעין
כתב סמיכה. הן האנשים הללו הכירו פעלך לטובה
כמונו? דעתם זו הרי יכלים המה להביע בדברים
קצרים!”

אמליה נאנחה. כלום יעשו את הדבר?
אבל אין היא רוצה להניח את הדבר מבלי
לנסות.



* * *



בימים הסמוכים ישבה אמליה בחדרה
של מרת פפנברינק. כאן שרוי היה שקט, משום
שהחלונות פונים המה אל תעלת המים. מתוך תקוה
ורטט של פחד שלחה את מכתביה אל העולם והמתינה
בקצר רוח לתשובה. סוף סוף נתקבל המכתב הראשון.

המכתב היה מנוף מולדתה, מטרנד, מאת הפרופסור
מוריץ וילקום. מה רעדה יד אמליה בשעה שפתחה את
המעטפה. – שני גליונות כתובים בדברים קצרים
נפלו לתוך ידה. במכתבו הביע הפרופסור שהוא
מוכן ומזמן לעזר לה בשמחה. בגליון השני
היה כתוב כך:

"זה כמה שנים מכיר אני את מרת אמליה
דיטריך בתורת בוטניקאית חרוצה. בתורת תלמידתו
של בעלה: וילהלם דיטריך, בן המשפחה העתיקה
והמפרסמת של חכמי הבוטניקא, קבלה הכנה
מצינת. מיני האסף שבאו לשוק מידיהם של וילהלם
ואמליה דיטריך היו ראויים לתהלה תמיד. מתקנים
היו בדיקנות יתרה ומסדרים בטעם והבנה. מרת
דיטריך הריהי מחננת בכשרונות יוצאים מגדר
הרגיל לגבי אמנותה, בעלת חוש ראיה חד ומפתח
יפה אל כל מה שמעניק לנו הטבע ובטחה רבה יש לה
בקביעת החמר הנאסף. במסעותיה הרחוקים והקשים
ביותר על פי רב הראתה תמיד ארך רוח ואמץ במדה
מרבה. אין בפי אלא ברכה זו, יהי רצון שתמצא לה
שדה עבודה, מקום שם ימצא כשרונה הגדול פעלתו
הנכונה.

פרופסור דר. מוריץ וילקום"

בית אולפנא למחקר היערות טרנד 1862.



הו מה רב הקסם היוצא מתוך גליון
הניר הקטן הזה! כך חושבים על אודותיה? –!
שטופת רגש כלה מניחה היא את ראשה על גבי
השלחן ופורצת ביבבה, עד שכל גופה
מזדעזע.

בימים הסמוכים הגיעו לידה גם יתר
התשובות וכלן נכתבו ברוח זו כמות הראשונה.
כשהיו בידה כלן כאחת הלכה אל האלסטר.

יוהן רצה להשמיע על כניסתה, ואולם
אמליה דחפה אותו הצדה מתוך התרגשות ואמרה:
“תן לי להכנס מיד אל האדון הדוקטור!” הלה ישב לו
בחדר ספריו, כשגבו פונה כלפי הדלת. שקוע
היה כל-כך בעבודתו עד שלא הבחין בכניסתה של
אמליה. אמליה נגשה אליו מאחוריו, הניחה לפניו
מעטפה גדולה מלאה וממלאה ואמרה בקול רועד:
"הנה כאן! – תעודותי! – "



ציור מרים.png


“הו! כלום את כאן, מרת דיטריך? –! אכן שבי נא!”
נטל וקרא את הכל, ואחר הושיט את ידו
לאמליה ברגש ואמר: “הרי זו שמחת לבב! – עלי
להגיד לך, שצפיתי לכך; אכן רוצה אדם לראות את
צפיתו מקימת. – הנך רואה, עכשו עשינו את
הדבר כהוגן, בצרור זה”, הדוקטור עמד והחזיר לה
את המעטפה. “לכי נא מחר אל גודפרוי, - אני
הכינותי, אגב, את לבו לקראת בואך.”

“הו עשה עשית את הדבר!” קראה אמליה נרגשת.

“כן הדבר! אכן עכשו עשי את הדבר כשורה! בחרי לך גם את המבוא הנכון!”

בדבר הלצה של חבה השיב אחור את דברי תודתה.



* * *



למחרת השמיע המשרת לפני גודפרוי:
"מרת דיטריך מזכסן באה על פי המלצתו של האדון
דר. מיאר.

“הרשות נתונה לה לבוא.”

המשרת הרמז לה להכנס אל החדר הקטן
והסמוך, המכסה שטיחים. גודפרוי עמד בקומה
זקופה ליד שלחן הכתיבה שלו.

“רצונך, בבקשה, לעין בנירות אלו?”
“נירות? – שבי נא! – הנה באת שוב? לא נתמלא לבך יראה. המ? – הנה הבה ונראה!”

גודפרוי ישב אף הוא, ושעה ארכה נשמע
אך קול תקתוק השעון. לשוא בקשה אמליה לקרא
מעל רשמי פניו, דוממים היו פניו והביעו כבד
ראש. אכן סוף סוף הניח את ידו על גבי הנירות
ואמר: “בעלי שם טוב! – לויניס – יועץ החצר
ריכנבך, – גרקה, – כלם בעלי שם טוב. והדברים
שהאנשים מעידים עליך אף המה טובים הם. אף גם
טובים ביותר! החלטתך קבועה בלבך כפי שאני
רואה. והנה בריאה את, גם דבר זה צריך להביא
בחשבון. הניחי נא לפי שעה את הנירות כאן, אראה
אותם לבני. באי נא שוב בימים הסמוכים, כדי
שנתקרב אל עצם הענין לפרטיו. האם תסכימי
לדבר, אם נשלח אותך לאוסטרליא?”

“כן, מסכימה אני”, אמרה אמליה בתקף.
“הנה כי כן, להתראות!”



ציור כח 2.png










כט כריטס





ציור כט.png


מלאכת הטפול במיני האסף באה לידי
גמר, ושוב לא היה לה לאמליה עוד עסק בדבר. לאחר
שסדרה את הצמחים באו והוליכום למקומם הנועד
להם. והנה בדקה ומצאה, שהגיעה השעה ללכת סוף
סוף אל המורה ולטר כדי לתן לו במתנה כדת
וכהלכה את אספי הטחב.

“כמה שמח אני בשמחתך”, קרא הלה.
"אבל כלום לא הגדתי לך את הדבר? אין את
הראשונה, שהדוקטור מיאר ואשתו באים לו לעזרה!

מה? כלום אין ערכה של הכתבת עולה על ששה
טלרים. והנה רצונך עכשו ללכת לאוסטרליא? גם
שם תמצאי מיני טחב!"

“גם אני סבורה כך”, אמרה אמליה מתוך צחוק, “אבל אלו אינם ברשותי!”

“מסתפק אני במה שיש לי, אבל עליך
להבטיח לי, שתספרי לי מארעות חייך
לכשתשובי”.

“כן, לכשאשוב!” אמרה אמליה בכבד ראש.





* * *



בלבה של אמליה סערו באותם הימים
רגשותיה ועלו וירדו חליפות. אכן רגש האשר עלה
על השאר. דומה היה עליה כאלו אין רגליה נוגעות
בארץ, כאלו צמחו לה כנפים שתשאנה אותה
לעולם אחר. איך אפשר הדבר שהאנשים הלמדנים
מחשיבים אותה במדה מרבה כל כך? בעיר
מולדתה, שמכירים אותה מימי ילדותה, הריהי
נתונה זה כמה שנים ללעג ולקלס, כל אחד התיר
לעצמו לחרפה; אף גם בריות כמרת הנל, סבורות היו
תמיד בלבן, שבידן לשנותה לפי רוחן. הה, כמה
נאבקה ונלחמה! והנה תקף אותה רגש אשר של
נצחון שלהט וחמם את כל הויתה כלה. הו, רצונה
להריע תרועת צהלה! תפקיד גדול נתכבדה
למלאות! אכן דוקא דבר זה הביא גם דאגה בלבה.

בשעה שנמוגו קולות היום, כשדומית לילה היתה
שרויה מסביב לה, מיד התנשא ועלה מעמקי לבה
מין רגז של פחד, אם דעה יפה זו שמשמיעים עליה
הבריות, אם אמונתה בכח עצמה, לא בטעות
יסודן.

“אין אנו יכלים להשתמש בחצאי
דברים!” כך אמר לה גודפרוי בשעת עריכת
החוזה.

“לא בחצאי דברים!” לאו, לאו! הן רוצה היא
להקדיש את כל לבה לתפקיד החדש! ובשביל כך מן
הצרך ששום דבר מחיי העבר לא יקשר אותה עוד
ולא ירגיז מנוחתה. וכאן היה שוב דבר שהוא, שקרא
לה בקול אזהרה, שגרש את השנה מעל משכבה.
הדבר הוא כריטס בתה.

כשבאה ליד האלסטר והחוזה הכתוב
והחתום בידה, מיד הבחינו הדוקטור ואשתו
בשניות הזאת שברוחה, אלא שלא ידעו איך
לגשת אל עצם הדבר.

“הרי את מאשרה כל כך –” אמרה אשת
הדוקטור, “אבל יש כאן דבר שהוא שאינו מניח
עדין את רוחך בכל. שמא יש בידינו לעזר לך?
כלום נשמט מה בכתב החוזה, או שמא מתגבר
בלבך הפחד מפני חלק התבל הבלתי ידוע לך?
אנא הגידי, אין מעלתך נפחתת על ידי כך בעינינו.
הרי אשה את, ומבקשים ממך עז רוח של
גבר!”

“אף כי מאשרה אני מכל מקום נפשי מרה
עלי, דבר זה הבחנת יפה, אבל אין זה הפחד מפני
אוסטרליא. עתידה של בתי גוזל את מנוחתי. מה
יהא בסופה של כריטס כשאצא למרחקים לימים
רבים?”

“אכן דבר זה רע הוא ביותר על כל פנים”,
אמרה אשת הדוקטור במבוכה, “איך זה חתמת על כתב
החוזה, קדם שמצאת מקום נאמן לבתך!? האם בת אחת
לך, וכלום היא היא שכתבה את השמות מתחת
לצמחים?”

“כן היא היא, כריטס”, אמרה אמליה באנחה.

שעה ארכה שררה דומיה, ואחר אמרה
אשת הדוקטור: “כיצד יכלה את לעזב לבדה את
בתך היחידה? היכן היא עכשן? – האם מצויה היא
במקום בטוח? מה טיבה של הילדה? מה מראיה? אל מה
היא משתוקקת? בת כמה שנים היא? האם קבלה חנוך
הגון? כלום מדותיה נאות ומתקנות? ספרי לי
נא על אודותיה!”

אמליה נתנה לאשת הדוקטור לדבר
במנוחה, ואחר כך אמרה בעצב: “איני יכלה לספר
עליה הרבה. הרי היא בת ארבע עשרה שנה,
ונתחנכה זה לא כבר במצוות. בענין חנוכה
ולמודיה הרי היא עומדת עדין במדרגה נמוכה; כל
תינקת בת הכרך תעלה עליה, אבל בהרגשותיה
נתבגרה ביותר. חיי שתינו היו פרידה שאינה
פוסקת וישיבה קצרה בחברותא. דבר זה הביא בלבה
יחס עמק אל החיים מתוך כבד ראש. עכשו מכיון
שיש לי הכנסה קבועה, רוצה אני לתקן מה
שפגמתי. לא אוכל למלאות את תפקידי מתוך חרות
ואשר, כל זמן שלא אבא לידי הוכחה, שגם אצלה
מתחילה תקופת חיים נאה יותר. אכן הדבר הקשה
לפני הוא, שאין אני יודעת את הדרך להוציא את
הדבר אל הפעל. אין בידי אלא להספיק את האמצעים
ללמודיה. זולת זאת איני רוצה לספר על אודותיה
כלום; הרי בתורת אם נוגעת אני בדבר ועלולה אנכי
להעמידה בקרן אורה. אלו יכלה היית ורצית לעוץ לי
אף בענין זה, כי אז היתה הדרך הנכונה ביותר,
הנה אדאג לדבר שתבא כאן בקרוב ככל האפשר,
וראה תראי אותה במו עיניך. האם אקרא לה
לבא?”

“רצונך לקרא לה מן הכפר של הררי
המתכת? כלום תמצא כאן את ידיה ורגליה. האם אין
את חוששת לדמי הנסיעה היקרים? ואם תבא לכאן,
ואנחנו נמצא שמקומה הנכון הוא בתוך הכפר, אזי
תהא אנוסה לחזר ולשוב בדרך הרחוקה. מי יודע אם
הלמודים יעשוה למאשרה יותר? כלום לא נקל
הדבר יותר, אם תשב בין האנשים שגדלה עמהם
מנעוריה?”

“הו לאו! לא אוכל לנסע בלב שקט! מכיון
שהוטב לי מן הדין שייטב גם לה. סבורה אני שאתן
לה את הדבר הטוב ביותר, אם אסיע בידה ללמד.
מבשרי אחזה זאת. כמה הייתי נותנת, אלו נתנו לי
את האפשרות לכך”.

“הרי על ידי נשואיך נתנה לך ההזדמנות להוסיף ולהשתלם”.

“כמובן, אבל כמה יגיעות יגעתי עד שרכשתי ליאת הידיעות
המעטות. רצוני שיקל לה לבתי הדבר. אלו אך
ידעתי כיצד עלי להתחיל בדבר”.

“הנה”, אמרה אשת הדוקטור, “אם רצונך
באמת לקרא לה לבא לכאן על אחריותך, אם כן הביאי
אותה פעם הנה, כדי שנראה אותה במו עינינו,
האם לא כן, אדולף?”

הדוקטור הניע בראשו, ואשתו הוסיפה
לדבר: “כדי שנכיר אותה בהויתה לפי תמה,
עליך לבלי להגיד לה מתחלה כלום, לא על אדותינו
ולא על אדות גודפרוי. ידיעות אלו עתידות להביא
אותה לידי התרגשות ולהכניס מבוכה בלבה. לפי
ראות עינינו באותה שעה יתפתח אחר כך כל
השאר. מובן הדבר, שמיד נגלה לה את הדבר כמות
שהוא. אם הרשם הראשון יביאנו לידי הכרה,
שמקומה הוא אך בתוך הכפר, אז תקחי אותה מיד
עמך בחזרה. ובמקרה זה נוח לה שלא תדע כלום על
דבר המועצות שלנו”.

אמליה הסכימה לדבר; ועוד למחרתו
כתבה לכריטס מכתב, צרפה אליו ששה טלרים דמי
נסיעה ושלחה את שניהם אל מכיר אחד בן זבנלהן,
ובקשה ממנו לסיע לה לכריטס בשעת יציאה.

מכאן ואילך המתינה יום יום מתוך קצר רוח לביאתה
של בתה.

בינתים עסקה במלאכתה ברחוב
“ונדרהם ישן”. מן הצרך היה להמלך בדבר צרכי
נסיעתה ולהכין אותם. אף חיבת היתה ללמד לשם
מלוי חובותיה העתידות לבא. מראים לה היו כיצד
להשתמש בכלי זין. כמו כן היה עליה עוד לשמע
לקח בדבר מעשה הכבישה של מיני בעלי חיים
שונים. לומדת היתה מלאכת ההפשט של עורות צפרים,
הוצאת בני המעים ומעשה המליחה של בעלי
החיים היונקים והדגים.



* * *



באחד הימים, – השעה היתה עדין שעת
בקר מקדמת ואמליה נתכונה ללכת שוב אל
“ונדרהם ישן” – והנה שמעה את קולה של מרת
פפנברינק העומדת מלמטה ליד המדרגה וקוראת
בשמה מתוך התעוררות, וכשנתקרבה אל המדרגה
ראתה כי מרת פפנברינק עומדת למטה עם כריטס.

אמליה לא הרגישה כמעט, כיצד ירדה על גבי
הדרגות המועטות השרויות באפלה. כריטס השליכה
את צרורה מעליה מתוך צהלה ונפלה לתוך זרועות
אמה כשהיא חציה צוחקת וחציה בוכה.

“ילדתי!” קראה אמליה מתוך התרגשות
יתרה, “מה היא השעה שבחרת לך לבא!? בנוהג
שבעולם שאין באים אלא לעתותי ערב! כמה
פעמים, מיום שאני מצפה לבואך, הלכתי אל בית
הנתיבות הברליני, ותמיד חזרתי יחידית מתוך
מפח נפש. איזו הדרך באת לכאן הבקר בשעה
מקדמת זו? עוד מעט ומצא לא מצאת אותי בבית!”

“בויטנברג לא יצא אתמול המסע
לדרך, ולפיכך לנתי הלילה בפנדק של בעלי
עגלות. הו אמא, כמה שמחה אני להיות סוף סוף שוב
עמך יחד! האם לא כן, מעכשו הרי אשב אצלך לעולם?
יכלה אני לסיע לך בכל”

“באי”, אמרה אמליה והשיאתה לדבר
אחר, "עליך לספר לי על דבר נסיעתך; אכן כפי
שהגיעה השמועה לאזני
מזבנלהן היה מצבך רע ביותר בפויגטסברג?

שאלתי את פי הינריך רידיגר על אדותיך, והדברים
שכתבו לי הדאיבו כל-כך את נפשי".

“הו אמא”, אמרה כריטס כשהיא מתרפקת
באהבה על אמליה, "אך בל אפרד ממך שוב! מצבי
היה קשה כל כך עד שלפרקים קרובים שאלתי את
נפשי למות. בכל יום אנוסה הייתי למשוך את העגלה
הכבדה המלאה סחורה מן פויגטסברג עד זבנלהן.
אך בקשי רב העליתי פעמים את העגלה על ההר.
מקלקלות כל-כך היו הדרכים. עמך מדברת הייתי,
אז תמיד בקול, או שלמדתי על פה את השירים היפים
על דבר יוסף במצרים. בשעה שהיה
שלג יורד והסער התחולל קראתי בבכי:




ארץ הקדם, ארץ התמרים



חופך מלבלב, מוריקים הכרים!



הצפון הרבה כאבי



אורו לא עוד יחממני,



עינו הקרה מביטה בי,



למרחקים יעוף רעיוני



לתור לי מנוחה נעמה



עיני עגומה, רוחי שוממה,



את ארץ האורה, פתחי לי שער!–




בשעה שאני נושאת קולי מתוך עצב
וגעגועים במרחבי שדות, נדמה לי תמיד כאלו קולי
מגיע לאזניך; שכן הנך רואה: מכיון שסבורה
הייתי שאין אני יכלה לשאת עוד את הדבר, מפני
שהעמיסו עלי עבודה יותר ויותר, מיד בא הינריך
רידיגר ובידו המכתב והכסף הרב".

“אכן, הנה גדלה שמחתך”, אמרה אמליה
וישבה עם כריטס על הספה השבורה של מרת
פפנברינק הרפודה שערות סוסים.

“הגיעי בעצמך, אמא”, ספרה כריטס,
“בתוך האסם, שהיה עלי באותה שעה להביא משם
עצים, עמד ונתן לי את הכל, ישבנו כל אחד על חבילת
תבן, בשעה שמנה לתוך חיקי את ששת הטלרים. הו,
כסף רב כל-כך! ובכך עלי למצא את דרכי יחידית!
שרויה הייתי בפחד גדול!”

“הרבה לא הבאת לי מן הסתם בחזרה”, אמרה אמליה בצחוק.

“הו לאו, הנה כאן המותר!” כריטס הטילה
מתוך הארנקי שלה מטבעות אחדות של נחשת לפני
אמה.

מזמן לזמן הלכה מרת פפנברינק
וישבה לה לצדה השני של כריטס, נשקה לה
מנשיקות פיה מלב תמים והחליקה כלפי מעלה את
שערותיה השחרחרות שירדו לה על מצחה. כריטס
לא הבינה את ניב לשונה של מרת פפנברינק, הניב
האשכנזי הנהוג בין אנשי המקום, כנגד זה
הבינה ביותר את גפופי אצבעותיה, שהשיבה עליהם
מתוך לבה המלא הצמא לאהבה.

אמליה האיצה לסעדה מקדמת, הן עליה
לעשות עוד היום כמה וכמה דברים, ואפשר שרק
היום יש לה עוד שליטה על בתה. אף גם קצת קנאה
היתה בלבה, הרי זה ימים רבים שהיתה רחוקה
מבתה; ומכיון שראתה כי יש בידה של מרת
פפנברינק כל מיני אמצעים כדי לחזק את השפעת
אהבתה, רצתה לשמר על זכות הבעלים שלה. הרי זו
היא בתה! מה סבורה מרת פפנברינק בלבה? היום,
אותן השעות המעטות והדלות, אין את נפשה לחלק
את שמחתה עם שום בריה, לא, לא, עם שום בריה
שבעולם! ולפיכך עליהן לצאת מתוך החדר הצר
החוצה לתוך העיר ההומיה, מקום שאיש לא ישא עין
אל בתה. אכן כריטס חשבה מחשבה אחרת לגמרי,
עיפה היתה מן הדרך, וכאן טוב לה ונעים, ושום מקום
שבעולם לא יוכל להביא לה אשר רב מזה; הרי כאן
אמה שהיתה רחוקה ממנה, לדאבונה, זה ימים רבים.

היא שהיתה נרדפת על צואר בחדשים האחרונים בלי
אהבה, ומנת חלקה מכת אגרוף ודברי חרפות
וגדופים. הנה היתה פתאם, כאלו על ידי מעשה
קסמים, למרכז חייהן של שתי הנשים הצמאות
לאהבה, ואין לך דבר נעים יותר מלהתפנק על ידי
שתיהן.

“באי”, אמרה אמליה לאחר שנגמרה
הסעדה, “באי, נצא החוצה, רוצה אני להראות לך את
המבורג היפה והנפלאה”.

“מה!” קראה מרת פפנברינק נרגשת:

“הקטנה תלך לה? – היה לא תהיה! – ישב תשב
אצלי! הן נסעה בדרך רחוקה מזכסן ועד הנה
והריהי עיפה! – ביום כזה צריכה הילדה הקטנה
לחזר ברחובות המבורג! שבי אצלי ילדתי החביבה.
יש לי עוגה יפה אל הקפה! באי, שבי לך כאן, הרי
אני בודדה כל-כך!”

כריטס הציצה במבט של
שאלה מאחת לחברתה, אבל האם עמדה על דעתה בכל
תקף, וכריטס ידעה מן הנסיון: תריס של עיפות
אינו מועיל לגבי האם התקיפה כלל

וכלל. אמליה היתה קשה ותקיפה גם כלפי עצמה עד
לכדי קיצוניות, ולפיכך טבעי הוא הדבר, שנהגה
כך בשעת הכשר גם עם בתה.
ראשית אל הנמל! – כאן עמדה התינקת בת
כפר מכרה ההרים שבזכסן ופקחה עיניה לרוחה.

כמה השתרעה כאן התבל לפני העינים המלאות
תמהון! אלו ספינות הקיטור הענקיות ואניות
המפרשים הכבירות! ערבוביה זו של תרנים
וחבלים! ובתוך תהו ובהו זה ולפניו רוחשים המון
אנשים פזיזים; כאן, בעמדה בשטינטפנג, ראו
עיניה מחזה שנחרת בזכרון ולא ישכח לעולם.

ושם!– – באמת לאמתה כושי שחור! – מה משנה היה
המראה, בשעה שטפס ועלה בפזיזות של קוף על
גבי התרן, כשהוא לבוש מכנסים מנמרים בעלי
קוים אדמים ולבנים. וכאן מלמטה, סמוך למקום
עמידתן מרחפת לאט לאט באויר זרוע של ברזל
בחשיבות יתרה. מעלה היא שקים כבדים מתוך הבטן
הרחבה של האניה הגדולה. שתי עיניה של כריטס
לא הספיקו לה כדי להתבונן כל צרכה בכל
המחזות המשנים והמעשים הנעשים כאן, מפני
שמבט עיניה המלא תמהון חלף מן האניות הגדולות
ונח על גבי ספינות הקיטור הקטנות והמרבות,
שחלפו אחת על פני חברתה ברעש ומתוך שריקות
מחרישות אזנים, כאלו מלאות הן אימה ופחד. אחר
כך נמשך מבטה למרחקים, מקום שם במערב
מתגעש נהר האלבה היפה בהדר כבודו לקראת הים.

שם הנה שוקע עכשו גלגל החמה האדם בתוך
הגלים הנעים ומשאיר אחריו על פני המים רצועה
אדמה כדם. אצלה עומדת האם ומשמיעה קולה. מראה
לה הכל ומסבירה. ואולם מין התרגשות קדחתנית
וחסר מנוחת הנפש נכרים היו במנהגה של
האם.

“אמא, הביתה!” התחננה כריטס.
הו, כיצד אפשר להיות רשלנית כל-כך!
הרי יש עוד לראות דברים רבים כל כך! בדרך
הלוכן רצתה אמליה לבקר עוד בבתי מרקחת אחדים,
לפי שחשקה נפשה לדעת, מה תהא דעתם של בני
המבורג ה“משכילים” על בת כפר זכסי שכמותה.

הרי עליה לחזק על ידי כך את לבה לשם בקורה
החשוב ליד האלסטר. ובכן קדימה! – קדימה! –
אור פנסי הגז הדולקים בצרוף הערפל
העב עטפו בגליל אד אדמדם והגבירו את מצב הרוח
החולם, שהיתה כריטס נתונה בו אף קדם לכן מתוך
עיפות ועל הרשמים ההולכים ומתחלפים תמיד. לאחר
מעשה הבקורים הלכו אל האלסטר.

“עכשו שימי לבך!” הזהירה האם, “כלום
יכלת להעלות על דעתך מין יפי בדומה לזה?” כריטס
עמדה והציצה למטה על פני הגלים הנעים אט,
במקום שלהבות הגז משתקפים בעמק אין סוף כעין
עמודי אש רועדים.

והנה מהלכות הן משם והלאה עד שבאו
פתאם לתוך הפרוזדור המלא שקט ומקשט
באנדרטות של שיש. יוהן פתח את הדלת הגדולה
העשויה זכוכית.

הה, מה פעם לב אמליה!
והנה המתנה קלה בתוך חדר הספרים
האפל למחצה. כריטס הביטה מתוך תמהון
והשתוממות בהוד ובהדר שמסביב. ארונות
שחרחרים של זכוכית מלאים ספרים מגיעים עד התקרה
הגבוהה המצירת בציורים נאים. באמצע החדר
עומד שלחן גדול המצפה ארג ירוק, ועל יד הכתל
שקבועים בו החלונות מצוי גלובוס ענקי וקנה
צופים גדול. ממעל לשני אלה מציץ כלפי
המסתכלות פרצוף פנים של גבר נאה ופקח הנתון
במסגרת של זהב רחבה ומהדרת. פניו מלאים חיים
כל כך, עיניו הגדולות והחומות מציצות על פני
התינקת הזרה במבט של שאלה אבל מלא חבה.

כריטס רואה כל זאת והיא מתכונת לשאל
מי הוא האיש הזה, והנה היא שומעת מבחוץ צחוק צוהל
ושיחה בקול רם. מתוך בהלה הריהי חשה מפלט לה
מאחורי אמה.

והנה אותו האיש הלבוש הדר, בעל
התלתלים השחורים והמבריקים והלחיים
הסמוקות, שפתח להן תחלה את דלת הזכוכית, עמד
והתיק הצדה את הדלת הנתקת והגבוהה, הגדיל
את מאור הגז והקריב כסאות אחדים אל השלחן
הגדול, אחר כך נעלם, ומיד נכנס דרך הדלת
הפתוחה זוג צעיר ויפה עד להלל.

הפנים הטובים והמביעים תמת לב של
האיש מקפים זקן שחור, ואולם מבטה של התינקת
נצמד מאליו אל הצורה הנעימה שלצדו. על גבי
חלצת הקטיפה השחורה והחלקה נצנצו מרגליות אין
מספר, שלמול זהר האור עשו רשם של רסיסי טל
רבים מספר.

“האח, את הנך כאן, מרת דיטריך
החביבה!” אמרה הגברת בשמחת לבב והושיטה בחבה
את ידה לקראת אמליה.

“האם אין לך עדין כל ידיעה מבתך?”

“הנה היא כאן”, אמרה אמליה בקול רועד
מחמת התרגשות, ובפנותה אל כריטס, שחשקה
נפשה להתחבא, לחשה בקול דממה דקה: “אל תהיי
פתיה כל כך! חזקי ואמצי לבך!” ובקול הוסיפה:
“קומי, אמרי לאדון הדוקטור ולרעיתו ערב טוב!”
“הבקר באה מדרכה”, פנתה אל אשת הדוקטור ואמרה.

“הבקר?” שאלה אשת הדוקטור בתמהון,
“כלום נסעת בלילה?” ועמדה והושיטה בחבה את
ידה לכריטס, שהלכה ונתקדמה ברגלים כושלות,
מתוך מבוכה ובכבדות.–

כריטס מוארת עכשו באור שלהבת הגז.
פרצוף פני התינוק העגלים מקף מטפחת של ראש
עשויה צמר אדם. מטפחת ראש זו ירשה היא לה מאת
כריסטל להמן המתה בת פונטסברג, שלא ראתה
אותה אלא במותה. המעיל הקצר והאפור, - משוש
גאותה – אמה הביאה לה למתנה מהולנדיה, – מקף
זר של ארג צמר שוטלנדי מעשה תשבץ. השמלה
שתפרו לה ליום קבלת על מצוות, עשויה לכתחלה
לשם העתיד הרחוק, הריהי ארכה כל-כך, עד שהיא
נתקלת בדרך הלוכה, אכן לשם זהירות עשויה לה
עוד שפה בשוליה רחבה טפח, יכלה היא עוד לגדל
הרבה, ויש לה צרך בדבר, לפי שהיא עדין קטנה
יותר מדי וצנומה לפי שנותיה. – הנעלים הנתונות
על רגליה גסות הן ביותר ומסמרות; והנה לשוא
מבקשות הרגלים מקום כל שהוא שאינו מכסה
בשטיח העב, המציר ציצים ופרחים נאים. – הה, –
הנה עומדת היא עכשו בתוך האורה שאינה יודעת
רחמים; אין היא יכלה להסתיר את צורתה הנבוכה,
וכאן הנה מציצות על התינקת המסכנה גם עינים
חיות וגם עינים מצירות.

שאלות אחדות ערוכות כלפי כריטס,
ואחר כך היא נשלחת אל החדר הסמוך, הדלת
הגדולה נסגרת אחריה, והיא רואה עצמה יחידית
ובודדה בתוך חדר נהדר כמותו. התינקת הריהי
בעיניה כבדולה ורחוקה מן העולם. הקולות ששמעה
זה עתה, חוזרות ונשנות בתוך נפשה בצליל מוזר
כמתוך חלום. התמונות שעל גבי הכתלים מציגים
דברים שאין להם כל קשר בנפשה, ואפלו האויר
שהיא נושמת כאן יש בו משום הדור מוזר, הכל, הכל
נראה לה בלתי קים כלל בעולם המציאות. כן, אף
גם האנשים הרי הם לפי משגה מעין יצורי חלום,
מתנועעים הם במלבושי יום טוב ואין קול פסיעותיהם
נשמע, משתמשים הם בלשון יפה ובלתי מצויה כל
כך, מדברים הם יפה יותר מהמלכים ומעלמות החצר
בתיאטרון שבזבנלהן, שעשה בשעתו רשם לא
ימחה על נפשה של כריטס. כן הדבר, דומה היה
עליה שיש כאן מעין מעשה תיאטרון. רואה אדם את
המחזה בעינים מתפלאות, אבל הרי אינו אלא
מסתכל בלבד, שכן בשעה שמגיע המחזה לקצו
יוצא האדם שוב החוצה, אל המציאות הגסה, וחולם על
כל הפאר וההדר. הה, הריח החם הרך והלח הנודף
מתוך “גן החרף” הפתוח אל החדר, ריח זה משתוקק
אדם לטול עמו, רוצה הוא להחזיק בו ולבלי להרפות
ממנו. הו, מה היתה אומרת גוסטל להמן
בפוינטסברג או ארנסטינה גנדל בזבנלהן אלו
עמדה וספרה להן כל מה שראתה היום. הרי היא
שומעת את קולן: “הה”, היו אומרות לה, “הרי את בודה
שוב דברים מלבך, הן דבר כזה אינו במציאות
כלל!”

שקועה היתה כל כך בחלומותיה, עד
שנבהלה מאד בשעה שנפתחה פתאם הדלת
מאחוריה ונכנסו האדון הדוקטור ואשתו. – כן, רק
שניהם בלבד היו, האם לא באה אתן. מיד רצתה
כריטס כמובן, ללכת אליה אל חדר הספרים, אבל לא
ידעה כיצד נוהגים בפתיחת הדלת, והגברת לא
הבינה כנראה את חפצה ופתחה ואמרה: “מה? עומדת את
עדין? אכן שבי נא, באי לכאן אל השלחן”.

הו, ואבוי~ עליה לגשת עוד יותר למקום
האורה, סמוכה יותר אל העינים הבוחנות! ושוב
נשאלו שאלות, והיא השיבה כמתוך חלום.

כן היכן היא האם? הלך הלכה בינתים
יחידית בלב נרגש ביותר דרך הרחובות אל חדרה
הקטן והדל אצל מרת פפנברינק. דאגות
ופקפוקים, כיצד תשא כריטס את הפרידה
הפתאומית באין אמר ודברים, הניסו את השינה
מעיניה.



* * *



ביום המחרת לא יכלה אמליה להמתין עד
שיגיע הערב, ומיד אחר הצהרים אנוסה היתה ללכת
היום ליד האלסטר ולגלות הכל לבתה.

כשפתח לה יוהן את הדלת, אמר לה
שכריטס נסעה עם אשת הדוקטור, והריהי יכלה
להמתין לה מלמעלה בחדר ההתעמלות, והראה לה את
הדרך לשם.

לאחר שעה קלה עלתה כריטס על גבי
המעלות וכהרף עין שכבה חבוקה בזרועות
אמה.

“בתי!” קראה אמה נרגשת ודמעות
כבדות נשרו על לחייה, "מה נשתנה מראה פניך?

אין זו כלל כריטס שלי! מי זה קשט אותך כל-כך?

הרי נראית את כגבירה קטנה! ברחוב ודאי שהייתי
עוברת על פניך מבלי להכירך, מוזרה כל כך
נראית את בעיני!"

"כל הבגדים היפים הללו הם של אשת
הדוקטור, המגבעת, המעיל, הנעלים, הכל גדול
מכפי מדתי, ואולם הנה נתנה לי הרשות לנסע
עמה, לשם כך השאילה לי את הכל, מיד אביא שוב את
הכל אל החדר ששם מצויה האספקלריא הגדולה.

אכן אמא! הלכת לך אתמול ולא אמרת לי כלום, וכאן
לא הרהבתי לשאל פי איש. ואולם עכשו ספרי נא לי
מה טיבם של כל הדברים הללו. היום הרי אלך עמך
יחד?"

“יש לי כמובן, לספר לך הרבה, באי
שבי לך בקרוב מקום אצלי”. אמליה זזה הצדה על
גבי הדרגש הקטן העשוי קנים, כדי לפנות מקום
לכריטס. ומיד ספרה לה את הכל.

“מה יהא בסופך”, סימה דבריה "איני
יודעת עדין ברגע זה בעצמי, הדבר תלוי בך; אכן
דבר אחד ברור הוא, שהולכת אני לאוסטרליא לימים
רבים, ועל ידי כך תהא היכלת בידי לעשות דבר
מה לטובת חנוכך. אין את תמהה בלבך? דחקותינו
היתה גדולה כל-כך, ועכשו ראי נא איך שלח לנו
אלהים עזרתו ביד אנשים: כי-כל יוכל ולא יבצר
ממנו מזמה! – אם ילך הכל כשורה, כפי שאני
מקוה ומיחלת תגיעי סוף סוף לידי כך, שתהא
היכלת בידך ללמד הרבה. האם לא
השתוקקת תמיד אל הדבר, כלום אין את מאשרה
ביותר, כשבא הדבר לידך?

“הה”, אמרה כריטס מתוך גניחה של
בכיה, "כמובן השתוקקתי לכך, ואתם אף
הבטחתם לי לפנים תמיד, אבל לבי נטמטם כל-כך
ושנות למודי כבר עברו, ואני חשקה נפשי לשבת
עמך יחד. הרי הייתי עמך ימים מועטים כל-כך,
מוטב שתשאלי את האיש, השולח אותך למרחקים, אם
רשאית גם אני ללכת עמך לשם. אמרי נא לו,
שעזרתי לך במלאכתך גם בזכסן. קחיני נא
עמך! אנא, קחיני עמך!

“לא יתכן הדבר” אמרה אמליה בתקף, הרי
את פתיה ואינך רואה את הנולד! מה יהא שם
בסופך? בטחי נא בי! הרי אני מתכונת רק לטובתך.
רצוני להגיד לך היום דברים רבים כל-כך, לפי
שחשה אני בלבי, כאלו מכרחה הייתי להפרד
ממך לכל ימי חיי ועלי לבקש ממך עוד הפעם על
כל הדברים הללו. ראי נא, אל תחשבי יותר מדי
בדבר הגעגועים שלך. הציבי לך מטרה שרוצה
את להשיגה. חשבי שרצונך להיות מורה. עליך
לרדף אחר מטרה זו בכל לבך. לשם כך צריכה את
קדם כל דבר לחנך את עצמך. עליך יהיה להרבות
בלמודים, שכן החסרת הרבה, והדבר הזה לא יקל
עליך מן הסתם. אם לא תהא לך סבלנות לאחרים, אל
נא תאבדי אותה כלפי עצמך. אכן אם יאמינו בך
אמן, היה יהיה לך הדבר לחזוק מיחד; השתדלי
לקים אמון זה. אמון מטיל חובה כפולה ומכפלת.
דבר זה הנני מרגישה עכשו. בושה הייתי עד מות
אלו לא היה בידי לקים את התקוות שתולים בי.
רצוני שגם את תרגישי ככה. אם שעות קשות
מתרגשות ובאות, הוי מעלה על דעתך, שהן נחוצות
ללבך כגשם לאדמה. שימי לבך אל אותות אלהים
בחייך!"

מתוך גניחה של בכיה הבטיחה כריטס כל מה שדרשה אמה ממנה.



* * *



לאחר ימים אחדים אמרה אשת הדוקטור אל
אמליה: "כריטס היא עדין בלתי מפתחת כל-כך,
הריהי באמת תינקת עדין, לפיכך סבורה אני שטוב
ויפה לעבר בשתיקה לפי שעה על מעשה קבלת על
מצוות. כונתי בדברי אלה, שנלביש אותה שוב
שמלות קצרות, נתן לה ילקוט של בית ספר ונשלח
אותה שנה אחת לבית הספר לנערות ממדרגה עליונה.

במקצועות אחדים, למשל, למוד לשונות, עליה לקבל
לקח מפי מורים פרטיים. זוהי השקפתי בצרכי
השעה, ומה יהא עליה אחר כך, צריך להמתין
לתוצאת הדברים. כלום תסעי בקרוב?

מתחלה אלך בשבוע הבא עוד פעם לזכסן".
“אכן באמת! הרי זה טוב ויפה. בינתים
תשב כריטס אצלנו, נדע ונכיר אותה יותר, ועד
שובך נוכל להגיע לידי דעה מסימה”.
אמליה הכירה כי כן הוא.



* * *



באחד הימים הבאים נטלה אמליה את
כריטס כדי ללכת עמה אל “ונדרהם ישן”. עמדו
ונכנסו אל חדרו הפרטי של גודפרוי.

“הנה היא כאן!” אמרה אמליה.
גודפרוי הציץ מתוך בדיחות הדעת
ואמר: כך, כך! – זו היא? – כפי ששמעתי, רוצה את
ללמד כאן בשקידה? – עשי את הדבר! – כאן
בהמבורג תמצאי הזדמנות לכך במדה מרבה. כן,
הביאי שמחה בלב אמך; ולכשיבאו הדברים היפים
מאוסטרליא, אזי אראה אותך מן הסתם לפרקים
קרובים. הרי תרצי לראות הכל במו עיניך? – כן היי
חרוצה ואמיצת לב! – מרת דיטריך, הנה כאן רשימה של
החפצים שקנינו בשבילך עד עכשו, וטוב היה
הדבר, אלו תבדקי בתוך המחסן, אם כל מה שכתוב
על גבי הניר נמצא באמת; שאלי נא את פי הרמן,
היכן הניח את החפצים שלך".

גודפרוי הניע בידו את יד שתיהן,
ואמליה נטלה את כריטס עמה והלכה דרך החצר
הרחבה שמאחורי הבית אל המחסן. על גבי העליה
מוטלים היו תלי תלים של סחורה, ומבעד האשנב
חדר אור היום. לפני האשנב תלוי היה חבל עבה
במדה בלתי מצויה ואונקלית חזקה של ברזל
קשורה בו. הדבר עשה על כריטס רשם לא ימחה,
כשהציצה בעד האשנב החוצה. כתל הבית הגבוה
מאד נגמר בתוך המים ממש. ובכן העיר ההומיה
הלזו, ששמעה כריטס לפני ימים מועטים ליד הנמל
קריאות מבלבלות את הדעת כל-כך, קולות, שריקות
ונקישות, אותה העיר גופא הסתירה בקרבה גם
מקומות, שדממה רבה שרויה שם, ואפשר להשתקע
בחלומות? מה נצמד מבט העין אל שפע המים העכורים
השוטפים להם ברשלנות! ספינות טעונות משא כבד
נעות לאטן קדימה על ידי בני אדם ענקים, המוליכים
אותה מעמדים במוטות ארכים, שהם משקיעים אותם
עמק בתוך המים. וכל המעשים הללו נעשים מתוך
שתיקה, ואין שומעים כמעט שום קול מבעד לאשנב
הזה. בשעה שכריטס היתה שקועה כלה במראה
תעלת המים, הלכה האם אילך ואילך בעליה מתוך
חפוש ובקשה, ואחר כך קראה לכריטס לבא אצלה
ואמרה: "הביטי וראי מה מנח כאן. אין את יודעת
ומכירה דבר זה. אלה הם אגוזי הודו מפצחים,
המכנים בפי הבריות בשם ‘קוברא’ קופרא זה הוא
הוא מין הסחורה העקרי, שבית מסחר גודפרוי מביא
מן הים הדרומי. מכאן הוא בא אל בתי החרשת ושם
נעשה ממנו שמן. אניות טעונות ומלאות קופרא
באות לכאן. הביטי וראי, כאן הנה מנחים מיני
סחורה שמובלים לשם: ארג קטון בעל כמה גונים,
פנינים גדולות, אספקלריות וכיוצא באלה הרבה,
שעושים בהם שם חליפין.

כן, וכאן הנם ודאי החפצים שלי. קחי את הרשימה וקראי לפני, ואני אבדק אם הכל כאן".

כריטס עמדה וקראה:

רבוי, תולדת הטבע.

מילר, ממלכת הצמחים.

לויניס, ידיעות הצמחים, 4 כרכים.

וילדנו, ידיעות העשבים.

וילקום, אטלס של צמחים.

דוד דיטריך, ספר המלים של הצמחים.

ויליאמס, ספר מלים אנגלי.

3 ספרי למוד של הלשון האנגלית.

זכוכית מגדלת אחת.

מיקרוסקוף אחד.

25 שלחופיות

6 תבות להניח בהן רמשים.

10 חבילות ניר.

סמרטוטים לשם חבישה.

6 קפסאות של פח מלאות אלכהול.

20 ליטראות גפס.

20 ליטראות נערת.

תיק אחד מלא סיכי רמשים.

3 צרורות ניר משי.

5 צרורות ניר לחבישה.

4 תרמילים מלאים גרגרי עפרת.

10 ליטראות אבק שריפה.

תיק אחד של מבערות.

2 ארגזים של סם המות.

4 ארגזים להניח בהם נחשים ולטאות חיים.

3 חביות מלח.

100 צנצנות עם פקקים גדולים.

“הכל נכן” אמרה אמליה, ושתיהן עמדו והלכו לדרכן הביתה.



ציור כט 2.png










ל. פרידה מהמולדת





ציור ל.png




לאחר שנסדר הכל בהמבורג נסעה אמליה לזכסן.
דרכה הראשונה בזבנלהן מכונת
היתה אל מרת הנל, כאן מנתה על גבי השלחן בלי
הקדמות יתרות את הכסף שהיא חיבת לה. הלה ספקה
כפיה מתוך השתוממות רבה וקראה בקול נצחון:
“אמנם כן! האם לא היה דברי זה תמיד, בשעה שהכל
התחילו מפקפקים בך ורצו להכניס חשש בלבי,
אמר אמרתי: ‘אך יהא בידה מה, מיד תשלם’,
והצדק היה אתי!”



* * *



אמליה לא יכלה לסבל ישיבתה אצל מרת
הנל זמן רב, והלכה לבקר את אביה הזקן והחולה
שהיה מוטל כל הימים על מטתו.

“הנה את שוב כאן?” שאל, "סבורים היו
הכל, מכיון שהוצאת את כריטס למרחקים, שוב לא
נראה אחת מכן לעולם, – ועכשו הרי את שוב כאן? –!

אכן מה נשתנה מראה פניך? הרי את אחרת לגמרי!
האם הוטב מצבך פתאם?" עיניו של האב בחנו מתוך
השתוממות את מראה בתו. לא המלבושים הטובים
יותר משכו את עיניו, לא, כל צורתה כלה נשאה
עליה חותם של חשיבות מתוך שלות הנפש ובטחון.

מין בגרות ורך, שלא נראו בה לפנים מעולם, טבועים
על מנהגיה של הבת. מה זה ארע לה; הרי אין לה
באמת שום סבה להצהיל פנים ולהראות מאשרה
ומרצה כל כך?!

“אבא”, אמרה אמליה בקול רך ובפנים מאירות, “הריני באה על מנת להפרד ממך!”

“את? כיצד? – כלום רצונך לנסע שוב
מכאן? הרי עליך להכין מתחלה את מיני האסף
שלך?!”

“הפעם לא, אבא, עכשו קבלו אחרים על עצמם להכין לי כל הדרוש לנסיעתי”.

האב הציץ עליה במבט של אדם שאינו
יורד לסוף דעת חברו, ומיד ספרה לו כל מה שארע
לה בהמבורג.

מבטו של הזקן נח בלי הרף על פני
בתו, ולאחר מחשבה ארכה אמר בקול רועד: "הה
מלכן! – באמת לא מחשבותיו מחשבותינו ודרכיו לא
דרכנו! – הה אלי, כמה הכבדנו עליך כלנו! מה
קצרה בינתי תמיד מלהבין אותך! כמה נלחמתי
עמך בלבבי משום שסבור הייתי שאין את אלא
סרבנית וקשת ערף! אמך הטובה! הה, מה היתה אומרת
עכשו! עליך לעבר את הים הגדול? – אמך לא הגיעה
אפלו עד דרזדן, ושני בנינו הרחיקו ללכת
כל-כך! כלום אין את יראה כלל?

הה, אבא, כלום יורע שם מצבי יותר
משהיה כאן? הן מקוה אני, שחיים טובים ממשמשים
ובאים לקראתנו, לכריטס ולי".

הזקן נענע בראשו, ואמליה הכרחה
לספר ולחזר ולספר גם על דבר כריטס וגם על אדות
עצמה.

בשעת הפרידה אמר האב בשפתים
רועדות: מלכן, אין את כועסת עלי עוד! נהגתי עמך
על פי רב מנהג קשה, – לא הכרתי אותך כהוגן,
ועכשו, – עכשיו מאחר הדבר ביותר, עכשו הולכת
את מעמי, ולא נתראה עוד בעולם הזה. לכי בשם
אלהים! יהי רצון שייטב גורלך!"



* * *



כשהלכה אמליה על פני ככר השוק,
באה כנגדה קרמביגלן הזקנה, כשהיא צולעת
כדרכה. משראתה את אמליה, עמדה מלכת וקראה
מתוך התעוררות: “האמנם! הרי את היא, מלה? –! אבל
עכשו אין מכירים אותך כלל! מה נשתנה מראה
פניך! האם זכית בגורל את המנה הגדולה? או? – הנה
– מהו הדבר?”

“כן”, אמרה אמליה בגחוך, “כמובן זכיתי בגורל את המנה הגדולה”.

קרמביגלן נסתכלה בה מן הצד, מתוך
פקפוק הניעה בראשה ומששה באצבעותיה את הארג
של שמלת אמליה. “יפה כהלכה, אבל הארג קל ביותר,
אין זה צמר נקי”.

“אין לי צרך בצמר עכשו, הריני הולכת לארצות החמות”
"שוב את מפליגה למרחקים? האם לשם במקום שנמצא אחיך, אל הדורקים?

“הה, רחוק מזה הרבה!”

“מה את סחה! אין לך מח בקדקדך! מי יודע מה יעלה לך בסופך! להיכן את הולכת?”

“לאוסטרליא”.
“האם זה רחוק מכאן?”
“הו, כן, רחוק למדי!” צחקה אמליה.
“איך מרהיבה את בנפשך! והקטנה אף היא מצויה במרחקים?”
אמליה מנענעת בראשה.
“היכן היא?”
“בהמבורג”.

“האם רחוקה היא מהמקום שאת הולכת לשם?”
“הה, רחוקה מרחק רב!”

“היתכן! ובכן אין אתן יכלות לראות זו את זו לפעמים בראשון בשבת?”

“חס וחלילה! מקוה אני שלאחר עשר שנים נתראה שוב פנים אל פנים”.
“הוי, הרי את אם בעלת לב קשה, דבר זה
אמרתי תמיד. מה לה לילדה המסכנה במרחקים
בין אנשים זרים? הן יתקפוה געגועים הביתה?”
“עליה ללמד הרבה”.

“הו, דברי הבל! הן את למדת תמיד,
ומה היה מנת חלקך? עניה את, אבל גם עקשנית! מי
יודע מה נשמע עליך באחרית הימים!”

בדברים האלה הלכה קרמביגלן משם, הלך וצולעת מתוך מנוד ראש.



* * *



ביום המחרת הלכה אמליה
להרצוגסולדה. בשעת מנחה הגיעה לשם, כסבורה
היתה שדיטריך פנוי ביותר באותה שעה. סמוך
לבית חלפה על פניה דמות אדם עטופה בסודר.
אמליה ידעה מי היא שנסתתרה תחת הסודר. מיד
נאנחה אנחה עמוקה. אשה זו שחלפה על פניה אינה
חשובה בעיניה היום אלא כצל על דרכה. האם עלתה
וגדלה כל-כך ועמדה מעל לצרת לבה?

דיטריך ישב אצל השלחן וסדר מיני
טחב. בכניסתה של אמליה הפך את ראשו, והנה פניו
נרעשים ונפחדים כמעט.

“את הנך כאן?” קרא, “מהיכן זה תבאי?
האם רוצה את בצמחים? בבקשה ממך, בחרי לך מה
שנחוץ לך”.

“אין לי צרך עוד בשום צמחים”.
"לא? – שום צמחים –?

“הריני באה על מנת להפרד ממך ובכדי להודות לך”

“לי?” אמר דיטריך במבוכה.
“כן, וילהלם! יודעת אני היטב, כמה יש לי להודות לך. רואה אתה, לפנים
צירתי לי את אשרי בצורה אחרת! הה, בצורה אחרת
לגמרי! – הריני עומדת עכשו לפני מהפכה בחיי,
ומתוך כך נוהגים להעביר עוד פעם את העבר לפני
הנפש. כמה גלגולים עברו על הרגשותי ברבות
הימים! – אתה הבאת לי אשר רב! אחר כך באו
השנים הקשות כל-כך! ועכשו בא שוב האשר.
תפקיד נתן לי! תפקיד גדול! כשאמלא אותו, הרי
עלי להודות לך על הדבר. מה היה סופי בלעדיך?”
ומיד ספרה לו על דבר גודפרוי, –

דיטריך תמך את ראשו בידיו והקשיב דומם,
וכשגמרה אמליה לספר קרא נרגש: “לך? לך נתן
התפקיד? – לא לי? – הרי אני נצר מגזע העתיק של
חוקרי הצמחים! אשה שולחים הללו שמה? אשתי?
הגורל מתנהג עמי באכזריות! – האם הולכת את
בקרוב?”

“באנית המפרשים הראשונה, המפליגה
לאוסטרליא. מערכת הכלים הדרושים לי מוכנים
ומזמנים המה”.

“כלום מספיקים לך מערכת כלים?”
“הו, מערכת כלים מן המבחר!”

“מה שחלמתי לי מימי ילדותי כראש מאויי, הנה נופל לך בחיקך!”

" אתה היית מסגל יותר למשרה זו"
“כלום זו היא דעתך באמת ובלב תמים?”
“אין כאן מקום לשאלה כלל!”

דיטריך הביט לפניו מתוך הרהורים, ופתאם אמר: “היכן היא כריטס?”

“בהמבורג”.
“בהמ–בורג? על ידך?”

“כן, כמובן, הן אי אפשר היה לי ללכת מכאן ולעזב אותה בצרת נפשה”.

“מה מעשיה שם?”
“היא לומדת. סוף סוף נתן לה הדבר,
שהיינו מבטיחים לה תמיד, אבל לא קימנו
לעולם”.

“הרי היינו עניים כל-כך”, מלמל
דיטריך בלחש, “כל לא באה אצלי כלל להפרד
ממני”.

“לא”, אמרה אמליה בלשון קצרה וקשה,
“אל תקרא לה לבא אצלך, אל תפריע אותה, הן גם
עליה למלאות תפקידה”

“לא, לא אפריע אותה, הריני מבטיח לך”.
כאן כרכה אמליה פתאם את שתי
זרועותיה מסביב לצוארו של דיטריך, נשקה לו
במין רכרוכית של אם ואמרה ברגש עמק: חיה בשלום
וילהלם המסכן שלי! מאשרת, – אמללה – מאשרת
נעשיתי על ידך. הריני מודה לך על כל האשר הרב,
ומתוך הודיה אזכרך תמיד!"



* * *



אמליה התהלכה עם כריטס, המלוה
אותה מתוך בכיה, בחמשה עשר לחדש מאי שנת
1863 בירכתי אנית המפרשים: “La Rochell”, איש אחד נגש אליה, קרא בשמו לפניה
ואמר: “אני הנני רב החובל של האניה. הפטרון צוה
שאקציע לך תא של המחלקה הראשונה. קבלתי
פקדה לפקח על צרכיך במדה יתרה ולשקד
לטובתך”.

דמעות צפו ועלו בעיני אמליה. עמדה ונסתכלה סביבה: מה רב הדחק!
“יש לנו ארבע מאות וחמישים נוסעים דרי מטה” אמר רב החובל.

כמה קשים חייהם של העניים; והיא
אינה ביניהם, ולא עוד אלא שמסרו אותה תחת
השגחתו המיחדת של רב החובלים! – –
פעמון האניה השמיע קול האות להפליג.

עוד נשיקת חפזון אחרונה, וכריטס מהרה אל
היבשה. – הנה נתקה אנית המפרשים הכבירה
והחליקה בגאון לארך הנהר. כל-זמן שהיתה נראית
לעין נפנפו האם והבת את מטפחותיהן ברוח.



ציור ל 2.png










חלק שני



א



ציור א.png




ברסבן, .1863.8.1.



כריטס חביבתי!



יום הפרידה שלנו היה בחדש מאי, ואולם
אך בחג הלדה תקבלי ממני מכתב זה. המכתב
הזה מתנה הוא לך מידי לחג הלדה, ומקוה אני
שישמח את לבך, הואיל והוא יעיר לפניך, שבאתי
באמת לאוסטרליא. הו, הגיעי בעצמך, – מזבנלהן
לאוסטרליא! כלום יכלה את לציר את הדבר
בנפשך? פעמים נראה לי, כאלו חלמתי כל זה. מה
רבים המה הדברים שארעו לי, שראיתי
ושהרגשתי בדרך הים הארכה! מה חדש היה הכל
בעיני, וכמה בלתי מובן לי הכל כאן! – לאחר
פרידתנו בהמבורג ראיתי עוד זמן רב את דמותך
הקטנה, הבודדה והעצובה, העומדת ומנענעת
כנגדי בידך. – אל נא תאמיני, שאני עצובה הייתי
במדה פחותה מזו, עצובה הייתי לא כל כך בגללי,
אלא מתוך שחשבתי עליך. איך תמצאי לך מקום
בתנאי החיים החדשים? היי מקשיבה והזדיני
בסבלנות! כן סבלנות נחוצה לנו! – בשעת נסיעתי על
פני הים הבחנתי, שגם אני חסרה סבלנות במדה
יתרה. שמונים יום ואחד היינו בדרך, שוי נא
בנפשך את הדבר, הרי זה רבע שנה כמעט!

ואף-על-פי-כן לא היתה לי כל סבה להתאונן, אדרבה,
שרויה הייתי בטובה במדה מרבה, הן נסעתי
במחלקה הראשונה, כאלו הייתי מטרונה עשירה
ומפנקת. מה המו רגשותי בקרבי בשעה שהצצתי
לפרקים אל בני העניים הנוסעים צפופים במדור
התחתון. מפני מה לא הייתי אני בתוכם? מבינה את,
– כל כמה שגודפרוי טוב אלי יותר, בה במדה
יגדל רגש אחריותי. – מתוך הרגשה זו נבע גם
קצר רוחי. שמונים יום ואחד שלא לעשות כלום אלא
לשבת ולהמתין, – ואני להוטה הייתי לרוץ ולאסוף,
כדי שיראו הללו, שרוצה אני לעשות עד כמה
שידי מגעת. כן, זו היא כונתי יום יום בלב תמים!
אבל על גבי האניה איני יכלה לנוד, מצויה הייתי
על גבי שטח קטן כל כך ולא היה בידי להתגבר
על מכשולים אף לא לעמוד בפני סכנות מיחדות,
זולתי הסכנות הצפויות לנו על ידי סופות וסערות;
אבל בשעות כאלה לא יכלנו אלא לשבת ולחכות עד
יעבר זעם. אכן בחיי עצלות בלינו ימינו שם.

מסתכלים היינו בדולפינין ששטו בצד האניה;
שמחנו לראות את הקלניתא היפה כשהיא מרחפת
במרום האויר, מדברים היינו על השנויים הנראים
בשמים ובמים. אבל בכל אלה לא היינו אלא
מסתכלים בטלים בלבד.

בים האטלנטי עמדה עלינו רוח סערה.
נורא היה הדבר הסער הכה גלים, עד שנתרוממה
רושל שלנו למעלה כקומת בית. לעולם לא אשכח את
המראה! הדבר היה בחצות היום, ואף-על-פי-כן היו
השמים אפלים. המים היו שחורים, וגעשו ורתחו,
והרעם הרעים קולו. הברק פגע בתרן אחד, וכסבורים
היינו כלנו, שהנה הגיעה לנו שעתנו
האחרונה.

אכן הסער שכך ויחד עמו נרגעו גם הלבבות הנבהלים.

והנה עברנו על פני כף התקוה הטובה. מעל גבי האניה ראינו שוב הרים מוצקים.
סוף כל סוף הגענו לחוף אוסטרליא!
עברנו על פני איים, שיערות התמרים המשחירים
המכסים אותם רשומם נכר ביותר כלפי שמי
התכלת. הגיעי בעצמך, יערות שלמים של התמרים
הנהדרים הללו!

ליד המבוא של מורטון-בי היה עלינו
להלחם עם גלי החוף המתגעשים בחזקה, ומכאן
והלאה נסענו על פני ברסבן ריור7 המתפתל ביותר, עשרים מילין אנגליים
בקרוב אל תוך הארץ פנימה, עד שעלינו ליד
ברסבן אל היבשה.

סוף סוף חשנו שוב קרקע מוצק תחת
רגלינו. ואולם רגילים היינו כל כך בטלטול
ותנודה, עד שגם על היבשה התנודדנו הנה
והנה.

המון רב של בני אדם עמד ליד החוף
והמתין מתוך קצר רוח לאניה. הרבה מן הנוסעים
נתקבלו מאת קרוביהם ומכריהם8. כמה קלי
תנועה היינו כלנו! רוח חג נחה עלי. הנה עמדה
לפני העיר הבנויה ברמה, החמה השוקעת מציפה את
העולם החדש בים של פז לוהט. עיני לא שבעו מראות.

אכן אף כי גדלה שמחתי שנתמלאו סוף סוף
מאויי, מכל מקום עמד עלי רגש של אימה ופחד, רגש
מדאיב של בדידות, ורצה להכריעני. כשהבטתי
סביבי מתוך הרהורים, נתכונו מכירי מתוך
המדור הראשון לטול אותי עמהם אל בית המלון
שלהם, אבל אני עמדתי ונפרדתי מאת כלם,
וביחוד מאת רב החובל שלנו בעל הלב הטוב, ברגש
נלבב, ובקשתי לי פנדק זל. סוף סוף, – דברתי
אני עם לבי, – הרי מכרח לבא קץ לחיי גן עדן
התחתון! – אף על פי ששקדתי הרבה על ספרי
בדרך, לא הרגשתי בנפשי, שאוכל למצא דרכי
בידיעתי המועטת בלשון האנגלית. ודאי שתורה
זו נקנית ברבות הימים. תמיד היה קשה לי ביותר,
בשעה שלא יכלתי להשתמש בלשון
אשכנז.

למחרת בבקר בקרתי את הסוכן מר
הויסלר. שם קבלתי כסף ועצה טובה. הו, מה טוב
לקבל כסף בדרך כזו! אין עוד דאגת הפרנסה
כלל! – רגש של גאון עליז ממלא אותי בשעה שאני
מעלה על לבי את הרעיון שאני ממנה מטעם בית
מסחר שכמותו.

הו, כמה מרגישה אני את עצמי עליזה
ובת חורין מצד אחד, ומן הצד השני הריני חשה את
עצמי בעולם הזר בודדה ומפקפקת. מר הויסלר אמר
לי, שאוסטרליא לא נחקרה עדין אלא מעט, ומצא
אמצא על כל שעל וצעד חדשות ונצורות. לבסוף אמר
לי, שאפשר לי לפנות אליו בכל דבר מתוך אמון
ובטחון; אף בשעה שיש לי צרך בכסף עלי אך
להגיד לו, גודפרוי מלא את ידו, להיות לי לעזר
בכל דבר. כלום יכלה את להבין את הדבר? אני איני
תופסת! לבי נרגש ביותר ואני – הוי, – מכירה טובה
כל כך!

מה נפלאים המה דרכי אלהים; הריני משתוממת תמיד, כמה הפליא מנהגו עמי.

הנה אלך אל מושבה אירופית ליד
ברסבן ריור, ואך אמצא לי דירה, מיד ישלח לי מר
הויסלר את החפצים שלי. מדברים היינו עוד על כמה
ענינים, שמשכו את עיני, והוא הסביר לי את
הכל.

הבתים נראים כאלו רגלים להם ורוצים
לברח ממקומם. כשאמרתי זאת למר הויסלר, צחק
והסביר לי, שבונים את הבתים על גבי כלונסאות,
מפני הנמלים הלבנות, שהן מכת מדינה קשה
ביותר. – הרהרתי בלבי: “הנה, מיד יש דבר
לאסוף”!



ברסבן ריור,.20.8

עכשו הריני במקום מגורי החדש, המצוי
ליד ברסבן ריור. מצאתי כאן בית אחד קטן שהיה
פנוי, מיד עמדתי ושכרתי אותו. עד שנתקבלו
החפצים שלי ישבתי אצל משפחת מתישבים, ואחר
כך סדרתי לי דירתי מן הארגזים, השמיכות
והחביות. כלי בשול מועטים קניתי לי עוד
בברסבן. – עכשו יכלה אני סוף סוף להתחיל
בעבודתי!

בבקר הראשון, לאחר שישנתי בתוך
ביתי, הלכתי לבקש מים. לא רחוק ביותר מדירתי
הגעתי למין מקוה מים ושאבתי מלא הקמקום
הקטן שלי, ואולם הגיעי בעצמך, פתאם בא בארח
בלתי צפוי בר נש קטן וצהב, בעל עינים צרות
וקוצה ארכה ודקה לו, נגש אלי, פשט את ידו
כנגדי והשמיע במבטא גרוני: “Three Pence m’am”9
“הבלים!” אמרתי “הרי שלך לפניך”, ותוך כדי דבור שפכתי את המים בחזרה.
הריקא הצהב, הרי את יכלה להבין
מעצמך, שהיה כינאי, הציץ עלי בעיניו הצרות
כשהוא נבוך מאד, דבר מתוך התעוררות רבה
והניע בידיו בשעת מעשה. נתתי לו לדבר כאות
נפשו.

כמובן, לפי שעה לא היה אצלי טה, אבל
יכלתי להמתין עד שאמצא מים. אמנם יכלה הייתי
לטול קצת אצל המתישבים. כל כמה שאפשר רוצה
אני לעשות הכל בידי עצמי. הן צריכה אני ללמד
לעזר לעצמי בבדידותי. – ברגש חגיגי באמת
הצטידתי לשם סבוב-האסף שלי הראשון בעולם
החדש. עמדתי ותליתי את הקפסא על כתפי, הנחתי
בתוכה קמח, מלח, טה וגפרורים, חבשתי לראשי את
מגבעת התבן הגדולה ושמתי לדרך פעמי. בלב
פועם יצאתי לדרכי זו הראשונה, הואיל וגם יראתי
קצת, חרתי אותה בזכרוני, כדי שאמצא שוב את
המושבה. הרגשות שתקפו אותי בדרכי זו
הראשונה, אין אני יכלה לתאר לך; חשה הייתי
בנפשי, כאלו מתאוה אני שתנהל אותי ביום זה
הראשון יד נודעה וחביבה, כאלו משתוקקת אני
לשמע לקח על כל המחזות החדשים והזרים. כמה
גדול, אים וסתום נראה לי לפנים יער צלא, יראה
הייתי לאסוף שם יחידית כמה שעות רצופות, בתורת
אשה צעירה לא רציתי בשום פנים ללכת בלעדי אביך
לאסף צמחים, הה – ועכשו! מכרחת הייתי לשאל את
עצמי תמיד: “האם אני היא זו המתהלכת לבדה
ביער של אוסטרליא?” – סוף סוף שחקה לי השעה
ומצאתי מים. קוששתי עצים יבשים, הצתי מדורה.
בקשתי לי קלפת עץ חזקה, נקיתי אותה יפה יפה.
בללתי את הקמח במים, עשיתי לי עוגות דקות
וקטנות, כמדת חריץ החלב, ואפיתי אותן בתוך
הרמץ החם, וכשהיו בעיני בחזקת אפויות, נשפתי
בפי את הרמץ, בשלתי טה וערכתי סעדתי בפעם
הראשונה, כשם שאערך אותה מן הסתם מכאן
ולהבא לפרקים קרובים.

אחר כך נגשתי אל מלאכת האסף.
בתחלה מלאתי את הקפסא. הכל חדש לפני, ושפע
רב מבצבץ ועולה כאן מכל צד, עד שבא אדם במבוכה,
ואינו יודע במה יתחיל ראשונה. בשביל רמשים לא
נטלתי עמי אלא צנצנות קטנות מלאות אלכהול. מן
הצרך לראות הכל מתחלה, וברבות הימים לומד אדם
מפי הנסיון כיצד להצטיד בדרך הרצויה
והמועילה. לצערי אנוסה אני לשאת תמיד צעיף על
פני; הדבר מצער את נפשי מאד לשאת תמיד על פני
סמרטוט מגנה, ואני חושבת לפעמים, שהדבר הוא
לענש לי על שום שהייתי ממלאה פי צחוק תמיד על
נשים אחרות, ששמו על פניהן מין דבר שכמותו;
אבל היתושים יהיו מציקים לי מאד, הם קשים כל-כך
עד שאנוסה אני אפלו לבשל את מאכלי בצעיף.

בלילה ישנה אני תחת רשת גדולה. מעשה האסף
גורם לי קורת רוח מרבה. הכל מזדמן כאן לקראת
האדם! אין לו אלא לנגוע ביד ולטול. אני משוה
בנפשי תמיד, מה יאמרו בהמבורג בשעה שתגענה
החבילות לידם, ודאי שהם שרויים קצת בפחד אם
מסגלת אני למלאות את תפקידי. הן אני עצמי אף
כך הנני. שימי נא לבך ושאלי אימתי מגיעות
אניות מאוסטרליא, לכי נא לשם והתבונני אל
הדברים ששלחתי. ראיתי ונוכחתי, שאסור לי
להביא הביתה הרבה צמחים יותר מדאי בפעם אחת.

החם גדול ביותר, והצמחים נובלים, ואז מכרחת אני
להשליך אותם החוצה. אל תצפי למכתבים ארכים
לפרקים קרובים ביותר, לדבר זה אין לי סבלנות כלל,
לפי שיש לי לאשרי עבודה רבה מאד. – כמה זמן
תהא לי עבודה באוסטרליא? עלינו להכין לבנו
לימים רבים. ואולם אל תתעצבי. בשעה שיתקפוך
געגועים, אז עליך לציר בנפשך, מה יהיה לעתיד
לבא, כשתעמדי שוב על יד הנמל, ותנענעי שוב
בידך למראה האניה הבאה. אחר כך לא נפרד עוד
עלי אדמות לעולם! נחמי את-נפשך בזה תמיד.

לפי שעה חיי בשלום. התפללי לאלהים,
שתזכי להיות ילדה טובה; רק אז תוכלי להיות אדם
מאשר.

בנשיקה מעמק לבי

אמך.



ציור א 2.png










ב.



ציור ב.png


המבורג, 4 ביאנואר 1864

אמי אהובתי!

כמה שמחה אני לראות, שבאת בשלום
לאוסטרליא באמת. כפי שצירת לך במחשבתך
כך היה. ביום 24 לדצמבר הגיע לידי מכתבך
היקר. אני עצמי הלכתי וקבלתי אותו מן
“ונדרהם ישן”. שוי בנפשך, אין אני דרה עוד
“ליד האלסטר”. מיד לאחר שנסעת מכאן עברתי
לבית חנוך אחד בהם אצל גברת זקנה שיש לה
שתי בנות. אחת מן הבנות מלמדת אותי צרפתית
ואשכנזית. אכן מבקרת אני גם את בית הספר,
ועלי ללכת מרחק רב מהם עד המבורג לרחוב
התיאטרון ואולם לחג הלדה מזמנת
הייתי לכבוד החג ליד האלסטר. על הדבר הזה
שמחתי מאד, שכן הייתי עצובה ביותר, בשעה
שהיה עלי לצאת מביתו של הדוקטור מיאר.

כשישבתי בחדרו של הנס וקראתי באחד מספריו
היפים נכנסה העלמה עליזה ואמרה: “לכי אל
‘ונדרהם ישן’ ושאלי, שמא נתקבל מכתב
מאמך!” נסתכלתי בה יפה, ונדמה לי, שהיא
מחיכת קצת, – כלום יודעת היתה שבאה אניה
מאוסטרליא? מהרתי ללכת לשם. האויר היה זך
מחמת צנה, ואני שמחתי כל כך לקבל מכתב, עד
שהייתי מלאה גיל. והנה נכון הדבר! אחד מן
הבחורים הצעירים שבלשכה נתן לי את המכתב.
אכן הרי זה תשורה נאה לחג הלדה! הרביתי כל כך
לקרא בו, עד שידעתיו כלו על פה. אשת הדוקטור
אמרה שמוטל עלי לכתב לך מיד, ואני יכלה לתאר
לך את פרשת החגיגה. כן, אף אני רוצה בכך, שכן
אני מהרהרת הייתי תמיד מה טוב היה אלו היית בשעת
מעשה ולקחת חלק בכל אותם הדברים. העלמה עליזה
נכנסה אצלנו בחמש שעות ואמרה: “היום נתנה
הרשות לילדים לאכל בחברת הגדולים. כריטס,
סדרי שוב את שערותיך בשימת לב מרבה ורחצי את
ידיך”. חשתי התרוממות הנפש במדה יתרה בשעה
שצלצלו להתכנס לסעדה. הרי זו היא הפעם
הראשונה, שהרשה לי לאכל בחברת הגדולים.

נתבלבלתי כלי כשראיתי את השלחן הגדול
הערוך יפה כל כך. הרבה אורחים היו שם, ארבע
אחיות ואח אחד של אשת הדוקטור, אף שוי נא
בנפשך: משפחה אחת מאנגליה! אנגלים ממש
ראו עיני! תינקת בת שלש שנים היתה להם, וגם היא
דברה ושמעה רק אנגלית. מסתכלת הייתי בה
וחוזרת ומסתכלת, לפי שקלסתר פניה הוא
קלסתר פני כרוב ממש, אחד מן הכרובים הרבים
שראינו בדרזדן בבית אוצר התמונות. פניה עגלים
ונעימים כל כך, לחייה אדמות ורכות ותלתלי זהב
לה מלאים זיו. הו, מה השתוקקתי לחבק בזרועותי
אך פעם אחת את התינקת היפה הזאת, אבל ודאי
שהיתה מתמלאת יראה מפני, ולפיכך הבטתי עליה
תמיד אך מרחוק. הכרוב החי נראה בעיני יפה יותר
מהכרוב המציר. אף היתה לבושה הדר במדה יתרה,
שמלה קצרה עשויה ארג דק ושקוף ומעטרת
בסלסלה ומלמלה נתונה עליה, כראוי לבת מלך
שבספורי אגדה. הדוקטור ואשתו דברו אף הם
אנגלית. איני יכלה להשיג בשום פנים, כיצד
אפשר לו לבן אדם לדבר בלשון זרה. ודאי שאדם
חש בנפשו רגש נפלא, כשיש בידו סגלה זו.

האם אגיע לידי כך, שאדע לדבר בזמן מן הזמנים
בלשון זרה? אותו ערב היה כעין חלום פלא; הכל
מזהיר היה ונוצץ: כלי הכסף הרבים, הכוסות
המלטשות יפה, אף גם העינים של הבריות
העליזים מזהירות היו משמחה. ואולם דברים יפים
עוד יותר הוסיפו ובאו! כשגמרנו סעדתנו הציעו
הגברים לפני הנשים את זרועם להשען עליה בשעת
הליכה, ויוהן פתח את הדלתות של אולם האורחים
הגדול, וכאן כדאי היה לך לראות. פעמים הבטתי
בחשאי יחד עם הנס בסדק הדלת, ונראה היה לי
תמיד האולם הגדול כמטיל אימה; צנה שרויה בו, וכל
מה שבתוכו מחפה היה בשמיכות אפורות והחלונות
היו אפלים ביותר, מפני שתריסיהם היו סגורים.

משום כך גדלה עכשו השתוממותי יותר. אי אפשר
לך לציר בנפשך מה רב היה הפאר וההדר! אני
עמדתי כמכת סנורים כלי. הנברשות היו מאירות,
ובקצה הנברשות תלויות קני זכוכית בעלי קצוות,
והם נוצצים בכל מיני גונים. אשוח גדול שהגיע
עד התקרה מלא היה נרות רבים רבים, ועל גבי
הקירות נתונים היו זלזלי אשוח, לפניו כתוב היה
באותיות גדולות השם ובתוכו עמד שלחן וכסא
ועליהם כל מיני דברים נאים. וכאן
הנה כל אלה הבריות היפים, החביבים והמאשרים.
ואולם אני נסתכלתי וחזרתי ונסתכלתי בפני
הכרוב הקטן ובפניהם של הדוקטור ואשתו. מה
יפים היו שלשה אלה! סמוך לדלת מסדר היה שלחן
גם בשבילי. קבלתי שמלה מגונת, תבה לכלי
תפירה וסוכך. הגיעי בעצמך, סוכך שכלו שלי!
באמצע מנח היה ספר יפה. הו, הנה עלה על לבי, על
שום מה שאלה אותי פעם אשת הדוקטור אם מתאוה אני
לספר של שירים? אמרתי כן, רצוני בשירי
קלופשטוק. “למה דוקא שירים אלו?” שאלה. “שירים
אלו היו לנו בבית הספר, ושם היה שיר אחד שהביא
אותי לידי דמעות. הדוקטור צימרמן קרא לפני בשעת
שעור הספרות, וזה לשונו: הו, מה מאשר הייתי
בהיותי עוד עמכם, ראיתי את היום מאדים ועולה ואת
הלילה מנצנץ”. רועדת מחמת שמחה תפסתי את
הספר, אבל אין זה קלופשטוק, אלא שירי שלר. אשת
הדוקטור נגשה אלי ואמרה מתוך צחוק: הרי את
רגשנית די והותר, אין את צריכה לקרא את
קלופשטוק, שלר יאה לך יותר".

“שלר לא היה לנו עדין”, אמרתי בלחש,
אבל הודיתי על הכל. כל כך הרבה היה והכל היה
יפה כל כך, אלא שלא מצאתי מלים בפי, בעוד
ששאר הבריות ששו ושמחו כלם בקול. – אוהבת אני ביותר את
שירי העצב, וטעם הדבר הוא בודאי, משום שאני
עצובה על פי רב כל כך, ואני מתגעגעת עליך כל
כך. הרני חשה לפרקים קרובים, כאלו לבי חושב
להתפקע מחמת כאב, ואני רוצה להתמוגג בדמעות.

הגבירות שבהם אומרות כי כפוית טובה אני, הרי יש
לי כל מה שנחוץ לי, ואם אלמד בשקידה כראוי,
יתנדפו געגועי מאליהם, שכן אין אני שקדנית כל
צרכי, עלי לשקד הרבה על למוד הפעלים של
הלשון הצרפתית. אני לומדת ולומדת אבל געגועי
עליך במקומם עומדים. אומרות הן, שאשים לבי אל
הדבר, שברבות הימים חולפים הגעגועים, לפי
שאת תשהי במרחקים עוד ימים רבים, וכל כמה
שיארכו הימים בה במדה ירגע לבי בקרבי.
ואולם עד עולם לא אאמין בדבר. כדי שלא אהיה
נראית ככפוית טובה, הריני מסתירה את עצבוני
ולובשת צורה של שויון נפש למראית עין, אבל לו
היתה עמי נפש חיה שאוכל לספר לפניה מכל מה
שנעשה בתוך לבי! מן הדין עלי לשמח על כל
הדברים הנתנים לי כאן, אבל אמא, אין לי צרך כלל
במלבושים יפים כל כך, איני רוצה גם במאכלים
טובים, אלו אך יכלתי להיות יחד עמך, אלו רק
יודעת הייתי, שנפש חיה אחת אוהבת אותי בכל לב!

אכן תמיד נראה לי, כאלו הכל חשובים כאן יותר
מדי, כאלו אסור להראות בפעל, אם הלב נוטה כאן
אחרי מי שהוא; שכן הוי מעלה בדעתך, שהנפש
היחידה כאן המחבקת אותי לפרקים
בזרועותיה ומנשקת אותי היא ליזט
טובת הלב המבשלת הזקנה בבית הדוקטור, היא
קוראת לי לפרקים להכנס פנימה לרגע, כשאני
מסתכלת בחלון המרתף בדרכי לבית הספר,
והריהי אוהבת אותי כאם טובה כמעט. אבל היא עושה
את הדבר תמיד בצנעא, ואם אך שומעת היא שאחד
האנשים קרב ובא, מיד דוחפת היא אותי אל הפתח
החוצה. כלום עברה היא לאהב זו את זו? אין אני מבינה
כלל את הדבר הזה, אלא שלבי מתמלא רגז,
שאנוסות אנו לעשות את הדבר בצנעא.

יש לי ספר קטן ואני קוראת בו הרבה; הוא
קטן כל כך עד שאני יכלה להכניסו לתוך כיסי. שם
הספר: “נחלת המשיח”. הדרך לבית הספר רחוקה
ביותר ובתוך “בורגפלדה העליונה” רבה הבדידות
כל כך עד שיש בידי לקרא בכל יום, בשעה
שהאויר יפה, פרק אחד. הדבר הזה משקיט את רוחי
ואף משיב לי תשובה על כל מיני מאויים שאינם
רצויים. הנה פתחתי לפני ימים מועטים את הספר,
בשעה שתקפו עלי געגועים לנפש חיה: “מן
הנטיה אל נפשות אהובות חיב אתה להיות בן חורין
במדה כזו, עד שביחס אליך תהא מתאוה להיות
בלי כל חבור עם הבריות. האדם מתקרב אל האלהים
בה במדה שהוא מתרחק מכל תנחומות האדמה”.
כלום אלמד מדה זו?

סבורה אני שאתאוה תמיד בנפשי, כי
אהב יאהב אותי מי שהוא בכל לבו. הו שובי ובאי
מיד, אין את יודעת כלל כמה אני מתגעגעת
עליך.

הנה נושקת ומחבקת אותך

כריטס שלך.



ציור נר.png










ג



ציור ג.png




המבורג. 3.1 1864.



מרת אמליה דיטריך!
שמחנו מאד, שבאת בשלום לאוסטרליא.
הנה כתבת לנו, שכבר עוסקת את במעשה האסף
בשקידה, והרי אנו שמחים על כך. מצדנו נדאג
לדבר שיהיו מצוים בידך תמיד תבות, תרמילים,
בנזין, נערת, מלח וכיוצא באלה מן המבחר. על
דבר מעשה האסף של הפרפרים רצוננו להעיר,
שיכלה את לשלח אותם חבושים בתרמילים. אפלו
פרפרי הליל הגדולים ביותר יכלה את לשלח
בדרך כזו לאחר שתצמידי את הכנפים אל הגוף.
רצוננו לעורר את תשומת לבך אף ביחוד אל מעשה
האסף של דגים. אספי דגים עד כמה שידך
מגעת, הכל ראויים וחשובים לפנינו הן דגים של
מימי נהרות והן דגי הים. – אלו הדגים שהם
גדולים יותר מדי להיות נשלחים בתוך אלכהול,
עליך לשלחם כבושים יפה במלח. עור הכרס צריך
לבתר בזהירות כדי שיוכל המלח לחדר יפה לתוך
בני המעים.

חביות ישנות של בשר מסגלות ביחוד
לחבישת הדגים. דגים גדולים ביותר אפשר לך גם
לנתחם לנתחים ולשלח את הנתחים כבושים במלח.
מעשה החלוקה של חוט השדרה טעון זהירות
מיחדת!

אגב, אך בשעה שאין מוצא אחר אפשר
לגשת אל מעשה החלוקה, משום שעל ידי כך נפחת
ערכו של הדג.

מתוך תקוה, שנקבל ממך בקרוב מיני אסף, דורשים אנו בשלמך בחבה יתרה.



י.צ. גודפרוי ובנו.



ציור ג 2.png










ד



ציור ד.png




רוקהמפטון,.12.4 64.



כריטס יקירתי!

מכתבך היקר, שתארת בו את פרשת
החגיגה של חג הלדה בפרטות יתרה, קבלתי. כותבת
את בו הרבה גם על דבר געגועיך. כלום סבורה
את שאין אף אני מתגעגעת? אבל, – אל נא נביא זו את
זו לידי רכרוכית יתרה. הרי את נוטה לכך ביותר
מטבע בריתך. כלום נחלת את הדבר ממני? אולי.

– אכן לא טוב הדבר כשמחטט אדם ברגשותיו יותר
מדי. בשעה שאת מביעה לפני את הדבר, הרי שוב
את נוקבת מחדש במכאוב לבך, שאולי כבר
נתגברת עליו במקצת. והרי את סובלת יסורים
עוד פעם. יש לנו יסורים די והותר, שאין אנו יכלות
להפטר מהם בשום פנים, ולפיכך סבורה אני
שבמקום שיש בידינו להמנע מהם, חיבות אנו
לעשות את הדבר. – לשם תפקידי זקוקה אני לאמץ לב,
לצהלת נפש ולשקט פנימי. מתוך לב כבד השרוי
במצוקה אין לראות סמן ברכה בשום מלאכה, לא אצלך
ולא אצלי. הריני אומרת לי מתוך הנסיון: מצב
נפש ורגשות לב הולכים ומתחלפים בנו בכל יום
ויום. כמה זמן עובר עד שמגיע
לידינו מכתב מזו לזו, והרי אפשר הדבר,
שבשעה שאני ממררת בבכי על מצב נפשך העגום,
הנה מהלכת את לך שוב מתוך שמחה יתרה ביער
ובאחו. עם כל אניה מפלגת כתבי לי מכתב אחד,
ולו יהא מכתב קצר, אבל לפרקים כתבי באריכות,
כדרך שנהגת במכתב של חג הלדה, צירי לי
תמונה מחייך. אכן אין כונתי, שתכתבי יומון,
דבר זה איני אוהבת כל עקר, שכן לא בכל יום
מתרחש דבר שראוי להעלותו על הכתב. ואולם כתבי
בשעה שארע לך דבר היוצא מגדר הרגיל של חיי
יום יום. דבר זה כתבי בשעה שיש לך פנאי ומנוחת
הנפש, ושלחי לי בשעה שתרצי. הבה ננסה את
הדבר. רצוני גם אני לכתב לך בדרך זו. גם אצלי
יתכן הדבר, שיעברו ימים רבים ולא אוכל לכתב
לך בפרטות יתרה, ואולם ידיעה קצרה תקבלי
ממני לפרקים קרובים ככל האפשר.

לפני ימים מועטים שלחתי להמבורג
שתים עשרה תבות ואני משתוקקת מאד לדעת מה
יאמרו האדונים על כך. הנסיעה ליד ברסבן ריור
הביאה לי יבול במדה מרבה. אכן כנגד זה לא הייתי
מרצה כלל מהסביבה של גלדסטון. גלדסטון הוא
אחד מן הישובים העתיקים ביותר ובו שלשים
בתים בקרוב. שהיתי שם רק שלשה חדשים. ביחס
לשאר מקומות הרי סביבה זו עניה היא ודלה בשביל
בעלי האספות. סדרתי לי הליכת רגל של עשרים
וחמש פרסאות. בתוך החוה נבאו לי שאמצא כל
מיני מציאות מענינות. אבל טעות היתה בידם. מדת
היבול לא היתה כלל וכלל לפי צער היגיעה
והעמל.

קדם שאני מתכוננת לצאת לדרך, הריני
שואלת בתוך החוה מפי אדם שנהירין לו הדרכים
לפרשת המסע. איש עצתי נוטל מקל ורשם לפני את
הדרך על גבי עפר האדמה. בתחלה קשה לי הדבר
לסדר מסעי על פי רשימה זו; אבל ברבות הימים
לומדים הכל, וסוף כל סוף, – אין התעיה בדרכים
מצערת אותי ביותר, העקר הוא שאני מוצאת תמיד שוב
את דרכי הביתה. הדרך הנזכרת למעלה קשורה
בזכרונות בלתי נעימים, מפני שעולם הצמחים
עלוב היה ביותר! האדמה היא אדמת הרים, ועלי היה
לנוע על פני אבנים מנפצות, ואך במקומות מועטים
נתגלו סמני חיים בתוך הישימון על ידי חרשת
הדסים או קבוצת עצי אוקלפטוס. אכן הפתעה אחת
היתה לי בכל זאת. כשירדתי במורד גבעה אחת של
אבנים ראיתי מתחת מספר אהלים. כלונסאות היו
נעוצים באדמה ויריעת בד מתוחה עליהם וביניהם
עומדת בתוך קבה עשויה קלפת עצים. מתחלה
הייתי מספקת שמא דרים כאן ילידי הארץ וקרבתי
אל הקבה בזהירות. איש אשכנזי כונן כאן מין
בית משקה, והאהלים שיכים היו לכורי זהב. לאחר
שסעדתי את לבי ונחתי מעמל הדרך הלכתי אל
הנהר הקרוב והתבוננתי אל המחזה.

גברים שמראה פרא להם וחצי גופם
העליון ערם כלו עומדים על יד הנהר ועובדים זוגות
זוגות יחד: אחד חופר וחברו רוחץ במים את העפר
החפור. גברים אלו בעלי העינים החומדות לא עוררו
בי אמון רב, ומהרתי ללכת משם. מדרך קשה זו
חזרתי מדכדכת רוח.

מגלדסטון עקרתי דירתי לרוקהמפטון,
כאן יש שוב עבודה רבה לפני, וסבורה אני שמכאן
לא אצא במהרה כל-כך. – אומרת את שלבך מלא
דאגה לי, מפני ששמעת כי בני הפפואס הם
אוכלי אדם. שואלת את אם לא היה לי עדין עסק
עמהם. בסביבת ברסבן לא ראיתי מהם רב, אבל
פעמים התענגתי עליהם הרבה. הממשלה הוציאה
פקדה, שאסור להם לבני פפואס להתהלך ערמים
בתוך העיר, והנה מגחך הדבר מאד כשאחד חובש לו
צילינדר ישן לראשו, השני שם על רגלו פזמק
והשלישי לובש כר של קרינולינ’א. – החם קשה כאן
מנשוא. אבל על ידי כך מרבה כח הגדול של עולם
הצמחים, עד שהכל גדל למעלה ראש בפעל ממש.
הו, אין את יכלה כלל לציר, כמה גדל הכל
ומשגשג כאן. אחד דוחק את רגלי חברו. מתחת
לאילני ענק גדלים שרכים שאני מתעלמת כלי
תחתיהם, ופעמים תתקפני אימה, בשעה שעלי
לפנות לי דרך בין צמחי השרג, השרכים והסבכים.

אורכידאים גדולים תלויים מעל העצים למטה בנימים
שאינן נראות כמעט לעין, והם נפלאים כל-כך,
וגוניהם נאים ביותר, והם מציצים עלי במבט מלא
רזין, עד שידי קוטפת אותם במין יראה, כאלו
יצורים חיים הם, המוכיחים אותי בפני, שאני
משבית את קיומם המלא שקט.

וכמה מענין כאן גם עולם בעלי החיים!
הכל להפך כמעט ממה שמצוי אצלנו. הברבורים
שחורים המה, וכמה חיות ממשפחת היונקים הן
בעלות חרטם, וכנגד זה אין להן לדבורים עקץ,
והתבוננתי בדערה אחת שהיא מניעה את זנבה לא
מעלה ומטה אלא משמאל לימין. יש אילני טרפים,
ששולי טרפיהם נוטים כלפי מעלה. אילנות אחרים
משירים את הקלפה במקום העלים, והדבר עושה רשם
עגום מאד בשעה שרואים את הענקים הערמים כאלו
קפואים המה בין שאר האילנות. מצאתי פרי אחד הדומה
למין דבדבן, אבל החרצן אינו קבוע בפנים אלא
מצמד הוא מן החוץ על גבי הפרי. פרי אחר דומה אל
העכבית שלנו. כשאכלתי אותם חשתי שהשערות
הדקות המכסות אותם צורבות, כאלו היה סרפד
בגרוני. להבא לא תגע בהם שוב ידי.

בקרבת החוות רועים במישור של כמה
פרסאות, שגדלים בו מיני דשאים בשפע, הרבה
אלפים כבשים, סוסים ובקר. וכמה יפה הצמר של
הכבשים הללו!

שלשלת של הרים גבוהים, המכנה:
“The great deviding Range” נמשכת מן החלק
הצפוני עד החלק הדרומי של החוף המזרחי,
ושלשלת הרים זו מספיקה מים.

רוצה הייתי, שתשלחי מבט עיניך אל
עולם פלאים זה, ויכלת אז לראות את התמרים שעל
יד פצרוי-ריור, אבל קדם כל דבר היה בידך לראות את
אילני הענק של Eucaliptus amygdalina.

אומרים עליהם שהם האילנות הגבוהים ביותר על פני
האדמה. אכן ענפיהם של הענקים הללו הרי הם ביחס
אל גדלם דלים כמעט.

על יד פצרוי-ריור מצאתי תנינים שארכם
עשרים ושתים רגל. כשהוצאתי את בני מעיהם מצאתי
בתוך קבתם אבנים גדולות. מצאתי כאן גם נחשי מים
שמביאים לאויר העולם גורים חיים.

הגיעי בעצמך, בשר אין לו כל ערך כאן,
אבל אין אדם מתאוה לו מפני החם הגדול, אלא
הבריות נכספים תמיד לשתות. אני שותה, – בשעה
שאין לי הפרות הנאים, – טה צונן. לפני ימים מועטים
באתי בשעת חשכה לביתי, הייתי חלשה כל כך
מחמת עיפות, עד שהטלתי לתוך פי בחפזון חתיכת
סכר וחפצתי לגמע מן הטה, אבל – הה, פחד קראני!
על גבי הסכר ישבה נמלה ענקית, והיא נצמדה אגב
עקצה בגרוני וגרמה לי יסורי כאב נוראים, ולא
יכלתי לא לבלע ולא להקיא, דעתי נטרפה עלי
כמעט מחמת כאב, עמדתי וחממתי את הטה על גבי
האש, ונסיתי לחלוט את הנמלה ברותחין; כנראה
עלה סוף סוף הדבר בידי, שכן הצלחתי להקיאה
לבסוף, והנך רואה שעבר הכל בשלום. אמת, כאן
מצויה אני במקמות סכנה הרבה יותר מבשעת נסיעה
במולדת, אלא שסבורה אני, כי יש ביד אלהים
לסוכך עלי כאן כמו בבית. פחד איני יודעת.

השנים הקודמות היו קשות כל-כך, עד שבדקתי
ומצאתי, שביחס אל מצבי הקודם, הרי טוב לי עכשו
ויפה ביותר. הו, בשעה שאני מעלה בזכרוני, כיצד
עברתי עם הקטור הטוב והנאמן בארצות תבל!
העגלה היתה כבדה כל-כך, הדרכים מקלקלות ביותר;
רעב, קר וחם היה חלקנו, ותמיד העיקה עלי דאגת
הפרנסה והדאגה עליך! לפרקים קרובים רואה אני
בחלומי, שמושכת אני עדין בעבותות העגלה,
ובשעה שאני חולמת, כי הדרך נמשכת במעלה ההר
מתאמצים אנו, הקטור ואני, התאמצות יתרה בכל
כחנו; אז מקיצה אני טבולת זעה והריני חשה, הו
כמה הנני מכירה טובה, שטוב ויפה לי כל-כך.

יושבת אני, כביכל, אל שלחן ערוך מלא כל טוב,
הפרות היפים ביותר שאפשר אך להעלות על הדעת,
קשט, מוזא, פוטטין10, Ipomoea
balatas, מוכנים ומזמנים לפני בכל עת
ובכל שעה. מה רבה החרות הנתונה לי בשעת מעשה
האסף! שום איש אינו גודר בפני תשוקת האסף שלי
אף כל שהוא. עוברת אני את אדמת המישור הרחבה,
חולפת אני בתוך יערי עד, הריני מצוה לגדע
אילנות כדי לאסף את מיני העץ, הנצנים והפרות,
אני מפלגת בצנה הצרה על פני נהרות ויאורים,
תרה אני איים ואוספת, אוספת!

מסיחה אני דעתי מן הרגשות הבלתי
נעימים, שגורמים לי החם והיתושים, מפני רגש
האשר שאין קצה לו הממלא את נפשי, בשעה שיש
בידי להשיג על כל צעד ושעל סגלות חמדה, שאיש
לא אסף לפני. אין אני חוששת כלל, שמא אכזיב את
התקוות שתלו בי בני גודפרוי. בשעה שאני
עוברת מרחבי ארץ באין מעצור, סבורה אני שאין כל
מלך יכל להרגיש את עצמו חפשי ומאשר כל כך
כמוני, באותה שעה דומה עלי כאלו נתן לי
גודפרוי במתנה כל חלק התבל הלזה. בכל
המקצעות מצויות חדשות, ענינים לא ידועים עד כאן!

וכל אלה פלאי הטבע, אם הם מיני טחב שאינם
מזדקרים לעין, שבלולים ערטילאים, עכבישים
ונדלים, או כלי מלאכה, גלגלות ושלדים של ילידי
הארץ, הכל הכל משמשים לי אמצעי להתקשר על
ידו עם המולדת הישנה. נימים בלתי נראות לעין
נמשכות על ידי כך מפה לשם ומשם לפה; ממני אל
כל הלמדנים המעבדים את הדברים הללו, ומהם
באים אלי דברי שבח וקלוסים. אל תהי סבורה
בדעתך, שאין אני חשה בדבר כלום, או שמתיחסת
אני אל הדבר בשויון נפש; בשנות שפלותי סבלתי
הרבה מזה, והריני מרגישה עכשו את ההפך מתוך
הכרת טובה! אין מלים בפי לתאר לך את שפע העשר
הבא ועולה כנגדי בכל מקצוע. כמה מתאוה אני
שתעמדי על ידי, כדי שתשתתפי בשמחתי
ובהתפעלות לבי.

רצוננו לקבל מתוך הכרת טובה את כל
הנשגב והיפה הנתן לנו, אזי לא ישאר לנו זמן
רב להמשך אחר הרהורים עגומים.

כיום שלוחה לך ברכת שלום מלב עמק מאת

אמך המאשרת.



ציור ד 2.png










ה



ציור ה.png




המבורג,.12.5 64.



אמי אהובתי!

מה הרבית לספר לי! מנסה אני לציר לי
ארחות חייך, אבל אין הדבר עולה יפה. האדון
הדוקטור ואשתו וכל שאר גרי הבית משתתפים
בכל לב בגורלך. – על אדותי יש לי שוב לספר לך
כל מיני חדשות. בחג הפסח כלתה שנתי בבית
הספר, ולפיכך באתי שוב מהם לכאן לחדשים אחדים,
ואולם אשת הדוקטור אמרה לי לפני ימים מועטים,
שבשעה שמרת עליזה תצא מכאן אזי עלי לקום
ולארז את מטלטלי בארגזים ולשים שוב פעמי
לדרך. לפי שעה קבעו לי מקום באיזנך לשנה
תמימה, שם אכנס לבית חנוך קטן אצל עלמה אחת
וטרברט שמה. הריני שרויה בעצבות יתרה, על שום
שאין אני יכלה לשבת כאן בבית, אבל אשת
הדוקטור אומרת, שעלי לשבת בחברת נערות צעירות,
משום שעגומה אני יותר מדי ואינני קלת רגל,
והרי משחק ומחול נחוצים המה לבני הנעורים
כתלמוד תורה. – כן, הגיעי בעצמך, העלמה הטובה
עליזה יוצאת מכאן! נבהלתי כלי, וכשראתה את
עגמת נפשי משכה אותי והושיבתני על גבי דרגש
הקנים הקטן וספרה לי מה שהיא מתכונת לעשות.
רצונה גם היא להפליג למרחקים, לאמריקה ממש,
ובכן גם כן מעבר לים! הולכת היא אל משפחה אחת
ושורץ שמה, שם תטפל בחנוכן של שתי הנערות.

מרת שורץ הריהי אחותו של האדון הדוקטור שלנו.
משפחה זו נתארחה כאן ומתוך כך נתודעו זו
לזו, ומרת עליזה שמחה על תפקידה החדש.
תמונותיהם של ההורים והבנים מצויות אצלה
ונתונות בתוך האלבום שלה, ומיד עמדה והראתה
לי את התמונות ובשעת מעשה אמרה: "כן, כריטס,
הסתכלי נא יפה בתמונתו של מר שורץ, אפשר שעוד
תשמעי עליו הרבה דברים מפלאים, אפשר שתשחק
לך השעה להכירו פנים אל פנים,

הריהו נושא משרה רמה באמריקה". אחר כך ספרה לי
הרבה דברים, שלא עמדתי על טיבם כהוגן, על דבר
מרד בדרום אשכנז, וכי שחרר אדם אחד מבית
האסורים וקינגל שמו, ואמרה: “עוד שמע תשמעי
לפרקים קרובים כאן בבית על ענינים אלו, לפיכך
טוב הדבר אם תדעי כבר מקצת מהם”. – והנה דוקא
עכשו עליה לצאת מכאן, בשעה שאינני חרדה עוד
מפניה כל כך. אכן מיד אמרה: “בני בית שורץ יבאו
בודאי שוב להתארח כאן, ואזי נתראה שוב
אף אנו, ובאותה שעה הרי תהיי אף את
שלמה בידיעות, ואפשר שאת בעצמך תפליגי
למרחקים בזמן מן הזמנים בתורת מחנכת”. הו,
כלום אגיע בימי חיי לידי מדרגה גבוהה כזו? –
רוצה אני להשתמש בכל רגע ולהנות מחברתה של
עליזה במדה יתרה.

עכשו יש לי לספר לך דבר, שיענין אותך בודאי.
לפני ימים מועטים, ביום השבעה עשר
במאי, נערכה חנכת גן החיות. ביום שלפניו, אותו
היום יום שבת היה, נערכה כאן בבית סעדת גברים
גדולה. כל אלה הגברים היו כאן, שיש להם יחס
שהוא אל גן החיות. כדי לשמש את האורחים עמדו
שם כמה משרתים שכירים, ובחדר האכל עמדה אשת
הדוקטור וסדרה בעצמה את הכל, ולי נתנה הרשות
לסיע לה. נושאת הייתי את הדברים ממטה למעלה
וממעלה למטה. מלמטה טפלה מבשלת זרה לגמרי,
וליזט הטובה לא נועדה כנראה ביום ההוא אלא
לשמש את האורחים. הריצה היתרה ומעשה השמוש
ההנו אותי הרבה, ואני שמחתי כל כך, שיש לי
לעבד זמן רב כל כך בחברת אשת הדוקטור. באולם
הגדול היה ערוך שלחן ארך, ודלתות חדר האכל
הפונות אל האולם היו פתוחות לרוחה, ובכל שעה
שנאמו נאום עמדתי בפתח והקשבתי. לבי פעם
בי, ולבשתי גאון, בשעה שנאם אדוני הדוקטור,
ומכל שכן, כשבאו אחריו אחרים וספרו בשבחו
הרב, וקלסו את לבו הער ונפשו המוכנה לכל
קרבן.

פעם אחת הרהבתי בלבי להכנס בתוך
הפתח הפתוח יתר על המדה וראיתי לתמהוני
ולשמחת לבי שני פרצופים ידועים לי מלבד האדון
הדוקטור חביבנו, שני אלה היו גודפרוי והדוקטור
קרל מביוס. זה האחרון בא יום יום אל הבית, תמיד
מטפל הוא הרבה באקבריון, ולפרקים הריהו יושב
לו בחדר הספרים ועוסק שם בכתיבה וקריאה.

שכחתי את נפשי כליל, עד שאשת
הדוקטור קראה פתאם מתוך התרגשות יתרה: “הה,
כריטס! – רצונך להסתלק משם מיד, מה את סבורה
בלבך? ומה אם יראה אותך מי שהוא! הנה, הורידי
מיד את הבקבוקים לתוך המרתף”.

אחר כך, כשגמרו האנשים את סעדתם,
קרבו מרכבות רבות עד לפני פתח הבית, אשת
הדוקטור החליפה מהר את שמלותיה ומיד נסעו הכל
יחד אל גן החיות. שמע שמענו, שהעלו שמה אורי-גיל נאים. יושבים היינו, הנס
ואנכי, בחדר המלבושים והצצנו מבעד לחלון,
ומראה האלסטר לאור נגהות הערב כזהב טהור.

כשירדנו אחר כך למטה לברך את בני
הבית בליל מנוחה, אמרה אשת הדוקטור אלי בחבה
יתרה: “הנה, עזרת היום במלאכה בשקידה יתרה,
אמנם סקרנית קצת היית גם כן, – ואולם הדבר נסלח
לך. את והנס רשאים אתם ללכת מחר, – הגיעו
בעצמכם, מיד ביום הראשון, – אל גן החיות. לכו
שמה בשעה מקדמת, הן הגן יהיה מלא, ואתם הרי
תרצו לשהות שם זמן רב; עד השעה הראשונה יש לכם
שהות, ואחר כך עליכם להיות פה לסעדת הצהרים”.

– מרב שמחה לא יכלתי לישון כמעט.
בבקר השכם של היום הראשון הנאה
הלכנו יחד לארך האלסטר ויצאנו משער הסוללה,
ומיד היינו בתוך גן החיות. בדעה אחת החזקנו זה
בזה ופסענו מתוך צפיה של שמחה אל הגן הנטוע
נטיעות נאות. הנס שרוי היה בהתעוררות רבה
והסביר לי הרבה דברים, שכן הואיל והיה מצוי אצל
הוריו יותר ממני, לפיכך יודע היה יותר. בגאון רב
ספר, שאביו הוא הנשיא, ואף פקד לבנות את בירת
הינשופים היפה. סמוך למבוא מצד שמאל היו
מסכות החזירים המגחכות, והנה עמדנו שם דומם.

הכל היה חדש ורענן, האילנות והשיחים עוטים מעטה
ירק אביבם, והנה היינו אף אנחנו מאשרים
ושרויים בשמחה. עמדנו ועלינו על גבי בירת
הינשופים כאלו היתה לנו זכות מיחדת עליה.

כמה השתוממנו על הינשופים הרבים והיפים,
בשעה שהציצו עלינו מתוך לולי הסלעים בעיניהם
הגדולות והפקחות במין חשיבות רבה. מה רבים היו
שם הדברים והמראות, עד שבקשי היה ספק
בידינו לראות את הכל! הקופים המגחכים, הצפרים
המצינות ולבסוף החיות
הנהדרות והנפלאות שבתוך האקבריון. אכן סוף
סוף עיפנו ביותר מתוך מראה עינינו הרב ועמידת
הרגלים היתרה.

אמי אהובתי, מה יפה היה אלו עמדת
ושלחת פעם דבר מה בשביל גן החיות; סבורה
אני, שהדבר הזה ודאי שהיה משמח ביותר את
לבו של האדון הדוקטור.

האם יש לך שם עוד עבודה רבה? אנא, באי
נא שוב בקרוב! כיום אומרת אני לך שלום והריני

כלי שלך מתוך נשיקה נלבבת

כריטס אוהבתך.



ציור ה 2.png










ו



ציור ו.png




איזנך, יום 12 ביוני 1864



אמי אהובתי!



עכשו משתוקקת את לדעת, מה מצב חיי
באיזנך. מצבי טוב כאן עד מאד, ואף על פי כן
יראתי כל כך בשעה שחבשו שוב את מטלטלי בתוך
ארגזי. ואולם עליך היה לראות כמה הטיבה עמי
אשת הדוקטור. על גבי שמלתה היפה העשויה משי
שחור חבשה סנר לבן, ועזרה לי בכבודה ובעצמה
במעשה החבישה. אני הבאתי את כל מטלטלי, ואשת
הדוקטור הניחה אותם בתוך הארגז. ובשעת מעשה
פתחה ואמרה: "כלום אין לך מלבד ספרי הלמוד
אלא חפצים מועטים אלו? האם אין לך שמלות יותר? –

אין לך פזמקאות יותר?" – ומיד הלכה והביאה
משלה, למלאות את החסר אצלי. גם ספרים נתנה לי
במתנה, משערת הייתי שאלו הם ספורים יפים, וכך
הם באמת. אכן הדבר שעורר את לבי ביותר, היה
סוכך קטן. אשת הדוקטור ספרה לי, שאביה הביאו
לה לפני שנים רבות מפריז. עמדה והוציאה אותו
מתוך נרתיק מארך, ובכן אפשר להקטינו ולהגדילו, וכשמהדקים מלמעלה על גבי
קפיץ, אזי אפשר לערך את גג הסוכך, שיהא זקוף
כלו. אומרת היא שהוא “בר-קטינא”, ושתינו צחקנו
על השם המגחך. אשת הדוקטור אמרה, שסוככים
אלו, היפים והנהדרים, אינם עוד מן המדה בימינו.

מתוך סקרנות הוצאתי אותו שוב מנרתיקו
והתבוננתי אליו בחפזון. הקנה שלו עשוי שן,
ומחפה הוא משי שחור מבחוץ ומשי לבן מבפנים
וגדיל נאה ורחב לו. לא! אין אני יכלה להאמין,
שמלבד המטרון יש לי גם סוכך, ולא עוד אלא
שהסוכך הוא מהדר ביותר! שוי נא בנפשך, כיצד
אתהלך בחוץ והסוכך בידי! כמה יפה יהיה,
הרהרתי בלבי, בשעה שאזכה להוציא את כל
החפצים החבושים! חשק חשקתי להודות בדברים
חמים לאשת הדוקטור על הכל, כפי שירחש לבי,
אלא שנבוכה אני ואין כחי בפי.

האדון הדוקטור ואשתו שלחוני
בברכות טובות ורבות. אנכי הייתי עצובה כלי. כלום
לא אשוב לכאן לעולם? איש לא השמיע על כך כלום.
ליזט היתה עגומה מאד. כשבאה הכרכרה, עמדה
והניחה בתוכה חבילה קטנה של לחם משוח בחמאה
ובקבוק יין. הו, ליזט הטובה! יוהן והנס לוו אותי
עד לבית הכניסה של פטרי, כאן עמד קרון האמנבוס
ההולך להרבורג. המעברה העבירה אותנו על פני
האלבה, ובהרבורג היה עלי לעבר דרך בית המכס
הנורא. בידי לא היה שום דבר הטעון תשלומי מכס,
אבל פקידי המכס הוציאו את הכל החוצה ומשמשו את
הכל בידיהם, ובשעה שהכל היה מנח כאן על פני
חוץ קרא השוער: “עלו!”

הנה כאן מוטלת התבה הפתוחה, וכאן מוטל
הנרתיק עם הסוכך היקר, ועל ידיהם מנחים כל
מכתבי שקבלתי ממך ומאת חברותי שבזכסן.
הרהרתי בלבי, מה יהיה אם הפקידים יקראו
בהם! להרהור זה נתמלא גופי חם
לוהט, ואולם קראתי רק את הכתבת שלי ומיד
התפרצתי בחפזון נמרץ אל התא והקרון זז
ממקומו. כל הזמן הרהרתי בדבר התבה הפתוחה,
אם לא אראה אותה שוב, חלילה, מה אעשה אז?
הנסיעה היתה ארכה ביותר!

בשמונה שעות בבקר יצאתי לדרך ליד
בית הכניסה של פטרי ובשלש שעות בלילה באתי
לאיזנך. שרויה הייתי בהתרגשות יתרה.

כשירדתי מן הקרון הבטתי סביבי כאובדת עצות,
והנה נגשה אלי מטרונית בעלת קומה, ואחריה
הלכה משרתת בעלת אברים ובידה פנס גדול מאד.
המטרונית אמרה בחבה יתרה: “האם מרתי הנה
העלמה דיטריך –?”

נבהלתי. הה, ממתנת היתה ל“עלמה”,
ואני הן למדתי עוד לפני זמן קצר בבית הספר.
בקשתי ממנה מתוך מבוכה יתרה, שתפנה אלי
בלשון “את”, הרי אין אני אלא כריטס
דיטריך.

המטרונית הניעה בראשה ואמרה: “תני לשושנה את הכרטיס לשם קבלת החפצים”.
“הנה כאן הוא הכרטיס”, אמרתי, “אבל
החפצים הנם בהרבורג”, ובשעה שהלכנו לדרכנו
קבלתי לפניה על צרת לבי; אבל היא אמרה שהאבדה
תמצא בודאי.

הליכתנו בלילה לאור הפנס נראתה לי
משנה מאד, ביחוד בשעה שעברנו דרך שער עבה
ומקמר. יצאנו למגרש פנוי, ואף כי היתה אפלה
מסביב, מכל מקום ראיתי מן הצד מגדל כד וברחוק
מקום קצת שמעתי קול משק ושערתי שמצויה שם
באר. מין רגש מרומם חלף בלבי. כלום איני מהלכת
כאן על אדמת קדש? לותר, בית הורטבורג, מרת קוטה,
כל אלה הם שמות ידועים, ובהם הרהרתי, בשעה
שהלכנו משם והלאה. עכשו סרנו אל בית אחד,
עברנו דרך מבוא צר וארך, חלפנו לבסוף על פני
חצר כעורה ומלאה סמרטוטים, נכנסנו לתוך בית
העומד לפנים מן החצר ועלינו במעלות של שתי
מדרגות. על גבי הפרק האחרון עמדה נערה צעירה,
שהיתה מחזיקה בידה מנורה והרימה אותה עד
לראשה, עד שאור המנורה האיר באור בהיר את פניה
הרעננים המקפים מחלפות שחורות ועבתות.

“הרי זו כריטס!” אמרה העלמה טרברט,
“רצונה שנפנה אליה בלשון “את”. וזו היא סופיה
הינצה. עכשו הכנסי פנימה, ספל טה ישיב את נפשך
לאחר נסיעה ארכה”. קבלת הפנים היתה נלבבת כל
כך, עד שחשתי מיד רוחה ונעימות. הנערות
הצעירות, שלש הן במספר, הרי הן בנות כפר
ועליהן ללמד כאן כל מיני דברים: חכמת המחול,
מלאכת התפירה ומעשה קשוטים. – והואיל והלקח
שלנו שונה זה מזה תכלית שנוי, אף קבוע הוא
בזמנים שונים הן בבית והן מחוץ לבית, לפיכך אין
הדבר קל כל כך להתקרב אליהן דרך רעות. אף איני
יודעת כלל, כיצד אבאר לך מה טיבן. עומדות הן תמיד
יחד ומתלחשות. מספרות הן זו לזו דברים משנים:

כי בחורים צעירים מברכים אותן בשלום, שהן נועדות
עמהם בשעה שהן הולכות אל השעור, וכיוצא באלה,
דברים שאין דעתי סובלת אותם. כשאני נגשת
אליהן, הן מביטות בי בזעם ואומרות: “בת האוזה
ירוקה עדין יותר מדי”. אז מתפרצות דמעות לתוך
עיני, ואני הולכת מהן בדומיה. ואולם לפני ימים
מועטים! הו, לפני ימים מועטים מצאתי לי רעה קטנה
ובדרך נפלאה כל כך. עמדתי בגנתנו והצצתי
מתוך סקרנות מבעד לשיחי הסמבוק. לפי שסמוך
להם ישבה על גבי מרפסת נערה בת שלש עשרה
שנה בקרוב, הלבושה שמלת קיץ עשויה ארג דק
ושקוף. מביטה היתה מסביב לה בעיניה הגדולות
והערמוניות מתוך גיל רב כל כך. על ברכיה

נתונה פנכה מלאה גריסים מאדמים וחלב. פתאם
ראתה, שאני מציצה מבעד לחרכי הגדר. מיד
נתמלאתי מבוכה כלי ורציתי להתחבא מפניה, אבל
היא ראתה אותי, הניעה בראשה כנגדי מתוך צחוק,
הו, כמה נחמד היה פרצוף פניה, ואמרה בהתעוררות:
“שמעי נא, אל תברחי! המתיני, הריני באה אצלך
מיד. הרי את בודאי החניכה החדשה אצל העלמה
טרברט?” מיד באה והפנכה בידה, נגשה אל חור
הגדר ואמרה: “אל נא תלכי מכאן! הרי את אוהבת
בודאי גריסים מאדמים? כן? המתיני, אם כן נאכל
שנינו יחד, ואחר נכרת ברית ידידות!” ואחר כך
הוסיפה מתוך צחוק: “יודעת את, הגברים נוהגים
לשתות “לחיים” בחברותא, והרי הם שותים מעשה
שבת-אחים. אנחנו נאכל מעשה שבת-אחיות. רוצה את
בכך? את כף אחת – ואני כף אחת. אכן עליך להוציא
כאן את ראשך כהלכה, ואם לא, ישפך החלב מן הכף.
כך!”

הנה אכלנו את הגריסים, ואחר כך אמרה
הנערה הנחמדה: “הריני מניחה כאן את הפנכה על
גבי המעלות, ועכשו תני לי את ידך, והרשיני
לומר לך “את”. ספרי לי מה שמך ומאין באת,
ובשעה שיהא לך פנאי, עמדי וקראי לי. שמי קטכן
קונקל ומפרנקפורט אני. ואת?”

וכי אין זו דרך נאה למצא רעה? אין היא
מדברת כלל בעניני הבל אלו כדרך שאר הנערות,
ואנחנו נשבענו זו לזו שבועת אמונים לנצח. מרת
טרברט חיכה מתוך פקפוק קל, בשעה שספרתי
לה את הדבר, אבל בדרך כלל סבורה גם היא,
שמתאימה אני אל קטכן יותר מאשר אל כל השאר.
אין את יכלה לשער בנפשך, כמה מיטיבה עמי מרת
טרברט. חדר משכבי סמוך אל חדר משכבה, ולאחר
שבדקה בערב, אם כבו שאר הנערות את האור, מיד
היא קוראת לי אל חדר משכבה, ובשעה שהיא קולעת את
שערותיה הצהבות למחלפות דקות מספרת היא לי
מארעות ימי נעוריה. באותה שעה תוקפני רוח עצב,
כמה משנה הוא הרגש שחש אדם בשעה שהוא מספר
מארעות ימי נעוריו! הו, הרבה הרבה מארעות ארעו
לה בימי חייה, ואני מקשיבה לדבריה בכונה
רבה. בחדרים שבקומה התחתונה יש לה גן
ילדים, והמארע היפה ביותר שארע לה בחייה הוא
ישיבתה בחברתו של “פרבל”. מרת טרברט מתלהבת
ביותר בשעה שהיא מספרת עליו, ולפרקים קרובים
מפשפשת היא בתוך התבות של שלחן הכתיבה שלה
הישן והמצפה נחשת קלל, והיא קוראת לפני מתוך
גליונות ניר שהצהיבו. ספרי זכרון יש לה, ובהם
כתב מידנדורף, שעבד יחד עם פרבל, ועוד כמה
אנשים חכמים וטובים, דברים יפים וחשובים ביותר.
הריני מתאמצת הרבה להבין אמרים אלו, אבל דוקא
דבריו של פרבל מבלבלים אותי כלי. אכן אין אני
מרהיבה בנפשי כמעט להגיד את הדבר; ואולם
כשהודיתי סוף סוף על כך, אמרה מרת טרברט: “כן,
כן! פרבל מכניס רעיון עמק כל כך באמריו, עד
שאין אדם תופס את הדבר בסקירה ראשונה”.

האם יבא יום שגם אני אבין את הדברים?
ראשית כל. יש לי עבודה די והותר במה שהכינה
לפני אשת הדוקטור. הרי כאן שעורי: מלאכת התפירה,
מעשה הגהוץ, ספרות, תולדות האמנות, ציור, אגדה
למוסיקה וצרפתית. –

הרי אנו, מרת טרברט ואנכי, מוצאות שיש לי עבודה די והותר!



17 ביוני.



לפני זמן מה בערב אמרה מרת טרברט:
"יודעת את, כריכן שלי, בעצם הרי יכלה את
להיות אצלי לחלוטין. עליך להיות לגננת! הביטי
וראי, הנה פרבל הבלתי נשכח הביא ברכה אין קץ
לא לילדים בלבד, אלא אף לנו הנשים הפנויות. אין
אנו זקוקות עוד לבעל. אהבתנו, הנמה בלב כל אשה,
יכלה מעכשו למצא לה מקום להתגדר בו. הו, אנו
הנשים הפנויות חיבות להודות לו ביותר! מה הייתי
עושה בחיים אלו לא היה פרבל נמצא לי! ילדים
משלי אין אני יכלה לאמץ אל לבי, אבל בכל בקר
באים שלשים ילדים, שיש בידי להשפיע עליהם
שפע אהבתי. כשתכלה שנתך, תהיי לי לעוזרת.

יכלה את ללמד אצלי כל מה שנחוץ לך. הרי בין כך
ובין כך מתחבטת אני תמיד בדאגת לבי, מה יהיה
בסופו של דבר, כשיבוא היום ולא אוכל עוד לעסק
בעבודתי. הביטי וראי, בדרך זו הרי כוננת לך
עתידך. היה היה לך נוה ואמנות והיית עומדת כאן
מקפת כבוד ואהבה. כלום אין את מוצאת שאמנותי
ונוי יפים המה ביותר?"

כן, מצאתי את שניהם יפים ביותר, על
דבר האמנות אין אני יכלה עדין כמובן, להוציא
משפט, לפי שעלי לדעתה ולהכירה תחלה, אבל את
הנוה הנאוה רואה אני לפני יום יום. שלא במתכון
חלף מבטי על פני החדרים הפתוחים. החדר המקשט
ביותר הריהו טפס אידיאלי של חדר בשביל בתולה
זקנה. על כל דבר המצוי בו יש בידה של מרת
טרברט לספר ספור שלם, ועל ידי כך נכנס רוח
חיים בדברים ויש בהם ענין רב. על יד החלון
מוריקה סכת קסוס נחמדה ובתוכה נתונה כורסא. “מי
שהיה מבין להשתמש בכורסא כהוגן”, אמרה מרת
טרברט, “היה בידו לכתב ספרים הרבה!”

והצדק אתה. בתוך ארג הצמר השחור
מרקמים צרורי פרחים בשלל צבעים, וכל צרור הוא
מעשה ידי חניכה אחרת. מרת טרברט יכלה לספר על
כל מין רקמה את דברי ימיהן של אלו שהוציאו אותן
לפעלות.



29 ביוני.

בשעה פנויה הריני הולכת לפרקים אל גן
הילדים. תמונתו של פרבל ופתגמו: באו, הבה
ונחיה בשביל ילדינו", תלויים על הקיר. פעם אחת
שחקו הילדים במשחק המעגל, ומתוך שלשים
גרונות קטנים עלה קול:




כשושנה הבה נהיה,



אות אהבה לנו תהיה.




על כרחי פרצתי בצחוק, משום שעלתה
לפני דמות דיוקנה של המשרתת המכערת ובעלת
האברים. ואולם מרת טרברט כעסה במקצת ושלחה
אותי החוצה.



7 ביולי.



אין את יכלה לציר לך מה שארע לי!
באחד הימים ישבתי בחדרי הקטן אל שלחן
הכתיבה. – רשאית אני לכנותו גם שלחן הרחצה או
שלחן התפירה, הכל לפי שמושו, – והנה רואה אני
בתוך החצר, מה את סבורה, את מי ראיתי שם? את
האדון הדוקטור! אדוננו הדוקטור מהמבורג! הו, מה
מהרתי לקפץ למטה. על גבי פרק המדרגות עמד
הנס. דעתי נטרפה עלי כלי מתוך שמחה, חבקתיו
בחפזון ופרצתי שוב למטה. האדון הדוקטור צחק
כשהשתערתי אליו מתוך התרגשות עצומה כל כך
ואמר: “הו, הו, רק בנחת ובשובה תמיד!” אחר כך
שאל אותי בחבה לשלומי ואמר לי, שבעוד שעה עלי
להביא את הנס אל “רויטרקרנץ”. – עליך היה לראות,
כיצד הייתי מתגנדרת בו בהנס. הן אפשר
להתגנדר אף בו, הרי הוא נער יפה ומהדר. הנה
ספר לי, שגם אמו, הבתולה הנכן ויוהן הרי הם
בבית המלון, כלם נמצאים בדרך חזירתם
מקסינגן. הייתי שכורה כלי משמחה.

למחרתו נתנה לי הרשות לנסע אתם
במרכבה פתוחה אל “הוהה זונה”, שם ירדנו ונחנו
במקום נאה הנשקף על פני מראות יפים. כמה
מאשרת הייתי באותה שעה! מה טוב לו להנס, שרשאי
הוא להראות את אהבתו בגלוי!

כשחזרנו מדרכנו, הלכתי הביתה,
כדי להגיד למרת טרברט, שאשת הדוקטור מתאוה
להזדמן אחר כך עם כל אלו המלמדות אותי
מתורתן. כאן נפלה רוחי בקרבי, ויראתי מאד. מרת
טרברט החליקה בחבה את שערותי ואמרה: “אל תהיי
פתיה! הריני שמחה כלי שאכיר לדעת את אשת
הדוקטור, שאל אשאל אותה מיד, אם תהא היכלת
בידך לשבת כאן לאחר שתכלה שנתך”.

אחר כך באה אשת הדוקטור, הו, מה פעם
לבי בקרבי! מרת טרברט העתירה עליה לשבת על
גבי הכורסא המרקמת בתוך סכת הקסוס. כל זה
ראינו עדין בעינינו, אבל אחר כך אמרה אשת
הדוקטור: “הנערות הצעירות תלכנה בודאי שעה
קלה בתוך הגן”.

זאת היתה נחמתי, שראיתי בגן הסמוך
את קטה קונקל, עמדתי וספרתי לפניה את פחדי
והשתוקקות לבי לסופו של דבר, והיא נחמה אותי
בדברים.

השיחה לא היתה כנראה לרעתי כל כך,
שכן התיחסה אלי אשת הדוקטור בחבה יתרה
ונתנה לי רשות ללוות אותה לבית הנתיבות, מקום שם
תזדמן עם כל שאר בני ביתה.

שאלתי בבשת פנים, אם דברה אתה מרת טרברט על דבר עתידותי?

אמרה: “כן”.

כשהצצתי בפניה מתוך צפיה,
הוסיפה: “הרשות בידך להיות כאן עד שתכלה
שנתך”.

“ולא יותר?”

“כשתגמרי כאן את למודיך, תהיי בת
שבע עשרה. כלום מתכוונת את כבר בשנת השבע
עשרה לחייך לפרש לחיי מנוחה? שמא רצונך
לשבת על גבי הכורסא המרקמת בתוך סכת הקסוס
הנחמדה?”

מחשבת דמיון שכמותה! על כרחי
צחקתי, אף על פי שלא הלך לבי כלל אחר
צחוק.

“לא, בתי”, אמרה אשת הדוקטור. “האדם
חיב לצאת אל מערכת מלחמת החיים! כלום סבורה את
שאדם בלתי מחנך שכמותך מסגל כבר לחנך
אחרים?”

“מרת טרברט רוצה ללמדני”, אמרתי בבשת פנים.
אשת הדוקטור חיכה קצת ואמרה: “אצל
מרת טרברט אין את מתחנכת אלא מתפנקת. שנה
זו אפשר לך לבלות כך, אבל אחרי כן עליך להכנס
למחלקה גבוהה מזו. הרי אין בדעתך לגמור כבר
את הכל? הביטי וראי, כמה זמן צריך אדם ללמוד עד
שהוא מגיע לעסק באמנותו; והרי חנוכך לקוי
בחסר כל כך עד שיש הרבה לתקן קדם שנתנה
לך הרשות לעמד ולהשכיל בני אדם. אפשר שתהא
לי עוד בשנה זו הזדמנות לראותך ולשיח עמך
כמה ימים, אזי אדון בעצמי, עד כמה מגיעות
ידיעותיך; ועל פי הדבר הזה אתישב בדעתי,
לאיזה מקום אביאך, כדי שהפגימות תתמלאנה ככל
האפשר”.

אחר כך נפרדה ממני בדברים קצרים
ונלבבים, ואני הלכתי לי בלב עצוב וחזרתי בדרך
הריקה מבני אדם. בקרבתה של אשת הדוקטור
חשתי בנפשי תמיד התעוררות רבה, אף שרויה הייתי
בהתרגשות, על כל פנים היו רוחי ונשמתי ערים
בקרבי, ומתאוה הייתי לשחוק ולבכות. ועכשו
לאחר שנסתלקו כלם תקף אותי דכדוך נפש עמק,
הכל נראה לי מעשה חלין, ונתאויתי לגווע מחמת
געגועים. כל מה שאני אוהבת מתרחק ממני, ואני
נשארת תמיד לבדי. עכשו הנה תם גם פרק מרת
טרברט. מה יהא בסופי?

מרת טרברט נטלה אותי בזרועותיה,
ישבנו ובכינו קצת: אכן ידע לא ידעה, שדמעותי
ברגע זה באו בעקר בשל פרידתה של אשת
הדוקטור. פתחה ואמרה מתוך עלבון במקצת: יכלה
היתה להניח אותך כאן בלב שקט! הרי קבלתי תורת
החנוך מפי פרבל בכבודו ובעצמו! אף אני לא
הייתי קשישה ממך בשעה שהייתי בקילהוי. כיום
הזה הכל מבקשים גדולות! אכן טובים היו הימים
בנערותי. אכן, בשעה שתהיי משלמת לפי דעתה
של אשת הדוקטור, אזי תבאי אצלי".

עכשו, רואה את אמי האהובה, עדין לא
אבדה תקותי כלה, לפי שעה עלי להסתפק בכך.
לעת עתה היי שלום, אמי אהובתי!
מקוה אני שהשלום במעונך תמיד!



מתוך נשיקה בכל לב

כריטס שלך.



ציור ו 2.png










ז



ציור ז.png




רוקהמפטון,.12.10 64.



כריטס חביבתי!

ודאי תמהת בלבך, שלא הגיעה
לאזנך כל שמועה על אדותי זה ימים רבים, ואולם
הגיעי בעצמך, ששה שבועות הייתי חולה במחלת
הקדחת העזה, ואך הספקתי להבריא קצת, נפלה
אש בביתי הקטן ונשרף כלו!

מהיכן באה עלי מחלתי, יודעת אני אל
נכון, אבל איך אחזה האש בביתי, חידה סתומה היא
לפני!

כאן בחוה אומרים הבריות, שזה הוא
מעשה ידיהם של ילידי הארץ, אבל אין אני מאמינה
בדבר; אין הם בעיני בחזקת רשעים, אלא שפרועים
המה ואינם בני תרבות. אין אני מקבלת שום דבר
לגנותם של הפראים, המה הצילו את חיי לפני זמן
מה.

איך נתרחש הכל ובא, שמע תשמעי מיד.
אכן בענין השרפה לא יכלתי לצערי
להציל אלא את נפשי בלבד. בית קטן שכמותו,
העשוי קני במבוק ומסכך עלי תמרים, הרי נשרף
בהרף עין. מיני הכבשים הנתונים באלכהול
הוסיפו מזון חדש לשלהבת המדורה. עדין הייתי
חלשה ביותר לאחר המחלה, ועכשו הנה נוסף גם
הפחד הגדול והדאגה. חושי אבדו כלם. הה, הכל
נחרב! הניר הרב הנועד לשם הצמחים והאלכהול
היקר!

לפני מחלתי היו בידי שוב הרבה מיני
אסף נאים ומתקנים, עד שהיה בדעתי אזי לשלחם
בקרוב. מה טוב היה לו עשיתי את הדבר! הריני דואגת
בלבי כל כך, מה יאמרו בני גודפרוי, שמא יאבד
עכשו בטחונם בי? שמא יקראוני עכשו לשוב? הה,
אסוני זה האחרון דכא אותי כלי! הריני בעלת פחד,
חלשה, אחוזת רעד ברגלי, עד שבמצבי זה שאני
שרויה בו עכשו, אין כלל היכלת בידי לעבד, אלו
גם היה לי חמר מן המוכן.

ובכן הריני מחסרת בית לפי שעה.

משפחת המתישבים האשכנזית הכניסה אותי לפי
שעה לתוך ביתה, הריני חשה את עצמי אמללה
ומדכאת ביותר. יושבת אני בטלה ממלאכה. להרחיק
ללכת איני יכלה עדין. בלי אלכהול וניר הרי אין
בידי לעשות כלום; ולהשהות אצלי את בעלי החיים
כשהם חיים עד שאשוב לאיתני גם זה לא יתכן,
מפני שבריות שכמותם אינם מבינים בעניני
כלום; אין דעתם סובלת, שאחזיק בבית נחשים
ולטאות. ובעצם הרי לא אוכל לדרש מהם את הדבר,
עלי לשמח שהם סובלים אותי.

הו, הריני מחסרת סבלנות עד מאד! הדבר
מציקני יום ולילה, שאיני יכלה לשמע דבר מאת
בני גודפרוי. הריני חשה בנפשי, כי ההפסקה
הגדולה בעבודתי אינה אלא גזרה קשה מן
השמים.

אכן הנה מעשה שהיה בדבר המחלה כך
היה: באחד הימים הפלגתי למרחקים אל אדמת
המישור הגדולה, מקום שרועים שם אלפי צאן
ובקר.

רשם המראה משנה הוא: אדמת-מישור
רחבה משתרעת עד למרחקים בלתי נראים עוד לעין,
פה ופה נפסק המראה בעל הגון האחד על ידי אילני
ענק, שנאחזו בהם על פי רב צמחים זוללים,
ששרשיהם תלויים להם ממרומי גבה כעין סבך של
חבלים עבים. צמחים זוללים אלה שצורת אילן להם,
נצמדים היטב בצמרת האילן ומוצצים את לשד
בעליהם ומקור חיותו, עד שנתק סוף סוף פתיל חייו.
הרי זה מחזה מעציב עד מאד. שעות רבות אפשר לנוע
על פני אדמת מישור זו מבלי לקלט רשמים
אחרים.

רק במדה בלתי מושכת את העין עולה
שטח האדמה ויורד; במקומות הנמוכים נקוים המים
ובצות מתהוות, שעולים בהן צמחי מים לרב, וסביבם
מרפרפים כל מיני רמשים נאים.

רוצה הייתי אז לאסף דשאים ודשאים
למחצה, שהם גבוהים כאן כל כך עד שאני מתעלמת
בתוכם כלי. על ידי כך נטל ממני מראה הדרך
שלפני, ופתאם חשתי שנכנסתי לתוך בצה.

‘אכן, בדרך שנכנסים בה יוצאים’, הרהרתי
בלבי, הן בימי חיי כבר נתגברתי על כמה
בצות. כך, אלו חזרתי תכף ומיד, היה נגמר הכל
בשלום, אבל הנה נצנצה לא הרחק ממני חבצלת של
מים כחלה ונהדרה. חבצלת זו נחוצה לי ביותר!
בלי זהירות ומבלי לשים לבי אל המים הדלים
למראית עין עמדתי ופרצתי לתוכם. כן הדבר,
השג השגתיה, אבל אל אלהים! במה עלה לי הדבר!
רציתי לחזר, אבל אין כאן מוצא. שקעתי עמק עמק. אך
זזתי ממקומי, מיד עלו המים יותר ויותר. מה יהא
בסופי בבדידותי זו הרבה? בינתים נתאחרה השעה
יותר ויותר. בכל המרחב מסביב אין נפש אדם, רק
ענקי האוקלפטים מתרוממים על פני המישור בעבר
אחד ברחוק מקום אחד מחברו, בעוד שמלפני, מעבר
לבצה, משחיר יער.

אני מטה אזן ומקשיבה מתוך צפיה.

הרבה צפרי בצה, ובתוכן גם הצפר הצוחקת,
שהיתה מבדחת אותי כל כך תמיד, משמיעות קולן,
בעוד שעל ידי מקרקרות צפרדעים בלי מספר. אין
קול אדם נשמע. “ח-ח-ח!” קוראת הצפר הצוחקת. כלום
מלגלגת היא עלי? “ח-ח-ח! ח-ח-ח!” תמיד הולך צחוק
לעג זה.

פחד נורא תוקף אותי. וביחוד משום
שמתפשטים סביבי ערפלי אדים צחורים ועוטפים
את כל הככר. אין אני בעלת פחד מטבעי; אבל
באותה שעה מלאתי פחד.

אף על פי שידעתי שקריאתי לא תועיל
לי כלום, מכל מקום קראתי מלאת אימה אל מרחבי
המקום הריק מאדם, שמא יזמין לי אלהים פודה
ומציל. הו, כמה מקשיבה אני בהתאמצות החושים
לכל קול, כמה מצפה אני לבני אדם! אימה קרה חודרת
בכל גופי, חושי אבדו כמעט מפחד.

פתאם ראיתי מרחוק מבעד לערפלי
האדים נגה אדם ביער, ובאותו רגע שמעתי קול
המלה פראית. מהרהרת הייתי בלבי: בזמן הזה
צריכה הלבנה להיות במלואה, ואזי מתאספים בני
פפואס לשם המחול שלהם. בעיני לא ראיתי עדין,
אבל בחוה ספרו לי על כך. הו, לו יעלה בידי להסב
את תשומת לבם אלי! פתחתי פי וקראתי בכל כחי
לעזרה; אמרתי אל לבי, אף כי אינם מבינים את פרוש
המלות, מכל מקום אולי אוכל לעורר את סקרנותם. על
צד האמת קם שם פתאם הרעש לדממה; ומיד ראיתי בין
העצים לפידי אש הולכים וקרבים אלי. קראתי בקול רם
וחודר, כדי שידעו מאיזה צד בא הקול, מפני
שבינתים החשיך לגמרי. ואולם – מה זה? כלום
נמלכו בדעתם וחזרו בהם? האם נרתעו שוב
לאחוריהם? – הנה עמדו במקומם, ואני שמעתי כיצד
הם סחים ביניהם בהתרגשות. כלום מפחדים הם
מפני? מה יכלתי לעשות אחרת חוץ מן הקריאה בקול?

לאחר זמן מה – בעיני נראה ארך בלי קץ – נתקרבו
שוב לפידי האש וקולות הפרא. שרויה הייתי
בהתרגשות שאין למעלה ממנה. לבסוף ראו עיני כי
מחנה שלם של בני פפואס, גברים ונשים, בוקע לו
דרך בין עשבים גבוהים וסוף. מושכים היו ודוחפים
כנגדי צנה צרה, וכשראו אותי מקרוב פרצה
מפיהם זעקת פרא, והיו מנפנפים בלפידי האש,
מניעים ראשם כנגדי מתוך חריקת שנים, מרימים
אותי מתוך הבצה, מושיבים אותי בתוך הצנה, ואנו
מסתלקים משם. – אכן אף המה שקעו עמק במים,
אך לא שמו, כנראה, לבם כלל, ערבוביה היתה
ודחק, ואחד עזר לו לחברו. על כל פנים אנכי
נצלתי!

עמדו והביאו אותי לתוך בית של
משפחת מתישבים ואחר כך הוסיפו מסתם לצאת
במחולות לאור הלבנה במלואה.

כל הדבר היה כעין חלום משנה! עמידתי
הארכה בתוך המים והפחד הנורא הביאו את פרים.

חליתי במחלה קשה, ותקפה אותי קדחת עזה. בעגלת
שורים הובילוני אל התחנה שלי. האשה שהייתי
קונה אצלה חלב ושאר צרכי, הציעה לפני לדור
אצלה, כדי שלא אהיה עזובה כל כך. אבל אני לא
רציתי בשום פנים. לפי שאין דבר בלתי נעים לי
ביותר מלפול למשא על אחרים. אכן האשה היתה
משגיחה אלי לפרקים, בשלה לי לפעמים מרק ושלחה
אלי יום יום את הילדה שלה לוסה, והיא מניחה סיר
חלב על התבה שליד מטתי, ואחר כך באה החתולה
שלי ויושבת לה למרגלותי, ואני מחלקת לה
חלקה בחלב. הייתי מרפאת עצמי מתוך סמי בית
המרקחת שלי שהבאתי עמי, והשתמשתי ביחוד
בחינין. הנך רואה, כבר נתגברתי על המחלה
כלה כמעט, ואולם ששה שבועות לא יכלתי לעשות
כלום, ועכשו הנה פגע בי האסון של השרפה. מה
טוב היה לו שלחתי מה שהיה בידי מן המוכן!

כך, עלי לספר לך עוד על דבר החתולה
שלי, הן זכתה לכך! הרי את יודעת שאני אוהבת
ביותר להחזיק אצלי בעלי חיים, מסתכלת אני בהם
בחשק, והם גורמים לי קורת רוח מרבה, וכשהם
מסגלים לכך הריני מלמדת אותם בחפץ לב כל מיני
דברים. החתולה שלי היא לא רק קשורה בי ביותר אלא
גם פקחית במדה יתרה. פעמים הולכת היא עמי קצת
בדרך, מטפסת על גבי הדסים ואילני גומי
ועוסקת בציד להנאתה. אכן הדבר מעורר צחוק, הרי
היא אוספת גם בשבילי. כמה מן
התעוררות הלב יש בדבר לראות מה רבים הם הדברים
שהיא מביאה: צפרדעים, בני צב, לטאות וכיוצא
באלה. מיני היונקים הקטנים והצפרים הרי היא
משאירה לעצמה. על פי טבעה אוהבת היא לאסף את
צידה בלילה, אבל אני אוהבת אזי לישון; והנה
מעוררת היא שאון רב כל כך. עד שאני קמה ומכניסה
אותה לתוך הבית. דבר זה אינו נוח לי, ולפיכך
הריני מניחה את הדלת כשהיא פתוחה קצת, ומעכשו
כשיש לה מה הריהי מניחה אצל מטתי, קופצת אלי
למעלה ומעוררת אותי משנתי בזהירות יתרה, על
כרחי אני קמה, מעלה אור בבית כדי לטול ממנה
את צידה. אכן עד לידי כך לא עלה
בידי ללמדה שתבדיל בין בעלי החיים השונים,
הרי היא מביאה כמובן על פי רב מיני דברים מן
המצויים ביותר. אני שולחת את בעלי החיים
לנפשם, והחתולה מוסיפה לאסף בלי תרעמת,
ומפריעה אותי כמובן משנתי, אבל אין אני רוצה לצער
אותה.

מכתבך מאיזנך הגיע לידי ושמחתי
מאד, שהמקום מוצא חן בעיניך כל כך. אלא
שמכל מקום תמהתי עליך ביותר!

כלום אין את יודעת עדין להבדיל בין
קטנות לגדולות? הרי את ילדה פתיה ושטחית.
בשעה שקראתי את ספורך בדבר הסוכך שלך עלה
על לבי זכר דודתך לאנקא מבוקרשט, לפניה היית
צריכה לשיח דאגת לבך, היא היתה מבינה לרוחך.
כלום מצפה את לכך ממני? אם כן אין את מכירה
אותי עדין אלא במדה מועטת!

הנה נוסעת את יום תמים דרך מקומות
יפים ובלתי ידועים לך, עוברים הם לפני עיניך,
ואין את זקוקה גם להתיגע בדבר, עליך רק
להביט במו עיניך ולקלט את המראות בנפשך אבל
את מעמיסה על נפשך ענינים פעוטים. “נפש, למה
את מוגיעה את עצמך!” למה לומדים דברים כאלה אם
אין משתמשים בהם!?

הריני מחזיקה כמובן בדעתה של אשת
הדוקטור: “האדם חיב לצאת אל מערכת מלחמת החיים!”

אלו הייתי בנערותי מוכנת יותר למלחמת החיים,
ודאי שלא סבלתי במדה מרבה כל כך!
משתוקקת אני מאד לראות מה יספר לי מכתבך הבא.
מקוה אני שאקבל בקרוב חמר לעבודה
אף ישובו אלי כחותי הקודמים, כדי שאוכל לאסף
שוב בשקידה.

היי אף את אמיצה ברוחך וכתבי לי שוב בפרטות יתרה.

הנה מחבקת ומנשקת אותך

אמך אוהבתך.



ציור ז 2.png








ח



ציור ח.png




איזנך.3.2.65



אמי אהובתי!



כמה העציב מכתבך האחרון את רוחי!
היית חולה כל כך, ואני אינני יכלה לבא אליך,
כדי לסעדך בחליך! אכן רפת רוח כל כך אין אני
יודעת אותך כלל. מקוה אני לשמע שוב במכתבך
הבא רק בשורות טובות.

שוב חגגתי חג הלדה, ואף הפעם היתה
החגיגה יפה מאד. חגג חגגנו מלמטה בגן הילדים.
מרת טרברט נתנה לי צמיד לתשורה, הקלוע משערות
ראשה הצהבות. פתק היה מצרף אליו וכתוב עליו:

“לכריטס חביבתי, מאת ידידתה הישנה: יוליה
טרברט”. האם אין זה יפה?

מיד לאחר חג הלדה קבלתי הזמנה מאת
אשת הדוקטור להתארח אצלה שמונת ימים
בוירצבורג בבית המלון “צום קרונפרינצן”. יכלה
את לשער בנפשך, כמה שמחתי על הדבר!

אל דברי אזהרתך שמתי הפעם לב,
שקדתי להסתכל בכל הערים, הכפרים, הטירות,
בתי הכנסיה ואף גם בבתי הקברות השאננים,
שעברתי לפניהם. לעת ערב הגעתי לוירצבורג. הו,
מה פעם לבי משמחה לראות שוב את אשת
הדוקטור!

מהלכות היינו יום יום לטיל על יד
המין. בשעת טיולי יחוד אלה בחנה אותי אשת
הדוקטור בלמודי. קראתי לפניה את השירים
שלמדתי על פה, ואולם אשת הדוקטור בחנה אותי
גם בצרפתית ובשאר המקצועות. באחד הימים
היינו בפרדס ההיכל, והנה אמרה אשת הדוקטור:
“לראשית הלמודים שלאחר הפסח קבעתי לך מקום
בקרבת ולפנבטל”. עמדתי על מקומי מפחד
והצצתי בפניה בתמהון. מיד המשיכה את
דבורה: "לפני ימים מועטים דברתי עם מטרונית
אחת בברלין, שהיא מנהלת יחד עם אחיה ומספר
אחיות בית אולפנא בקרבת ולפנביטל. לאחר כל מה
שראיתי ושמעתי מאת העלמה ברימן באתי לידי
הכרה, שבית אולפנא זה הוא המקום הנאה ביותר
לנערה צעירה, הרוצה להתכונן כמותך, לאמנות של
מחנכת. אותה מטרונית הריהי קרובתו של פרבל
ונשתלמה בלמודיה על ידו בכבודו ובעצמו, ועד
היום לא שמעתי עוד מפי שום אדם, שידבר בבינה
יתרה כל כך על דבר האידיאות שלו. – ראי את הדבר
כאשר גדול הצפוי לך, אם נתן לך

מקום בחברת אנשים העומדים במדרגה רוחנית גבוהה
כל כך! הן יודעת את, שעומדת את יחידית בעולם,
וכי עניה את ביותר! ובכן אין לך דבר מעלה
מזה, שתעמדי ותרכשי לך אוצר של ידיעות,
ותקני לך בינה באמנות, שתעמיד אותך ברשות
עצמך ותכניס בלב הבריות רחשי כבוד אליך. אכן
עד שיגיע הדבר לידי כך עליך לעבד בשקידה
ויגיעה יתרה. אמרי לנפשך, שעליך להגיע לידי
מדרגה כזו, שתוכלי להיות למופת לבני הנעורים
לעתיד לבא. במנהגיך ובידיעותיך יש עדין
פגימות גדולות! שמחי בלבך, אם את מתקבלת
לתוך חברת נערות צעירות המלאות שאיפות נעלות,
מקום שם יסיעו בידך לתקן את חסרונותיך. מקוה
אני לשמע ממך רק טובות. היי שקדנית ביותר ומקשיבה. האם רצונך בכך?"

עמדתי והבטחתי מתוך דמעות כל מה
שדרשה ממני אשת הדוקטור. לאחר שיחה זו
נסעתי מיד לדרכי.

כשספרתי למרת טרברט את מארעות
דרכי, הניעה את ראשה בתקף, עמדה ונטלה אותי
בזרועותיה ואמרה: “לא, לא, כריכן שלי: אין את
יחידית בעולם! אני אוהבת אותך, עוד תשובי אלי,
ואף – זכרי את הדבר – בכל מקום שאנו פועלות
ברחשי אהבה, שם הננו תמיד בתוך ביתנו!”

כן, בא אבא, כמובן, שוב לכאן, לכשאגמר
את למודי! מרת טרברט הטובה! לעת עתה היי שלום,
אמי אהובתי! מקוה אני לשמע ממך בקרוב

בשורות טובות.

הנאמנת לך כריטס.



ציור ח 2.png










ט.



ציור ט.png


המבורג,.20.1 65.

מרת אמליה דיטריך!

קבלנו את מכתבך היקר שרצופה בו
הידיעה המעציבה מאד על דבר מחלתך ועל דבר
הבערה שפרצה בביתך. בדבר מחלתך, הרי אנו
מקוים שכבר נרפאת כליל. אלא שמכל מקום אנו
חרדים ודואגים לשלומך ורוצים אנו שלא תהיי
להבא בלי כל סיוע ועזר. שמא מכירה את מי שהוא
מלפנים, שהנך בטוחה בו, כי יוכל לעזר לך
בעבודתך בדרך זו שאת ואנו צריכים לה? אם כך
הוא הדבר, רוצים אנו ליעץ לך, שתשתדלי מיד
בדבר. מיני מלאכה הטעונים כח גופני, כגון
נשיאת הצמחים ובעלי החיים בדרך הרחוקה,
מעשה החבישה של תבות וחביות, יכלים להעשות
בידי אחרים. אלא שרוצים אנו מפרש, כי הנהלת
הענינים וכמו כן הנהגת קפת הכספים תשאר
דוקא בידיך.

אכן בדבר הבערה, הנה צר לנו כמובן,
עד מאד, שכל החמר הנאה וכמו כן מיני האסף יקרי
הערך היו למאכלת אש.

יכלים אנו לציר בנפשנו כמה אמללה
את בשל הדבר הזה, ואף אנו מצטערים על ההפסד
הזה בכל לבנו. אכן מקרי אסון כאלה אינם נתונים
ביד אדם והם מוצאים תקונם על ידי מסירות ויגיעת
כח. הנה את עשית ודאי כל מה שבידך, כדי שלא
תבא הפסקה ארכה בפעלתך, ואף אנו כשקבלנו
את הבשורה המעציבה נזדרזנו מיד להתעסק
בהכנת צרכי מלאכה חדשים. מכאן את למדה, שאנו
מוכנים ברצון לסיע בידך בכל דבר במדה
מרבה. אנו מביאים לך ברצון רב ראיות אלו לאות
בטחוננו הגדול.

הואיל ובזמן קרוב לא נשלח ספינה
משלנו לאוסטרליא לפיכך אנו שולחים את צרכי
המלאכה דרך אנגליה, סידני על שם מר הויסלר
ושתפו בשבילך, ובספינת האביב שלנו הראשונה
נשלח לך את שאר החמר.

עבדי נא באמונה ובשקידה, מרת דיטריך
הטובה, כדרך שעבדת עד עכשו, וההפסד החמרי
וכמו כן כל שאר האבדות יתמלאו שוב בקרוב!

שמחים אנו, שיש בדעתך ללכת צפונה,
ואנו רוצים לבקש ממך עוד הפעם שתשלחי אלינו
לא רק שלדים של חיות גדולות מן היונקים המצויים
שם, אלא שלחי לנו ככל האפשר גם שלדים
וגלגלות של ילידי הארץ. כמו כן את הנשק המצוי
בידיהם וכליהם. דברים אלו חשובים מאד לשם ידיעת
חיי העמים.

הרי אנו בטוחים בך, שתעשי את כל הדברים האלה.
בית המוזיון שלנו מושך עליו את עיני
הבריות יותר ויותר, והדבר גלוי וידוע לעולם
המדע, כמה מביאה אמליה דיטריך לידי הרחבתו
התמידית.

בין שבלולי היבשה היה מין אחד חדש
ובין הדגים ששלחת לנו היו כמה מינים חדשים,
גם הננו באים להודיעך, ששני מיני צרעים נקראים
על שמך.

באין עוד דברים להודיעך היום דורשים בשלומך בחבה

י. צ. גודפרוי ובנו.



ציור ט 2.png










י.



ציור י.png


הרצוגסולדה, 1865.

אמליה היקרה!

אי אפשר לי בשום פנים לתאר לך את
הרשם שעשה עלי דבר קבלת מכתב ממך. עצם
העבדא שיש לו לנושא האגרות מכתב בשבילי
הביא אותי לידי התרגשות יתרה. אני הרי גמרתי זה
כבר את חשבונותי עם העולם שמחוצה לי. עלי לראות
את חיי כחיי טעות, מה יש לי עוד להגיד לעולם?

סבור הייתי, שאין עוד בשבילי דברים מפתיעים,
ואולם הנה מכתבך היה בכל הבחינות הפתעה
גדולה בשבילי. הנה את אומרת: גודפרוי הציע
לפניך, שתקחי לך עוזר במלאכתך. ובכן האיש
הזר מציע לפניך עוזר במלאכתך. כמובן, חיים
טובים כאלה לא היו לך בבית. – ועכשו סבורה את,
שאין אדם מסגל לכך יותר ממני?! אני הנני נרגש
כל כך, עד שאיני מסגל לכך יתר ממני?! אני
הנני נרגש כל כך, עד שאיני מסגל כמעט לחשב
מתוך דעה מישבת. רוצה את שוב בי? –! הנך
אומרת, שמצירת את לפניך את הדבר בצורה יפה
כל כך, אם נסים את ימי חיינו כדרך שהתחלנו
בעבודה משתפת ומועילה, תחת שמש צוחקת תמיד.
שום דאגה פעוטה של פרנסה לא תציק לנו, שום דעה
קדומה של הבריות לא תצר את צעדינו, רשאים אנו
לעשות דוקא אותו דבר שלבנו נוטה אליו. לאסף מה
שגדל לפנינו על כל צעד ושעל. כמה מלאה
הרגשתך שפע של נער! כמה עז, כמה התלהבות
עצורים בך! האם יכלה את להאמין באמת שמין יפי
כזה, כשנות נשואינו הראשונות, יוכל להשנות? אני
איני מאמין בדבר, דברים רבים יותר מדאי שרויים
כאן באמצע, שטבעו חותם בל ימחה. לעולם לא
תזהיר לי עוד השמש! – אבל לך היא מזהירה, ולבך,
שבדרך בלתי מובנה כל כך לא ידעתי להעריכו
ולהוקירו, חוזר ושולח מקרבו קרני זהרו. את
חותה גחלי אש על ראשי, והאמיני לי, הן צורבות!

כעין סנורים נפלו מעל עיני, בשעה שבאת להפרד
ממני: כשראיתי שאחרים הכירו בערכך. גם אז
היה הדבר מאחר כבר יותר מדי! בדד עומד אני כאן, –
ואף אם אפרש זרועותי מתוך געגועים, – ריקם הן
שבות. – לא, לא, – אין אני יכל לבא אצלך, עכשו לא
יועילו כחותי לשום איש, לפי שאין לי עוד ולא כלום!

עיף אני וחולה בגוף ובנפש, – הרי את מכירה
מתוך כתב ידי, – קשה עלי הדבר לכתב לך טורים
אלה, – למה את מודה לי תמיד? כלום אין את חשה,
כמה מכאיב לי הדבר? – ובכן, כריטס הנה
בולפנביטל! אני לא שמעתי ממנה כלום. גם
הדבר הזה עלה בידך. מסרי לה פריסת שלום
בשמי, הרי זו ודאי פריסת השלום האחרונה.
בקשי ממנה שלא תכעס עלי. אכן לתקן את הדבר
אין עוד בידי. –

בכמה התענינות עברתי בסקור עין על
פני רשימת מיני האסף שלך, שנתחברה על ידי
המשגיח שמלץ, ומה משנים הם הרגשות
שנתעוררו בלבי בראותי, שמינים רבים כל כך
נושאים עליהם את השם “דיטריך”. הדבר נראה לי
כעין הארה אחרונה של שם כבודנו, ולא על ידי,
כפי שקויתי בימי נעורי, אלא על ידך, על ידי
מלכן בת העיר התחתונה!

שעה ארכה נחה עיני על השם Acacia Dietrichiana ועל השם Bonamia Dietrichiana
הרשימה מוסרת עוד: “ממשפחת” הצרעים שולחת מרת דיטריך שני מינים חדשים: Nortonia
Amaliae אף Odynarus Dietrichianus ואולם קורא אני גם על דבר משלוח קנים,
צפרים, ביצים, שבלולים וכיוצא באלה. אכן כי
נתגלו בך תמיד סמני כשרון מיחד לגבי עולם
הצמחים, ידעתי מכבר, אבל כמה נשתוממתי,
שמתעסקת את גם בכל שאר הדברים המצויים
באוסטרליא. אומרת את, שבני גודפרוי מחנכים
אותך, והם מרחיבים את חוג התענינותך. את חשה את
עצמך מאשרת על ידי שבח פיהם. כן, כך הוא
הדבר! כל מה שנשאר בשבילי בגדר הנמנע, עלה
יפה בידך, ואף על פי כן סבור הייתי, – שוטה
שכמותי, – שאני הנני המסגל לענינים כאלה
והאיש הנבחר. מה היה אומר לכך הדוד, ‘יועץ החצר’
באיזנך, אלו היה עוד בין החיים? דעתו לא היתה
נוחה כלל ממעשה הבחירה שלי, ואני הבעתי את
תקותי שיעלה בידי להעלות אותך ברבות הימים
אלי. גם אז להטה כבר אש במבט עיניך, אלא שלא
הבנתי לפתר את הדבר. במשפטי על דבר מהותך
כרוך הייתי תמיד אחר הדברים החיצונים, הבלתי
חשובים.

עכשו הושיטי לי ברוח דמיונך עוד פעם
את ידיך האמיצות והחרוצות וחשבי בלי טינא

על

וילהלם דיטריך שלך.



ציור י 2.png










יא



ציור יא.png


ולפנביטל,.2.5.1865

אמי אהובתי!

מימי הפסח הריני מצויה כאן! קשה היתה
עלי ביותר פרידתי מאת מרת טרברט. דבריה
האחרונים היו: “הנה, כריכן שלי, שקדי עכשו על
למודיך, כדי שתגמרי בקרוב את חק למודך, ואחר
כך באי לכאן! נעשה לנו יום טוב לכבוד הראיון, אם
ירצה השם! כשתבאי אפה עגה לכבודך”! ‘הו’,
הרהרתי בלבי, ‘אלו כבר הגעתי לידי כך!’

בחיצוניותי בא שנוי גמור. באיזנך
הייתי מתהלכת עדין בשמלתי המגונת והקצרה.
לא דקדקתי דקדוקים יתרים במלבושי, והנה
נשתנו פני הדברים! עמדו וזכו אותי בקרינולינא
גדולה ובשמלה ארכה בעלת סרח העודף, בצניף
ובעטיפה רחבה. מרת טרברט עמדה ומסרה לי המון
כללים בהלכות דרך ארץ ואמרה, שעלי להתנהג
כאיש גדול, אף עלי לכון לבי תמיד לשים על ידי
נעלי-יד, בשעה שאני יוצאת לחוץ; אצלה הרי
שכחתי תמיד את הדבר.

דעתי לא היתה נוחה כלל מכל אותו גל
המלבושים החדשים. כלם היו גדולים ורחבים יתר
על המדה, וכשהגבהתים מצד אחד נגררו לארץ
בצד השני, ואם לא כונתי כל כך למדת הנמוס
במהלכי, מיד באה הקרינולינא וטפחה לי על
גופי.

אחר כך באה הפרידה הקשה מאת מרת
טרברט. הו, כמה קשה היתה עלי פרידה זו! ‘אכן’,
אמרתי לנפשי, ‘עוד מעט אחזר שוב!’ אחר כך נסעתי
אל המדור החדש. ורק לאחר הצהרים הגעתי
לולפנביטל. מיד העברתי עיני על פני בית
הנתיבות המלא שקט. פקיד אחד בעל יד אחת שאל
אותי, שמא רצוני ללכת אל בית האולפנא? כן, זה הוא
הדבר שבקשתי. מיד רמז לנער אחד, ובידו
מסרתי את תבת הצניף. “החפצים”, אמר הפקיד,
“יובאו בשעת הכשר ביחד עם ארגזים אחרים, עכשו
באות הרבה חניכות חדשות ובנקל תמצא לנו שעת
הכשר”.

והנה מהלכת הייתי לצדו של הנער
השותק דרך העיר השקטה. עברנו לפני בתי קיץ
יפים ולפני גנים רבים ונאים, עד שעמדנו לפני
משוכת עצים גבוהה.

“כאן הוא הבית!” אמר הנער.

‘כך, כאן הוא הבית!’ הרהרתי מתוך
אנחה, שלחתי את הנער לדרכו ועברתי בלב פועם
דרך השער. בתוך גן גדול ויפה המגיע בסופו
עד תחומו של יער עומד בית ארך בעל קומה אחת
המחפה כלו שריגי גפנים.

לפני הבית הפונה כלפי הרחוב מצוים
כמה וכמה עצי לבנה זקופים. על פני היער והגן
מנצנץ ירק פטורי העלים הרכים.

פתחתי את דלת הבית ונמצאתי עומדת
בתוך פרוזדור מרוח, מקום שם ערוך שלחן ארך.
בעמידתי ליד הדלת נשקף לי מנגד חדר אחר גדול
עוד יותר, מקום שם שוב ערוכים שלחנות הקבועים
ועומדים בצורת פרסת ברזל. עלמות לבושות סנרים
לבנים מהלכות לפרקים מתוך טרדה. עמדתי ונפשי
שרויה במבוכה גדולה. – – האם אפנה אל אחת העלמות,
או אמשוך בפעמון הקבוע משמאל למבוא?

אכן ההמתנה לא הועילה ולא כלום, הרי הן
טרודות כל כך, ואף אחת מהן אינה מבחינה בי, והנה
משכתי בפעמון לאט ובחשאי. מיד עמדו כלן
מחרישות והציצו בי נפתעות. – עלמה אחת נגשה אלי
ושאלה, מה רצוני.

“רצוני לדבר עם מרת ברימן”, גמגמתי בלשוני.

כשנסתכלה העלמה סביבה מתוך מבט של שאלה, קראו כמה עלמות: “בחדר האמצעי!”

מיד עלינו במדרגות, והעלמה פתחה דלת
אחת ואני נכנסתי לתוך חדר נאה ביותר, ושם עמדה
גברת אחת על יד השלחן וטפלה בספרים. העלמה
סגרה את הדלת אחרי ואני נשארתי לבדי בחברת
הגברת. כך, לו אך מצאתי מלים לתאר אותה לפניך.
כנסיכה עמדה שם ליד השלחן. גדולה היא וזקופה,
וכל מלבושיה פשוטים המה אבל מהגנים. שפע שער
צהב כעין האפר מקיף את פניה הפקחים והנבונים,
שהפנתה עכשו אלי מתוך מבט של תמיה. כמה
פעוטה וחדלת אונים הייתי בעיני למול הגברת
הכבודה הזאת. הכל היה אצלה כפי שצריך להיות,
לא חסר ולא יתר; שמלתה כהת המראה צמודה היא אל
גוה הרם ומבליטה אבריה הרכים והנאים. שקועה
הייתי כל כך במראה, עד שרק שאלתה העירתני
מתוך בהלה: “מה רצונך?”

פחד עברני. – מה רציתי? הו, איככה אוכל
בהרף עין אחד להלביש את חפץ לבי בניב שפתים?
הצצתי מתוך הרגשת אין-אונים אל מול פני הגברת
הכבודה וסוף סוף התעודדתי קצת והשמעתי
תשובתי: “רצוני לדבר עם מרת ברימן”.

“אני היא! – – ואת מי את?”



ציור כריטס.png


“אני – אני הנני כריטס דיטריך”, גמגמתי בלשוני.
“הו? כריטס דיטריך?” נראה היה לי
שרחפה על פניה המלאים עז הבעה של הכזבת
התקוה ביחס אלי, אלא שמיד קרבה אלי והושיטה
לי את ידה, – אני הייתי צריכה להניח מידי תחלה
את נרתיק המגבעת, – ואמרה: “מנהגנו להשתמש
כאן בלשון ‘את’. לא ידעתי שתבאי עכשו,
שאלולא כך קדמנו את פניך בבית הנתיבות. ואולם
עכשו באי עמי, ואראה לך שם באולם השנה את
התא הנועד לך. אני הנריאטה הנני. את אחי
ואחותי תכירי לדעת מיד”. לשון דבורה והטעמת
מליה יש בהן קצת משום כבד ראש, מדה ידועה של
חשיבות והתרוממות הנפש, שהתאם התאימו אל דמות
תבניתה, אבל לא התאימו כלל אל תכן דבריה קלי
הערך. ועצם דבריה! – ודאי שלא קלטה אזני יפה;
אכן כי יש לפנות אלינו בלשון “את”, הרי טבעי הוא
הדבר ומובן מאליו, אבל כי גם אנחנו נפנה אל
הגבירות בלשון “את”, אין זו אלא טעות. כמתוך
חלום הלכתי אחר מורת דרכי המלאה הוד מלכות.

אולם-השנה הגדול מחלק היה תאים תאים על ידי
מחיצות בד. בתא הסמוך סלקה אחת העלמות את מסך
הפתח לצדדין, והנה ראינו שהיא עומדת לפני
המראה ומסדרת את תלתליה החומים.

“אנטה”, אמרה מרת ברימן, “הרי זו כריטס דיטריך, רצונך לעזר לה קצת?”

העלמה נכנסה אל התא שלי ואמרה,
לאחר שנסגרה הדלת אחרי מרת ברימן: “מהרי
והתקיני עצמך, הרי מיד יצלצל הפעמון
לסעדה!”.

ברעדה ובחפזון התקנתי עצמי. אנטה
עמדה והמתינה לי. ואחר כך ירדנו שתינו למטה,
עברנו דרך הפרוזדור הגדול ונכנסנו אל אולם
האכל העולה עליו הרבה בגדלו.

“האם כבר ערכתן את השלחן בשביל כריטס דיטריך?” שאלה אנטה.

“כן”, קראה אחת מן העלמות, מקומה הוא כאן אצל Mademoiselle". ובשעת מעשה צחקה בערמומית.
“כך! – למה דוקא אצל Mademoiselle?” אמרה אנטה בתוכחה קלה.

והנה נהרו ובאו שפעת הבריות
הזרות! כלום אגיע בזמן מן הזמנים לידי כך,
שאדע לפחות לקרא בשם לכל העלמות הרבות הללו?
האם יבא יום, שאף אני אתהלך לי בצעדי עז ובלי
מרך לב בתוך החדרים הגדולים הללו, כדרך
שנוהגות עכשו שאר העלמות? – איש אחד עמד וברך
על הלחם. אני אמרתי בלבי, שזה הוא בודאי אחיה
של הנריאטה, שאשת הדוקטור דברה עליו
בוירצבורג. גברת באה בימים ישבה עם עלמה אחת
בין האח והאחות. מתוך השיחה הבחנתי שזו היא
אם שהביאה לכאן את בתה. כלום יודעת היא העלמה
הזאת מה טוב חלקה שאמה הביאה אותה לכאן. בשעה
שישבתי לי שקועה בחלומותי, פנתה אלי לפתע
פתאם שכנתי – אשה בלתי צעירה ביותר – בלשון
צרפת. פחדי גדל כל כך, עד שהצצתי סביבי
כאובדת עצות, ואך עכשו הבחנתי שכל העלמות
היושבות אל שלחן זה מסיחות בלשון צרפת. אמת,
למד למדתי צרפתית, כתבתי תרגומים מספרו של
פלץ. למדתי פעלים ושננתי מלים, אבל לא
ידעתי לדבר ואף לא להבין את הדבור החי.
גמגמתי מתוך מבוכה ושמחתי בלבי כשנגמרה
סוף סוף הסעדה. כל העלמות הלכו אל הגן, ואף אני
בתוכן. אבל גם כאן שוב מצויה Mademoiselle, והיא שומרת לי אמון קרבתה. אף כי הדבר
לא היה נוח לי כלל וכלל. אך באחרונה נזדמנתי
עוד הפעם עם אנטה. שאלתי את פיה, מפני מה
נראה היה על פניה של מרת ברימן מין הבעה של
הכזבת התקוה, בשעה שנודע לה מי אני? – מבט
עיניה של אנטה נח על פני כבוחן ובודק, ואחר
אמרה מתוך הסוס: “אין אני יודעת, ואולם יכלה אני
לשער בלבי, שהשם ‘כריטס’ ציר בדמיונה מראה
אחר לגמרי ממראה פניך את. השם דרישותיו
מרבות”.

בדבריה אלה נסתלקה ממני. על
משכבי בלילה הפכתי והפכתי בדבר שעה ארכה.

השם דרישותיו מרבות! הה, כלום דורשים כאן
בכלל דרישות כאלה, שלא אמלא אותן, אפשר,
לעולם, – שלא אוכל למלאותן לעולם? הכל גדול יותר
מדי, רחב יותר מדי, ממש כמלבושי החדשים. האם
אגדל בזמן מן הזמנים כדי מדתם? הה, כמה ברור
היה הכל ומה קל היה באיזנך! – מתוך כאב
געגועי-בית בכיתי עד שתקפה עלי שנתי.



.9.5

למחרתו בבקר קבלתי את תכנית
הלמודים. הה, מדמה הייתי בלבי, שהעמיסו עלי
באיזנך עבודה רבה יותר מדי; ואולם הרי זה כאין
וכאפס לעמת העבודה הרבה המוטלת עלי כאן.

כבר ביום הראשון שמענו כמה שעורים מפי מרת ברימן.
אמא, עדין לא שמעתי איש מדבר כמוה.
יושבת הייתי סמוכה לה, אבל שלא במתכון
נתקרבתי אליה יותר ויותר, כדי שלא תאבד לי,
חלילה, אף מלה אחת. רוצה הייתי לשמע ולשמע עד
לאין סוף. ואולם מה גדלו דרישותיה! כמה דורשת
היא ביחס למעשה החנוך שלנו מאתנו בעצמנו.

כעין פתגם שיהא לנו לעינים באמנותנו לעתיד
לבא הריהי נותנת לנו את דברי גיטה בחינת צידה
לדרך:

מי שאין לו בעולמו אלא נפשו ורצונו,
רשאי הוא לתור אחר לבבו ועינו,
אכן אדם השואף לנהל אחרים בנתיבתו,
חובה עליו להנזר ממנעמי חמדתו.

בשעה שהיא משמיעה לפנינו את לקחה
הרי היא מצרפת צרופי רעיונות גדולים ונאים זה על
גב זה בצורה נהדרה ביותר, וכל זמן שנתונה אני
בחבלי הקסם המרחף על אמרי פיה, הריני חשה
בנפשי שנתרוממתי לעולם עליון שכלו טוב. אכן
אל נא תאמיני בלבך, שהדבר נמשך כך לעולמים!

לפתע פתאם משמיע הפעמון את קולו, שעת הלקח
נגמרה, ומיד עומדות אנו שוב על פני האדמה,
ובאותה שעה חשה אני כמה דלה אנכי. “יש לפשר
בין הסתירות!” דבור זה חוזר ונשנה כמה פעמים
בשעת השעורים. כשמרת ברימן עומדת ממקומה
ודורשת מאתנו, שנעלה על הכתב מה ששמענו
בשעת הלקח, מיד יתקפני רגש מדכא, שאני מוצאת
סתירות בכל מקום. הנריאטה – ואנכי – שני הפכים!

רצוני ויכלתי! סתירות! סתירות! האם אמצא בזמן מן
הזמנים דרך מפשרת? דברים חיצוניים צריכים
להשתנות ולהעשות פנימיים ופנימיים ישתנו
שוב לחיצוניים. הה, כמה לקויים נסיונותי. מר
ברימן משמיע לנו לקח בהלכות חבורים. הנושא
הראשון היה: “האביב, ציור הנער”. מסביר הוא כל
הפרטים, ואנו מקבלות את תכנית החבור. ודוקא
עכשו מוריק הכל ומלבלב. החלונות פתוחים לרוחה,
והאילנות והשיחים נודפים ריחם וממלאים את אולמי
הלמוד. בשעת כתיבת חבורי נסתבכתי בהרהורי
חלומות. האם דומים חיי, נעורי אל הדר הפריחה
שבחוץ. הריני חשה בנפשי כי בודדה אני. דמעות
נשרו מעיני. לא העליתי על גבי הניר דברים של
טעם. אכן פני הציון כפני הציור: “החבור הוא
ברכה לבטלה”.

ברכה לבטלה! מבטי נח על פני המלים
הללו. האם יהיה כך לעולמים. כלום תהא ישיבתי כאן
מעין ברכה לבטלה? האם אקלט הכל אך במתק של
חולמת חלום, ולא אוכל ליצור כלום מתוכי ומסביב לי?
בכל מקום חשה אני פגימות, בכל מקום חסר משהו,
שהנהו כאן תנאי קודם למעשה ודבר המובן מאליו.

דבר זה מרפה את ידי ומתיש את רוחי. שאר העלמות
הולכות דרכן לבטח ועוברות בשלום, ואולם אני
נכשלת בכל מקום. אף על פי שמצויה אני בין עלמות
רבות כל כך, מכל מקום חשה אני כי גלמודה הנני.
הריני מלאה געגועים כל כך תמיד! מתגעגעת אני
לאדם שיאהב אותי. אלו האוהבות אותי הרי הן
רחוקות כל כך מכאן! אלו יכלתי לבא אצלך או
לאיזנך.

אל נא תכעסי עלי, ששוב אני מדברת על רגשותי, אבל לפני מי עלי לשפך את שיחי?
ברכיני נא שאעבר בשלום.

חיי בשלום! באהבה נאמנה.

כריטס שלך.



ציור יא 2.png










יב



ציור יב.png


המבורג, 12. 6. 1865


מרת אמליה דיטריך!

בשמחה שמענו מפי האדונים רבון פיץ
ושתפו בסידני, שנתקבלו שם מידך עשרים
ושמונה תבות ושתי חביות של דוממים וכמו כן
שתי תבות של צמחים, שעתידות הן להשתלח
לאירופא באניתנו “ונדרהם”.

באניה “שושנה” נתקבלו לפני זמן מה
חמש תבות, שתים מהן כבשים שרוים באלכהול,
תבה אחת של צמחים מיבשים, תבה אחת פוחלין של
עופות ותבה אחת של בעלי קונכיות יבשים המצוים
בים, ביצים, כוכבי-ים ורמשים.

מיני עצים: רוצים אנו לקבל מידך
מיני עצים. גזרים לדגמא מן המינים המצוים שם,
ארבעה גזרים מכל מין, שתים עשרה אצבעות גבהם,
ומבקעים לשנים. מלאכת ההחלקה במעצד ומעשה
הגהוץ אפשר לעשותם כאן, וכמו כן מלאכת הנסירה
ומעשה הבקוע. ובכן שלחי נא את הגזרים בארך
של שתי רגלים, כשהם צרורים צרורות צרורות, או
חבושים בדרך זלה עוד יותר. הגזרים צריכים להיות
חטובים כלם במספרים רומיים, ומסמנים כך
ברשימה; אף יש לצרף ענפים ועלים מסמנים
במספרים אל אותם המינים ששמם הרומאי אינו
בידך בחזקת ברי.

זרעים: זרעי אלצלה ששלחת יחד עם
מכתבך האחרון קבלנו בשמחה ומסרנו אותם אל גן
הצמחים בעירנו לשם זריעה. אנא שלחי לנו עוד
הרבה ממין זה, הצמח הזה מענין הנהו ביותר.

שלחי נא בכלל זרעים מכל המינים, ובפרט של
עלי-ירק ודשאים. יכלה את לשלח אותם חבושים
בתבות בתוך פחמי-עץ שחוקים.

צמחים חיים: שלחי נא לנו מכל מה
שידך משגת, וביחוד בצלים ואמהות של ירק,
ויכל תוכלי לחבש אותם כדרך מעשה החבישה של
זרעים. – צמחי אורחידיאה רצוים לנו כשהם חיים.
הללו יש לעקר לאחר לבלובם את השרגים שמתחת
לקרקע, ולחבש אותם כדרך מעשה החבישה של
זרעים.



הערות בדבר בעלי חיים:
מיני היונקים: הרינו מטעימים שיש
להשאיר את השלדים ובני המעים של המינים
הקטנים. על ידי כך יגדל ערכם כפלים, ולצערנו
הרגשנו בהעדרם של השלד והחלקים הפנימיים
אצל שני האכסמפלרים של Echidna hystrix ששלחת לנו הפעם, – שבכללם הם טפוסים
נהדרים. ממין flying fox רצוים לנו
גם כן מספר רב עם שלדים. בקשי נא גם חיות העקץ
והמקור וגם טפוסים של הדב האוסטרלי, – שלחי
אותם כבושים ושרוים באלכהול.

עופות מכל המינים נקבל ברצון,
וביחוד מינים שונים של יונים, תכיים וצפרי
קקדו; שלחי נא גם את הלבנים וגם את השחורים,
שנים עשר מכל אחד ואחד. שמחים אנו לשמע שסוף
סוף הגיע לידך
ה- Talegallus!

כיום דורשים אנו בשלומך בחבה

א. צ. גודפרוי ובנו.

בפקדתם: שמלץ, משגיח.



ציור יב 2.png










יג



ציור יג.png


ולפנביטל, 12 באוגוסט, 65.

אמי האהובה!

כמה מקמצת את במכתבים! מה רבה
חרדת לבי עליך, וכמה מתגעגעת אני עליך!
הקיץ חם במדה בלתי שכיחה, ולפיכך הרשות
נתונה לנו לשכב שעה קלה על מטתנו בשעת
הצהרים. ואך עם בא צנת הערב ירוח קצת לנפש,
ואז רשאות11 אנו לאחר בלילות
ולטיל בתוך הגן הגדול והיפה. לו ראית כיצד
נתערב כאן יחד עולם רב גונים בשטח מצמצם לפי
הערך, והן שואפות לעשות חליפין זו עם זו. הנה
מצויות כאן תלמידות מרוסיה, משטלנדיה,
מצרפת, משויציה ואף גם אחת מאלגיר. בשעה
שאנו עוברות אחת על פני חברתה, מיד שומעת האזן
כיצד הן משננות בהתמדה ואיך הן כורתות ברית
אהבה ורעות. הו, עולם זה מפלא ביותר ומענין עד
מאד. אני נתדבקתי ביותר באנטה. חוץ לזה
מתרועעת אני עם בת-כהן נאה מאחד המקומות
הסמוכים לכאן ויוהנה שמה.

לפני ימים מועטים שאלה אותי יוהנה,
היכן אשהה בימי החפש של בין הזמנים. בענין זה
הרהרתי כבר לפרקים קרובים, אבל עדין איני יודעת
איך יפל דבר, ואמרתי לה שאשאר כאן מן
הסתם.

“מפני מה אין את הולכת אל הוריך?” שאלה יוהנה.
“לא”, אמרתי, “איני יכלה לעשות את הדבר הזה”.
“כלום אין לך עוד הורים?” הוסיפה לשאל.
מיד עמדתי וספרתי לה קצת ממארעות חיי. לאחר
שסימתי הסבירה לי פניה בחבה יתרה, נשקה לי
ואמרה: “אל נא תעצבי אל לבך! מחר אמהר ואכתב
להורי ואשאל את פיהם, אם מתר לי להביא אותך עמי,
הרי הם בעלי לב טוב, וראה תראי, המה ירשו לי
ברצון”.

מכיון שהיתה שעת חשכה, לא יכלה
לראות, כמה הייתי נרגשת. – בצפיה רבה חכינו
למכתב, וכפי ששערה יוהנה כך היה – רשאית אני
ללכת עמה לאמפלבן!

אכן אלו לא היה החם מרבה כל כך!
הריני חשה כמעט תמיד בראשי, וכשהתאוננתי על
כך באזני יוהנה, פתחה פיה והודתה לפני, שגם
היא חשה בראשה כמוני. הדבר קשה ביותר בשעת
השעורים! אם גם יושבת אני סמוכה כל כך אל המורה,
מכל מקום דומה עלי, שהקול מגיע אלי ממרחק רב
נתונה אני כמו בתוך חלום. אם ימשך הדבר כך גם
להבא, חוששת אני שיקשה עלי ללכת יד ביד עם
שאר התלמידות.

* * *

20 בספטמבר 1865.

כמה מארעות נתרחשו משעה שכתבתי
לך את הטורים הקודמים! לו שלח שלחתי לך בחדש
אוגוסט, הרי ודאי שהיית שרויה בדאגה, שלא
קבלת שום ידיעה זה ימים רבים כל כך.
אמא, חולה הייתי עד מאד. מחוש הראש
הורע מיום ליום, ובשעה שעליתי על גבי המדרגות
או ירדתי מטה, חשה הייתי כאלו נתק דבר-מה
בראשי. רגש אימה תקפני, ולפרקים קרובים הרגש
הרגשתי כאלו עלי לתמך בידי את ראשי. – פעם
עמדתי בבקר על יד שלחן הרחצה ורציתי לרחץ את
ידי, והנה תקפני מצב משנה כל כך, – לפתע
פתאם נסתלק ממני כח הראיה, פשטתי את
זרועותי אחוזת אימה – ואז נפלתי כנראה לארץ.

כששבה אלי רוחי, שוכבת הייתי לא במטתי אלא
בחדר קטן שעדין לא ידעתיו כלל. תשושה הייתי
ביותר, ולא שמתי לב לדבר. הרופא בא ומשש
בדפקי, שאל כל מיני שאלות, גם אם עדין קימים
הורי. מניד היה ראשו ומנענע כתפיו והשמיע
דברו כיצד להתנהג עמי. שעה קלה לאחר שיצא
הרופא, שמעתי שמטלטלים בחוץ כל מיני דברים,
ואחר כך שמעתי שסופרים ומונים בקול בעל גון
אחד: ששה סנרים, ששה זוגות פוזמקאות, שתים
עשרה מטפחות אף ועוד, ועוד. הדבר ארך שעה
ארכה, אבל מדי פעם בפעם מונה היה קול אחר.

מתחלה הרהרתי בדבר ואמצתי כח מחשבתי
להבין מה טיבו של דבר. ואולם מכיון שמתוך
מחשבה שוב התחלתי חשה בראשי, תליתי עיני
ונסתכלתי בציורים של צפויי הכתלים,
ונצטערתי בלבי, כשמצאתי שאין הכוכבים
מתאימים זה לזה כל צרכם. אחר כך באה אחת
המשגיחות שלנו, אותה משגיחה עצמה שהיתה
כאן עם הרופא, והביאה לי חלב ופכסמים.
שאלתי את פיה, מה טיבה של מניה זו,
ואמרה לי, שהעלמות נוסעות כלן לבתיהן, וחבשו
את צרורותיהן במעמדה ובהשגחתה.

משתוממת הייתי מאד על הדבר
ומבלבלת כלי ואמרתי: “אבל הרי עדין לא הגיעו
ימי החפש?”

אנה אמרה: “הניחי לה למחשבה
ולהרהורי נקרנות ואל תרבי לשאל כל כך, עדין
חולה את והרופא אמר, שזקוקה את למנוחה”.
“האם גם יוהנה נסעה כבר?” אנה נאנחה
והפנתה ראשה ממני. “כך!” אמרה אחרי כן, “אכלי
את מאכל החלב, ואחר כך תישני”.

יום יום בא הרופא. מכאובים איני חשה,
ואני מרגישה בי קלות יתרה, כאלו אין לי עוד גוף
כלל. פעם אחת הקיצותי בבקר, ומה השתוממתי
לראות את העלמה המשרתת לפני אשת הדוקטור
יושבת כאן על הכסא שעל יד מטתי.

“הנכן!” אמרתי, “מאין באת הנה, ומה לך כאן בבית האולפנא?”

“באה אני מקיל, במקום שאדוני שרוים
הקיץ, ועכשו אשהה אצלך עד שתבריאי כל
צרכך, ויהא בידך לנסע עמי לקיל. ראה תראי,
כמה יפה שם! הנה שם על שפת הים המזרחי תשובי
מיד לאיתנך”.

“כלום יודעת את אם כבר הגיעו ימי החפש?” שאלתי.
“לא”, אמרה, “אל תשאלי כלל בכל הנגע
לבית האולפנא, משום שבענינים אלה אינני יודעת
כלום”.

“האם כל העלמות נסעו כבר?”

“סבורה אני כן”.

“עלי היה לנסע עם יוהנה לאמפלבן”.
הנכן הניעה כתפיה ואמרה: “אין בידי
אלא פקדה זו, להביאך עמי לקיל, בה בשעה
שתהא היכלת בידך לנסע”.

כמה זמן שהתה כאן הנכן, איני יודעת
כלל, ואולם באחד הימים התירו לי לרדת למטה אל
החדר התיכוני, וימים אחדים אחר כך התר לי לבא אל
הגן, וסוף סוף הגיע יום הנסיעה.

הנכן דאגה לי בכל. בהמבורג נחנו
ימים אחדים בתוך הבית שליד האלסטר. רופא בא
והשמיע כל מיני דברים כיצד להתנהג. והנה סוף
סוף נסענו לקיל.

כאן ראיתי את הים בפעם הראשונה בימי
חיי! הו, מה נהדר המראה! הרחק מן העיר וחוצה יש
לו לדוקטור בית יפה מאד בנוי בתוך פרדס גדול.

מבעד לחלונות נשקף הים. הדוקטור ואשתו
קבלוני בסבר פנים יפות עד מאד. ובכן אין כל מקום
לדאגה מצדך. ומה את סבורה, את מי מצאתי כאן?

הגיעי בעצמך! – עליזה וכל משפחת שורץ כאן.
עליזה לקחתני אתה אל תוך חדרה, הו, רגש רב היה
רצוף בראיון זה! חבה יתרה היתה נודעת לי ממנה,
מתוך השתתפות בגורלי שאלה אותי למצבי, ואחר
כך ספרה לי בחם-לבב מחיי משפחת שורץ. שתי
הנערות המסורות בידה לחנכן מכנות בשם הנדי
ופסי. ביחוד ספרה לי הרבה מחיי מר שורץ, ומה
שספרה לי היה כקטע מתוך רומן מפלא. נרגשת
הייתי עד מאד, ואמרתי בהתלהבות: “מה מאד חשקה
נפשי לזכות פעם אחת להושיט את ידי למר שורץ!”
עליזה צחקה בצהלת לבב ואמרה: “אכן אפשר
שתתמלא משאלת לבך”. מיד השמיע הפעמון קולו
לסעדה. עליזה הניחה ברך את זרועי בתוך זרועה
ואמרה: “קראי גם לי בלשון ‘את’”, ואחר כך ירדנו
מן המדרגות למטה, כשפיה עדין מלא תהלתה של
משפחת שורץ. כשהגענו עד פרק הדרגא של
הדיוטה הראשונה נפגשנו עם כל בני שורץ. עליזה
הציגה אותי בחפזון לפניהם, והנה, – שוי בנפשך
את פחדי, הריהי מספרת תכף ומיד מתוך צחוק את
משאלת לבי שהבעתי זה עתה במו פי. מר שורץ
הניע למולי את ראשו בחבה, פסע כנגדי כמה
פסיעות, הושיט לקראתי את שתי ידיו ואמר: “ברצון
רב, עלמה חביבה וחמודה, אחבק את ידך, הרי לך כאן
שתי ידי כאחת!”

נבוכה הייתי כלי, ואף על פי כן קלטתי
במבט חפזון את צורתו כלה. שורץ גדל הקומה הוא
ובעל גזרה דקה, כמעט דקה יותר מדי. שערות
ראשו וזקנו אדמדמות. מתוך קוי פניו החטובים
והדקים מבריקות אלי עיניו הפקחות מבעד
למשקפים בעלי מסגרת שחורה. על כל הליכותיו
טבוע חותם של פשטות רבה וטבעיות. כשדברתי
אחר כך עם עליזה בענין זה, אמרה לי: “שימי לבך
לדבר: כל כמה שהאנשים משכילים ביותר, בה
במדה נוהגים המה בעצמם מנהג של פשטות
וטבעיות”.

מרת שורץ היא בעלת צורה והדורה
בלבושיה, מזכירה היא ביותר את תמונתו המצירת
של ה. צ. מיאר התלויה בחדר הספרים והמתאימה לו
בכל פרטיה, היו לה אותן העינים הגדולות
והחומות. אותו המבט הנאה והגלוי הפורש קסמו
הרב על פני סביבתו כלה. בשעת הסעדה יושבת
הייתי למול פני שורץ, ונתנה לי היכלת לראות יום
יום את פניו המפיקים תבונה, להסתכל בתנועות
פניו המלאים התעוררות רבה ולהקשיב לספוריו
המענינים. הריני אומרת לך, שהנשימה נעצרת
בשעה שהוא מספר על דבר ההתקוממות בבדן, כיצד
זחל על ארבע דרך מחלות כדי להמלט מידי רודפיו,
וביחוד כשהוא מגיע לספר כיצד הוציא אל הפעל את
מנוסתו של גוטפריד קינקל, ואיך הוא נס לאחר מעשה
זה לשטלנדיה כשהוא נרדף מאת מבקשי נפשו.

והנה הוא יושב שם כשהוא מכבד ביותר ומהלל
בתשבחות בפי בני העולם הישן והחדש ושמו
נזכר לרב. כלום אין דרך-חיים כזו דבר-פלא גדול?
רוצה אני לספר לך הרבה הרבה על אדותיו, אלא
שעדין אסור לי לכתב הרבה.

יושבת אני שעות רבות על שפת הים
והאויר היפה מחלים אותי ביותר. – בשעה שיש לה
פנאי לאשת הדוקטור, רשאית אני לקרא אצלה
בלשון צרפת. מתחלה יראתי עד מאד, ואולם לאט לאט
הרי פי נעשה שגור יותר ובטוחה אני בעצמי.

5 באוקטובר

סוף סוף חזרנו ונסענו שוב להמבורג.
האדון הדוקטור הלך עמי באחד הימים אל בית
המוזיון. המשגיח מר שמלץ קבל אותנו בסבר
פנים יפות עד מאד ולא נלאה להראות לנו הכל
ולהסביר כל דבר, ששלחת לנו. כפי הנראה
שלח מר שמלץ והודיע בעבר הבית מזה, מפני
שלפתע פתאם בא מר גודפרוי ונכנס בשיחה עם
האדון הדוקטור על אדותיך. אין את יכלה כלל לציר
בנפשך, איך עשיתי אזני כאפרכסת ושמעתי
מתוך השתוקקות רבה, כשהרבה תהלתך בחם
לבב. אומר היה, שמחננת את בכשרון מצין
למעשי אסף ולמלאכת התקנתם, וכי נסתגלת
מתוך מרץ עד להפליא אל התפקידים החדשים לך
לגמרי, ואין לו אלא להגיד: “הבו גדל לאמץ לב
שכזה ולשקידה שכמותה!” הו אמא, כששמעתי
את הדברים האלה נשרו דמעות מעיני. כמה נחמד
היה גודפרוי בעיני באותה שעה. לא יכלתי להסב
עיני והצצתי בגנבה בפניו המצינים והמלאים עז.
מין גדלות חבוי בקוי הפנים הבולטים ביותר.

כמה השתוקקתי להביע לו את רחשי הכבוד
שירחש לו לבי מתוך הכרת טובה, אבל אין אני
מרהיבה עז בנפשי.

האדון הדוקטור הלך לו מכאן לבדו
ואמר, שהרשות בידי להוסיף להתבונן במיני האסף
בנחת ובמתינות, ואולם הגיעי בעצמך. לאחר שהלך
לו האדון הדוקטור, אמר מר גודפרוי12: “הנה, עלמה חביבה וחמודה, באי נא אתי אל
עבר הבית מזה והכנסי אלינו, רצוני להציגך
לפני אשתי”.

מר גודפרוי אמר: “ראי נא, אמי יקירתי,
הריני מביא לך את בתה של מרת דיטריך
הטובה!”

מרת גודפרוי היא מטרונה הדורה, ועושה
רשם נאה על הבריות; מראה היתה לי פנים מסבירות,
שאלה אותי כל מיני שאלות למהלך חיי, ושניהם
ברכו אותי בשעת הפרידה בכל טוב ובהצלחה לימים
הבאים. סבורים הם, אם בת אמי אני, עתידה אני להביא
ברכה. הה, הרהרתי מתוך אנחה, אלו ידעו, כמה
יקשה עלי כל דבר, מה קטנה אני בעיני וחסרה אני
רגש הבטחון בי בעצמי, ואין לי חשק אף לא עז נפש
למלחמה כבירה ושאיפה לגדולות, אלא אדרבה
מתגעגעת אני לחיים נעימים וברורים, מקום שאין
באים אלי בתביעות גדולות כל כך. האם איני
מתגעגעת יום יום לחזר שוב לאיזנך? נוה קטן
וצנוע מלא אהבה רבה, הוא הוא מקור געגועי. אימה
יתרה תוקפת אותי בשעה שהבריות רוצים להקיש
ממך עלי. אכן יום זה בבית המוזיון ואצל גודפרוי
לא ימחה מזכרוני, לבי היה קל כל כך ומלא
שמחה, והרגש הרגשתי כאלו גדלתי ברוחי.
ואולם אל נא תחששי, בבית האולפנא אשוב מיד
ואתכוץ כבתחלה.

17 באוקטובר.

– כן, שוב מצויה אני כאן. שוב מציפים
אותי החיים הרועשים מסביב. תלמידות חדשות באו,
והחברותא ביני ובין התלמידות הישנות מתחילה
ממקום שפסקה לפני מחלתי. שוב ברכתי את אנטה
בגילה, והלכתי לבקש את יוהנה החביבה.

הה, אמא! שוי בנפשך, מצא לא מצאתי
שוב את יוהנה. מתה! מתה בשעה שעדין מוטלת הייתי
חולה על משכבי. איש לא היה רשאי להגיד לי את
הדבר, מפני שאני בעצמי מרחפת הייתי בין החיים
והמות. עצב רב ממלא את לבי. מהרהרת אני הרבה
בדבר, כמה נפלאים דרכי האל. למה נתן לה אלהים
למות, היא הבת החמודה שהיתה משוש הוריה וגאון
תפארתם, ועכשו נפשם עטופה יגון עמק ואין להם
תנחומים! לפי שקול דעתו של אדם, הרי היה הדבר
מתקבל יותר על הלב, אלו מבין שתינו נפל עלי
הגורל למות, איש לא היה מרגיש בהפקדי, אך את
לבדך היית שופכת עלי דמעות, ולך הן אחת היא
בעצם באיזה מקום תבקשיני ברוח דמיונך, הרי
בין כך ובין כך אין אנו נהנות זו מזו כלל. באמת
לאמתה, אמי יקירתי, הדבר היה טוב בעיני ונוח
לי ביותר, מפני שחשה אני בנפשי לפרקים קרובים,
כי אמללה אנכי ובודדה כל כך ושרויה בנכר.

ואולם מה יפה היה חלקה של יוהנה לעתיד לבא! הה,
אמי יקירתי, מחשבות כאלה הן שיחי והגיגי,
ובמצבי אני הרי הן מדרך הטבע, האם לא כן? הריני
מדכדכת כל כך לפרקים, עד שהדבר הוא חדוש רב
בעיני, בשעה שאני שוכחת את נפשי ומאשרת
בכל לב, כדרך שארע לי זה לא כבר בבית
המוזיון.

כמה מושך הדבר את לבי להסתכל
בפני התלמידות החדשות והמסכנות, שגעגועיהן
לבית אמן טבוע על פניהן. מעלה אחת קטנה לי
עליהן, ואני רוצה להשתמש בה לטובתן. הן יכלה
אני לסיע להן לפרקים בעצה טובה.

חיי בשלום ובנעימים! מקוה אני שבני פפואס אינם נוגעים בך לרעה.

כתבי בקרוב לבתך

כריטס.



ציור יג 2.png










יד



ציור יד.png




רוקהמפטון. 2. 2. 1866



כריטס יקירתי!

מה רבה התרגשות הלב שגרם לי
מכתבך האחרון! יחד עם מכתבך קבלתי את
הבשורה הרעה על דבר מיתתו של אבא. אין לי עכשו
לא מקום ולא זמן לכתב לך, אבל לבי נרגש כל כך
בקרבי, עד שחובה עלי להגיד לך בחפזון דברים
מועטים. הנה היה היית חולה! – הרעיון שעלולה אני
לשכל אף אותך לא ירפה ממני! רעד תקפני,
בשעה שקראתי את דבריך. כועסת אני עליך כעס
גדול! מה טיבן של המחשבות הרעות והנבערות
שדבקו בך, כי נקל יותר לותר על חייך מאשר על
חיי בת הכהן! חשב לא חשבת כלל עלי! הרי בכל
התבל הרחבה אין לי עכשו נפש חיה זולתך, והן כל
תקותי היא, שיקימני אלהים בחיים ואהיה בריאה
ושלמה, כדי שאוכל לנסע לביתי בעוד שנים אחדות.
מה טעם יהא בחזירתי אם לא אוכל לחיות בחברתך! סוף
סוף נחיה יחד ולא נפרד עוד לעולם! הן עד היום ההוא
תגיעי מן הסתם בהשתלמותך לידי מדרגה כזו,
שיהא בידך להשתכר גם את, ובינתים אחשך לי
כסף במדה כזו, שיספיק לנו לחיות יחד חיי
פשטות די צרכנו. ואולם, – זאת אני מגידה לך, בלי
מלחמה אין נצחון! אף גם בימים אלו הבאים יהיו
חיינו חיים של מלחמה והתאבקות. – מה עמומות הן
השקפותיך! – נוח היה לך אלו נסתלקת מן העולם,
כך את סבורה! כן, מאמינה אני בדבר! גם אני נוח
היה לי הדבר לפרקים! לא לשם כך נוצרנו, כדי
להשליך את נשקנו מידנו בשעה שבאים עלינו
יסורים. צריכה את לקבל את החיים ברצון! עליך
לשאל את נפשך: האם יש בידי למלא תפקיד
בחיים? שמא צפונים בי כשרונות וכחות גלומים בי
הטעונים פתוח והרחבה, כדי שיביאו טובה
לאחרים? – לאחר שנתגברת על מחלתך, עליך
לצאת למלחמה ברצון ולקבל את היסורים באהבה!
אל תשתוקקי אל סכת הקסוס! בתי יקירתי, היא לא
תמהר כל כך לבא! כלום לא נתן לך באמת כשרון
לפתחו? אל תביטי לאחור! שמא אין איזנך אלא
תחנה אחת בדרך חייך, שלא באה אלא כדי להביא
אותך קדימה. קדימה! עלי!

כל שאר הדברים שכתבת לי שמחו את
לבי וענינו אותי עד מאד. חזרתי על מכתבך כמה
וכמה פעמים. והנה, כמה מאשרת אנכי, שרוחו של
גודפרוי נוחה ממני. אם הוא נותן בי אמון רב כל
כך, משמח אותי הדבר יותר ממה שאפשר לי
להביע במו פי, ואולם גם רגש פחדים תוקפני
תמיד. אחריותי גדולה על ידי כך כפלים. בכל פעם
שאני נגשת אל מפעל העולה בכסף, שוקלת אני
בדעתי מתוך יראה פנימית, אם הדבר יביא תועלת
לעצם הענין; ואך אם באה אני לידי הוכחה גמורה
שכן הוא, אזי מרהיבה אני עז בנפשי לעשותו.

הריני נוטלת לי עוזרים במלאכתי לפי שעל ידי כך
יכלה אני לקצר את זמן שהותי כאן. לפני זמן מה
הציע גודפרוי לפני, שאקנה לי סוס ועגלה. כן,
כן, בעצם הרי עלי להיות בקיאה בענין רכב
ועגלה!

הריני עומדת באמצע מעשי ההכנה לצאת
לדרך. נוסעת אני למקי היושבת בצפון הארץ.
שהיתי כאן שתי שנים, ולפיכך יש צרך לשלח
מכאן כל דבר שאוכל להסתלק ממנו, כדי להקל
לי את נסיעתי הבאה. נוסעת אני באנית הקיטור.
האמן לא תאמיני, כמה רבה הערבוביה אצלי,
והסדר גרוע עוד יותר מכפי הרגיל! מה רבים הם
הדברים המוטלים כאן! צפרים, חיות ממין היונקים,
קונכיות, אלמגים, רמשים וצמחים. הרבה מהם
טעונים עדין הפשט והכנה, ובין כך רוחשים כל מיני
ברואים שיש בהם רוח חיים ומתלבטים בין
הרגלים. הצמחים טעונים עדין בדיקה, הרי יודעת
את, שאם קני הגבעולים אינם יבשים כל צרכם,
דרכם להתעבש, והרי דרך רבה לפניהם! המלאכה
דוחקת עד מאד, אבל אין ברירה, הן צריכה הייתי לכתב
לך עוד בהיותי כאן. מי יודע, מקוה אני ששם
במקי תהא עבודה רבה לפני, ואז יכבד ממני עוד
יותר לכתב אליך. כתבי נא לי בקרוב מה שלומך,
ולכי בדרכך מתוך אמץ לב! אם לא תרתעי לאחור
מפני המלחמה, יקל לך הדרך הרבה. הנסיון
יוצר אף כאן את האמן!

חיי בשלום ואל תשכחי לעולם, שאף כי סבלנו, מכל מקום חיבים אנו להחזיק טובה13
לאבא. שלחי את מכתבך כמקדם על ידי

גודפרוי, אניתו תביאנו אלי בכל מקום

שאהיה.

באהבה נאמנה

אמך.



ציור יד 2.png










טו



ציור טו.png


המבורג, 8. 4. 1866

מרת אמליה דיטריך.

שמחים אנו לאשר את קבלת חמש עשרה
התבות על ידי “שושנה”. הכל כבוש ומתקן היטב,
ויש בתוכם הרבה מינים חדשים של חיות וצמחים,
מינים יפים ומענינים.

חיות ממין היונקים: להבא אל נא
תשלחי את בני הקנגרו שרוים באלכהול, אלא
שלדים יבשות או פוחלין.

עופות: מצאנו לשמחתנו בין העופות, המתקנים יפה עד מאד, מספר ידוע של Megapodien
משני מינים.

דגים: בין הדגים ששלחת לנו קדם
לכן נמצא מין חדש לגמרי. תאור תכונתו יעשה
בוינא. באניה הבאה נשלח לך את שמו וציור
דמות תבניתו.

רמשים: כל הרמשים ששלחת לנו
מתקנים הם כהלכה, ובתוכם נמצאו כמה מינים יקרים
ומענינים מאד, כגון חיפושית-זיו הלבנה והגדולה
וכמו כן חסיל-הזהב השחור.

קפודי הים אל נא תשלחים יבשים, אלא שרוים באלכהול.

שימי נא לבך גם אל הכלים והנשק של
ילידי הארץ. אספי דברים אלו עד כמה שידך
מגעת. אנא שלחי לנו, אם אפשר, גם דוגית.

הודיעינו את שמותיהם של הכלים והנשק שתשלחי
לנו, ואם יש בידך להתבונן אל דרך עשיתם,
אנא הודיעינו מה שראו עיניך. – אל נא תאחרי
להתבונן אל דרך חייהן של החיות הבלתי
שכיחות הנמצאות שם ולהודיענו את הדבר, ואנחנו
נפרסם אותן בדפוס ברשימתנו הבאה.

דורשים אנו בשלומך בחבה יתרה

בשם גודפרוי: שמלץ, משגיח.



ציור טו 2.png










טז



ציור טז.png


ולפנביטל,.5.8.1866

אמי אהובתי!

מכתבי הקצרים ודאי שהגיעו לידך.
ועכשו רצוני לכתב לך בפרטות. כפי שכבר
הגדתי לך, הוטב מצב בריאותי, ולפיכך קלים עלי
גם הלמודים. באמת לאמתה, לא חשבתי מעולם,
שבא יבאו גם לי ימים, שאוכל להתהלך בבית הזה
לבטח ובמנוחת לבב. אני נוהגת כך עכשו. הפעמון
של בית הספר הריהו עכשו משענתי ומטה סעדי.

הריני יודעת ברור להיכן עלי לפנות כשהוא משמיע
קולו. אין לך דבר בעולם המסדר וקבוע יותר
מחיינו כאן. ועכשו מכיון שלמודי נקלטים
בלבי הריני נהנית הרבה מכל שעורי. פעמים
שואלת אני ספרים מידי המנהלת שלנו, והם
מעשירים את ידיעותי בכמה פרטים ומאירים את
שכלי. לו שמעת כיצד מרבות אנו, אנטה ואנכי,
לשיח שעות רצופות, בראשון בשבת או בשעת
טיולינו, בענינים שקבלנו מפי מורינו בשעת
השעורים. בתולדות חכמת הפדגוגיה משמשת לנו
תורתו של שליארמכר. הרי אנו, אנטה ואנכי,
קוראות לאחר השעור את תולדות חייו, רבים
ממכתביו היפים, וספר אחד קטן, שיחותיו. כמה
יודע הוא להביע הכל בצורה יפה! שרויות אנו
בהתפעלות יתרה על כמה דברים משלו. שמעי נא,
כמה נאה: “בני אדם מהלכים בנתיבות סמוכים, ואף
על פי כן אין אחד מגיע בקרבתו של חברו: לשוא
יקרא בעל הנפש היפה הנכסף לפגישה נלבבת, אין
חברו שומע את קולו!” הו, הן כך הוא הדבר; הרי אני
משתוקקת כל כך לפרקים לבן לויה, אבל – אין חברי
שומע את קולי.

קוראות אנו, אנטה ואנכי, גם בכתבי
הקדש ואנו משיחות זו עם זו על הדברים שקראנו.

כפי שכבר הגדתי, הריני הולכת ומסתגלת
לדרישות הבית הזה, ומכיון שאדם נעשה שליט
בתנאי החיים שמסביב לו, מיד נכנס מין קלות
בתנועותיו החיצוניות והפנימיות. נכספת אני
להשתמש בקרוב בתורתי שאני לומדת הלכה
למעשה, והנריאטה נותנת תקוה בלבי, שבימים לא
רחוקים ביותר תהא הרשות נתונה לי ללמד ולהורות
לקח. הרי היא בעלת מעשה במדה מרבה. בולפנביטל
מרצה היא הרצאות על פרבל, ודבר זה גרם לידי יסוד
אגדה, שפתחה גן ילדים ובית ספר למתחילים. לשם
זה נמסר הארמון של ולפנביטל לרשותה,
וכשאגיע לידי כך, הרשות בידי להרגיל עצמי שם
במלאכת ההוראה.

אמנם לפי שעה הנה שבת שבתון בעיר,
בכל המתיחס אל הענין הזה, שכן הגיעי בעצמך,
הרי מלחמה בארץ בין פרוסיה ואוסטריה. אכן
אצלנו מחוץ לעיר עולם כמנהגו נוהג, אין הפסק
בשעורינו, ואך בשעת הסעדה שומעות אנו מה
שידבר על דבר הידיעות הבאות בעתונים.

בארמון, שהילדים היו מצוים שם לפנים, שוכבים
אנשי מלחמה פצועים. בשעת הלקח של כמה
שעורים: שעות השיחה בלשון צרפת ואנגליה,
הרינו מפקיעות חוטים לשם פתילי מזור. אנו בודקות
את כלי הלבן שלנו, וכל מה שיש בו פגימה הרינו
מנדבות לחילים.

חיי בשלום וקבלי ברכה מפי

כריטס שלך.



ציור טז 3.png












יז



ציור יז.png


מקי,.3.1 1867.

כריטס יקירתי!

לשמחתי הגדולה רואה אני, שנעמה
עליך עכשו ישיבתך בולפנביטל וכי תפסת סוף
סוף בשכלך את מהות תפקידך כראוי. כל מה
שירבו הימים יודע לך יותר ויותר, שכל המבחר
והנעלה בחיים אינו נופל בחיקו של אדם בלי
יגיעה, אלא הוא רוכש לו נכסים אלו אך על ידי
התאבקות ומלחמה. האמיני לי, אך נכסים כאלו יש
להם ערך קים בשבילנו.

הריני שרויה במקום סמוך לפורט מקי.
המושבה שאני שוהה בה מישבת מבני אירופא,
העסוקים בעקר במטע קני-הסכר. לו ראית שדות
סכר כאלו. קני-הסכר עולים
בגבהם הרבה על סוס ורוכבו יחד. נפלא הוא פרי
הסכר כאן, מתקו נעים ומשיב נפש.

בני אירופא משתמשים לעבודה בשדות
אלו בילידי הארץ. החם השורר בתוך קני הסכר אין
בן אירופא יכל לעמד בו. ילידי הארץ שהם
משתמשים בהם לעבודה זו הם אנשים בעלי כח
ומבנה גופם איתן. מכנים המה בשם “קנקס”.

במרחק לא רב מן המושבה משתרעים
יערות גדולים, והם משתנים חליפות על ידי אדמת
ההרים העולה ויורדת ואשדות המים המרבים
המזנקים מן הסלעים, ומראיהם מרהיב עין הרואה. על
ידי המזיגה של יער ומים גדל כאן השפע בעולם
החי והצמחים, עד כי רבה כאן המלאכה לפני. אכן
דבר אחד אינו מצוי כאן, והוא הזהב! והדבר הזה
הוא הוא שגרם, שלא באו בני אירופא חומדי הזהב
והציפו את הארץ. ילידי הארץ עדין יכלים המה לנהג
מנהגיהם בלי מפריע, ולפעמים באה ההזדמנות
לידי להסתכל במנהגיהם ודרכיהם. הרי הם רואים
את עצמם בטוחים בתוך יערותיהם כל הזמן עד – – עד
שמטל עליהם לעמד במלחמה עם שבט אחר.

מלחמה כזו מכנה כאן בפיהם בשם בורובי, ואני ראיתיה זה לא כבר במו עיני.

על ידי תרועת המלחמה הפרועה שעברה
בתוך היער נמשך לבי ובקשתי לי מקום בטוח
וחבוי על גבי גבעה סמוכה, ומסתרת מעין הפראים
יכלתי להתבונן במערכת המלחמה.

משתמשים הם במלחמה בכלי-קלע
המכנה בפיהם נולה-נולה, וצורתו משתנית אצל
השבטים השונים. מלבד זה יש להם חניתות בצורת
רמחים, וראשית כל הבומרנג המענין. הבומרנג
דומה קצת אל המגל, עשוי הוא עץ קשה וכבד, וסגלה
מיחדת לו, שהוא חוזר אל המקום שיצא משם, אם
קולעים אותו כהוגן לפנים. העץ מתקן לכך
מלכתחלה בדרך מיחדת. לאחר שהוא שרוי במים,
קובעים לו ילידי המקום את צורתו הכפופה
והמעקלת ואחר כך מיבשים אותו ברמץ לוהט. אכן
הדבר טעון, כמובן, הרגל רב ויד חרוצים, כדי
לקלע את הבומרנג בהצלחה.

הנלחמים יש להם גם מגנים עשוים עץ,
והם מצירים עליהם ציורים פשוטים עד מאד במיץ
צמחים או במין אדמה שעינה חום. נועצים הם בתוך
שפעת שערות-הצמר שעל ראשם נוצות יפות ומגונות.
הנשים מצויות אף הן בשדה המלחמה, מאספות הן את
הנשק ומביאות שוב לנלחמים.

עוד בהיותי ברוקהמפטון כבר שלחתי
כל מיני כלי זין אל בית המוזיון. האם התבוננת
אליהם כראוי?

כדי לרכך את לבם של בני פפואס,
שיתרצו לתת לי את הדברים הללו, הנה נמצאים
אצלי תמיד מן המוכן הרבה חפצים היפים לחליפין,
ועלי לנהג בהם מנהג של קמוץ, משום שאלו
בקשתי למלא רצונם, אזי לא נשאר בידי כלום
לאחר ימים מועטים. עלי להצפין הכל יפה יפה, שאם
לא כן יגנבו הבריונים הללו כל מה שיש בידי.
הכל מושך את לבם ותמיד עומדים הם ומבקשים חנם
טבק, מקטרות של סיד, דברים מגונים, קמח,
אספקלריות, וביחוד סממני צבע בעלי גונים
שונים. ומובן שכל מה שהגונים עזים ביותר
מעלתם גדולה יותר. אכן כי יש בידם להוציא אל
הפעל בזמן קצר פעלות מפתיעות כל כך, דבר זה
מביא אותם לידי התפעלות משנה. סבורה אני,
שבסממני צבע הצלתי לפני ימים מועטים את נפשי
ממות. כפי הנראה היתה טינא בלבם עלי בסבת מה,
שכן באו באחד הימים בהמון וצרו על ביתי מתוך
איום. אך נגליתי לפניהם מיד התחילו נוהמים בקול
ומניעים בידיהם בחמה גדולה. נסיתי בכל מיני
דרכים להתפשר עמהם, אבל הם דחו בעקשנות כל
משא ומתן של שלום. אמנם עשה לא עשו לי כלום,
אבל לא הניחוני לצאת מתוך ביתי. כלום מתכונים
הם להמיתני ברעב?! – בני המושבה באו ונסו
להשפיע עליהם בדברי שלום, אבל כל יגיעתם היתה
לבטלה! – עמדתי והראיתי להם בעד החלון: קמח,
אספקלריות וטבק – והם הניעו ראשם מתוך חרוק
שנים. והנה באתי לפניהם סוף סוף בסממני צבע.

בחשתי את הסממנים והראיתי להם את פעלתם על
גבי גזיר עץ. הם משתוממים בלבם, דעתם
מתישבת עליהם, באים המה בדברים זה עם זה וסוף סוף
מתפיסים על ידי סממני הצבע. מה גדלה שמחתי!

עמדתי ונתתי להם כל מה שהיה בידי.
לו ראית כמה מגחכים המה מעשיהם
בשעה שאני נותנת להם אספקלריה. על כרחי פורץ
לפעמים קול צחוק מפי בשעה שאני רואה את הפחד
והתמהון התוקפים אותם, כשפרצוף פניהם מצוי
לפתע פתאם גם בידיהם. בחפזון מציצים הם מעבר
לאספקלריה והנה אין שם איש, – מציצים המה לתוך
האספקלריה פנימה, והרי הוא שוב כאן! במבוכה
מניעים הם ראש, ושוב נוהגים הם כבתחלה
חלילה.

גם מקטרות של סיד מקבלים הם בשתי
ידים, ומקטרים בהן מיני עלים משנים. אצל רבים
מהם עשוי נקב בחטמם, ובשעה שאינם מעלים עשן,
הרי הם תוחבים את המקטרת בתוך חטמם. כמובן אין
הם נזהרים בשמירת חפציהם כראוי, ופעמים שהם
נשמטים מידיהם ואובדים. פעם אחת נראה לעיני מחזה
משנה מאד, כשבאתי לפני ימים מועטים אל החוף,
והנה לפתע פתאם מדדה מקטרת לקראתי בחשיבות
יתרה. מתחלה חשבתי: ‘הנה מה טיבו של פלא חדש
זה!’ נטלתי את הדבר בידי, והנה ראיתי שסרטן
נתכנס לתוכה והוא זוחל מבפנים ומניע אותה
עמו.

הכניסה עם ילידי הארץ בשיחה ענין
קשה הוא ביותר, ומה גם שמצויה אני תמיד אצל
שבטים שונים, אבל קמעא קמעא קונה אני שלמות
ידועה להביע את חפצי על ידי תנועת אברים. ואם כך
או כך הרי סוף סוף מבינים אנו זה את זה.

בקשתי מהם לתת לי כלי אחד, כלי זה
הוא מין גרזן של אבן המצמד אל בית ידו במשיחה
של שערות ובדנג או שרף. כיצד עושים המה משיחה
זו? על שאלתי הראו לי באצבע על ראש אשה.
בהזדמנות שבאה לידי אחר כך, כשבאו אל ביתי
נשים אחדות, עמדתי וגזזתי שערותיה של אחת מהן
והסברתי לה ברמז, שתקום ותקלע מיד משיחה.

הן רציתי לראות כיצד מלאכה זו נעשית. האשה עמדה
וקשרה את השערות אל בהן רגלה, וקלעה מהן
משיחה במהירות מפליאה, וקבלה מידי קצת קמח
תמורתה.

הקמח חביב עליהם ביותר. כשאני נותנת
להם בדירתי קצת קמח בתוך תרמיל ניר, מיד נוטלים
הם ושופכים את הקמח על גבי השלחן, יורקים עליו
ברק שבפיהם, בוללים יחד באצבע ואוכלים.

מחליקים הם בידם על גבי כרסם מתוך שחוק הנאה
וקוראים: “פוטחרי – קיקי! פוטחיר – קיקי!”

כשאינם מקבלים כלום, הרי הם מעבירים את ידיהם על
גבי כרסם מתוך יבבה, מיללים ומבקשים
בתחנונים: “אמרי – אמרי!” משערת אני שהם
מצינים בזה את רעבונם.

נקל לך לשער, שאינם נוהגים לטפל
בסעדתם טפולים יתרים. מעלים המה אש ביער,
ומלאכה זו מוציאים הם אל הפעל באמנות מפליאה.
נוטלים הם לשם זה שני גזרי עץ, מן המבחר הוא של
שעם. גזר אחד מניחים הם על האדמה, וצדו השטוח
מכון כלפי מעלה; הגזר השני הוא מטה עגל
וישר, ומציגים אותו כשהוא זקוף על גבי הגזר
המוטל על הארץ ומגלגלים אותו בתוך כפות
הידים, כדרך שנוהגין בגליל הבוחשין, עד
שהגזר העליון ננעץ בתוך התחתון כמקדח.
לאחר רגעים מועטים מתחיל העץ להעלות עשן, ומיד
נצתות הזמורות היבשות הנערמות זו על גב זו
ובוערות באש. כלי הבער אלה המיחדים במינם
מוליכים הם אתם תמיד. אל תוך האש מטילים הם דגים,
צפרדעים, לטאות, חפושיות, נחשים ובבות של
צרעים, – המין האחרון חביב עליהם ביותר. מכיון
שהם צלוים קצת, מיד נוטלים הם ובולעים אותם
בתאות נפש יתרה.

כאן יש בידי לאסף במדה מרבה כל
כך, עד שאיני מספיקה כמעט לעבד את כל מיני החמר
שמצטבר לפני. מעשה-אסף של צמחים חביב עלי
ביותר, אבל עולם בעלי החיים עשיר הנהו כאן
במינים מענינים כל כך, עד שאני מפנה בשמחה את
תשומת לבי לכל המקצועות השונים. ביחוד מרבים
כאן בעלי הכנף, ועל מין אחד מהם רוצה אני לספר
לך עכשיו. מין זה לא ראיתי עד כה, אף לא שמעתי
עליו כלום. פעם אחת הרחקתי ללכת והייתי מפליגה
בלב היער, והנה ראו עיני לפתע פתאם חמדה סגלה
לפני. על פני האדמה בנויה סכה קטנה ונאה,
עשויה ענפים כלה הצמודים יחד מעשה חשב.
באמצע מוליך שביל המצפה אבנים קטנות ומגונות
וקונכיות לנוי. הקרקע מסביב לה נקי הוא מעלים
יבשים, ואף כאן מקיפה מחיצה קטנה של קונכיות
ואבנים.

הייתי כלי מלאה התפעלות למראה בנין
קטן זה מעשה חשב, ומיד גליתי גם את הבנאים.
שתי צפרים פשוטות ואפורות, הגדולות כעין
הקכלי שלנו, רצו בחפזון על פני השבילים
המקשטים הנה והנה כאלו משחקות הן במשחק
“המחבואים”. על ראשו של הזכר מצוי כתר ורוד, זר
קטן של נוצות, הפתוח לאחוריו, בעוד שהנקבה
חסרה תכשיט זה.

אני הייתי צריכה כמובן להשיג את
הצפרים והסכה, אבל אמרתי אל לבי מיד, שאין
זו מלאכה קלה ביותר להעביר את הסכה ממקום
למקום. על כל פנים זקוקה הייתי לשם כך להכנות
אחרות, ולפיכך נסיתי אך להבחין יפה בסמני
הדרך, שכן רחוק היה המקום מן המושבה מרחק של
כמה פרסאות. ואולם תגלית זו לא נתנה, כמובן,
מרגע לנפשי, ולמחרתו נזדרזתי שוב ושמתי
לדרך פעמי עם עוזרי, שנטל עמו מעדר וקרש
רחב. להצלחתנו שחקה לנו השעה ומצאנו עוד את
סמני עקבותי נכרים בתוך השרכים, ומיד
גליתי שוב את דרכי שהלכתי בה אל הסכה.

בזהירות חפרנו מתחת לקרקע הסכה
והעתקנו אותה על גבי הקרש. גם את זוג הצפרים
צדנו, והסתפקנו הפעם בשלל יקר זה. כמה קשה
היתה מלאכת ההעברה אל מעוני! שעות מרבות זקוקים
היינו לשאת חליפות את הסכה על גבי ראשנו.
ביחוד קשה היה הדבר, משום שהדרך לא היתה
פנויה ממכשולים, לפי שדקל מיחד במינו ומלא
עקצים, או נכון יותר, מכסה בקוצים דוקרים, המכנה
פרוקורטור, חסם את הדרך בפנינו בכל מקום. גזעו
של הצמח הזה עביו אך כאצבע, אבל ענפיו ועליו
מכסים קוצים ובהם נאחזים הם באילנות ובשיחים.

משתרג הוא ומתפשט בשטח של כמה מאות רגל
ומחניק את כל הנכבשים תחתיו.
נקל לך לשער כמה קשה היא ההליכה
בתוך יער שכזה, ומה גם כשעמוס האדם משא
הנוח כל כך להשבר!

עכשו דואגת אני בלבי, אם הגיעה
הסכה בשלום להמבורג. אם תבאי בזמן מן
הזמנים להמבורג, שאלי על כך, התבונני בה
במו עיניך וכתבי לי אם לא נתקלקלה בדרך.

חיי בשלום וקבלי ברכה נלבבת מאת

אמך.










יח



ציור יח.png


המבורג,.12.2 1867.

מרת אמליה דיטריך!

על ידי התעודה המצרפת כאן כבדה
אותך אגדת חוקרי הרמשים בעיר שטטין בתאר חברה
מן המנין!

כמו כן מודיעים אנו לך שמעשה האסף
שלך “עצי אוסטרליא” זכה למטבע של זהב
בתערוכה למטעי גן.

העתונים השמיעו: “מעשה אסף זה המכיל
חמשים גזרים, שעבים הוא כדי מחצית הגזע, הריהו
יחיד במינו ונאסף בידי מרת אמליה דיטריך אמיצת
הלב המסירת זה כמה שנים את החבל הצפוני מזרחי
של אוסטרליא. זו היא הפעם הראשונה שעצי
אוסטרליא מגיעים לתערוכה בארץ אשכנז בצורה
מתקנת כל כך. הגדרת השמות נעשתה בידי האדון
יועץ החצר הפרופיסור שנק בליפציג. ביניהם
נמצאים מינים מענינים מאד. מעשה אסף זה זכה לפרס
הראשון”.

הרוח המציץ מתוך מכתביך גורם לנו
קורת רוח מרבה, וענג הוא לנו הדבר לחזר
ולהשמיעך, שדעתנו נוחה ביותר מכל המפעלים
שלך ופעלותיך וכמקדם בוטחים אנו בך בלב
תמים. שמחים אנו כי שכרת לך את שני העוזרים.

יודעים אנחנו כמה יודעת את לכונן הכל בחסכון
רב ובדרך מעשית. פני לך תמיד אל מר הויסלר,
שמצוה הוא להספיק לך כסף כל צרכך בכל עת
ובכל שעה. מטעימים אנו כאן עוד הפעם בפרוש, שכל
המפעל כלו והנהלתו, כל פקדה ואף גם קפת
הכסף לא יהיו מסורים אלא בידך בלבד.

מתוך ברכה שתצליחי בכל מעשיך להבא, דורשים אנו בשלומך בחבה יתרה.

י. צ. גודפרוי ובנו.



ציור יח 2.png










יט



ציור יט.png


ולפנביטל.28.7.1867

אמי יקירתי!

כמה הפחידני מכתבך האחרון! מיד
קראתיו באזני אנטה. אכן ענינים אלה יפים המה
לחלום עליהם! יכלה הייתי לציר לי את הדבר בצורה
חיה כל כך, כיצד צרו בני פפואס על ביתך. אכן
עכשו אין את מאמינה ביותר שאין פגיעתם רעה! מה
טוב הדבר, שהיו בידך סממני הצבע המגונים. –
כל מה שאת כותבת לי זולת זאת מענין אותי מאד,
ואני מבקשת ממך, כתבי נא לי שוב בפרטות יתרה
מחייך במקי.

כל מה שירבו הימים כן ייטב לי כאן
יותר ויותר. מסתגלת אני כלי לחיי בית האולפנא
הקבועים. בני ברימן מקדישים את עצמם כליל אל
אמנותם, ואותו פתגם של גטה ששמו לפנינו להיות
לנו לקו בחיינו, הרי הם מקימים אותו תחלה
בנפשם: מותרים הם על כל מה שבני אדם נוהגים
להנות בהם את נפשם. אינם באים במגע ומשא עם
אנשים אלא במדה שהדבר נחוץ לצרכנו אנו, אינם
מתירים לנפשם שום דבר של רוחה, מן הבקר ועד
שעה מאחרת בלילה אינם קימים אלא בשבילנו. כל
מי שבא לבקר את הבית הריהו מתבקש להודיע לנו
מחכמתו. אחד מן האחים ברימן אמן הוא, והוא מכניס
אותנו על ידי ציוריו לעולם האמנות. בכדי לבדח
את דעתנו הציגו בערבים אחדים תמונות חיות. מר
ברימן השתמש בי בתפקידה של בעלת הכפה
האדמה. כלנו התענגנו הרבה.

אח אחר, רופא על פי אמנותו, מלמד
אותנו פרק בתורת העין, יש בידו תבנית העין
העשויה לכך, וחוץ לזה מציר הוא הכל על פני
הלוח שעל גבי הקיר. בבית הספרים של
ולפנביטל – יודעת את, פעם שמש בה לסינג, –
משמש ממנה אחד, שקרא לפנינו בכל ימות החרף
הרצאות בחכמת הבניה. בכל מקום היה הדוקטור
ביטמן בעצמו, ברומא, בארץ יון ואפילו במצרים,
ולפיכך יש בידו לציר לפנינו את הדברים כמו
שהם. מראה הוא לנו תמונות נאות, ולפרקים באות אנו
גם אל בית הספרים גופו ומסתכלות ביצירות שיש
להן יחס אל ההרצאות. כמה נאה בית ספרים זה! מי
שלא ראה אותו בעיניו לא ראה בית ספרים
מימיו.

אכן גם בשאר המקצועות נתונים לפנינו
דברים גדולים ויפים. לפני ימים מועטים היה כאן
וילהלם יורדן, הוא הנהו משורר הנבלונגן. מתוך
שירה נהדרה זו קרא לפנינו אחדים מן המזמורים
היפים ביותר. כמה הלהיב אותנו הדבר!

עכשו הנה הרשות נתונה לי להשמיע
לקח בארמון. אל הדבר הזה נשאתי את נפשי זה
כמה, שכן משתוקק האדם להשתמש בתורתו הלכה
למעשה.

אני אוהבת את הילדים אהבה רבה, וסבורה
אני שגם הם אוהבים אותי; לפני זמן מה עמדה ילדה
קטנה ונחמדה ונתנה לי פתק ועליו כתוב באותיות
גדולות וזקופות: “דודתי היקרה! מה גדולים געגועי
עליך תמיד!”

הו, כמה שמחתי על זה, שיש נפש חיה המתגעגעת עלי!
מעשה ההוראה בארמון נראה בעיני
משנה ביותר. הריני מצירת לי תמיד בדמיוני, מה
היה מראה הארמון לפנים, בשעה שההרצוג וכל
הפמליא שלו, התהלכו כאן בתוך החדרים הללו.
הנה מזכירים כמה דברים את הדר התפארת
שמלפנים. בתוך האולמים מצוים עדין ציורים
מגונים על פני התקרה, וקשוטים רבים של מעשי
כיור, ועל גבי הכתלים תלוים שטיחים. שמרקמים
עליהם ציורים מתוך כתבי הקדש. ככה אני רואה,
למשל, תמיד עיר יפה לפני ובתוכה עמודים נאים של
יון, ציור זה מתאר את פולוס כשהוא עומד ודורש
באתונא על דבר האל הבלתי נודע.

מקוה אני שמכתבי ימצאך בריאה ושלמה.

באהבה נאמנה

בתך כריטס.



ציור יט 2.png










כ



ציור כ.png


לק אלפינסטון, 8. 3. 1868

כריטס יקירתי!

בשעת קריאתי במכתבך האחרון חלפו
במחי כמה מיני הרהורים. מה רבים המה הדברים
הנתונים בידך! אין לך אלא לשבת ולהצפין את
תורתך בלבך. לכשאחזר לאירופא, אשתדל
למלא כל מה שאני חסרה. מה שונים המה דרכי
חיינו! אני שרויה הנני עכשו דוקא בבדידות
יתרה.

עד עכשו שהיתי ככל האפשר על יד החוף
המזרחי והלכתי תמיד צפונה, אבל זה מכבר
השתוקקתי להפליג לתוך הארץ פנימה. והנה
הגיעה שמועה לאזני, שמלאכות עתידה לצאת ממקי
ללק אלפינסטון, כדי להביא לשם מיני סחורה,
ובעקר להביא צמר אל החוף. מיד הלכתי ושאלתי,
אם נתונה לי הרשות להלוות אליהם בדרך, עמד
הבהם והשיב, אם אמיץ לבי לשבת ולהמתין שם
במושבה הקטנה שנה שלמה כמעט עד שתבא לשם
מלאכות שנית, יכל אוכל ללכת עמהם.

שני קרונות נטענו במיני מזונות ולכל
אחד מהם רתומים שנים עשר שורים. קרון אחד היה
מכסה חפת בד, ומתחת לה מצוים שני בניו של מר
קרק, הבהם שלנו; אשתו מנהגת את הקרון השני
ומצליפה את השוט בעז נפש כבהם מבחר. מר קרק הוא
בעל השורים והקרונות השנים והוא נוסע מדי
שנה בשנה ומוליך מיני מזונות מן החוף אל
המושבות השונות וחוזר ומביא משם צמר אל ערי
הנמל.

כמובן עשינו דרכנו באטיות יתרה.

התקלה העקרית כלולה היתה בכך, שכל החבל דל
היה ביותר במים. אך מצאנו מים, מיד התרו
השורים, נערכה מדורת אש, נאפו עגות מצות,
המכנות “dampers”, תבשיל נתבשל
או הוכן צלי אש. פעמים מצאנו ביצים בדרך, או מר
קרק המית ביריה מספר בעלי כנף, והנה נערכה
סעדה נאה. העופות נמרטו נוצותיהם, הוצאו בני
מעיהם ונתמלאו אבנים לוהטות העטופות עלים. ומיד
הנחו על גבי אבנים לוהטות, ולאחר שעה קלה היה
בשרם רך ומלא עסיס. על פי רב השתמשתי בשעת
ההפסקה כדי להעשיר את מיני האסף שלי, ואולם
בדרך כלל היה עולם הצמחים כאן דל ביותר. אכן
עברנו כאן גם במקומות מכסים יערות, ואולם יערות
חרבים אלה מחסרי הצל ואילנותיהם האפורים או
החומים מכניסים רוח עצב בלב. בכל דממה שולטת,
חרב וחם, ואך לפרקים רחוקים תפרע דממת הנצח על
ידי צוחת צפור כנף.

בתוך היערות הללו ראיתי בפעם הראשונה את אילן הבקבוק – 14Botthle-tree שאינו אלא חזון משנה בעולם הצמחים; גזעו נראה כעין בקבוק ענקי,
כרס רחבה לו מלמטה, והוא צר מלמעלה כעין הצואר
הדק והגבוה של הבקבוק. נקבובי הוא ביותר,
ומשום כך אוצר הוא את הלחלוחית ימים רבים.
המתישבים משתמשים בעצו הרך למאכל
בהמה.

לאחר שלשה שבועות הגענו סוף סוף ללק
אלפינסטון. אחרי נסיעה ארכה דרך ארץ חרבה
ומלאה עצב, עשה עלינו הדבר רשם נאה ביותר
כשהגענו לגבעה אחת, ולנגד עינינו נשקף היאור
הגדול והיפה המשתרע במרחב של כמה וכמה
פרסאות.

מקום זה בנוי במעמקים ומקף הרים זקופים שקצתם מכסים יערות.

הו, לו יכלת לראות אך פעם אחת את
עופות המים הללו! לאלפים מקננים הם בתוך ההרים
הזקופים. ביחוד יפה ביותר הוא היוירו, עוף גדול
ולבן כשלג כמעט, ואולם צוארו מנצנץ בגון
המתכת הירוקה. החרטם שלו ארכו אמה כמעט והוא
מבריק כעין העץ הממרק. אכן גם בני אוז לאלפים
מתרוצצים על פני היאור, ואני על כרחי אטפל כאן
מן הסתם בעקר אך במעשה אסף של עופות, מפני
שעולם הצמחים דל כאן בערך, אף על פי שמצאתי
כאן מיני דשאים ודשאים למחצה שעדין לא היו בידי
עד כה.

המושבה מונה בכלל אך שלש משפחות
בלבד: אמן עושה כלי עור, פנדקי ומשפחה אחת
והסה שמה. הפנדקי הוא גם בעל חנות ובה יש
להשיג כל הדברים הנחוצים במדה שיש עוד מן
המוכן. מר הסה, שאצלו אני דרה, הוא מן
המתישבים, ויש לו הרבה פועלים מן השחורים,
שסכותיהם הפשוטות, הבנויות על יד המושבה,
מצטרפות יחד למין כפר.

ביחוד חשוב הדבר בשבילי, שיש
בידי לקבל מפיו של מר הסה כל מיני ידיעות על
דבר חייהם של ילידי הארץ, שכן יושב הוא כאן זה
שנים רבות והוא מבין ויודע לדבר בלשונם. אמר
אמר לי, שאין בלשונו של השבט הזה קולות
האותיות c, f, o, z, v. בדרך כלל
נראה לי שכל ההברות של לשון זו מבלעות הן אחת
בחברתה, ואולם סבת הדבר היא, כמובן, משום
שעדין אין אני מבינה בלשון זו.

לפני ימים מועטים דרשו בני הסה ממני
ללכת אתם ולראות בחג-מחולות של ילידי הארץ. נקל
לך לשער, כמה שמחתי על הזדמנות זו הבאה
לידי להכיר קצת יותר את חייהם של בני
פפואס.

חגי מחולות אלו אינם נערכים אלא
בשעה שהלבנה היא במלואה, ומרחוק כבר הבחנתי
לפנים ברוקהמפטון מקצת ממנהג פרוע זה.

ככר המחולות היתה פנויה ונקיה,
ובצד אחד ערכו הפראים מדורת אש, ולהטה האדם
הגדיל עוד את רשם המחזה המפלא.

בקול ענות פרוע רקדו כעשרים מילידי
הארץ באמצע הככר, בעוד שהנשים הקיפו אותם
במעגל, ולוו את מחולותיהם בקול טפיחה, שהיו
טופחות בידיהן על גבי ירכיהן.

המרקדים צבועים היו בצבעים עזים,
ושערותיהם מקשטות בנוצות יפות עד להפליא, ולא
עוד אלא שאחדים מהם אף הדביקו קונכיות אל זקנם
בדבק של שעוה.

אכן בשעה שהזמרה אינה מכילה אלא
חרוז אחד החוזר ונשנה תמיד, הנה המחולות חליפות
להם, שסבובים ותהלוכות שונים מתחלפים זה אחר
זה. בשעת כמה סבובים היו הגברים מקישים
בקרדמות או בכלי בומרנג לפי קצב המחולות,
ומהלכים זוגות זוגות לפנים, ושוב הרחיבו את
רגליהם, סומכים את ידיהם על גבי מתניהם ומקפצים
הנה והנה מתוך שריקה.

המחול נמשך כל הלילה, ואך עם עלות
עמוד השחר נחים קצת המרקדים, ושוב מתחילים המה
עם הנץ החמה, עד שהחם ההולך וגדל מכריחם
להפסיק.

מקוה אני שמכתבי זה יגיע לידך אל
נכון, הריני מוסרת אותו בידי בהמים המוליכים
שורים, שהם עומדים לפוש כאן במושבה בימים
האלה, כדי לתקן את כלי העור שלהם אצל האמן
העושה כלי עור. מר קרק לא יבא לכאן אלא לאחר חצי
שנה, ואני שמחה שיש לי עוד שהות לשבת אצל בני
הסה. בתוך בדידות רבה זו מתדבק אדם אל חברו
בכפלים, ומיום שאני שרויה באוסטרליא, לא היה
טוב לי כל כך בשום מקום כמו כאן; מרת הסה דואגת לי
כאחות, וכלם משתדלים לעזר לי בכל דבר במעשה
האסף ומלאכת הציד עד כמה שידם מגעת. אכן
מלבד עופות המים הנהדרים הנה מצוים כאן כל
מיני בעלי חיים מענינים מן היונקים, ולכל לראש
הקנגורו הדר על גבי אילנות, ולפני זמן מועט
המציא לידי האמן העושה כלי עור אחדים ממין
זה.

הנך רואה שטוב לי כאן, ואין כל מקום לדאגה מצדך.

באהבה נאמנה

אמך.



ציור כ 2.png










כא



ציור כא.png


ולפנביטל,.2.9 1868.

אמי יקירתי,

הרי את כותבת לי לפרקים רחוקים
ביותר! אמנם יודעת אני, שהיה בדעתך לנסע לתוך
הארץ פנימה, ואולם לשבת ולהמתין שנה שלמה
כמעט למכתב הרי זה ענין רע. הן נקל לך לשער,
שאני יושבת ודואגת לך. הה, תוחלת ממשכה
וצפיה לבטלה! רגש של קנאה מתעורר בנפשי,
כשאני רואה בשעת הסעדה, שמכתבים מנחים על
גבי הפנכות של שאר התלמידות. אכן עכשו
מתגברת אני בנקל על מצב נפשי המדכדך, משום
שהילדות בבית הספר גורמות לי קורת רוח במדה
מרבה.

היום יש בפי לספר לך דבר-חדוש.
בימי החפש של בין הזמנים הזמנתי
מאת אשת הדוקטור לבוא לקיל. ממחרת יום באי אמרה
לי: “הכנסי נא אצלי בעוד שעה, רצוני לדבר
עמך”.

הו, נפשי היתה נרגשת ביותר! אכן זה
דרכי תמיד להיות שרויה במצב נפש של התרגשות,
בשעה שאשת הדוקטור רוצה לדבר אתי. אפילו
כשלא פגמתי כלום, מכל מקום מציק לנפשי מין פחד
סתום, שמא תמצא פגם כל שהוא ותוכיחני בדברים; או
הרהור עולה על לבי, שמא עתיד לבא שנוי במהלך
חיי. על כל פנים עמדתי בשעה הקבועה והלכתי
מתוך לב פועם אל אשת הדוקטור. הריהי יושבת לה
ליד שלחן הכתיבה שלה הגדול והיפה, ולנגדה
נשקף הים המנצנץ בגוניו. ממול פניה משתרע
עד החוף כר דשא רענן המקף אילני אשור, מהם
פשוטים ומהם סמוקים. המראה הזה יפה עד מאד והוא
מרגיע את רוחי הנרגש.

אני בוחרת לי מקום ויושבת, ואשת
הדוקטור הופכת פניה אלי ואומרת: “מה הוא עכשו
מצב נפשך בולפנביטל?”

אני משיבה לה בהחלט, שנתגברתי
סוף סוף על כל המכשולים, ואני שמחה יום יום על
הילדות, אף מרמזת אני לה, שמקוה אני לשהות שם
עוד ימים רבים.

אשת הדוקטור נתנה לי לכלות את דברי,
ואחר כך אמרה: “כלום אין את משתוקקת לראות את
העולם? כמה שנים שוהה את כבר
בולפנביטל?”

“ארבע שנים”.

"ארבע שנים כבר! הרי זה זמן ארך.

עכשו עליך להתחיל לראות אנשים ודברים לא מבעד
למשקפים של אחרים אלא במו עיניך ממש".

על הדברים האלה לא ידעתי מה להשיב
והייתי משפשפת ידי מתוך מבוכה. משתוקקת
הייתי לדעת מה יהא סופו של דבר. ומיד הוסיפה אשת
הדוקטור לדבר: "יש לי היום להציע לפניך שתי
הצעות, ואת יכלה להמלך בלבך ולשקל את
שתיהן בדעתך. בבית האולפנא של פאולסן
בהמבורג מבקשים מורה למחלקות הנמוכות.

והואיל ואנו מכירים ויודעים גם את מרת ויסטנפלד
וגם את העלמה מרת והלויל, לפיכך יש בידך לקבל
את המשרה בודאות על ידי המלצתו של האדון
הדוקטור. אם חשקה נפשך בכך יכל תוכלי לנסע
עכשו לשם, הואיל וכבר תמו ימי החפש
בהמבורג, ויש בידך לשמע יום יום לקח בבית
המדרש. הנה אמציא לך מיד אכסניה".

לאחר הפסקה ארכה פתחה שוב אשת
הדוקטור את פיה ואמרה: “ההצעה השניה מתיחסת
אל העיר לנדון”.

לנדון! –? – לנדון? – הו, החדר סובב
הולך עמי! לנדון – אני נסע אסע ללנדון! כלום
יכלה את לציר לך דבר שכזה? הרי עלי כאלו
אמר לי מי שהוא: ‘התנפלי הימה!’ ובשעה
שלחצתי בידי על לבי הפועם הוסיפה אשת
הדוקטור לדבר: “בלנדון יושבת לה בת אחי, אף
אפשר שראית אותה אצלנו, מרת בקסטן שמה”.

“מרת בקסטן!” קראתי בהתעוררות, “כן,
כן, מכירה אני ויודעת אותה! הרי הם האנשים הללו,
הורי הילדה הנחמדה, שראיתים בבית ההמבורגי
לפני שש שנים בחג הלדה”.

“נכון הדבר! – אלה הם! – הנה, יש לך
לפחות משג כל שהוא על דבר משפחה זו. מבל
הקטנה גדלה בינתים, ושוב עליה לשמע לקח מפי
מחנכת אשכנזית. אכן זולתה ישנם עוד שני ילדים
קטנים ממנה, ומהם תערכי לך אחר הצהרים מעין
גן ילדים. מרת בקסטן רוצה לצרף אליהם עוד כמה
ילדים במספר ששה או שמונה. אכן עוד ידונו
בענין זה, והדבר יהא מסור בידך ואת תכריעי
בו. המלכי בלבך ואחר תגידי לי את
החלטתך”.

אכן כאן לא היה לי להמלך הרבה בלבי.

קלסתר פניו של הכרוב הקטן, שכבר נטשטשה
צורתו, כמעט, משך אותי בכח טמיר, ומיד קפצתי
ואמרתי בתקף: “הריני מוכנת ומזמנת ללכת
ללנדון!”

“כך”, אמרה אשת הדוקטור בהתעוררות,
“הנני נפתעת כלי, שיודעת את במהרה כל כך,
במה את רוצה!”

מיד הושיטה לי את ידה ואמרה: “עוד
היום אכתב למרת בקסטן, שתהא מוכנת לקבל את
פניך בימי הפסח. הריני מברכת אותך בהצלחה
במעשי ידיך!”

כן, באתי לידי החלטה על רגל אחת, ואולם
אחר כך באו הספקות והפקפוקים בלבי. הה, הרי
שוב הכל חדש וזר כל כך!

כל פרידה קשה לי, גם הפרידה
מולפנביטל בכלל. אף כל הדברים החדשים הללו,
ועצם הנסיעה הממשמשת ובאה. ואולם הרי בראש
וראשונה צריך היה אך הרעיון הזה לנקר במחי:
כלום מכשרת אני וראויה לכך לטפל בנפש ילדים
והתפתחותה?

אנא יהוה הצליחה נא!

בברכה נלבבת

בתך כריטס.



ציור כא 2.png










כב



ציור כב.png




מקי, 1869 2. 16..

כריטס יקירתי!

בחזירתי למקי מצאתי סוף סוף את
מכתבך, שבו את מודיעה לי על דבר תכניותיך
בימים הבאים. ביחוד שמחתי ביותר, שגם את
תראי קצת את העולם. אכן כיצד אפשר לך להוציא
מפיך, שהנסיעה מפחידה אותך כל כך? הרי הכל
נתן לך בלי יגיעה יתרה, ואין את באה לידים
זרות לגמרי. הגיעי נא בעצמך, כיצד נסעתי אנכי
לפנים. אין בידך כלל להחזיק טובה לבית הדוקטור
על כל הדברים שהמה נותנים לך. הנה מה נשאה
החברה שאת מתרוממת ונכנסת אליה! הביטי על כל
פנים בעינים פקוחות, וספגי לתוך נשמתך יפה
יפה כל הרשמים החדשים.

זה עתה שבתי מלק אלפינסטון, במקום
ששהיתי בסך הכל אחד עשר חדש. הפרידה מבית
הסה היתה באמת קשה עלי ביותר. אין אני רגילה בכך
להיות מקפת אהבה יתרה וטפול מרבה כל כך.

הנסיעה בחזרה ארכה הפעם ארבעה שבועות ואנחנו סבלנו ביותר מן החם והחרב.

כאן עסוקה אני ביותר בימים האלה
במעשה החבישה של כל מיני האסף שלי, משום
שיש לי לשלח חמר רב להמבורג.

אכן הנה אשהה כאן עוד כמה זמן, כדי
לסדר גדול של תולעים במדה גדולה, הואיל
ומצוים בחבל זה הרבה פרפרים יפים ביותר ויקרי
המציאות, שאי אפשר לי להשיגם בלתי פגומים
בדרך אחרת.

בני גודפרוי כותבים לי מכתבים מלאים
תהלה נפרזה כל כך, עד שאני חשה רגש של בושה
בנפשי. הרי זו דחיפה הגורמת לי לאזר את כחי
כפלים. זכרי גם את את הדבר תמיד, בשעה
שאנשים שמים בך מבטחם. מעכשו אל נא תבאי לפני
ברגשות געגועים וכיוצא באלה.

תפקיד יפה הנה נתן לך, גשי אליו בעז נפש ובשמחה!

בברכה נלבבת

אמך.



ציור כב 2.png










כג



ציור כג.png




לנדון, 5 באפריל 1869.

אמי יקירתי!

האמן לא תאמיני, אמי היקרה, מה יהמו
בי רגשותי בשעה שאני כותבת לך מכתבי זה. מה
שצירתי לי בדמיוני ימים וחדשים רבים, הנה
נעשה למציאות, הריני מצויה באמת בלנדון! טפה
זעירה שבזעירות בתוך ים האנשים הגדול בלי
מדה. כשאני הולכת לי יחידית ברחובות ועוברת על
פני הזרם של האנשים הזרים לי, שאין אף אחד בהם
יודע ומכיר אותי, ואין איש נותן עיניו בי, מיד
מתמלא לבי אימה יתרה. בתים – רחובות – אנשים! הו,
אנשים רבים בלי קץ!

בולפנביטל נתפרסמתי לבסוף כל כך
על ידי בית הספר, עד שפעם אחת אמרה גברת אחת,
שהלכה עמי יחד, מתוך תרעמת וצחוק: “נורא הוא
הדבר ללכת עמך יחד דרך העיר, אי אפשר כלל
לנוח רגע מפני הברכות המרבות ולחיצות היד של
הילדות”.

צחקתי ושמחתי בלבי. – ואולם כאן? –
! פעמים אני חשה בנפשי כאלו נרמסת אני תחת
כפות רגליו של ההמון חסר הרגש.

קשה היתה עלי ביותר הפרידה מאת בני
ברימן, מכל העלמות הצעירות, וביחוד מכל אלה
הילדות שבארמון.

בשעת פרידתי עלו בזכרוני הרשמים
של שעת בואי והתיצבו לפני בבהירות יתרה.

צחקתי קצת לראות עד כמה משתנית דעתו של
אדם. הן לפנים הייתי סבורה, שלעולם לא אלמד למצא
את ידי ואת רגלי בבית האולפנא, ועכשו נעשה הכל
נהיר לי ברבות הימים, עד שנדמה לי עכשו, שגם
בשנתי אמצא את דרכי כאן.

ואולם מתוך תנאי חיים אלה הבטוחים
והקבועים לכל פרטיהם עלי לצאת עכשו וללכת
למרחבי ארץ! כל אחד השמיע לי את עצתו הטובה
בשעת הפרידה, אף קבלתי הוראות מדיקות, כיצד
עלי לנהג בבואי להמבורג.

אשת הדוקטור כתבה מפלורנציה, – מקום
שם ישבו שניהם כל ימות החרף, – ובקשה ממני
להודיע לה את יום צאתי ואת שעת באי להמבורג.
וכך עשיתי.

אחר הצהרים באתי בקרון האמנבוס על
יד בית הכניסה של פטרי וכל חבילותי בידי,
שנצטברו ברבות הימים והיו לכבדה רבה. הן
צריכה אני לקחת עמי את הכל, כי היכן אניחם.

הבחנתי בדבר לתמהון נפשי: ‘מרבה נכסים מרבה
דאגה’.

כשירדתי מן הקרון ראיתי אדון אחד
לפני ועל ידו עומד אדם פשוט. האדון נגש אלי,
הסיר בנמוס את כובעו ואמר דרך שאלה: “מרת
דיטריך? אני הנינג שמי, מנהל ספרי החשבון אצל
האדון הדוקטור מיאר. קבלתי פקדה מאת אשת
הדוקטור לטפל בעניני נסיעתך. – הנה כאן גרטס,
הוא יביא את החבילות אל האניה. בבקשה, קחי נא את
הכרטיס עמך. שכר מזונותיך בשעת הנסיעה כבר
נשתלם. היום הודעתי למרת בקסטן אימתי תבא
האניה “קסטור” ללנדון. סבור אני שיבאו להקביל
את פניך ביום הראשון בשבת בבקר על יד גשר
התחנה של האניות. – האם יש לך כאן מכירים כדי
לשהות אצלם עד הערב?”

כן, רוצה הייתי ללכת אל בית הדוקטור זונדר.
“יפה”, אמר מר הנינג, “תני נא לגרטס את
כתבתך, הוא יבא הערב ויוביל אותך אל האניה. אין
לך צרך לחזר אחר שום דבר, הכל מוכן ומזמן
בשבילך עד באך לנדונה”. מר הנינג הסיר את
כובעו לעמתי, ואני עמדתי לבדי.

שרויה הייתי במצב נפש משנה, ועלי
היה להרהר בלבי, מה זה יהא עלי עכשו, מאחר שאין
לי לטפל כלל בדבר נסיעתי. מה אעשה להן לכל
העצות הטובות וההוראות שנתנו לי? בבת אחת
נהפכו לאפס ותהו כל הדברים הללו שהיה מחי
עסוק בהם כל כך הרבה.

בבית זונדר, שקבלו אותי שם בסבר
פנים יפות עד מאד, מלאו צחוק פיהם עלי ואמרו: “ראו
נא איך נהפכת לבתולה זקנה וטרחנית! כבר הגיעה
השעה שתכנסי אל העולם הגדול, מנהגך הוא
כמנהג החילים, החשים עצמם רופפים בגופם, ראשם
סחרחר עליהם ואין מעמד לרגליהם, בשעה שפרקו
מעל גבם את ילקוטם הכבד! מה יהא עליך בלנדון
אם את מסרבלת כל כך!”

האיש בא בזמנו ואנה זונדר לותה
אותי עד האניה. והנה רחוקה אני מכל מכיר ואיני
רואה עוד פני מודע. – השמשת יעצה לי לעלות מיד
על משכבי ולהרדם מהר ככל האפשר. עליתי על
משכבי, – ואולם, הרי יודעת את את הרגש
שמרגיש האדם, בשעה שהגלים מתגעשים סמוך
לראשו, והוא נוסע בלב ים ואך זגוגית דקה
מבדילה בינו ובין שפעת המים האימים. אמנם
נסיתי להרדם, ואולם כאב צורב, העלול ללחץ את לבי
ולסתם את גרוני, מענה אותי. פחד נורא מפני
העתיד המכסה בערפל מדכא את נפשי. שאון
הגלגל, האויר המשנה והצפוף, שריח שמן או
עטרן נודף ממנו, מביאים אותי לידי בחילה, ומחלת
הים תוקפת אותי.

כך עבר עלי הלילה – היום – וחצי היום
הבא אחריו, ואז באה השמשת ואמרה: “כך
גברתי, עכשו קומי וצאי החוצה! שוב אין רשות
להיות עוד חולה במחלת הים. קומי, אכלי סוף סוף,
ואחר כך תשקיפי מעל המכסה על פני הסביבה,
הננו נוסעים עכשו על פני התמזה, וכאן יש לראות
כבר כל מיני דברים”.

בשעת הסעדה נשאתי עיני לראות בבני
לויתי. חוץ ממני היו עוד שני בני אדם שאינם
חביבים כלל על פי מראיהם ואדון אחד הדור מאד
בלבושו. האדון, שישב דוקא כנגדי, היה יפה עד
להלל, כלו אומר חשיבות, פניו חורים וצרים, עיניו
שחורות ועגמות המושכות את לב הרואה להסתכל
בהן ולחזר ולהסתכל. כנגד זה אין הלב נמשך
כלל להסתכל בפניהם של שני האנשים כעורי
המראה.

אחר הסעדה נטלתי את הספר “במרחבי
עולם”, רומן לילדים בלשון אנגלית, ונשתקעתי
בקריאה על גורל חייה של הגבורה הקטנה.

שני האנשים נגשו אלי ושאלו, שמא
רוצה אני לעשות עמהם חסד קטן. אף על פי שהאנשים
לא היו לי לרצון, מכל מקום אמרתי להם, שאעשה את
הדבר בחפץ לב, אם אך יש בידי לעשותו. מיד
עמדו וספרו לי, שאין להם מקום בשביל הסיגרות
שלהם, ושמא יש ברצוני להחזיקם בתוך התבה
שלי עד בואנו ללנדון.

“בודאי”, אמרתי, “יש ויש בידי לעשות את הדבר, יש אצלי מקום די והותר”.

האנשים הודו לי ברגש הרבה יותר ממה
שזכיתי לכך על ידי המעשה קל הערך, ואמרו לי,
שיש עוד שהות בדבר, ומיד נסתלקו ועלו על
פני המכסה.

האדון בעל הפנים החורים ישב גם
עכשו כנגדי, והיה כותב בשקידה יתרה בעט זהב
שגם ידו עשויה זהב. שלא במתכון נמשכו עיני
אחר היד הכתבת, הלבנה ומצחצחת יפה. פתאם פנה
אלי באנגלית. כמה נבהלה נפשי! אמר אמר לי:

“בשום פנים אסור לך ליטל את הסיגרות לתוך התבה
שלך.”

הצצתי בפניו מתוך אימה במבט של
אובד עצות, לא הרהבתי עז בלבי לענות לו
באנגלית, והנה הוסיף לדבר: “מוטב שתתני לי את
המפתחות של תבתך, עד שנעבר את בית המכס, על
ידי כך תמנעי ממגע ומשא עם האנשים הרשעים
הללו”.

פחד תקפני. ובכן האנשים הללו רשעים
הם, ואני כמעט שנפלתי בידם. – עכשו הכנסתי
מתוך שתיקה את ידי אל כיסי ומסרתי לאדון את
המפתחות שלי.

האדון אמר: “כשיבאו האנשים ויפנו אליך שוב, שלחי נא אותם אלי”.

וכך עשיתי. מיד נתמלאו האנשים חמה,
נהגו בגסות יתרה ואמרו, מה מנהג הוא זה,
שנהגתי בהם, הן הבטח הבטחתי להם, אי אפשר
כלל לסמך עלי; מה לו לאדון הזר ולתבה שלי;
כיצד בטחתי בו להפקיד בידו את מפתחותי, דבר
כזה לא יכלו כלל להעלות על דעתם, הרי אך בי
בטחו ורק בידי נתכונו להפקיד את הסיגרות
שלהם. הו, חשתי בנפשי שנסתבכתי בעסק רע,
שעורר דאגה בלבי, אבל כשנח מבטי על הפנים
המלאים שלוה וחשיבות, מיד נתישבה עלי דעתי.

‘הו’, הרהרתי בלבי, ‘מה טוב ומה נעים, כשיש אדם
בקרבתך הדואג לך תמיד בכל ימי חייך והוא מגן
עליך אם נכשלת במעשי שטות’.

בערב נגלו ובאו פתאם פקידי מכס
אנגלים, שבדקו את חבילותינו, ואחר כך ישבו אל
השלחן עם שני האנשים הללו ושתו יין שרף
והרבו שאון.

קמתי ועליתי על פני המכסה ובליתי
שם שארית הערב. גם האדון עלה למעלה ונתן לי את
מפתחותי וכרטיס הבקור שלו. על הכרטיס
כתוב:

Angus Macdonald. Marine-Villa. Aberdeen. Schotland בתוך כך אמר לי, שאתן לו עכשו גם את
הכתבת שלי.

עשיתי כדבריו, ואחר כך היינו מסיחים
זה עם זה. אני מצדי קמצתי בדברים, הואיל
וחוששת הייתי לדבר אנגלית, אבל שמח שמחתי
לא מעט, שבשעה שכונתי את לבי היטב, הבנתי
את שיחתו כהלכה.

סוף סוף עליתי על משכבי. האדון אמר:
"כשתעלי מחר בבקר על פני המכסה, ראה תראי את

לנדון. למחרתו בבקר אין עוד זכר לשאון הגלילים,
– האניה עמדה על מקומה. בחפזון לבשתי את
בגדי ומהרתי לעלות על פני המכסה. בקר נאה היה
של יום ראשון בשבת, מוצף זהרי חמה, וצלצול עליז
של פעמונים הגיע לאזן מן העבר השני, מקום שם
משתרע ים הבתים לכל מלא העין. ממולנו עמדו
בנינים רחבים ובצורים. מר מקדונלד נגש אלי
ואמר, ששם הנהו התואר. מיד עבר רעד בבשרי.

הו אמא, האם עודך זוכרת, שקראתי פעם באזניך,
בבית החרש שבזבנלהן, ספור אחד מאת גוסטב
ניריץ? אוליבר קרומבל! שם מדבר הרבה על התואר.
בדמיוני צירתי לי בנין עתיק זה המיחד במינו
בצורה מפלאה ביותר. ראה ראיתיו לפנים בחוש, אותו
וקיר החומה העבה שאין לעבר בו, ושערו שער
הברזל הפתוח אל התמזה, ודרך שער זה היו
מעבירים את האסירים מן הנהר אל בית הכלא, להענות
שם בתוך תאי התואר המחניקים. מראה זה ראיתי
בילדותי בצורה ברורה כל כך, שמעתי את קולותיהם
הנואשים של הקרבנות האמללים, ונזכר נזכרתי
שספרתי את המעשים הנוראים בצורה אימה
ביותר באזני ארנסטינה ננדל ואנה שברט, ואלו
התבוננו בי במנוד ראש ואמרו במתינות: “הנה שוב
את דוברת שקרים!” ועכשו רואה אני בעיני בשר מה
שצירתי לי ברוחי לפני ימים רבים כל כך!

אחרי פת שחרית עזבו הכל את האניה.
האדון הושיט לי את ידו ואמר: “יהי רצון שייטב לך
בנכר. כתב אכתב לך”.

עכשו אל נא תכעסי. בכל עת ובכל מקום
שמעתי את הדברים: “כתב אכתב לך”. כלום לא היה
אלא דבור סתם השגור בפי הבריות? הרי חזותו
אינה מוכיחה כלל שרגיל הוא לדבר דברים בעולם.

אבל הרי רחוק הדבר מלהעלותו על הדעת שיעלה
זכרוני לפניו בימים הבאים. ירדתי אל התא
וישבתי על הספה הקטנה והאדמה העשויה
פלוסין. והנה נכנסה השמשת ואמרה בהתעוררות
רבה: “באמת לאמתה הנה יושבת את לך כאן
במנוחת-לב גמורה (הה, הרי לבי לא ידע מנוחה כלל!)
ובוכה! מה זה עולה על לבך? אימתי רצונך לרדת מן
האניה ולעלות על היבשה? באי נא, הנה הסירה
תעביר אותך אל החוף. אי אפשר לנו להשהותך עוד
כאן, רצוננו לעסק עכשו בנקיון האניה”.

“אבל”, אמרתי מתוך פקפוק, “חשבתי להמתין כאן עד שיבאו לקבל את פני”.

מיד התחילה השמשת לצחק בקול
ואמרה: “אם כן יכלה את להמתין עת רבה! שם בעבר
החוף אין עוד שום כרכרה, לא כרכרה הבאה לקבל
אותך ואף לא כרכרה סתם שתוכלי לשכר אותה. הן
לא יעלה על דעתם שיש עוד עובר ארח
באניה!”

עכשו עמדנו באולם האכל, ורב החובל
הביט במנוד ראש, כיצד אני עומדת כאן אובדת
עצות.

“כן”, אמר, “הרי כך לא נרחיק ללכת”.

“בהמבורג אמרו לי, שיבאו לקבל את פני”, גמגמתי.
“פעמים משתנים הדברים מכפי שעלו
במחשבה תחלה, וכאן צריך האדם לדעת את אשר
לפניו ולמצא את דרכו. ואולם את, כנראה, אינך
מוצאת את ידיך ורגליך כאן. האם יש לפחות
כתבתך בידך?”

“כן, כמובן”, אמרתי, וכבשתי את דמעות עיני.
“אם כן”, אמר, "באי נא אתי, מוטב שאלך
אף אני עמך, שאם לא כן עלולה את שתארע לך
תקלה. אם יזדמן לך רכב שאינו מהגן הנה מי
יודע לאן יובילך. אכן, – אל נא תבהלי ואל
תתיאשי! אם לא ייטב לך כאן, תקומי ותחזרי שוב
לביתך. אחת לשבועים באה האניה ‘קסטור’ ללנדון.

הריני מוכן ומזמן להובילך בחזרה".

לביתי? הו, היכן הוא ביתי?
נסענו בתוך הכרכרה שהזמין רב
החובל, דרך ארכה. מימיני ראיתי בתים ואולם
משמאלי נטועים גנים נהדרים ובהם אילנות נפלאים
וחסונים, גבוהים במדה בלתי מצויה ונאים עד
מאד.

בדמיוני צירתי לי את הרחובות מלאים
עוברים ושבים ותנועה רבת שאון, והנה דממה ושקט
בכל, ולא ראיתי אלא הרבה בני אדם הולכים לבית
התפלה ובידיהם ספר זמירות קטן. רב החובל אמר,
שמחר, ביום חול, אראה מחזה אחר לגמרי.

כשעברנו דרך שער גבה ביותר, הסביר לי רב
החובל, שזהו Marble Arch שבתוך
ההידפרק ואחר כך עברנו מיד דרך
גן-קנסינגטן.

לפתע פתאם עמדה הכרכרה. נפרדתי
מתוך הודיה מאת רב החובל שלי, אוהב הבריות,
ועברתי דרך גנה נאה המתרוממת ועולה לאט לאט
אל בית הגבע, הוא בית מדורי החדש. הבית הנחמד
בן שתי קומות עומד לו בשלוה וביחידות בתוך הגן
הנאה.

מבטי נח על גבי חלון אחד שבקומה
השניה. מראה זה הרי הוא באמת כעין התמונה
שבבית המוזיון בדרזדן. באחד מן החלונות
נדחקו שלשה ראשים בעלי תלתלים צהבים, כלם
נחמדים ואהובים. אם טוב לבם של הילדים דומה ליפי
פניהם, אזי מוכן לפני בבית הגבע גן-עדן התחתון.

ריבה לבושה נקיים עברה על ידי כדי לטפל
בחבילותי. על יד פתח הבית קבלה מרת בקסטן את
פני. בנעימה של נגינה זרה אמרה: “ברוכה הבאה,
גברתי! ומה? עדין חולה את ורצוצה מן הדרך? עלי
נא עמי אל הילדים”.

ומיד עמדתי לפני שלשת ילדי
הכרובים. ואלה שמותיהם: מבל, אתל והרלד. לו
יעלה בידי לקנות את לבם לאהבה אותי!

בשעה שסחתי עם הילדים נגשה אלי
גברת אחת נאה ובעלת קומה ואמרה מתוך צחוק:
"ההפתעה הצליחה כלה. ובכן לא גלו לך כלום

בולפנביטל. האם אין את מכירה אותי עוד?"

עמדתי והצצתי בתמהון לתוך עיניה
החומות והצוחקות, ואחר כך שאלתי מתוך פקפוק:
ק–טה – קונקל? –!

“כמובן!” קראה, ומיד עמדה וחבקה
אותי בזרועותיה מתוך חבה, נשקה לי ואמרה:
“אשהה עוד כאן ימים אחדים עמך ואהיה לך קצת
לעינים בכל, ואחר כך אלך מתחלה לשנה
לולפנביטל, ואז אחזר שוב לכאן, ומאותה שעה
והלאה נחיה יחד, אנו האשכנזיות השתים,
ברעות נאמנה”. הדבר הזה היה לי לשמחה יתרה
בלתי צפויה מראש והוקל לי הרבה.

ועכשו… מה את סבורה? בחמשי בשבת
לאחר פת שחרית באה המשרתת אל חדר הלמוד,
והניחה לפי תמה מכתב וספר על השלחן לפני. על
גבי המכתב היו תוי-פוסטא אנגליים והכתבת
כתובה בכתב-יד בלתי ידוע לי מתמול שלשום. טוב
הדבר, שעדין לא היתה מבל כאן, ולא ראתה כמה
גדלה מבוכתי. המעטפה היתה קשה ועבה והכתב היה
עז ורחב. רואה הייתי בדמיוני יד חורת ורכה כותבת
מכתב קצר זה בעט של זהב. הבית היה הולך וסובב
עמי. ואלה דברי המכתב:



מרת דיטריך החביבה!

שמחתי מאד להכיר אותך בשעת המסע
על פני ה’קסטור'. מקוה אני שבאת אל מחוז חפצך
בשלום כמוני אני. מצאתי את הורי ואחי ואחיותי
שלמים ובריאים כלם.

בצרוף אל המכתב הריני שולח לך
לזכרון נסיעתנו את הספר' ‘וליראה’ מאת רב החובל
מראט. בשעה שקראתי את הספור עלה זכרונך
לפני. מקוה אני שהספר ישמח אותך קצת. האם יש
ברצונך לענג את נפשי ולבא עמי בחליפת
מכתבים? אני בא לפרקים ללנדון ואשמח לראותך
שוב. אני מברך אותך בכל לב, מרת דיטריך
החביבה.

הריני שלך

באמת ובתמים

א. מקדונלד.



לאחר שעת הלקח הלכו הילדים אל הגן.

מיד עליתי אל העליה, קראתי עוד פעם את המכתב
בתוך האפלה למחצה, המכתב הראשון שבחור כתב
לי ושעורר בנפשי סערת גיל וגעגועים. אחר כך
הוצאתי בזהירות מתוך התבה הגדולה שלי את כל
התיקים הקבועים בו והנחתיו למטה מכלם, ועליו
נתתי חבילות חבילות של חפצים, ועליהם מלבושי
החרף הכבדים, ואחר כך ירדתי לאט לאט בלב עגום
למטה. אסור היה לי להשיב עליו, עלי לקבר את
הזכרון הזה בלבי. ובזה די הפעם.



המסורה לך

כריטס.



ציור כג 2.png










כד



ציור כד.png




בואן, 20 בספטמבר 1869.

כריטס יקירתי!



קרא קראתי את מכתבך מלנדון מתוך
רגשות שונים. שמחה אני שבאת בשלום אל בית
מדורך החדש. ואולם המארעות שארעו לך בדרך
מסעך עוררו בי מחשבות רבות. איך זה הנך מהירה
להאמין כל כך? אם בני אדם זרים באים
בהצעותיהם, הרי מן הצרך לבדק את הדבר ולא
לקפץ ולומר הן בלי דעת וחשבון. אם רצונך
למלאות מיד כל דרישותיהם של הבריות, סופך
לגרום רעה לעצמך. ועכשו הרהרי בדבר כיצד
לחזק את לבך. אכן חלק זה של מכתבך, הנראה
בעיניך לחשוב ביותר, הטיל פחד בלבי באמת.

שימי מחסום לרגשות לבך!! – תינקת שכמותך,
שזה עתה יצאת מבית האולפנא. והנה תכף ומיד
אבד יאבד לבך למראה הבחור הראשון שנפגש
עמך על דרכך. נפשי מלאה חרדה ודאגה במדה
מרבה כל כך! אכן מה זה עולה על לבך! וכי מה זה
אמר לך? מה הוא הדבר שכתב לך, הנותן לך על כל
פנים את הזכות לטפל בו במחשבתך? הן מכתב קר
יותר מזה ובלתי יוצא מגדרו אי אפשר כלל לכתב,
אבל דמיונך בונה לו שוב מגדלים פורחים באויר.

אכן לכל היותר הנה דבר זה, שאותו איש דורש ממך
לכתב לו, הוא הוא הפסוק היחידי במכתבו, הנותן
לך זכות במקצת להרהר בדבר. ואולם הריני
משמיעה לך עצתי, תני לו לעט הזהב לנוח על מקומו
בשלום, עד כמה שהדבר נוגע לך. אכן המעשה
המחכם היחידי בכל הענין הזה הוא, שקברת את
המכתב בתוך התבה במקום העמק ביותר, תני לו
לנוח על מקומו בשלום, ומלבושי החרף הכבדים
יפחיתו את השפעתו המשנה. – עכשו קומי נא
ושימי עין על תפקידך! – לשם מה נסעת ללנדון? –

ודאי שבראש וראשונה לא נתכונת לבקש שם את
אשרך, אותו האשר, כפי שאת מצירת לך, המצוי
במרחק של ת"ק פרסא. הרי אמר אמרו לך, שעליך
למלאות שם חובות שנטלת עליך. הנה כתבת לי
דברים מחכמים מאד:



אדם השואף לנהל אחרים בנתיבתו,

חובה עליו להנזר ממנעמי חמדתו!

חקקי נא את הדברים על לוח לבך!



כלום אין תפקידך גורם לך קורת רוח?
הרי זה תפקיד של כבוד. מצדי יכלה אני להגיד,
שאמנותי מביאה לי אשר גמור, הריני שמחה שמחה
רבה, בשעה שגודפרוי מביע לי את קורת רוחו,
והדבר הזה גורם לי תמיד דחיפה עצומה כל כך, עד
שאין אני יודעת אחר כך כלל, מה עלי לעשות
בשבילו. כל כמה שאני קונה שלמות במקצועות
השונים, בה במדה חשה אני את עצמי עשירה יותר.

את הרי קבלת הכשרה לאמנותך הרבה יותר
ממני, היוצא מזה, שאפשר לדרש ממך בצדק
הרבה יותר, ואולם מה את עושה במקום זה? יושבת
את וחולמת חלום-עולם שאינו במציאות כלל. הקיצי
משנתך! מה רב חלקך הנתן לך! כל העיר לנדון
הגדולה! כלום אין את זקוקה לכון כל חושיך כדי
לשאב מתוך זרם כביר זה ולראות ברכה במעשיך?

אכן גורלך ועתידך הפקידי ביד אלהים וביד הזמן.
אל תתני לכל אדם להטות את רוחך לרצונו, אלא
שוי מטרתך לנגדך תמיד ועשי מלאכתך
באמונה!

זה ששה שבועות אני שוהה כאן בבואן,
מקום שאני מזדמנת שוב הרבה עם ילידי הארץ.

ראשית כל מצאתי עכשו גם עוזר הגון ביותר, איש
אשכנזי היושב באוסטרליא זה ימים ושנים
ולפיכך הוא יודע יפה גם לדבר בלשונם של בני
פפואס. משום כך הצליח בידי להשיג בחליפין
הרבה כלי תשמישין. חבל שאין בידך לבא בקרוב
להמבורג, מקום שם יכל תוכלי לראותם במו
עיניך.

תרבותו של השבט הזה, כתרבות
התושבים בחלק היבשה בכלל, עומדת במדרגה
נמוכה ביותר, ואך בהכנת כלי זין וכלי תשמישין,
המשמשים למעשה הציד ולמלאכת הדיוג, קנו להם
בני פפואס שלמות במדה ידועה. הנה כי כן
קבלתי, למשל, חכות עשויות עצם של צב
וקרשי-קלע אחדים, המשמשים למעשה הטלת החנית
הקלה במשקלה כדי להגדיל כחה ולהרבות
מרוצתה. אכן אין בני פפואס יודעים לעשות כלי
מתכת, ולפיכך הרי כל כלי הזין שלהם עשוים
המה עץ קשה או אבן. כך קבלתי בחליפין כמה
וכמה סכיני-אבן, שנעשו מאבנים משלשות
שעינן ירקרק או שחור. על פי רב מדבקת אל בית
היד חתיכת עור הקנגורו. במקום דבק משתמשים
בני פפואס במין שרף של אילנות הגלוש עם דנג
ודבש, וכחו יפה ביותר.

ילידי הארץ ממחים הם ביותר למלאכת
קליעת סלים. לשם זה משתמשים הם בענפים מחלקים
לשנים, על פי רב בענפי הדקל המכנה
“פרוקורטור”, שהם שוקדים עליהם תחלה ומחליקים
אותם בקונכיות ואבנים.

לו ראית כמה מגחך המראה, כיצד
הנשים נושאות תמיד על גבן את סל עולליהן בשעת
מלאכתן. כשבאתי לפני ימים מועטים בדברים עם
אם שחורת העור ובקשתי ממנה להראות לי את
עוללה, piganini בלשונם, מיד תפסה
פשוט ברגליו והוציאה אותו מתוך הסל, ונראה היה
שהפעוט אינו חש כלל שום זרות בדבר. מר הסה אמר
לי, שאחד מן השחורים אינו מכה לעולם את ילדו.

אך לומדים הילדים ללכת ברגליהם, מיד מניחים
אותם לנפשם, ולפיכך אף הגדולים הרי הם כילדים
בלתי מחנכים עדין.

בני גודפרוי כתבו לי זה כבר, שאשלח
להם שלדים של ילידי הארץ, ואולם לי לבדי לא היה
הדבר קל כל כך לעשותו. אמנם שלדים של ילדים
נקל היה לי להשיג, משום שגופות הילדים המתים
נתחבים על פי רב לתוך אילן נבוב, שצובעים אותו
בצבע אדם ולבן. כנגד זה רבה היא התכונה בקבורת
אנשי מלחמה. על פי רב מכוננים מצע של עשב על
גבי שני אילנות סמוכים זה לזה או על גבי כן עשוי
לשם כך בצורת קלשון, ועליו מניחים את המתים,
והרי הם מוטלים שם ימים רבים כל כך עד שהחמה
מלבינה את העצמות. והנה עכשו חוששים בני
פפואס שקרוביהם יהיו לבני אדם ‘לבנים’ ומתוך
כך אנוסים יהיו לעבוד עבודה קשה, לפיכך נוטלים
הם ומקברים אותם בתוך תלים נמוכים, על פי רב
בתלי נמלים, ולפני הפתח מניחים הם כמה אבנים
גדולות, או שעומדים וצוברים את העצמות ומניחים
אותן בתוך אילן נבוב. קרובי המת שוזרים משיחה
ארכה מדשאים כתמים והם כורכים אותה כמה
וכמה פעמים מסביב לצוארם לסמן אבלות, והם
מזירים עצמם ימים רבים ממאכלים ידועים, מפני
שיראים הם שמא יפגע בהם רוח המת. בכלל
גדולה היא ביותר אימת הרוחות על כל הפראים,
ולפיכך נוהגים המה לפרקים קרובים לקשר את רגלי
המת, כדי שלא יוכל לחזר ולבא בצורת רוח.

הריני שולחת עכשו באניה זו שלש
עשרה שלדים, אף כמה וכמה גלגלות להמבורג.

מקוה אני שתהא רוח בני גודפרוי נוחה מהן.

בגלגלותיהם של הגברים חסרה תמיד למעלה שן אחת
קדומה; שן זו נוהגים המה להפיל אצל הנערים בטקס
רב כשהם מגיעים לשנות בגרות.

בדרך כלל אספתי כאן שוב חמר רב.
בתוך היערות מוצאים בחבל זה את בעל החי
המכנה native bear, בעל חי שוקט
ונאה, שאינו מתיחס כמובן אל משפחת הדבים,
אלא בן הוא לחית הכיס, אבל משום שהוא מסרבל
וכבד תנועה עד לידי גחוך מזכיר הוא בצורתו את
הדב הצעיר. נאה ביותר הוא לראות את הגור הצעיר
כשהוא גדל קצת ויש בכחו לעזב את כיס אמו, מיד

הוא עולה ורוכב על גבה של אמו, שהיא נושאת
בסבלנות רבה את עולה על גבה כדרך שנושאות
האמות שחורות העור את הpiganini שלהן.

אכן אף על פי שמראהו של בעל חי שוקט
כזה נוגע פעמים עד לבי, מכל מקום אנוסה אני
לפגע בו, שכן רוצים בני גודפרוי לזכות בו לשם
בית האסף שלהם, ובענינים כאלה אסור להמשך
אחר הרגש שבלב.

ועכשו חיי בשלום. מלאי אף את את
חובתך בשמחה, והעלי על לבך, שלא יעברו עוד
ימים רבים, והנה אשוב אליך, ואז יתמו בשביל
שתינו ימי המחסור והגעגועים. בדבר זה
הרהרתי כל הימים הרבים, צפי אף את לכך.



באהבה נאמנה

אמך.



ציור כד 2.png










כה



ציור כה.png




לנדון, 30 ביולי 1870.



אמי יקירתי!

רואה אני לחרדת לבי, שלא כתבתי לך
מכתב מפרט זה ימים רבים. בכל פעם שאני רוצה
לכתב אליך, נדמה לי תמיד, שעלי לעבר בדמיוני
בכל הדרך הארכה הזאת עד לאוסטרליא; ובשעה
שאני מכונת את לבי באמת לכתב אליך מכתב, הרי
נפשי נתונה במבוכה כמעט, ואיני יודעת מה בעצם
אכתב לך, משום שעל פי רב נשתנה בינתים מצב
רוחי לגמרי, בשעה שעצותיך המבעות בכל עז
מגיעות לידי. שימי אל לבך, כי רק בשעה
שמסביב לי שרוי הכל בדומיה ואפלה, יכלה אני
לציר בנפשי את דמות דיוקנך ורשמי פניך.

באותה שעה רואה אני לפני את פניך המקפים
תלתלים כהים וכבדים והנה הם מלאים בטחון
מרבה ואמץ לב נשקף מהם, ואני משתוקקת לדעת, אם
פניך עדין נראים ככה? –!

כאן מוצא הכל חן בעיני כל כך, עד
שלבי משתוקק לשבת כאן תמיד. הו אמא, מה רבים
הדברים הנתנים לי כאן, הרבה יותר ממה שאני
מכשרת לקבל.

בשבועות הראשונים קשים היו עלי
ביותר כמה דברים. ככה דרך משל לא מצאתי את ידי
ואת רגלי במצבי החפשי והבלתי תלוי באחרים.

אין פעמון של בית ספר המכניס קצב וקביעות
בעבודתי. בולפנביטל נקבעה תכנית הלמודים על
ידי מנהלי בית האולפנא, וכאן הרשות בידי לעשות
הכל כרצוני. מר בקסטן ואשתו יושבים בחדרים
שלמטה, וכאן למעלה הרי חדר הלמוד וחדר הילדים
הם נחלת האומנת ונחלתי יחד עם שלשת הילדים.

נפשי קשורה בנפשם של הילדים וכל אחד מהם יש לו
חנו המיחד.

מבל הרי היא כבר נבונה ביותר, יודעת
להבין ולדבר יפה אשכנזית ולומדת את לקחיה
בענין רב. אכן עלי היה להרגיל את עצמי גם אל
ההוראה ליחידים. מהרהרת הייתי בלבי לפרקים
קרובים: ‘טובים השלשים מן האחד’. הרי קנאת
התלמידים חסרה כאן, אבל עכשו כבר התרגלתי אף
לזה.

שונה הוא הדבר אחרי הצהרים, שיש לי
אזי גן ילדים; כאן הכל רענן ועלז, אלא שהלשון
התנהלה מתחלה בכבדות. מרת בקסטן נתנה לי ספר,
ובו נמצאת בלשון אנגלית כל שטתו של פרבל וגם
סדר תנועת המשחקים. בערבים יושבת אני ולומדת
הכל על פה.

הילדה השנית, אתל, יפה היא עד מאד.
עיני לא שבעו לראותה, גון פניה ורד ושקוף כל
כך, אבריה עגלים ורכים כל כך, עיניה גדולות,
כחלות וחולמות, וכל מראיה כעין אגדה שלבשה
עור ובשר.

הרלד הוא תינוק קטן ומגחך, מין מזיגה
של כח ובריאות; מיום שהיה בגן החיות, הרי מבחר
משחקיו הוא ללבש צורת ארי. רץ הוא מתוך נהימה
מסביב לשלחן, עד שתלתליו הצהבים נופלים על
מצחו ופניו הזעירים והנחמדים מסמיקים כפרי
הדבדבן. אתל הקטנה הולכת ומתחבאת אזי מתוך
פחד אחורי הארון.

מרת בקסטן! כן, אמא, הריהי גברת
מיחדת במינה. מתחלה יראתי מפניה יראה גדולה.

קומתה בינונית, פניה מענינים ומלאים עז,
ומזכירים לי תמיד את קלסתר פניו של נפוליאון
הראשון. מתחלה לא ראיתיה אלא לפרקים רחוקים,
ובשעה שראיתיה היתה מתרחקת ממני והתיחסה
אלי בקרירות הלב, והדבר הזה הביא דאגה בלבי,
שמא אין אני עושה הכל כשורה. והנה פעמים היא
באה לפתע פתאם בשעת השעורים, ואף התבוננה
לפרקים אל המעשה בגן הילדים. ואחרי כן, לאחר
שהייתי כאן זה ימים רבים, שלחה והודיעה לי באחד
הערבים, שהיא מבקשת ממני לבא אל חדר הספרים
שלה. מתוך לב פועם ירדתי למטה, וכלי מלאה
פחד, שמא אין דעתה נוחה ממני. יושבת היתה
לפני האח וחותה את האש ביעה שבידה. ישבתי לי
ופני מכונים כנגד גבה. דומם ישבתי
והמתנתי לדבריה. סוף סוף פתחה פיה והתחילה
לדבר, כשפניה מכונים כלפי הלהבה, ואף על
פי כן היתה שיחתה כלה מכונת אלי. הו, נפתעת
הייתי כל כך ומאשרת אשר רב, עד שפרצתי בבכי
עז. מדברת היתה אלי דברים טובים כל כך, אמר
אמרה שהיא מאמנת בי אמון רב, והיא מצפה ומיחלת,
שארגיש את עצמי בטובה בבית-הגבע. דברים אלו
דברה אל הענין, ברוח קרה כמנהגה, ואף על פי
כן, כמה מאשרת הייתי. ואחר כך, ודאי בכדי
להסב את נפשי הנרגשת לענין אחר, עמדה ומלאה
צחוק פיה, ברוחה הקרה כדרכה, על כל מיני
דברים. מפני מה קפצה עלי הזקנה כל כך מבפנים
ומבחוץ, הרי עלי להיות עליזה ורעננה, ולא לתקע
את חטמי תמיד בתוך הספר, דבר זה עשיתי ימים
רבים למדי, עלי לפקח את עיני, להרחיב את נפשי
ולקבל עלי את השפעת החיים. מפני מה שרויה אני
באימה וחוששת לצאת החוצה יחידית? לנדון לא תפגע
בי לרעה. עלי להיות חפשית ובלתי תלויה באחרים
ואמיצת לב, חיבת אני לקנות לי דעה משלי על
כמה ענינים והרשות נתונה לי להביע את דעתי.

הן רצוני לחנך את הילדים וללמדם לעמד ברשות
עצמם, ולפיכך מן הדין הוא שאתחיל את הדבר בי
בעצמי. מרבה היתה להתלוצץ עלי כל כך, עד
שצחקתי מטוב לב, אף על פי שדברי הלצנות לא
פגעו אלא בי. לבסוף התרוממה ממקומה, נטלה
והביאה ספר אחד והניחה אותו לפני ואמרה: “הרי
ספר גן הילדים אינו מספיק לך ללמד ממנו את
הלשון האנגלית. הנה כאן רומן לפניך, אני
בעצמי כתבתיו, והרי כאן מחברת, נסי נא לתרגם
קצת, ואני אהיה לך לעזר בחפץ לב; כשתהא שעתי
פנויה אבדק את מעשי ידיך. בפעם הבאה אביא לך
תוי נגינה, ואז עליך לאמן ידיך בנגינה,
וכשתדעי קצת בחכמת הנגינה, ננגן בארבע
ידים”.

“הה”, אמרתי בבהלה, “כבר סלקתי את
ידי מנגינה עלי פסנתר, אין לי כל כשרון
לדבר”.

“הנה התחל נתחיל מבראשית, ועליך
לשים את פתגמי אל לבך, הרי הוא חקוק בטבעת זו:
‘אין לך דבר העומד בפני הרצון!’ הרי רוצה את
ללכת קדימה בכל, ובכן עליך להציב לך מטרות
חדשות. היי צעירה ועליזה וזריזה! בימים
הקרובים אקחך עמי במרכבתי הרתומה לסוסי
הגמדים ואוליכך אל ההידפרק, ושם תראי בני
אדם היודעים ליהנות בחיים”.

הו, מה רבו רחשי תודתי לה בקרב לבי!
בלב קל עליתי למעלה והספר בידי. מין רגש היה
מחלחל בקרבי, שהיא זוקפת סלם ומבקשת שאקום
ואטפס למעלה, היא מעלה אותי ומעודדת את
רוחי.

אכן הימים הבאים הוכיחו שצדקתי
במשפטי. קבל קבלתי על עצמי להנזר מכמה
דברים, אבל אין אני מגיעה לידי כך, לפי שמרת
בקסטן מציעה לפני תמיד תענוגות רוחניים
נאצלים. הריהי נוטלת אותי עמה לנשפי נגינה
והרצאות ואף לבית התאטרון. הגיעי בעצמך, לפני
ימים מועטים ראיתי את המלט. האם עדין זוכרת את,
כיצד העלו את המלט על הבימה בזבנלהן בלהקת
הקומדיה של הבבות? עדין רואה אני בעיני רוחי את
המודעות הדבוקות על גבי הבתים והגרנות:

“המלט, נסיך דנמרק, או הקומדיה בתוך
הקומדיה”.

זוכרת אני כמה משך הנסח השני את
הלבבות! כן, אז ראיתי את הנסיך של דנמרק על
בימת התאטרון הקטן בזבנלהן, ואולם הגיעי
בעצמך, הנה כאן ראיתי בהידפרק את נסיך דנמרק
האמתי, ולא זו בלבד אלא מצוי היה בחברתה של
המלכה ויקטוריה והנסיך מאואלס עם אשתו
הנסיכה! מרת בקסטן נטלה אותי עמה בתוך
מרכבתה הנהדרה הרתומה לסוסיה הגמדים אל
ההידפרק, והיא עצמה היתה נוהגת בסוסים, בעוד
שהרכב הזריז ישב מאחורינו ופכר את ידיו על
חזהו. כמה נפלאה היתה נסיעה זו בעיני! הנה כל
כך הרבה מרכבות כבודות רתומות לסוסים נהדרים,
שעורם נוצץ כעין ארג המשי. מרכבות המלכים
רתומות היו לארבעה סוסים. נסע נסענו בתוך
rottn-row, זוהי שדרה יפה ורחבה, לאט לאט
שעה שלמה הנה והנה. מחזה מרהיב עין היה, שכן
עוברות היו מאות מרכבות כבודות לאט לאט אחת על
פני חברתה. על דבר מרת בקסטן יכלה אני לספר
לך בלי הרף, הרי היא אשה מענינת ומושכת את לב
הבריות במדה יתרה, ואף בחיצוניותה מוצאת היא
חן בעיני עד מאד, בין בשעה שהיא לבושה
בשמלותיה המהדרות ובין בשעה שהיא עטופה
בשמלת המרכב הצרה או היא יושבת במרכבה
ונוהגת בסוסים. – דרך אגב, גם מבל רוכבת על סוס
והיא נחמדה מאד בשמלת המרכב הארכה
והכהה.

מרת בקסטן ממציאה תמיד כל מיני
המצאות המסגלות לשמח את לבי או שיש בהן
כדי להרחיב את דעתי. לפני זמן מה הביאו לי
כרטיס ועליו כתוב: “מרת ברטן ומרת סנדרסן
מזמינות את מרת דיטריך לסעדת הערב בששי
בשבת הבא; כמה אדונים מן הכהנים ישאו נאומים
בין בלשון אנגלית ובין בלשון אשכנזית
Onslow Square 1..”

מרת בקסטן הסבירה לי כיצד עלי לבא
לשם. אכן יראה הייתי קצת, לפי שהדרך ארכה היא
ביותר, הנה היא יורדת ועוברת מתחת לאדמה והנה
היא נמשכת ועולה ממעל לה, אבל סוף סוף הגעתי
בשלום. משרת זקן לבוש מכנסים קצרים המגיעים עד
ברכיו, שכלו אומר כבוד וחשיבות, עמד והוליך
אותי, לאחר שעזר לי לפשט את מעילי, אל חדר גדול
ויפה, שם ישבו על שני כסאות גדולים הגבירות
שהזמינו אותי בטוב לבן. הגדתי להן את שמי, מיד
הושיטו לי את ידיהן בחבה ואמרו, שמקוות הן
לראות אותי בביתן בכל יום ששי לפני השבת
הראשונה משבתות החדש. המשרת הביאני לאולם
גדול, שם היה עוגב, ושם מצאתי כנופיא גדולה של
בני ארצי. שתי הגבירות הזקנות דברו אנגלית,
וזולתן שמעתי כאן רק אשכנזית. מיד התודעו כל
האורחים זה לזה, ביניהם היו מורים, מחנכים, אומנות,
כהנים צעירים, כלם בני אשכנז, שהיו להם
משרות אצל אחרים, והגבירות הואילו בטוב לבן לתת
להם מקום להזדמן שם יחד אחת לחדש. שרים היו
מזמורים בלוית מנגינות עוגב, אחר כך שרו
שירי-עם, ואצל כמה מאתנו נרטבו העינים מדמע,
בשעה ששרנו שירת לורלי ושאר שירי המולדת.

באולם אחד ערוכים היו שלחנות גדולים, שם סעדנו
סעדת הערב, ואחר הסעדה נשאו נאומים. הנשף היה
יפה מאד, ובאותה שעה קבלתי משג ממעשי החסד
הנערכים בעיר שכזו. לבי היה מלא רחשי תודה על
כך.

שוי נא בנפשך, הנה לפני ימים מועטים
נטלה אותי מרת בקסטן עמה אל הסופר המפרסם
צ’רלס דיקנס. כמה שמחתי על הדבר הזה!

בולפנביטל קראתי בימי החפש רומנים
אחדים משלו. אם עדין אין את יודעת את יצירותיו,
לא תוכלי לציר לך כלל את דרך כתיבתו. ביחוד
מצא חן בעיני ביותר רומן אחד ושמו: “דוד
קופרפילד”. משתתפת הייתי בצרת נפשו של הנער
הקטן, האמלל והנדח, וחשתי בשמחת לבו בשעה
שנגאל ממצבו המדכא. דברתי עם מרת בקסטן
על הענין הזה, והנה ספרה לי, שהרבה מן הספר
הזה הם מארעות חייו של המחבר בעצמו, ומיד
גדלה תשוקתי עוד יותר לראות בעיני את האיש הזה,
שמארעות חייו נפלאים הם כל כך, ושלקח את
נפשי שבי בקסם הרב השפוך על פני כתביו. מה
ירחש לבי תודה למרת בקסטן בשל הערב הזה.

בשעת נסיעתנו אליו ספרה לי, שדיקנס חזר זה
עתה ממסעו באמריקה, שרכש לו שם עשר רב על ידי
קריאת הרומנים שלו שקרא בצבור. עכשו רוצה הוא
לקרא כאן סדרה של הקראות, שהוא מכנה אותן בשם
הקראות של פרידה, משום שיש בדעתו לפרש
לחיי מנוחה, הואיל והוא בעל יסורים. כשהגענו
למקום הנועד נכנסנו אל אולם גדול ורחב ידים. על
פני הנאספים נכרת היתה צפיה רבה של שמחה,
שיש בה קצת ממדת ההתדבקות, ואני הייתי
נרגשת כלי מתוך צפיה. והנה נכנס ובא! רעם
של מחיאות כפים מתוך התלהבות כללית נשמע
באולם, צהלת שמחה שלא ראיתי כמותה מעולם.

הייתי נרגשת כל כך עד שפרצו דמעות מעיני,
לפי שצירתי בנפשי, מה יש בלבו עכשו, אם
עוברים לפניו ברגע זה ימי ילדותו הקשים. זה
האיש, שנתאבק לפנים במלחמת החיים הקשה בזו
העיר לנדון הגדולה כשהוא רעב וצמא אהבה, הנהו
עומד עכשו כמנצח, שנתגבר על כל המכשולים,
וכל הלבבות מקדמים את פניו מתוך רחשי כבוד
והתלהבות.

לאחר רעם הברכות קמה דומית קדש
באולם, וכל העינים נשואות אל דמות תבניתו
הזקופה.

קורא היה מתוך הספר: “Dombey and
Son”. תענוג היה להסתכל בשעת מעשה
בפניו. כמה חיים שרויים היו בתנועות פניו!
מעביר היה לפנינו כל נפש העושה בספורו בצורתה
וצביונה, עד שסבורים היינו שאנו רואים אותה
חיה וקימת לפנינו. תנועת ידים אופיית, הרמת
הקול והשפלתו, והנה סבורים אנו לראות לפנינו
את דומבה היהיר, את פלורנס הנעימה ואת הילד
הסובל. יושבת הייתי במקום כזה שאפשר היה לי
להציץ לתוך ספרו, ומענין היה הדבר בעיני, שגוף
הספר נדפס בכתב אדם ושחור. אחר כך אמרה לי מרת
בקסטן, שהדבר נעשה לשם קלות ההבחנה. אכן
במהרה בא הקץ. הדבר נגע עד הלב! דומבה הקטן
הולך למות. מה היטיב לציר את המות ההולך וקרב!

כסבורים היינו שאנו שומעים את קול משק כנפי
המות בתוך הבית. כעין בכיה כבושה נכרת היתה
בפני הנאספים, ובחשאי, כמעט מתוך דומית קדש
יצאנו כלנו מן האולם, כאלו השתתפנו זה עתה
בקבורתו של מת. סבורה אני, שבשביל דיקנס היה
הדבר הזה התהלה הטובה ביותר. – לעולם לא אשכח
את הערב הזה. אכן עכשו, בשעה שאני כותבת לך את
הדברים האלה, כבר מת דיקנס! אמנם אלה היו באמת
הקראות של פרידה! אכן הכל התאבלו על מותו. הנה
היה עלי לקנות כמה דברים וראיתי שהרכבים קשרו
עניבה שחורה בשוטיהם. הנה נזדמן החולב עם מוכר
הירקות ואחד קרא לחברו: “Dickens is dead!” ימים אחדים לאחר מותו כבר נראתה תמונתו
בכל החניות. אני קניתי לי שתי תמונות והנני
שולחת לך אחת מהן.

עכשו שמחה אני בכפלים שזכיתי
לשמע את דבריו יוצאים מפיו. גופו יבא אל בית
הכניסה של וסטמינסטר, בפנת הפיטנים.

לפני ימים מועטים נסענו במרכבה אל Harrow on the hill. תמהתי בלבי
ביותר, שיצאנו פעם מחוץ לעיר לנדון הגדולה לאין
קץ. מרת בקסטן הביאה אותי עמה אל בית הקברות
והראתה לי את הקבר, שישב עליו הלורד בירון
לפרקים קרובים בעודנו תלמיד, ובמקום הזה כתב את
נסיונותיו הראשונים בשירה. הו, כאן נחה עליו
בודאי רוח השירה! מה נהדר כאן מראה פני העמק
הנחמד המשתרע למטה.

לפני זמן מה נכנס מר בקסטן אל חדר
האכל, הניח את העתון על השלחן ואמר: “מלחמה
פרצה בין אשכנז וצרפת”. מה מאד השתוקקתי
לדעת את פרטי הדבר, אבל לא העזתי לשאל. מרת
בקסטן הבינה כנראה למחשבתי ואמרה אחרי
הסעדה: “בבקשה, מרת דיטריך, קחי נא את העתון
עמך אל חדרך, הן הכרזת מלחמה זו ודאי תענין
אותך”.

הה, הגיעי בעצמך, שוב מלחמה! כלום בא לפעמים עתון גם לידך?



חיי בשלום וקבלי ברכה נלבבת מאת

כריטס שלך.



ציור כה 2.png










כו



ציור כו.png




בואן, 8 באוקטובר, 1870.



כריטס יקירתי!

בלב נרגש קראתי את מכתבך מלנדון.
הרי טוב לך כל כך, ולפיכך עליך להשגיח על
נפשך ואל תפנקי את עצמך! רואה אני מתוך
מכתבך, שגדולה היא התענינותך בכל דבר, ואולם
נראה לי, שדוקא במדעי הטבע מדת התענינותך
קטנה היא ביותר. עוד מעט תגיע השעה שאבא לביתי
ואכניסך לתוך עולם הפלאות שאני חיה בו. אין את
אלא פגר חי, אם אין את אחוזה התלהבות רבה שאין
למעלה ממנה מדברים אלה המתרחשים לי. את
כותבת לי על כל מיני דברים, אבל עדין לא שמעתי
אם בקרת את גן הצמחים שבלנדון ואם היית
בתוך האקבריון. ודאי שראית שם כמה דברים
שנשלחו מכאן. יודעת אני שיש להם בלנדון
הכלב האוסטרלי המכנה דנגו. רציתי לשלחו
מכאן, אבל בני גודפרוי כתבו לי, שיש בידם
לקנותו בלנדון.

האם היית בתוך האקבריון? סבורה אני:
לא; שאם לא כן הרי היית מלאה התלהבות כלך! ואף
על פי כן, מה שיש בידך לראות בתוך אקבריון
אין בכחו לתת לך אלא משג רפה מכל מה שאני רואה
כאן.

מבואן הלכתי לפורט דניסן ומשם יצאתי בדוגית, בלוית שני עוזרים, אל “Holborn
Islands” הרחוקה משם כעשרים ושש
פרסאות אנגליות. מתכוננים היינו לדרך זו
ביחוד לשם ציד דגים, ואולם נתתי עיני כמובן גם
בשאר גדולי הים. כמה נאה היתה נסיעה זו בגן
עדן התחתון! אין מלים בפי לציר לך מה שזכיתי
לראות כאן.

בין האיים וארץ היבשה היו המים
שקטים ביותר וזכים כל כך, עד שנשתקפו בהם
חופי היבשה הגבוהים, המכסים אילנות, כמו בראי
נאמן. ממעל לראשנו פרושים שמי תכלת בהירים,
ומתחת לרגלינו? – הו, עולם מלא לפני, המביא אותי
לידי הפלאה יתרה! עיני מציצה לתוך עולם אגדה מלא
פלאים. סוף הדר שעינו כהה עומד בצד אצה רכה
ועדינה, שצבעה הולך ומשתנה חליפות, חום כהה,
ירוק בהיר המראה ועין הורד. עמדתי ואספתי לי
מכל המינים והחלטתי בלבי לשלח לך בקרוב
חבילה קטנה של מיני אצה. מכיון שיש לי הרבה
מינים כפולים, לפיכך יכלה אני לשלח לך הפעם
בדרך יוצאת מן הכלל. כלום אין הצמחים הקטנים
הללו, הדומים בצורתם לאשוח, נאים ביותר? ואף על
פי כן אין כל מיני האסף הללו נותנים אלא משג דל
מאד מהדר תפארת עולם אגדה זה. אכן אחד שיך
לחברו. עולם צמחים זה מלא חיים על ידי בעלי חיים
רבי צבעים וצורות. על יד הסוף והאצה המתנועעים
בהדר עומדים בלי נוע האלמגים הנאים בצורתם,
הנה על יד האלמגים הלבנים המעורים את העינים
עומדים אלמגים המזהירים באדמימותם ואלמגים
שעינם סגל כהה. אכן גם בדוממים אלה יש רוח
חיים. על יד הקונכיות המגונות רואה את
קפודי-ים מגחכים, כוכבי-ים וכרובי המים, וביניהם
מתלבטים סרטנים כבדי תנועה. כעין מלאכי חבלה
מרחפים כאן אקלפים גדולים ושקופים, ואולם הדבר
המענין ביותר הם הדגים.

הו, לו ראית את הדגים, העשירים כל כך
בצורות וגונים. שלל רב מצאתי לי. הריני שמחה ויש
לי קורת רוח, שגודפרוי צוה לציר את הדגים כפי
שהם מצוים בטבע בצבעם הנכון כמות שהם נראים
כאן, שאלולא כך חוששת אני שהאלכהול משחית את
קסם הצבעים. כשמביטים במים הבטה סתם, נדמה
ששורר שם למטה מעין שלום של גן עדן, אבל
בשעה שמתבוננים בעין חודרת לעמק המים
ומסתכלים ביצורים הפרטיים, מיד מתברר
שכנופיא של חמסנים ורוצחים משוטטת כאן וידה
בכל. אף כאן רואים, ש“הטוב והרע” נלחמים ונאבקים
יחד.

הנה צדתי כאן תנין ים סגלגל, – שאר
תניני הים הרי מארכים הם, – שזנבו הדומה לשוט
מלא עקצים חדים, בזנבו זה מרטש הוא כרסיהם של
הדגים ובולע אותם. אכן צדתי גם דגים אחרים
מסרבלים ומחסרי צבע שכונו אלי בזעם את פיהם
המעקם והציצו עלי בעיני רשע. סנפיריהם נראים
כרגלים נטולות אצבעות וגופותיהם כהי המראה
מלאים מיני יבלות וחטוטרות מכערים ועקצים
ביניהם נמצאו באמת ברואים מכערים ומגעלים,
ובשעה שהיו נתונים לפני נשאו מחשבותי פתאם
הרחק הרחק מכאן ונזכרתי בימי נעורי, בתוך העיר
התחתונה, רואה אני לפני את קרמביגלן הזקנה
בתוך החדר שלנו כשנתונים עליה משקפים של
קרן ואזני שומעות אמרי פיה: “סלמנדרין
ודרקונים עליך להעמיס על גופך ולשאת אותם
במרחבי תבל, אם תתחברי אל אדם זה!”

ואולם על יד היצורים המכערים מצוים גם
דגים יפים מאד, שקופים ובהירים, אף יש ביניהם
כאלה שהם בבחינת בדחנים שבדגים ולמראיהם
מתפרץ לפרקים צחוק אדיר מפי. הנה בא בחור בעל
בשר, כלו עגל כמעט וכרס לו נפוחה ומגחכת
המשתרעת מראשו עד זנבו, הריהו מסרבל כל כך
וכבד תנועה למראה, ואולם מותח הוא את סנפיריו,
שצורת כנפים להם, בכוני חן, כאלו רצונו לומר:

“לא נופל אנכי מכם, עולי הימים!”

רבים מהם הם בעלי פה רחב ומגשם,
המוסיף להם לוית טפשות, וכנגדם את מוצאת בעלי
צורה פקחית ועליזה, אלה הם שנתן להם פה מחדד
והם מזכירים במראיהם את פני הקפוד. ולו ראית את
שפעת הצבעים! מן הכתם הבהיר ועד הצהב הכהה, מן
הורד המזהיר ועד הארגמן הכהה, הרי כאן עקדים
פסי תכלת וכתם ונקדים שחור וזהב. אחדים מהם
נראים כאלו שפך עליהם נער שובב דיו ונתלכלכו
בכתמים גדולים ומגונים. והנה יש רבים שזכו
לתכשיטים יוצאים מגדר הרגיל והם מקשטים בסרטים
ארכים ומתנפנפים. על פי רב מסתעפים הסרטים
הללו, שצורת פתילים להם, מן הסנפירים, ואולם
ישנם כאלה שמצמדים להם הסרטים אל הראש ויש
שהם מצמדים אל הזנב. יש דגים שנתן להם על
פני הלסת התחתונה שפם הגון, ויש דגים שקרן
קבועה להם בראשם ובקצה נתונה נוצה דקה. אכן
נפלאים בעיני ביותר אלה הדגים שצמח להם על
פני השפה העליונה משור ארך בעל שני פיות.
דגי-משור אלה צדתי במספר רב, ושלחתי
להמבורג את הדג בשלמותו כמות שהוא וגם את
המשור לחוד. בשעה שאני עוסקת בחבישתם של
הברואים הנפלאים, אני מצירת לי תמיד, כיצד יעמד
שמלץ ויסדר הכל בבית המוזיון. חבל שאי אפשר
לצרף אל החיות והצמחים היפים גם מקצת מתוך
הסביבה המקיפה אותם. כשהם נטולים מן הסביבה
שהיו נתונים בה, אין הרשם גדול כל כך כפי
שהיה צריך להיות. כמה תגדל שמחתי, בשעה
שאוכל בימים הבאים להראות לך הכל במו
ידי!

חיי בשלום וקבלי ברכה נלבבת מאת

אמך.



ציור כו 2.png










כז



ציור כז.png




המבורג, 5 בנובמבר 1870.



מרת אמליה דיטריך!

המשלוח האחרון ששלחת לנו מכיל
ממשפחת היונקים כמה עכברים ועטלפים,
ואנו מבקשים ממך, לשים לבך ביותר אל החיות
הזעירות ממשפחת היונקים ואל העטלפים.

מן העוף היו שוב הרבה מינים מענינים, למשל
Tachypetes aquila, Dysporus Sula, Eudynamis Flindersii וכיוצאבאלה.

בין בעלי החיים המתקימים במים
וביבשה נמצאים מינים אחדים חדשים, שנמסרו
לראות עינו של הפרופיסור פטרס. הדגים נמסרו
לראות עינו של הדוקטור גינטהר בלנדון. רוצים אנו
להעיר, שנתגלה בימים האחרונים בברנט, דאוסן
ומרי ריור מין דג גדול ומשנה החי במי נהרות
וצורת צלופח לו ומכנה הוא בשם: Ceratodus
Forsteri. הדג הזה נכר בשניו הגדולות
ביותר הקבועות בלסת התחתונה, ואנו מבקשים
ממך להשתדל לשלח לנו מספר ידוע מן הדג
הזה כשהם כבושים ושרוים באלכהול.

בין הרמשים ממיני השממית והנדל מצוים כנראה
מינים אחדים חדשים. על חבורו של הדוקטור קוך,
“מיני השממיות של אוסטרליא”, יש קופצים רבים,
ובחוברת שלפני האחרונה נמצאים, על פי הרצאה
של הדוקטור קוך שנתקבלה בינתים, מלבד מספר
רב של מינים חדשים, בעלי חיים מסוג חדש לגמרי.

בין הרמשים מצאנו לשמחתנו מספר רב של
פרפרים יפים, ואנו מזכירים ביחוד פרפר נשף
נאה הקרוב במשפחתו לפרפר הנשף האירופאי
שלנו המכנה אולאנדר, Sphinx Hippothous. השתדלי להשיג כל מיני רמשים עד כמה
שידך מגעת. באוסטרליא מצוים טפוסים נפלאים
ובלתי שכיחים.

בין בעלי הקלפה והתולעים
היו הרבה מינים חדשים. הרצאה מפרטת בענין זה
תבא לאחר שיקבעו להם שמות.

בעלי הקונכיות היו כאן במספר רב
מכל מין ומין. ביחוד ראוי להזכיר שנים מהם, בין
בעלי קונכיות הים הכבושים באלכהול נמצא
המין הבלתי שכיח המכנה Voluta maculala. בעלי השערות הסמורות זכו לשמחתנו
להזכירם לשבח. מלבד מספר ידוע של תולעי
הכוכב, כגון Colochirus tuberculosus וגם Colochirus coerubeus נמצאו
בין קפודי הים, חוץ מן השנים המענינים ביותר
ממין ציטריה המעטרים בכתר של עקצים, כמה
Laganiden ואחדים מן המין המכנה

Arachnoides placenta וכפי הנראה גם כמה מינים הקרובים אל הסוג המכנה Hipponoe. חוץ לזה מצוים כמה מינים של נחשי הכוכב.
כל אלה נמסרו לראות עינו של הדוקטור ליטקן
בקופנהגן. גם בין האלמגים ישנם הרבה מינים
בלתי שכיחים. שלחי לנו מן האלמגים היפים הללו
עוד ועוד. בדבר הצמחים שמחים אנו להודיעך,
שמעשי מחקרו של הדוקטור לוארסן הולך ומתקדם
מעכשו במהירות. מיני הטחב נמסרו לראות עינו של
הפרופיסור ק. מילר בהלה, והוא כבר גמר חקירתו
בענין זה ופרסם את מחקרו בהרצאה מיחדת. גם בין
מיני הטחב נמצאים מינים חדשים. על שמך
מכנה: Endotrichella Dietrichiae

בין השבלולים הערמים נמצאים גם כן שני מינים חדשים.

מיני אצה: הדוקטור גרונוב כותב
לנו: “ענג מיחד הוא לי הדבר לכנות את המינים
החדשים על שם המגלה אותם, היא האשה אמיצת הלב
והחרוצה העובדת לטובת המדע: Amansia
Dietrchiana. גרונוב. Sargassum Amaliae. גרונוב”.
באין לנו עוד מה להודיעך מצפים אנו אל
דבריך הבאים והננו מברכים אותך בינתים בכל
לב.



בפקדת גודפרוי:

י. ד. א. שמלץ, הצעיר,

משגיח.



ציור כז 2.png










כח



ציור כח.png




הרפול-הול, 3 בפברואר, 1871.

נורתאמפטנשיר.



אמי יקירתי!

מכתבך מהולבורן אילנד הגיע לידי
בשעה שמתכונים היינו לנסע לכאן אל הרפול.

אלו בא מכתבך לידי קדם לכן הייתי מנסה עוד
לבקר את האקבריון. בחברת הילדים לא עלה הדבר
יפה, הללו רוצים היו לראות פילים, נמרים ואריות.
אמי היקרה, כלום אין בעולם דברים נאים להתענין
בהם זולת הדגים של הים הדרומי או עולם הצמחים
ועולם החי של אוסטרליא? אכן הריני מבטיחה לך
בחפץ לב, שבשעה שאשוב להמבורג, תהא דרכי
הראשונה אל בית המוזיון של גודפרוי.

זה כבר שאין אני בלנדון, אלא באחזה
נהדרה בנורתאמפטנשיר, שיצאנו לכאן בחדש
אוגוסט. ובכן הריני לומדת עכשו להכיר גם את חיי
הכפר האנגלי. לאחר החיים הסואנים שבלנדון,
המעוררים את הנפש ואף מרגיזים אותה במקצת, הרי
נעימה היא ביותר המנוחה בכפר והיפי שבטבע
מרהיב את הנפש. הבית היפה בנוי בתוך פרדס
נהדר שמצוים בו אילני ענק, כרי דשא תלולים
המזהירים כאיזמרגדין, ברכות-שקט גדולות
ואיים זרועים שושנים. זיו ויפי בכל מלא
העין!

כשעברנו דרך השער עמדו
ממקומותיהם הרכבים, הגננים ושאר המשמשים
כדי לברך את אדוניהם ביראת הכבוד. רטט של גיל
אחזני למראה הזה ועיני נתמלאו דמעות. ואם לבי
היה מלא רגשי חג, מה היה באותה שעה בלבם של
בני בקסטן שכל התהלות והתשבחות הללו
נאמרו לכבודם! הילדים צהלו למראה המרחב
הבלתי מגבל כמעט המרמז להם מרחוק. בשעה
שהאויר היה יפה נערכו הלמודים בחוץ תחת כפת
השמים. לאור החמה המזהיר והצוחק היתה
כניסתנו. מחשבה עלתה על לבי, שיפי נהדר זה
סכנה צפונה בו, שעלול הוא להחליש את האדם.

הטיולים הארכים שטילתי עם הילדים יום יום
בלנדון פטורה אני מהם כאן, ועל ידי כך פנויה
שעתי, ומה גם שיש לי אף כאן גן ילדים. הילדים
חפשים הם אחר הצהרים לרוץ ולהשתעשע כאות
נפשם, ואני איני מטפלת בהם כלל, אלא משגיחה
לפרקים על מעשי הגן. שעתי פנויה ביותר למקרא,
ומכיון שיש לה למרת בקסטן אוצר גדול של
ספרים, הריני מאריכה שבת לפרקים עד שעה מאחרת
בלילה וקוראת ספרים אנגלים ואשכנזים; אף
קוראת אני ספרים בלשון צרפת, אלא שיותר ממה
שאני משתוקקת אליהם קוראת אני בהם מתוך
הרגשת חובה, כדי שלא תשכח לשון צרפת מפי.

כשחזרה מרת בקסטן זה לא כבר מנסיעתה ללנדון
הביאה לי תבה יפה מאד עשויה עור אדם ועליה כתוב
שמי באותיות זהב. כשפתחתיה מתוך סקרנות
ראיתי לפני שנים עשר כרכים של ספרי שקספיר.
נתמלאתי בושה כלי! כל זה בשבילי! כל ספר מכרך
בעור אדם ורך והעלים מצפים זהב. – מעשי רעות אין
אנו נוהגים אלא עם בני בית הכהן בלבד. הרי הם
אנשים באים בימים ובעלי סבר פנים יפות עד מאד.

אף כי הכהן זקן ביותר, מכל מקום חסין הוא
במראהו ופניו מלאים אצילות. כשהציגוני לפניהם
ואמרו להם שאני בת אשכנז, התענינו בי ביותר
ומר דנדס אמר בהתעוררות: “בימי נעורי
התעסקתי הרבה בלמוד הלשון האשכנזית, וחסד
רב תעשי עמדי אם תואילי לחדש קצת את פני
למודי שהעלו חלדה בינתים”.

והואיל ומרת בקסטן אין לה כנגד זה
כלום, לפיכך עמדתי וקבלתי עלי את הדבר בחפץ
לב. פעמים בשבוע הריהו בא לעת המנחה. ובכן יש
לי עכשו נוסף על שלשת תלמידי עוד תלמיד אחד
שהלבינו שערותיו. מרת בקסטן ספרה לי, שמר
דנדס הוא ממשפחת האצילים הגדולים. הריהו בנו
הצעיר של גרף אחד, והלורד פיץ וילים, שארמונו
בנוי לא הרחק מכאן, הוא דודו. הריני בת מזל, לפי
שהתעוררות המחשבה הגדולה ביותר וההתקדמות
המרבה אינן עולות בחלקו של הכהן בשעת
השעורים, אלא בחלקי אני. לאחר השעור או בערבים
בשעה שאני מבקרת בבית הכהן, מלמד הוא אותי
ומשמיע לי לקחו. אף נותן הוא לי לפרקים עתונים
למקרא, שבימים האלה, ימי המלחמה, מענינים הם
אותי ביותר. קורא הוא את העתון The Scotsman והוא מסב את תשומת לבי ביחוד על מאמריו
של אדם אחד ותומס קרליל שמו. האנגלים נוטים רצון
בכלל אל הצרפתים יותר מלאשכנזים, אבל מר
דנדס וקרליל עומדים על צדנו לגמרי. רוח גאון
עברה עלי בשעה שמר דנדס הראה לי לפני ימים
מועטים על מאמרו של קרליל במקום שהוא מסב ביחוד
את לב הקוראים על הדבר, שההשכלה באשכנז
איננה אך נחלת האמידים בלבד, אלא מצויה היא גם
אצל העניים שבעניים. הסבה לכך היא,
שבאשכנז מוטלת החובה על כל הילדים ללמד בבית
הספר. פעמים משתוממת אני מאד להשקפותיו של מר
דנדס, וסבורה אני שיש חלוק רב בין כהן אנגלי
וכהן אשכנזי. לפני זמן מה שאל אותי אם כבר
ראיתי בעיני מחזה ציד של שועלים. השיבותי לו
תשובה שלילית; מיד אמר לי, שבשנה הבאה
כשתבא עונת הציד, עלי לבלי לאחר את המועד
ולראות את המחזה הזה, ובודאי תתן לנו מרת
בקסטן ברצון ללכת אחרי הצידים במרכבתה.

הרי זה מחזה משמח לב לראות בשחרית של יום סתו
מענן את הצידים הרבים הלבושים במעילים אדמים
ומלאים התרגשות רבה כשהם רצים אחר להקת
הכלבים. כלום אין מנהג זה נוהג באשכנז? –
אמרתי לו, שסבורה אני כי אין מנהג זה נוהג
אצלנו; לפי ידיעתי נוהגים אצלנו להמית את
השועלים ביריה, אף שמעתי אומרים, שאכרי
הכפר נוהגים להציב מלכדות, בשעה שהם
מתנפלים על התרנגלות. מיד קפץ מר דנדס
ממקומו כשהוא נרגש כלו ואמר: “אלה העושים
כך, הרי הם חיבים מיתת תליה!”

הנה מה שארע לי לפני ימים מועטים. על
הדבר הזה תצחקי גם את כמוני. רוצים היו לערך
בכפר קונצרט לטובת דבר שבצדקה, ומר דנדס
ואשתו שאלו אותי, אם רצוני לסיע במעשה החסד;
הסברתי להם שאין בידי לעשות את הדבר הזה. הם
לא רצו להאמין לי ואמרו: "הרי בת אשכנז וכשרון
מוסיקלי אחד הוא. הן אוכל לפתח פי בשיר? אמרו
וחזרו ואמרו. מיד ישבה אשת הכהן אל הפסנתר
ואני הכרחתי לזמר. שרתי כל מיני שירים, שכן
יש בביתם ספר שירים אשכנזים, וסוף סוף הגעתי
לשיר: “מה היא ארץ מולדתם של האשכנזים”. הכהן
ואשתו הסכימו פה אחד לשיר זה, והנה התחלתי
לאמן את פי בזמר זה. הדבר היה מגחך בעיני
ובקשי עצרתי את פי מצחק, ואולם ימים אחדים
לפני עריכת הקונצרט ראיתי שמדביקים מודעות על
גבי הבתים וכתובים בהן התכנית ושמות
המשתתפים. הדבר שמח מאד את לבה של מרת
בקסטן, והיא עזרה לי לקשט אותי אל מעשה רב
זה.

גם בני הרפול וגם בני שאר הכפרים
הסמוכים נאספו ובאו, ובלב פועם הצצתי בפני
ההמון הרב. מתחלה רעד קולי ביותר, אבל אחר כך
שכחתי היכן אני ושרתי בהתלהבות: “כל ארץ
אשכנז היא מולדתנו! אלהינו שבשמים השקיפה
ממרום, ותן בלבנו חיל ועז לאהב את ארצנו באמת
ובתם”.

כמה פגום היה חוש הבקרת של הקהל,
יעיד לפניך הדבר הזה, שאנוסה הייתי לחזר על
השיר פעמים. מרת בקסטן היתה אף היא כאן ועמדה
וחבקה אותי ונשקה לי לפני השירה ולאחריה. אכן
הרעיון על דבר מלחמתנו הרים אותי ממעל לעניני
עצמי. – כלום לא ימלא לבו של אשכנזי התלהבות
רבה, שסוף סוף זכינו למלכות אשכנז מאחדת? כמה
פעם לבי בגאון, וכמה נרגשת הייתי בשעה
שנתקבלה הידיעה ביום השלישי בספטמבר,

שנכנע נפוליאון. לעולם לא אשכח את הרגע,
כשהגיעה השמועה לאזני. בני בקסטן ערכו
באותה שעה סעדה בביתם, שהשתתפו בה מלבד
הכהן ואשתו גם אורחים מזמנים מלנדון. לאחר
אכילת המרק נכנסה המשרתת והניחה פתק קטן
לפני מר בקסטן. הוא נתן עינו בו, ואחר כך הציץ
עלי שעה ארכה דומם ומתוך כבד ראש. שאר האורחים
עסקו בשיחה אחד עם חברו ולא נתנו דעתם עליו, אבל
אני הצצתי בפניו והשתוממתי בלבי, מה ענין
הפתק אלי. באותה שעה נטל מר בקסטן את כוסו
והקיש בה, וכשנשתתקו כל המסבים והביטו
עליו מתוך צפיה, פתח פיו ואמר ברגש:

“נפוליאון נכנע על יד סדן!”

ידיעה חשובה כל כך ומרעישה עולם הכיל
פתק קטן זה! רגע אחד שררה דומיה כללית ועמקה,
ואחריה באה התרגשות גדולה. מר דנדס ברך אותי
בכל לבו, ושאר האורחים שאלו אם יש לי קרובים
בשדה המלחמה. כשהשיבתי להם תשובה שלילית,
עמדו והביעו את דעתם מבלי להסתיר דבר; נדים
היו לנפוליאון ולצרפתים. באותו רגע הצטערתי
מאד בלבי, שאני רחוקה כל כך מארץ מולדתי ואין
אני יכלה להשתתף בשמחת הכלל.

מבחנת היתה עיני בדבר, מה רבה
ההתענינות הדתית בתוך הכפר הזה. חוץ מבית
הכניסה יש עוד כאן עדה של בפטיסתים ועדה של
מתודיסתים. הולכים אנו כלנו בכל יום ראשון
בשבת אל בית הכניסה, וגם מבין המשרתים הולכים
במספר רב במדה שאפשר להם להסתלק מעבודת
הבית.

מר דנדס לבוש מלבד איצטלת הקדש גם
טלית לבנה, והדבר הזה נותן לו בעיני מעין גון
של כהן קטולי. בשעה שהוא עומד ודורש בחשיבות
יתרה ומתוך כבד ראש, אין אני יכלה כלל לציר
בנפשי, מה מראהו בשעה שהוא לבוש מעיל ציד אדם
ומכנסי עור לבנים.

בבית הכניסה הריני נרגשת תמיד
בשעה שכל הקהל כורע על ברכיו, וכל האנשים
מכסים את פניהם בכפות ידיהם וממלמלים וחוזרים
וממלמלים בקול עמום: “אלהינו רחם עלינו!”. בבית
התפלה הקטן והישן עושה הדבר רשם עמק הרבה
יותר מאשר באחד מבתי הכנסיה המפארים
שבלנדון.

יום הראשון בשבת מדכא תמיד את רוחי,
ובפרט עכשו בימות החרף, נדמה לי, שהוא מכביד את
אכפו על הכל. כל שמחה קלה, אף שירת זמר ילדים,
אם אין בו תכן דתי, נראים כדבר עבירה. גם מראה
הטבע היפה שמסביב אינו מפיג את העצב של יום
הראשון בשבת, ואני חשה את עצמי מדכדכת
ובודדה כל כך. נפשי מלאה געגועים, ואין אני
יודעת בעצמי אל מה אני מתגעגעת, ואולם לבי
יכאב ונפשי לא תמצא מנוח, ובמצב נפש שכזה
הלכתי לפני ימים מועטים אל המתודיסטים.

החדר שבו הם מתפללים אינו אלא דיר
ממש. על ספסלים פשוטים הקבועים על גבי קרקע
של חמר יושבים אנשים זקנים ודלים, הממלאים את
חלל החדר באנחותיהם המרות, עוד קדם שפתחו
בתפלה. והנה עלה הדרשן על הבימה; לבוש הוא
מלבושים דלים ואין עליו בגדי כהנה, ובשעה
שהתחיל לדרש הבחנתי מיד, שמדבר הוא אנגלית
משבשת ביותר. ואף על פי כן ידע לקנות את לב
שומעיו. פתח בענין הגעגועים שבלבותינו ומצא
את שרשם בדרך העולה לירושלים של מעלה. מתאר
היה את העיר ורחובותיה העשויים זהב תאור מלא
חיים, מעורר היה לעז רוח ולסבלנות בדרך
הזקופה המוליכה לשם, עד שנתרככו לבותיהם של
בני העדה הקטנה, ונאנקו כלם בבכי ואנחה,
והדבר פעל עלי כל כך, עד שהתחלתי גם אני
גועה בבכיה. אחר כך היו מזמרים זמירות
וסלה15 מתוך ספרים עתיקים
ובלים, ואולם גם זמרת פיהם עזה היתה כל כך
ומלאה רגש כלה, ושוב לא מצא האדם את נפשו
בעולם המקיף אותו. לאחר שנגמרה התפלה נגש
אלי הדרשן מתוך סבר פנים יפות, הושיט לי את ידו
ושאל מי אני והפציר בי להבטיח לו, שאתדבק
תמיד בעדה זו. אני לא הבטחתי לו, ואולם עלי
להודות שבעמל רב עלה לי הדבר לעמד על דעתי,
ועלי היה להלחם מלחמה עזה בשני יצרי, קול אחד
קורא: “כבשו את רוחכם ושמרו את נפשכם!” ואולם
לבי משכני בכח רב אל האנשים הללו הנאנקים
ונאנחים. גם בביתי לא פגה עוד מלבי פעלתם
העזה, אבל אני רציתי להשתחרר מן הדבר והלכתי
אל חדר הספרים לקחת לי ספר, לפי שמרת בקסטן
נתנה לי רשות להשתמש בספריה בכל שעה
שארצה. בשעה שפשפשתי בספרים בא לידי ספר
אחד מכרך בכריכה משנה, ובו אצור פרי רוחו של
נובליס. הספר פעל עלי פעלה עזה ומשנה ואני
קראתי בו עד שעה מאחרת בלילה. כשהגעתי אל
השיר: “לרגעים מר אבכה,” מיד כבש את נפשי
כלה, לפי שהתאים אל מצב רוחי שהייתי שרויה בו
משעת הצהרים והלאה. הוספתי לקרא בו, וכמה
נגע הדבר עד לבי כשקראתי כאן בכפר האנגלי,
שנובליס היה בזמן מן הזמנים בפריברג ועבד
שם במכרות ההרים. כמו אל קול רע הקשבתי כלי אל
תאורו הפיוטי המתאר את חייהם של החופרים
בהרים. ימים עברו נתעוררו בקרבי והתיצבו
לפני. ראיתי את עצמי פתאם בין פריברג היושבת
במרום הרים, וראשי מגדליה קרצו אלי מרחוק
והבטיחו לי עולם מלא פלאות, וביחוד בשעה
שהשמש השוקעת הפזה אותם בזהרה האדם. מה
רחוקים הם הימים! נדמה לי כאלו כבר חייתי לפני
מאה שנה, ועכשו בא נובליס לכאן אל הארץ הנכריה
והרים את הוילון מעל פני העבר, ותמונות ורחשי
נפש עברו לפני, ומיד כרעתי על ברכי מתוך
הודיה ושפכתי לבי בשיחו של נובליס:




מה הייתי בלעדיך?



מה לא הייתי זולתך?



במרחבי תבל יחידי עמדתי,



יום ולילה יראתי, פחדתי.



לא ידעתי מה רצוני,



תהום אפלה לי מעוני.



ועת לבי נתמלא תוגה,



לפני מי שפכתי נפשי הנוגה?




מתוך הרהור זה ורחשי נפש אלה הלכתי סוף סוף לנוח על משכבי.

כת המתודיסתים עוררה את נפשי, ויפה
עשתה, ואני מחזיקה טובה גם לה וגם לנובליס,
שהוליכוני למעמקים. ואף על פי כן לא אתדבק בה
ובעדתה.

באהבה נאמנה

כריטס שלך.



ציור כח 2.png










כט



ציור כט.png




מלברן, 2 באפריל 1871.



כריטס יקירתי!

אתמול קבלתי את מכתבך, ואני רוצה
לכתב לך מיד כמה מלים, לפי שבימים הבאים לא
אוכל לשלח לך מכתב כל עקר, הואיל ויש בדעתי
לערך מסע חדש. באניה הקרובה אסע אל איי
טנגה, ואני שמחה מאד מאד על כך שאלמד לדעת עוד
קצת את איי הים הדרומי, לפי שכל האנשים
אומרים, כי באיי פוליניזיה יפתח לפני עולם חדש.

לפי שעה עדין שוהה אני בתוך תוכה של התרבות;
כי החיים כאן סואנים ביותר, עד שהבריות מכנים
את מלברן בשם לנדון זעירה.

מבואן, מקום שסבלתי שם הרבה מחמת
השרב, נסעתי עוד פעם לברסבן ואספתי שם
הרבה דברים מענינים, הואיל ועכשו רואה אני כמובן
הכל בעין אחרת מבפעם הראשונה, בשעה שהיה
עלי להשתלם עוד במלאכתי בכמה מקצועות. כאן
נודעו לי סוף סוף גם כמה פרטים בדבר המלחמה.

חבל שגם את לא היית בכל אותו הזמן
באשכנז.

מבריסבן נסעתי באניה לסידנה,
ובמעשה זה חשתי כמעט כאלו חזרתי שוב אל
העולם הישן. סידנה יש לה אוניברסיטה וגם גן
צמחים נהדר, שהוא מאחד בקרבו את הצמחים היפים
של ארצות הטרופים והקרובות אליהן.

אכן רשם נפלא עשה עלי הדבר לראות את
כל מכירי הישנים, צמחי הבר, כשהם מסדרים כאן
זה על יד זה בסדר נאה כבני תרבות גמורים.

הפרופסורים התיחסו אלי בסבר פנים יפות עד מאד,
ושמעו מתוך התענינות רבה בשעה שספרתי על
דבר מסעותי.

מסידנה נסעתי לימים אחדים למלברן,
וכאן הלכתי ראשית להקביל את פניו של חוקר
הצמחים המפרסם הברון פרדיננד לבית מילר, ומיד
הסב את השיחה על דבר הקרובים שבתירנגן. הוא
השמיע לי עצתו לבקר גם את הדוקטור נוימיאר,
יליד פפלץ, המתענין אף הוא ביותר במדעי
הטבע.

מחר אצא שוב לדרך, מתחלה אחזר
לסידנה ואחר כך אסע לאיי טנגה, ואקוה לאסף
שם יבול רב.

לאחר ימים עלי לצאת מטנגה ולחזר
דרך קפ הורן. הגיעי בעצמך, לכשאחזר ואבא
להמבורג, הרי נמצא שסבבתי באמת את כל העולם
כלו!

קבלי רב ברכות נלבבות מאת

אמך.



ציור כט 2.png










ל



ציור ל.png


לנדון, 28 במאי, 1871.



אמי יקירתי!

כותבת את שיצאת ממקום בדידותך
והנך שוהה בכרך גדול, – אף אני כך, הריני שוב
בלנדון. הגיעי בעצמך, הנה בימים הקרובים
אחזר שוב לאשכנז. אשת הדוקטור כתבה לי, שאקום
ואבא לקיל, יש לה עבודה בשבילי שתמצא חן
בעיני. עלי לנהל את בית הספרים של בית החולים
שבקיל, ואשמיע לקח באזני החולים עד כמה
שמסגלים הם לכך. בבית החולים שוכבים גם ילדים
רבים, ואף על פי שהם חשים באחד מאבריהם מכל
מקום יכלים הם להשתמש בזמנם לתלמוד תורה.

אכן גם הגדולים יראו ברכה בדבר אם ילמדו יום יום
תורה באחד מן המקצועות השונים, על ידי כך
יתעוררו בלבם רעיונות בכמה ענינים אחרים. אנכי
אדור בביתם היפה שבקיל ומשם אלך יום יום אל
העיר.

לא קל היה עלי להחליט דבר בענין זה.
בחפץ לב רציתי לשהות עוד כאן, אבל נפשי נכספת
לשוב לארץ מולדתי. מעצמי לא היה בא כלל הרעיון
בלבי לעזב את מקומי, הן יודעת את מה טוב לי כאן
וכמה קשה עלי פרידתי.

בינתים באה שוב לכאן קטה קונקל
מולפנביטל, והואיל ואין דירותינו רחוקות זו מזו,
יש בידינו לבקר זו את זו לפרקים קרובים.

יכלה את לציר בלבך, כמה מרבות
אנו שיחה על ולפנביטל, על איזנך ועל שאר ענינים
הקרובים ללבנו. על ידי ספורי הזכרונות
נתעוררתי לכתב מיד לולפנביטל ולאיזנך. מרת
טרברט עדין אינה יכלה להבין, מפני מה שוהה אני
כל כך ואיני באה אצלה. הנה הכל נשתנה מכפי
שעלה במחשבה תחלה, ועלי להודות על האמת, שטוב
ויפה הדבר שהגיע לי כך, ואני מודה על הכל מעמק
לבי.

כשדברתי עם מרת בקסטן על מחשבות
לבי בדבר עתידי בארץ אשכנז, אמרה, שהיא מצרה
מאד בלבה על הדבר, ואולם אשת הדוקטור כתבה גם
לה בענין זה, ואין את נפשה להכביד עלי יסורי
פרידתי והיא מברכת אותי בכל טוב ובהצלחה לעתיד
לבא. אף אמרה לי, שאראה את עצמי בארבעת
השבועות האחרונים כאורח בביתה, ובאותם הימים
יכלה אני לראות כל חמודות לנדון עד כמה שידי
מגעת, והרשות בידי להזמין את קטכן בכל זמן
שהיא פנויה מעבודתה, וזולת זה עלי למצא את דרכי
לבדי. הרי אין אני מתיראת עוד ללכת בחוצות
לנדון.

ארבעת השבועות קרבו כמעט לקצם.
באלה הימים קבלתי מכתב, אם אבא בקרוב. מיד
התחלתי לחשב בדבר הפרידה ומעשה חבישת
חפצי.

מעולם לא עלה על לבי, שהנפש עלולה
להתיגע כל כך מרב תענוגים ומראה עינים. אכן
מה הרביתי לזון את עיני במראות נאים! בתי תפלה
יפים, היכל הבדלח, מבצר התואר, שכונות עתיקות
ומצינות שבעיר, ולבסוף פתיחת התערוכה
העולמית! הקדמתי ללכת לשם בבקר השכם, כדי
למצא לי מקום יפה, שאוכל לראות משם את תהלוכת
מרומי עם הארץ.

כלם עברו סמוכים אלי: המלכה, הנסיך
מאואלס ואשתו, הלורד-מר הנושא על צוארו את
שרשרת הזהב הגדולה ועוד הרבה מרמי המעלה.
מבלבלת כלי מרב המראות שראיתי באתי לבסוף
הביתה עיפה ויגעה.

לאחר כל התענוגים הללו חשה אני
בקרבי מין חפץ מוזר לשכב כמה שבועות רצופים
בחדר אפל, שלא לראות כלום, לבלי לשמע ולבלי
לדבר אלא לישון ולהחליף כח.

ועכשו חיי בשלום. אני שולחת לך את
ברכתי האחרונה מאנגליה היפה! לכשאבא לקיל,
אודיע לך מיד.

שלום רב

כריטס שלך.



ציור ל 2.png










לא



ציור לא.png




טנגטבו, 5 בפברואר, 1872.



בתי היקרה, החרישי בדבר המלכה
שלך, הנסיך מדנמרק ושאר יקירי המדינה
למיניהם, ואפילו אם תקראי בשם הגדול
שבגדולים, מכל מקום ידי על העליונה, לפי
שהלכתי להקביל את פני המלך של טנגטבו,
גיאורג הראשון, בביתו, והוא עמד ובקר אותי,
ולזכרון הכרותנו נתן לי את תמונתו במתנה.

לכשאבא הביתה אתננה לך. המלכה נתנה לי
במתנה קפסא של פומדה, העשויה ממין פרי,
ודמיונה כעין כלנית גדולה. אכן את לא הבנת
להתקרב כל כך אל נושאי כתר המלוכה כמוני.

שוהה אני זה שבועים ימים בעיר הבירה
של טנגטבו, נוקו אלופה. ויש בדעתי להתבודד
בימים הבאים ולשקד על מלאכתי, מלאכת האסף.

כמה זמן אשהה כאן, אין אני יודעת כלל וכלל; הכל
לפי טיבם של מיני האסף שיזדמנו לי כאן
וחדושם. לאחר שאגמר את מלאכתי כלה באיי
טנגה, מיד אסע הביתה. אף את הנך עכשו
באשכנז; טוב הדבר ויפה! הרי עלי למצא אותך
כשאבא הביתה! כלום יכלה את לציר לך את
הדבר? כמה יפים יהיו חיינו יחד! הרי אין אנו
להוטות כלל אחר ענינים חיצוניים. חדר קטן דינו.

מקוה אני שיש לו לגודפרוי עבודה בשבילי בבית
המוזיון שלו. ואת? אכן גם את תמצאי לך כר
נרחב לעבודה, לזה איני חוששת כלל, הרי שתינו
חשקה נפשנו בעבודה; וכל מי שרוצה לעבד, רואה
ברכה במעשהו בעיר המבורג.

ועכשו רוצה אני לספר לך עוד כמה
דברים ממה שעבר עלי בנסיעותי. באניה “אופולו”
נסענו מסדנה לכאן חמשה שבועות. הדרך היתה
ארכה, אבל יפה מאד. שמחתי ביותר והייתי מלאה
צפיה לראות את העולם החדש הנגלה לפני. והואיל
ושעתי היתה פנויה כאן למדי, בקשתי מאת רב
החובל לספר לי על טיבה של ארץ זו. רב החובל ספר
לי בעקר על דבר המלך, והכל נראה היה בעיני
כדברי אגדה. אכן מה שראיתי אחר כך בעיני
התאים יפה לכך.

טהופא נאו, המלך המושל עכשו
בטנגה, היה נשיא בהואי, בשעה שבטנגטבו
רבו ביניהם עשרה נשיאים על דבר השלטון. בשנת
1838 המיר את דתו על ידי המיסיונרים של כת וסלה,
ונקרא מאז בשם גיאורג הראשון. וימים מועטים אחר
כך עלה בידו לכבש את ובאו ולנטע את הדת
הנוצרית גם על פני האי הזה.

אחרי כמה מלחמות שנלחם בהצלחה
הכניע את תושבי האיים השונים, ובראש וראשונה
את טנגטבו, עד שמאחדים עכשו תחת יד שלטונו
כל קבוצת איי טנגה.

בשעה שרב החובל ואנכי באנו להקביל
את פניו בביתו היה לבוש כתנת וחגור ולה-ולה.

בכלל עשה עלי הדבר רשם, כאלו עדין נלחמים
בנפשו הוד מעלת המלך עם מנהגיו הקודמים
בעודנו הדיוט. יש לו בית יפה מאד ואף גם רהיטים
בנסח אירופא ממש. אך נכנסנו אצלו, מיד צוה
להביא לנו יין, ואנחנו שתינו לחייו.

המלך הוא כבר זקן, קרוב לבן ששים,
גון עורו בהיר ופניו נעימים ומלאים חבה. שיחתנו
התנהלה מתחלה בכבדות, לפי ששחה בעזרת
מתרגמן היא מן הדברים היגעים. אמת, המלך הודיע
לנו, שמבין הוא גם אנגלית, ואולם כששאלתי
אותו: “Do you like to speak English?” ענה לי במבוכה: “O, only small!”

כך, הרהרתי בלבי בבדיחות הדעת,
בדבר זה אין הוא עולה כנראה עלי, אף על פי שגם
ידיעתי בלשון אנגלית אינה מרבה.

המלכה נתנה לנו להמתין לה שעה
ארכה, ואחר כך הביאוה לפנינו כשהיא יושבת על
כסא נתון על גלגלים. כסבורה הייתי שהיא חולה,
אבל רב החובל אמר שאין היא אלא מסרבלת בבשר,
ודבר זה מכת מדינה היא אצל נשים באות בימים.
המלכה היתה לבושה כמנהג בנות אירופא, ואף היא
התיחסה אלינו בסבר פנים יפות עד מאד.

מיד צותה להביא לי את קפסת הפומדה,
והזמינה אותי לבקר אותה שוב. בכלל נראה הדבר,
שהבריות כאן אוהבים לתת מתנות, משום שאשתו
של שר הפלך, שבקרתיה לפני זמן מה, נתנה לי
מיד במתנה את תמונתה ומסרק נאה העשוי
מכפיסים קטנים הצמודים זה לזה בחוטים מגונים.
לכשאבא אביאנו לך.

לאחר ימים אחדים בא המלך ועלה על
פני האניה. שמענו שאין הוא אוהב לשתות יין
ולכן הגיש רב החובל לפניו לימונדה צוננת
ומתוקה.

הוא הביא עמו את המתרגמן שלו
ומיסיונר אנגלי, והשיחה התנהלה מתחלה גם כן
בכבדות קצת, אבל אחר כך נתגלגלה השיחה על
דבר מלחמת אשכנז וצרפת ומיד נתעורר כלו. עמד
והרים את כוסו ושתה לחיי הקיסר החדש שלנו,
שהיה קורא לו תמיד ‘ידידי ורעי’. אומר היה בהן
צדקו שעמד במלחמה זו מן הצד ולא התערב בה
לחלוטין, אף הודיע את הדבר לידידו. אנחנו צחקנו
כמובן על כך מלב מלא. בשעת מעשה הראה בגאון רב
על אות הכבוד הנשר האדם שזכהו בו ידידו ורעו.

לבוש היה בגדי מלכות ומראהו הביע חשיבות יתרה.
אומרים שבשעת חגיגה מרוממת נושא הוא אף כתר
מלכות על ראשו ועוטה פרפוריה.

בינתים סירתי כמה סיורים על פני
האי, והתפלאתי לראות כמה תקונים טובים הספיק
המלך לתקן בימי מלכותו, לפי שהכל עושה כאן
רשם נאה של ארץ בת תרבות. העיר בנויה כלה
רחובות קצובים וישרים, וכל דירה מקפת על פי רב
גנה נאה ומתקנת. תבנית הצריפים מארכת
וקירותיהם עשוים עמודים זקופים הקלועים בכפות
תמרים, ועליהם גג משפע ונרחב המסכך בעלים
של נרגיל. הרצפה מכסה במחצלאות, ובשעה
שנכנס אדם לתוך הצריף, מיד פורשים לפניו
מחצלת נקיה, כדרך שאנו מגישים לאורחינו כסא
לשבת.

על פני גבעה אחת בנוי בית הכניסה
החדש, המקף אילני קסוארינא כהי המראה,
ותבניתו מארכת אף היא כתבנית הצריפים. סמוך לו
בנוי בית המיסיון והסמינריון, שבו לומדים
ילידי הארץ תורת הפדגוגיה כדי לשמש מורים
בבתי הספר של האיים שמסביב. הנמל מלא תנועה
וחיים, ואני התפלאתי לראות כאן את הדגל
האשכנזי לרב. על יד החוף נערמו תלי תלים של
חבילי מוזא בעודם בסר וכמה מאות תבות מלאות
תפוחי זהב, שמטעינים אותם עכשו על גבי
האניה. פרות רבים נשלחים לאוקלנד, לפי
שהמשלח לאירופא אינו כדאי על פי רב, מפני
שפרות רבים מתקלקלים בדרך, ומטעם זה אין
נוהגים להטעין על גבי האניות המפליגות
להמבורג אלא קופרא בלבד. כלום עדין זוכרת את
שהראיתי לך לפנים בתוך האסם של גודפרוי את
האגוזים המפצחים?

בכל מקום מתיחסים ילידי הארץ בסבר
פנים יפות אל אחד משלנו. ברבם הם אנשים חסינים
ויפים המתיחסים על גזע המלאים. כמעט כלם
נושאים המה כתנת על בשרם ועליה חגורים הם
ולה-ולה, שהם עושים לעצמם מקלפת התות. מפצעים
המה את הקלפה באבנים, מדביקים את החתיכות זו
לזו וצובעים את כלה במיץ של צמחים; ביחוד
משתמשים הם לשם זה במיץ של Ficus prolixa, שעינו חום, ולבסוף מזלפים הם עליה את
המיץ של אילן-האה, שצבעו אדם ומזהיר. אותה
ולה-ולה כורכים הם מסביב למתניהם כמה וכמה
פעמים, עד שנראים הם כאלו לבושים המה חזיה
המגיעה עד לברכיהם. כבר רכשתי לי בחליפין
כמה מהם בשביל בית המוזיון.

רב החובל כבר העיר את אזני על הדבר,
שאשתדל להשיג כמה קערות של משקה הקוא,

משום שמשקה הקוא הנהו כאן, והיה, ביחוד
לפנים, המשקה הלאמי של תושבי האיים. משקה
זה משיב נפש ומשקיט את הצמאון, אבל כשיודע
האדם כיצד הוא נעשה שוב אינו מושך את הלב
ביותר. משתמשים לכך בשרשו של צמח הקוא
(Piper methysticum). כמה אנשים מילידי
הארץ יושבים שפופים מסביב לקערה גדולה ועגלה
וכוססים בפיהם. מזמן לזמן מניחים הם לתוך פיהם
קלח חדש של הקוא, כוססים בשקידה וטוחנים
בשניהם ולבסוף פולטים הם בליל פיהם אל תוך
הקערה, המצפה מבפנים בעלים של שרך, ומזמן
לזמן נותנים בה מים חדשים. לאחר שמסננים את
הבליל הזה עוד פעם, הריהו המשקה החביב ביותר,
ואין לך משתה ושמחה בלי משקה הקוא.

קערות הקוא חטובות הן מעץ כהה, ארבע
כרעים להן, ועל פי רב אזנים להן בקציהן בצורת
גלילים וחטובות הן מעץ אחד. כמובן רוצה אני
להשיג את הקערות הללו שהן מעשי אמן, ועל פי רב
עושים ילידי הארץ עסקי חליפין כאלה ברצון. בכלל
יש בלבם אמון רב, מושיטים המה לי ידיהם ברחוב או
שקוראים הם לקראתי מרחוק את הקריאה
“Sidova!” השגורה בפיהם.

לפני ימים מועטים נתנה לי אשה אחת
במתנה שרשרת העשויה מפרי פנדנוס, שהם
מתקשטים בה בכל שעת הכשר, לפי שהתכשיטין
גורמים להם קורת רוח מרבה והם מעלים עליהן עדי
של זרים ושרשרות בכל משתה ושמחה. מקשטים
המה גם את קבריהם בקונכיות ובאבנים קטנות
ומגונות, והם שמחים שמחה גדולה למראה שלל
צבעים.

אפשר שהמכתב הזה הוא מכתבי
האחרון אליך. לאחר שאאסף כל מיני דברים
המצויים על פני האיים השונים, שעדין אין בידי
עד הנה, אמהר מיד ואשוב סוף סוף הביתה.

מקוה אני לראותך בקרוב פנים אל פנים.

אמך המצפה לראותך בכליון עינים.



ציור לא 2.png










לב הביתה



ציור לב.png






ביום הרביעי במרץ לשנת 1873 התהלכה
כריטס בבקר על פני הנמל ההמבורגי הנה והנה
מתוך התרגשות יתרה.

כאן ליד הגשר הזה, כך כתב גודפרוי,
תעמד האניה בתשע שעות בערך, שבה תשוב
אמה לאחר ששהתה בנכר עשר שנים. בקצר רוח
הוציאה לפרקים את שעונה. מזמן לזמן נתעכבה
בדרכה, נשאה עיניה והביטה על פני האלבה;
ואולם עינה הצופיה לא יכלה לחדר מבעד לעב
הערפל הפרוש על פני הנהר. במתינות נגשה אל
שומר הגשר ושאלה: “האם כאן הוא המקום שעומדות
בו האניות הבאות מאוסטרליא? ממתינה אני
לאניה ‘שושנה גודפרוי’,”.

“עכשו אין אניה באה מעבר לים; אך עם עלות המים יבאו”.

באותו רגע נשמע קול שריקה חדה, ומיד
הפכו מהר גם האיש וגם כריטס את ראשם. אניה קרבה
ובאה מבעד לערפל. האיש תפס בחבל המשלך אליו
וקשר אותו אל העמוד ואזניו שמעו את קול כריטס
הקוראת מתוך מפח נפש: “שטדה”.

“כן הדבר, זוהי אנית שטדה”, קים
האיש את דבריה, “אבל יתכן הדבר שהנוסעים על
פני האניה הבאה מעבר לים עברו ובאו אל האניה
הזאת. אכן הדבר הזה קרוב לודאי הוא”.
כריטס עמדה על מקומה מתוך פקפוק
ונסתכלה בפני האנשים העוברים על ידה
בחפזון. לא, האשה שהיא מצפה לה לא היתה
ביניהם. הנה עברו כל מיני בריות: נשים עמוסות
סלים, – גברים, – שוב נשים, – בחורים, – בתולות
טעונות חבילות וחפיסות, – ועכשו אין איש בא. –
כריטס הציצה על פני האניה, הביטה אחרי האנשים ההולכים ומתרחקים.

מה עליה לעשות? והנה אמר לה האיש
העומד על ידה: “עלי נא על פני האניה. אפשר עדין
יש שם מי שהוא”.

במתינות עלתה על מכסה האניה. מיד
נגש אליה אדם אחד ושאל: “כלום חוזרת את אחר מי
שהוא?”

כן, אני מבקשת את מרת דיטריך, אמר אמרו לי – – "
“הנה”, הפסיקה האיש בהתעוררות,
“משער אני שאת הנך בתה?! באי נא, אמך
יושבת מלמטה בתוך התא! הכרתי לדעת את אמך
יפה יפה. נסענו יחד כל הדרך הארכה מן הים
הדרומי. אני הנני רב החובל של האניה ‘שושנה
גודפרוי’. כך, – בבקשה, – כאן למטה. הנה
אשגיח בדבר שלא יפריעו אתכן”. רב החובל פתח
את הדלת.

שם ישבה בקצהו השני של התא הקטן
אשה זקנה כפופת גב. פניה הנקשים מחמת סער
וגשם ונראים כעין הקלף חרושים הם באלפי קמטים
וקמטי קמטים ומקפים שערות דקות ולבנות. לבושה
היא שמלה דלה ומעיל של ארג בד. לרגליה נעולה
היתה נעלי בד ישנות ואפורות המלאות נקבים
נקבים.

מתוך פקפוק עמדה כריטס רגע אחד על
מקומה כשלבה פועם וסקרה במבט חפזון את
הפנים המוזרים. כלום כך היה מראה האשה
שהתגעגעה אליה עשר שנים עד כלות הנפש? –!
האם זו היא אמה? “גבורה” קראו לה בית הדוקטור
ובית גודפרוי. כלום זהו מראה פני גבורה?
אמליה ראתה את פקפוקיה, עמדה
ונתרוממה ממקום מושבה ונשענה בידה האחת על
פני השלחן ובידה השנית כסתה בשעת מעשה את
פניה הבוכים, ואחר כך אמרה לאט לאט בקול נמוך
ומוזר: כ–רי–טס! –? כלום – את הנך – כריטס? –!

מחרישה כל כך וקרה? – חיה את בזכרוני בצורה
אחרת! כמה רגילה היית תמיד לקפץ לקראתי מתוך
סערת נפש וכלך מלאה חבה. מה חבקת





אמליה ובתה.png


אמליה דיטריך עם בתה כריטס



ונשקת אותי בהמית אהבה! ילדה נחמדה ועדינה היית לפנים!"

“אמא!” קראה כריטס ונטלה מתוך רטט את
אמה הבוכיה וחבקה אותה בזרועותיה. כל אחת
חקרה מתוך חרדת לב בתוי פניה של חברתה –
שתי נשים זרות עמדו זו כנגד זו.

בזהירות ובמרך לב כמעט החליקו
אצבעותיה הצנומות של האם את לחיי בתה, ובשעת
מעשה תמכה את ראשה על כתפה של כריטס. לאחר
הפסקה ארכה אמרה אמליה מתוך אנחה עמקה: “הנה
מעכשו לא נפרד עוד זו מזו כל ימי חיי! כמה
צפינו בכליון נפש ליום זה! אכן שוב אין את זקוקה
לבקש ולהתחנן שאהיה עמך יחד!”

“אמא”, אמרה כריטס במבוכה, “כלום לא
קבלת את מכתבי האחרון? כתבתי לך
שנארסתי!”

האם חזרה כמה פסיעות לאחור ושאלה
בקול כבוש: “את – – נארסת? הה אלי, אלי! לא, לא
ידעתי דבר וחצי דבר! אל מי נארסת? –!”

“אל כהן צעיר, שבית כהנתו נמצא סמוך
אל הספר הדני. אנשי עדתו אינם מדברים אלא
בלשון דנית. התודעתי אליו בביתו של הדוקטור;
מורהו של הנס היה”.

האם נאנקה בבכי: “ובכן לא נשב יחד! מכה זו פגיעתה קשה ביותר!”

"אבל אמא, הן יכלה את – – "

“לבא אליכם?”, השלימה את דבורה, “לא,
מקומי לא יכירני בבית הכהנה, הן היה יהיה לי
ביתכם, – בשעת מעשה העבירה מבטה בפני בתה, –
נאה יותר מדאי, אתם תסבלו הרבה על ידי, ואנכי?
כבר זקנתי מהיות כפופה לתורה חדשה בהלכות
דרך ארץ. האם באה את עכשו מקיל?”

“לא, אמא, באה אני מקפלן, מקום שם אני לומדת בבית הכהנה הלכות הנהגת הבית”.
אמליה נרגעה קצת, הרהרה בלבה
ואמרה: “לומדת את הלכות הנהגת הבית לפני
החתנה. דבר זה טוב ונכון הוא; אני למדתי אחרי
החתנה – – אכן באי נא עכשו עמי! נלכה נא אל
גודפרוי!”

הבת העבירה מבטה על מלבושיה של
אמה, ואחר אמרה: “כלום אין דעתך להתקין עצמך
קצת תחלה?”

“חס ושלום! מתכונת את אל הנקבים
שבנעלי הבד שלי? נקבים אלו עשיתי בידים.
רגלי עמלו ויגעו הרבה בחיים, ולפיכך עמדתי
ופתחתי מוסרותיהן, בכל מקום שהיה חכוך ברגל
או פרקי עצמות. בדבר זה הרי אין אני פוגעת
בכבודו של שום אדם. ועכשו באי עמי, נכספת אני
לראות את פני גודפרוי!”

“כן, כן, חכי נא רגע, אלך ואביא מיד כרכרה”.
“כרכרה? לשם מה ולמה?”

הרי יש לך בודאי חפצים עמך?"
“אין לי עמי כלום חוץ משני הנשרים שלי, העומדים על פני המכסה”.

“נשרים? –!”

“כן, שני טפוסים נהדרים! בני תרבות
המה. אכן הם יודעים אותי ומכירים בי. אמת, פנטש
הריקא קרע בחרטמו החד את מעילו של הקברניט
לקרעים דקים. הקברניט תלה אותו סמוך לכלובו כדי
לנקותו”.

“וחבילותיך?”

“הכל עדין נתון באניה ‘שושנה גודפרוי’”.
“ומה תעשי בנשרים?”

“כלום לא כתבת לי לפני תשע שנים,
שאגרם קורת רוח מרבה לדוקטור הטוב שלנו, אם
אביא דבר בשביל גן החיות?”

“דבר זה שמרת בלבך עד עכשו?”
“מובן מאליו!”

בחוץ על יד הכלובים עמד המשגיח של
בית המוזיון של גודפרוי, ובשעה שעמד וברך
בשלום את אמליה ובא עמה בדברים הביאה כריטס
כרכרה.

המשגיח הבטיח לדאג לנשרים.

* * *

באותו החדר הקטן המרפד שטיחים,
שנחתם בו לפני עשר שנים כתב החוזה, עמד עכשו
אדון הבית הזקן והמכבד וברך את אמליה בשלום
מתוך התרגשות לבב.

“מרת דיטריך יקירתי!” פתח ואמר, "את
עבדת בשבילנו באמונה ובמסירות רבה כל כך,
אני לא אעזבך כל ימי חיי. עמד ותלה לה על
צוארה שרשרת עם שעון ואמר בצחוק: “הנה שוב
שרויה את בארופא, ולפיכך עליך לכון את
זמנך על פי חשבון העת הנהוג בארופא. אכן
ודאי שתבקשי לבקר מיד את עיר מולדתך
הישנה, האם לא כן?”

“כן, כן”, קראה אמליה בהתעוררות,
“חשקה נפשי לנסע לזבנלהן! אכן כלום רשאית
אני להשמיע באזניך בקשה אחת?”

“ודאי, ודאי, מרת דיטריך היקרה!”
“האם הרשות בידי לטל כמה דברים
הנמצאים אצלנו במספר כפול על מנת לתת אותם
במתנה לבית הספר שבזבנלהן?”
“בקשי נא וטלי לך כל מה שלבך חפץ,
ואם יש ברצונך חוץ מזה לתת עוד מתנה למי שהוא,
אנא עשי נא את הדבר שאנו רוצים בו בכל
לבנו”.

“אם כן רוצה אני לטל אסף של שרכים
אוסטרליים בשביל הדוקטור מיאר ואסף של מיני
טחב בשביל המורה ולטר”.

“הכל נתון לך בלב שלם. עד יום נסיעתך
לזכסן תדורי על חשבוני בבית המלון של הפר.
ולכשתחזרי מדרכך תמצאי בביתי דירה מוכנת
לך. ודאי שתתני דעתך לדור במקום סמוך אל מיני
האסף שלך, ויכל תוכלי לעבד שם בכל שעה
שתרצי”.

אמליה הודתה לו מתוך דמעות.

* * *

כעבר שבועים נסעה אמליה לעיר
מולדתה. בקר בקרה את מכיריה הישנים בעיר
התחתונה ובבית החרש והלכה יחידית בתוך יער
צלא.

בעתון “המודיע לבני העיר והסביבה”
של נוסן וזבנלהן כתובים היו הרבה דברי שבח על
מסעותיה. מיני האסף שלה נערכו בבית המועצה.

כשבאה לראות אם הכל הגיע בשלמותו, יצא
לקראתה שופט העיר הזקן, ברך אותה בשלום לכבוד
בואה אל עיר מולדתה הישנה ואמר: “כאן במקום
הזה הראיתי לך לפנים על פני מפת הארץ את הדרך
המוליכה לבוקרשט. מה ארכה היתה דרך חייך מן
היום ההוא!”

אמליה הניעה את ראשה ואמרה בלחש:
“סחור סחור מסביב לעולם כלו. ארכה היתה הדרך
וקשה!”



ציור לב 2.png










לג שנותיה האחרונות



ציור לג.png






לאחר שחזרה לביתה בלתה אמליה שלש
עשרה שנה בביתו של גודפרוי. עובדת היתה כחפצה
בבית המוזיון, שחלק רב ממנו אספה במו ידיה.

כשעברו מיני האסף אחרי כן לרשותה של הנהגת
העיר, מנו אותה למפקחת על בית המוזיון הבוטני
ושלמו לה מקפת העיר.

מכיריה רבים היו ושונים. בקורה רצוי
היה מאד בבתיהם של כמה מן המשפחות המעלות
שבעיר והיא היתה המצינת במינה בין כל
האורחים, אף היתה ידידתם של בתי המרקחת. ואולם
דרכה היה לבא גם אל כמה מדרי מטה במרתפים
ובחצרות בשכנת העיר שהיא דרה בה והתיחסה
אליהם בחבה יתרה, עצה טובה בפיה להפיג כל צער
שבלב, אף נתנה שקוי מר ומועיל או אספלנית
חריפה לרפא כל מחלה.

תמיד היתה מצרה בלבה שלא למדה
הרבה חכמה ודעת. כשהתחילה עונת ההרצאות בימות
החרף, היו מוצאים שם את האשה הזקנה, הלבושה
בגדים דלים בעלת הפנים הנקשים מחמת סער ומטר,
יושבת בשורת השומעים הראשונה ומקשיבה בשים
לב לדברי המרצה ועיניה מאירות. היא היתה בודאי
אחת מן השומעים הנבונים ביותר.

לאחר מותו של גודפרוי אנוסה היתה לצאת
מדירתה ברחוב “ונדרהם ישן” ולהתישב בדירה
פשוטה באחד ממוסדות העיר. בידה היה לבא אל דירה
מעלה יותר, אלא שחששה בלבה שמא מחמת
הנהגתה הפשוטה ומתוך כמה תכונות שדבקו בה
בימי נדודיה בנכר לא יכירנה מקומה שם. כספה
המעט שחשכה לה באוסטרליא הלותה בטוב לבה
והכל אבד לעולמים. כשהביעה כריטס את צערה על
אבדן הכסף, אמרה: “הריני מצטערת על כך בשל
ילדיך. אני אמצא את דרכי גם בלא זה. לא אטל את
נפשי מן העולם בשביל הכסף שהלך לאבוד, לא
עשיתי כך אף בשעה שאבד לי אשר חיי”.

אשה זו שנסעה במרחקי תבל חזרה
ונעשתה יושבת בית, ואולם כשקראה פעם אחת
שבברלין יהא נערך קונגרס לעניני
אנתרופולוגיה ובו ירצו גם על אוסטרליא, מיד
עמדה ונסעה לשם והלכה תכף אל מקום האספה,
כשילקוטה האוסטרלי נתון תחת בית שחיה,
ובקשה רשות הכניסה. המשרת סרב למלאות
בקשתה, לפי שהכניסה אסורה על הנשים. והואיל
ובקשה וחזרה ובקשה לתת לה לשבת ולשמע
באחת הפנות של היציע, הלך סוף סוף אל נשיא
הקונגרס, יועץ הסתרים נוימיאר, וספר לו מי היא
המבקשת רשות הכניסה. מיד עמד נוימיאר והלך אל
הפתח, הכניסה פנימה והוליכה בין שורות
הנאספים. הציג אותה לפני חברי הנשיאות ואמר:
“מרת דיטריך מבקשת לתת לה מקום באחת הפנות;
סבור אני, שראויה היא למקום כבוד באספה זו”. טפות
דמע כבדות נשרו לה על לחייה החרושות קמטים
למשמע הדברים האלה.

כשהיה קיץ מגיע היתה נוסעת פעמים
לימים אחדים אל בית הכהנה בצפונה של שלזויג,
במקום שיושבת שם בתה. דרכה היתה לבא בלי
להודיע תחלה, ומן תחנת הפוסטה האחרונה היתה
הולכת ברגל דרך כמה שעות על פני שדות ותעלות
ישר אל מול פני המגדל של בית הכניסה.

כל היום היתה מבקשת בשדה וביער
כל מה שהיה לוקח את לבה. אחרי הצהרים אהבה
לשבת שעה קלה בבית המורה והיתה מדברת עמו על
פי דרכה על דבר מחלה ומות, ועל אלהים ועולמו.

בערב היתה משחקת עם נכדה נער עליז לב; עוזרת
היתה לו להתעטף בולה-ולה, והיתה תוחבת בתוך
תלתליו הצהבים את המסרק שנתנה לה אשתו
של שר הפלך בטונגטבו. ובשעה שהיה מקשט
כלו בתכשיטי מלחמה והיה יוצא במחולות פרא
כמנהג בני פפואס בין האילנות של בית הכהנה
תחת חדר עבודתו של אביו, היתה צוחקת מטוב לב עד
שנשרו דמעותיה על פניה הקמוטים.

כשבקרה בשנת 1891 את בתה בבית
הכהנה של רנדסבורג שעברו לשם זה לא כבר,
אחזתה צנה בימי מרץ הקרים וחלתה במחלת דלקת
הריאה. בשעת מחלתה דברה מתוך טרוף של קדחת.

כריטס שמעה, שהיתה קוראת בלילות: “וילהלם! על
כל מה שהגיע לנו, – אנו חיבות להודות לך! –
שומעת את, כריטס, אף את!”

בלב שקט ובדעה צלולה דברה על מותה:
“אל תטרחו לכבודי טרחה יתרה”, אמרה, “בחיים לא
טרחו לכבודי מעולם. אל תקחי מן הסדינים החדשים,
ובנו ארון זול ככל האפשר. נטעו קסוס אחד על
קברי, ודי בכך”.

בשעה ששאפה רוח בכבדות לחשה
בשפתיה: “אמא! – אמא! – מי שכובש – נזר – החיים.
– עכשו הן רשאית אני – לבא אצלך!”
המות החליק את כל הקמטים וקמטי
הקמטים שבפניה. כל בליטה, כל גבשושית, כל
דבר טפל הלכו ונעלמו. אלה שהיו קרובים לה
הכירו בפניה העדינים של הלוחמת אמיצת הלב את
גדל נפשה המלאה פשטות.



ציור לג 2.png















גלב  ↩



שם של חג עממי המקדש למעשה
התחרות של יריה אל המטרה, ומי שמנצח
נקרא בשם “מלך היריות” כל אותה שנה עד החג
הבא.  ↩



הערת מקליד: לא ברור האם הכפילות כאן היא טעות, או  שהניקוד הזהה מקורו בטעות. אפשר להניח שבמקור  היה זה כון כון.  ↩



חפשי.  ↩



הערת המקליד: כך במקור:  בלשון זכר, האם זו טעות?  ↩



הערה במקור: סוף השלחופית.  ↩



נהר ברסבן.  ↩



במקור הודפס בטעות: “מכוריהם”. צריך להיות:  “ומכריהם”. הערת פרויקט בן יהודה.  ↩



שלש פרוטות, גברתי!  ↩



מין תפוח אדמה מתוק.  ↩



“רשאות” במקור המודפס, צ“ל: רשאיות – הערת  פב”י.  ↩



“גודפרוי” במקור המודפס, צ“ל: גודפרוי – הערת  פב”י.  ↩



“טובא” במקור המודפס, צ“ל: טובה – הערת  פב”י.  ↩



“Botthle–tree” במקור  המודפס, צ“ל: Bottle – הערת פב”י.  ↩



על שם John Wesley מיסד כת המתודיסטים, חי משנת 1703 עד
1791.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50065