


	
	יסר בנך כי יש תקוה
	








אב אחד היה לו בן שובב ופרוע אשר



התקלס בשאט נפש בכל עובר, וכאשר אהב אותו האב



מכל בניו, לא שת לבו לדבר הזה ולא הבציר ממנו את



כל אשר יזם לעשות; וילמד הנער להשליך בלאט,



לכל באי בית אביהו קמשונים על לבושיהם או בשער



ראשם, ולא עצבו אביו מימיו ולא כהה בו, לאמר מדוע



ככה אתה עושה בני? ויהי היום, ויבוא גם איש



מאנשי המוסר בתוך הבאים, והנער משך את ידו



לירות, כלמודו מאז הרע, וישתאה האיש על זדון



לבו, ויפן אל אביהו וידבר אתו קשות לאמר; למה



זה תעלים עיניך מרעת בן מביש ומחפיר הלזה, ולא



תגער בו מעשה שטים כאלה בעוד יש תקוה להטיב



פעלו? חי נפשי כי אתה תהיה בעוכריו ומאתך
תצא הרעה אשר ימצא אותו1
באחרית הימים. – ויוסף אביהו מלא שחוק פיו, על האיש ועל דברו והנער היה הולך וגדל ורע נגד



אלהים ונגד אנשים ויסקל באבנים ועפר בעפר,



ויועץ האב לרפאהו ממשובתו, באשר התמכר



לעשות כל רע, אולם עתה גם דברי האב היו לו קלסה



וכהתל באחרים התל בו…. עצמות הבן מנפצות הנה



כקוץ מנח תחת עצר המשפט, ונבלתו תלויה מוקעה



על חומת בית המטבח, לעיט כל כנף, אכן האב



הנעכר לא יוכל ראות אותו כי עיניו כהו מבכי.









אל יתמה הקורא, כי כן נמצא במגילה. ברעה אשר ימצא את  עמי,  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38557