


	
	דוד אל יהונתן
	








אם אזכרה על משכבי בלילות

יהונתן! את יום יפרידנו,

אם יהמו שרעפים כאלה בלבבי,

אזי אניד שנתי

אחזה בלהות צלמות,

ונוחם יסתר מעיני





בצעדי און הולך וקרב היום

אשר יפריד ביני ובינך;

מדהרת דהרת גלגליו

יחת רוחי ונבט לארץ,

יחד עצמותי ינועון,

ואשאר משומם.





בטרם תבול עלה מגפן ואגמון מיער,

מהרה קל יבא היום אשר יפריד ביני וביניך;

יפגשנו כסופה מארץ נוראה,

וישם את נשף חשקנו לחרדה.–

מדי ישוב האביב ויורטב השרון,

אתעה בדד ביער מסבך אל סבך;

לקול פעמי הערער,

יאטמו הדודאים עליהם,

יחד פלגים יבכיון,

ומראש האזרח הרענן

ישמע קינים והי.–





אזכרה ביער בערבה הימים

התהלכנו כרע כאח תחת שמי יי,

אזכרה הימים ישבנו

בהשקט ובבטחה

במנוחות שאננות,

אשאף כארץ עיפה קרבתך הטובה

הה! ואינך.–





לזכרון שמך החקוק בעט ברזל

על לוח לבבי, יצהלו מעי ויהמו ככנור;

אפרוש כפי אחריך

ואתאו לשמוע שירי קודש

הנוזלים מעל שפתיך

כטל על הרי ישראל,

הה! ואינך.–





לשוא אתור אחר צרי גלעד ואכוף ראש,

לשוא אאנח במרר יגוני



נטפי עין חי לא יחיו קפאון1



ושוכן נשיה לא יביט אדם עוד בארץ החיים.–





יפעת האביב ותענגות בני אדם

לא יערבו לי אז בלעדך,

אחישה לי מפלט

במדבר בערבה

ואריוך דמעתי…

עד אשר יערה רוח ממרום

יחזיק בציצית ראשי וישאני אליך.–





הה רעיון נשגב! ארוכה מארץ מדתך,

גובה שמים לא יכלכלך ואי לשון תחוה גדלך?





אשרי האיש השם לאמונה מבטו;

אשרי האיש המאמין במלכו ובאלהיו



זרעו2 נכון לפניו ועד בשחק נאמן סלה.–





שמה נתימר בכבוד אל ונהרו פנינו,

נראה את אדוני יושב על כסא רם ונשא

וספרין פתיהו; לא נעצור כח אז,

נפול לאפינו ארצה ונקרא ברעדה:





אלהים גדלת עד מאוד! אשרי המחכה

ויגיע לעליות שמים אלה נקי

ובכפו לא דבק מאום,

פה בארצם משנה יירשו

ולא תכנף שמחתם לעולם.













איין שטאררער פיהללאזער קערפער, מרדף עם דומם, וכבר
השתמש במלה זאת לענין זה החסיד בעל חובת הלבבות ז“ל בפ”ו משער היחוד
באמרו קפאיו וצמחיו.  ↩



זרעו, וואס ער היערגעזעט, כענין שאחכז"ל תולדותיהם  של צדיקים מעשים טובים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38597