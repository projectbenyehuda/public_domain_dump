


	
	לזכר עולם
	








ע לה המות בחלוניך גברת הקריות!

ק רץ אכזרי בא בא שדדה מעון אריות

י דו הניף בעים הפיל מלבנון ארז.

ב ניהם יקוננו הסופדים איה ראש גליות

א הי נשיאנו איפה, איה גלת הכתרת?!





ב או בני ציון והילילו קראו עצרה



נ ר אלהים כבה נשבר מקל תפארה



ואין עוד חזון אהה! גדול כים שברון!



מ י יפרק שאלה? מי יעצור בעמנו?



ש דוד נשדנו גלה כבוד מקרבנו



ה וי אריאל! הוי כי נשברו הלחות והארון!




אל הקורא


המתאבלים ובוכים איש סתר אהליכם

על אבדן צדיקים ותופשי התורה.

ההולכים חשכה ודמעתם על לחיהם

על כי גלה מישראל אב ומורה;

שוטטו בשירתי ומצאו מרגוע

ואם היא קטנה קלה וקצרה.

תלמדו להתאבל על צדיקים ולדמוע

ואף למצא מנוח ועזרה בצרה….



____________





בני פאזען היקרים הורידו עדיכם

שבו ורדו לארץ כי נעלה מעליכם

המלבישכם עד הנה צדקה וישע

ודכא לארץ עשק ורשע





השמיעו כיום במרום קולכם

ושק ואפר יצע לכלכם

ידעו ישראל מקטנם ועד גדולם

כי אסף נגהו מאור העולם





הילילי הקריה! יילילו יושביה

בכו בכה יחדיו זקניה ובחוריה

פס איש אמונים השש ומהר צדק

משען העיר ומחזיק בדק





קראו למספד זקן ועולל

כמתאבל על יחיד תלכו שולל

שאו קינה יחדו ואקונן גם אנכי

ואהפוך בת כנורי לאבל ובכי





כנורי כנורי רדי בית מרזח!

או בישימון תהו מקום תנים צורח

מלאי תפיך יגון ואבל

ושפכים על אדם ויושבי התבל….





מה נבוכו הבחורים מה נאנח העדר

יתעו לבלי תורה יסעו כאהל קדר

צמקו שדי חכמה נסכר העין

הצדיק אבד ומשביר בר אין!





הוי מי ידעו בעצמו כמוני!

מי ידעו המרנין לב הלך ועני

מי זה ידע שמץ תכונותיו

יגידה ויספרה ונשמעה דברותיו!





לספר מהללו ברב קהל נלאיתי

להגיד פרשת צדקותיו לא נמצאתי



ואך לעורר לב נרדמים1 לקינה ואבל



עתה באתי בחליל וכנור ונבל





עורו נרדמים! פקחו עיניכם

דעו נא וראו מי זה נטל מעליכם

עקיבא התם המורה המהיר

לקח מעל ראשכם וגלה מעיר





אכן לא לו תרבו קרא שבר

לא בעבור חצבתם לו פה הקבר!

אכן למענכם למענכם תמרטו השער

ותהגו נכאים זקן ונער!





שאו מרום עיניכם ולראות היטיבו

אם לא טחו מהביט, אזי תשיבו

על לבכם לדעת כי לא פה המנוחה

ואך שם האחרית אך שם הרוחה.





שמה יתהלך חוג שמים

ושותה בצמא ממעין החיים

שרפים ירונו וישירו תהלתו

ויצאו בשמחות וגיל לקראתו.





עתה בת כנורי גילי ושמחי

ואת נפשי בקרבי עז תדרוכי

נפשי וכנורי! העלו אבר כנשרים

הדדו מרום על על כצפרים!





מי זה נוצץ לקראתינו אורו כעיש?

מי זה המהלך בין אבני אש ושיש

בנו משה הצדיק הוא המציץ עלינו

עוד באברת צדקתו יסך בעדנו





החרישו מודעי החרישו ושמעו

אם מהביט אל המראה עיניכם כהו

קול כנפי הכרובים ונשמות טהורות

שרים לאלהים בנבלים וכנורות.





אשריכם הקדושים אשריכם המזהירים!

קרן פניכם כמעשה לבנת ספירים

צדקה ושלום ואהבה גורלכם

הוי מי יתן ותהי אחריתי כמוכם 1





נפשי אם התרחצת בבר ומים

אם יצאת מכור כעצם השמים

דעי כי גם את שמורה לנצח

תבאי ותחדי עמהם עד נצח!…










דיא פאן שמערץ בעטייבטען  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38960