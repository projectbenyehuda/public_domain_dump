


	
	שיר משתה
	








הלא פרס לרעב לחמך ועניים מרודים תביא בית





לחם ויין

ושיר מצלתים

יצהילו משמן הפנים

לך אל חי

יובילו שי

יחדיו, אבות ובנים.





כזיתים שתולים

בשירים הלולים

נשב ונשתה לרויה

הטיבו תרועה

להזן בישועה

מאדם ועד נפש החיה.





נפש שבעה

עם רוח גהה

ינעימו גם ארוחה חרבה

לב שמח

ועסיס רוקח

יאדימו פני בחור ושיבה.





אכלו רעים

היו שבעים

ותנו גם לרעב והלך

לבלתי הקשיח

נפש ורוח

לדמעות רצוץ וחלך.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38946