


	
	שעיפי לילה
	








נפשי אויתיך בלילה אף רוחי



בקרבי אשחרך.





כוכבי מעל כסילי שמים

מה נאוה ממרום נוגה זרחכם

למתהלך על הארץ תפיקו חיים

ושובע שמחות מרקיע שמיכם





אם ברוח נכון ונפש טהורה

ישמור צעדיו ואורח חיתו

ולעבוד את אלהים בגיל ומורא

יקדיש מעיניו, גוו ונשמתו





אם יעבור היום וישוב הסהר

לדרוך בעז על במתי הרקיע

אם שקטה כל הארץ וידום הסער

ורוח איש תם, מרום ירקיע.





הוי אז גם נפשי תתעורר משנתה

ותזרה מנגד כל חמודי התבל

אל היושבי בשמים תגביה אברתה

ותשכח בששונה כל תוגה ואבל.





אליכם כוכבים, ומזרי שמים

אשא את עיני משפל אדמתי,

אראה כבודכם ואפול אפים

ארצה, ואשתחוה מלא קומתי.





אלהים! גדלת, רבו מעשיך

עצמו מספר ברום ובתחתיה

מיום ועד לילה ארנן עזך

כי לך תהלה אלהים דומיה.–





רבים התלאות אשר מצאוני

מיום צאתי מרחם הורתי

רבים התלאות אשר ימצאוני

עדי אבא בכלח לאדמתי

צורי הביטה זרמי עיני

גם רבות אנחותי בעצם הליל

הוציאני ממסגר נא הוציאני

והפוך לי לבוקר חשכת הליל!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38943