


	
	דם ודין
	



חלק ראשון

פרק ראשון


– “הגדיל יי לעשות עם אלה, הגדיל יי לעשות
עמנו” – מה פרוש “עמנו”? ר' ישעיה נשא עפעפיו
השבות העבות, העיף מבטו על סביביו כשואל: מי
יודע תשובה על שאלתו? – מה פרוש “עמנו”? – חזר
ושאל. ובראותו כי אין עונה, עצם מעט את עינו האחת,
וחיוך קל עבר על שפתיו החורות, היבשות. – הלא
תבינו, רבותי – פתח לבאר – משל לעני ואביון
משלנו, בריל הסבל. כשיזכהו הקדוש ברוך
הוא ברוח של שטר רבל משלש להוצאות השבת,
האם לא ימלא לבו שמחה? אפשר שחבריו הסבלים
עוד יתקנאו בו ויעמדו בתפלה לפני הקדוש
ברוך הוא, שלא יריק כל-חסדו רק על אחד מהם ויחן
גם אותם ברוח כזה, בעוד שרבל משלש זה אין לו
ערך, רבותי, בעיני בעל-בית רב-עשר. ואולם,
רבותי, מה יאמר אותו בעל-בית עשיר אם יזמין
הקדוש ברוך הוא לאותו בריל הסבל לא שטר רבל
משלש אלא שטר בן מאה רבל! “מאה רבל! – יאמר
אותו בעל-בית – השמעתם? מציאה כזאת, הלואי
ונזדמנה גם לי!”… שהה ר' ישעיה רגע ושוב
השקיף על המסבים, כשואל: היש עוד להאריך בבאור
או הכל כבר מובן מאליו? והיתה תנועה קלה מסביב
לשלחן. ר' שמריה, בעל-הבית, שבידו הצלוחית
אשר ממנה יצק משקה חום-כהה אל תוך כוס, עמד
והקשיב לדברי ר' ישעיה והתכון לתפס
את-המרמז בם, נתן, אחיו הצעיר, שישב מולו, הזיז
הצדה את-כוסו, שהתחיל לשתות ממנה, והרכין
אזנו אל מול קצה השלחן, למקום מושב ר' ישעיה,
כדי שלא לאבד משהו מדבריו. והקטן יוסי בן
העשר, שעמד נלחץ אל ברכי דודו, טפס ועלה על
הכסא, ומשם הביט ישר בפני ר' ישעיה, שהיה,
כנראה, האורח היותר מכבד וחשוב בבית. ור'
ישעיה הזיז עצמו קצת בהשמיעו רשרוש מעילו
הארך והכבד, שהיה מוטל על כתפיו. רגעים אחדים
מולל באצבעותיו הארכות והצנומות בגדילי אבנט
משיו הרחב, אשר הדק את-גופו הכחוש. איש מן
המסבים לא ירד עוד, כנראה, לסוף כונתו, והוא,
כמו מתוך אי-רצון המשיך: – וכי מה אינכם מבינים?
בשוב יי את-שיבת ציון מהגולה “אז ימלא שחוק
פינו ולשוננו רנה” במדה מרבה כל-כך, שגם
הגוים, שהם עתה אדונים לנו ואין להם במה
להתקנא בנו, גם הם – “אז יאמרו בגוים: הגדיל יי
לעשות עם אלה… לעשות עמנו היינו שמחים”. גם
הם, הגוים, ירצו בישועות ונחמות כאלה
עליהם!… צחק ר' שמריה בעל-הבית בקול רם
והמשיך ליצוק את-משקהו מהצלוחית אל הכוסות. –
כפתור ופרח! – אמר כמו לנפשו ורמז על ר' ישעיה
לבחור צנום, בן שמונה עשרה, שפניו ארכים
וחורים ולחייו שפו ועיניו העמקות בערו. – מה
תאמר על זאת, יעקב-צבי? יעקב-צבי היה בן-זקוניו של
ר' ישעיה, נחמתו. בעיר כנוהו בשם “המקבל”.
היה מסמך לרבנות, ומדי שנה בשנה הוליכו ר'
ישעיה אל הרבי מליאדי, והרבי היה שוהה עמו
ביחידות יותר מאשר עם אביו. – מה? – נתעורר
יעקב-צבי פתאם, ומיד קמט את-מצחו והתנשא שוב
אל אותם העולמות, אשר מהם נתקהו עכשו ר' שמריה.
– נשתה אפוא קמעא-קמעא כך וכך! – קרא ר' ישעיה
בקול שמחת חג – לחיים! לחיים! ר' שמריה, לחיים!
ר' ישעיה הגיש את-הכוס אל שפתיו, גמע מתוכה
והחזירה, כי השתפך פתאם בנגון קולו, קול זקן
שבור-מרסק, בדפקו בעצמות ידו הצנומה על קצה
השלחן, ושר שיר חדוה, רוה געגועים עצומים. יוסי
הקטן הבין רק אחת מכל הנעשה לעיניו: ר' ישעיה
הזקן, בנו וכל-שאר היהודים באו אל הדוד שמריה
לשמח ולשמח לכבוד שמחת תורה. ואף הוא פתח פיו
והרים קול לעזר לר' ישעיה בנגונו, ושני קולות,
אחד קשה וצרוד הנופל בכבדות למטה, ואחד רך, זך
וצלול הנמשך למעלה, לגבהי שמים, השתפכו
והתמזגו זה בזה ומלאו את-לב השומעים שמחה
מהולה בתוגה. – טרי-טה-טי-טה, טי-טה, טי-אי-טה-דרום –
נגן ר' ישעיה נגון בלי מלים, כשעיניו עצומות
וידו מתדפקת על השלחן, וכל-אשר על השלחן
מזדרק ומצלצל בצלצלי שמע, לפי הקצב של
הנגון. טרי-אי-טה-דרום! טרי-אי-טה-דרום! נגון
חסידים ישן היה זה, אשר ר' ישעיה שמעו לפני
שנים מפיו של הסבא ר' שניאור-זלמן מליאדי
בשבת בעת הסעדה השלישית. היתה אז שעת
בין-השמשות של יום שבת מנוחה. קרני כחל ואדם
של החמה השוקעת השתקפו בזגוגיות העליונות
של החלון ועל מצחו הגבוה של הרבי, והנגון
נשתפך אז מלבו של הרבי ונכנס אל לבו ושני
הלבבות נתאחדו אז לנצח. מאז – אין כח בעולם,
שיוכל לנתק את-הקשר שנתהוה ביניהם, לעקור
מלבו את-הנטוע על ידי הרבי. איך שר אז הרבי!
הוא ישב אל השלחן כשראשו כפוף ושמורות עיניו
מכוצות בחזקה ובין ריסיהן נתלו שתי דמעות
טהורות, גדולות. הוא שר בדמע, ואיש לא ידע לבכיה
מה זה עושה. הבכה על שקיעת חמתו, על חייו שעברו
ולא הביאו לו אלא מלחמה ארכה? הבכה על גלות
השכינה או על גלותו הוא, על הסתלקו מהעולם טרם
יזכה להדליק בלב עמו את-הניצוץ, הוא ניצוץ האהבה
לחיים, שבער בלבו, להלהיב את-רעיון בקשת
אלהים פה, בלב האדם למטה, ולא רק בשמי מעלה,
בשמים רחוקים וקרים? הזכר הכבלים, כבלי הברזל
הכבדים, אשר הקנאה והשנאה כבלוהו ופצעוהו
בהם וכאב לבבו לא נרפא עד אותו יום? דמעותיו
החמות והכבדות נשרו זו אחר זו על המפה הלבנה,
והנגון – נהי נהיה, עצוב היה כליל סתו קריר וגם
צלול וזך היה כזהר בקר אביב. ממעמקי הלב עלה
ופרץ וחדר ללבבות ואז ישיר כל-הקהל עמו.
והשירה המאחדת כמה עלתה אז לעילא ולעילא,
להוד וגבורה! לא. לא שירה היתה זו, אלא תפלה,
תפלה זכה לבורא העולם, ליושב בסתר כל-לבב, למי
שהוא מעלה ומטה, למי שהכל שוים לפניו, קטן
וגדול, שוע ודל, כל-בני אל חי… עתה נזכר ר'
ישעיה בנגון, ובעפעפיו הארכות השבות נראתה
הדמעה, אותה הדמעה שנראתה אז בעיניו במעמד
הרבי. ואולם הוא נתעורר ופקח את-עיניו לרוחה,
וכמתחטא לפני המסבים על דמעה זו שבאה בעינו
והיא אינה מתאימה לשעת שמחה של יום-טוב אל
השלחן הארך, הערוך, המלבין במפתו ומזהיר
בכלי החרסינה, הזכוכית, הבדלח והכסף, התחיל
מתופף ביתר חזק על השלחן, כדי להגיע לסוף
נגונו. שר, ופתאם נעקר מאצל השלחן ונשא
את-ידו הימנית והטילה על כתפו של ר' שמריה
והתחיל רוקד עמו לכל-ארך החדר מתוך קרטוע
ברגליו, שסנדלים שחורים ופוזמקאות לבנים
ארכים עליהן, לפי הקצב של הנגון. מעילו הכבד
נשאר תלוי רק על כתפו האחת, כשהוא נגרר על פני
הרצפה ומרשרש, והשטרימל נשמט לו לאחוריו
ועל מצחו הגבוה והקמוט נתלו טפות זעה גדולות.
קולו עלה לעילא ותוך כדי נגון תפס ביעקב-צבי,
שישב עוד שקוע בעולמו, ובחזקה משכו אליו
וכפאו לרקד אתו יחד. באותה שעה הלך לו יוסי
הקטן מעם השלחן ועשה קפנדריה לרוקדים עד
שנגש אל זקנתו מרים. זו הזקנה ישבה אז על
כסא רחב ורך שעל יד החלון והביטה ברוקדים.
צחוק חשאי לחץ את-לבה וגופה השמן-הכבד התנועע
עם הסלסולים של שמלת-משיה הרחבה, עם הסרטים
הלבנים-האדמים, שירדו משביס החג הלבן שלה.
– חה, חה, חה! – צחקה בספקה יד אל יד ובהטותה
את-ראשה לאחור במקצת וארבע מחרזות של
מרגליות נראו מתנוצצות על צוארה – חה-חה-חה! כך
וכך, ר' ישעיה! כימים מקדם! חה-חה-חה! קיסין!
למה ישבת על יד השלחן? שא עיניך וראה את ר'
ישעיה! זקן ממך – ומשלח ברגליו. – מיד, סבתא,
מיד! – השיב אברך חבוש כובע דק ועגל, אשר מתחת
לשוליו הרחבים נראו קוצות שער שחורות, ואשר
זקן קטן הקיף לחייו ושפתיו השוחקות.


פרק שני


בעצם הרקידה, כשהיתה ידו הימנית של ר' ישעיה
מורמה למעלה ורגליו היו נשואות בסערת המחול
ופיו פתוח בנגון “שישו ושמחו”, נכנס אל הבית
אורח חדש. יוסף ציטלין היה הנכנס, חבר במועצת
העיר, ובאה אשתו עמו, אשה יפה, שצניף סמט
גבוה מקשט פרחים ונוצות נתון על ראשה. ומיד
כשראה ר' ישעיה את-יוסף ציטלין תפסו בידו
ובלי שיח ושיג הכניסהו אל המעגל. פניו הרחבים
וזקנו הצהב במקצת, הרחב והמסרק, ופאותיו
החלקות והגזוזות העידו אמנם כי אין רקודים
מענינו, אבל לכבוד ר' ישעיה ולכבוד בעל-הבית
ולכבוד שמחת תורה היה נכון גם הוא, יוסף ציטלין,
לעשות את אשר יעשו אחרים, חנה אשתו מהרה
והגיעה עד מרים. – יום טוב עליך, סבתא! – הרכינה
ראשה לה, וענק הזהב אשר אבן תכלה היתה קבועה
בו הבהיק בעצם מצחה – כך-כך אני מבינה. לזה
יקרא חג! ואנחנו ישבנו גם נעצבנו בבית וטעם
חג לא טעמנו. לנה שלך, תחיה, הופיעה רק לרגע,
לחשה דבר-מה לאיטלה שלי ויצאו מיד לטיל, ואנו
ישבנו בדד. ואיה סלבה? – הדודה הלכה אל
המטבח! – ענה יוסי ממקום שבתו – מקרה קרה שם
למבשלת. – הגם לה? יודעת את, סבתא, כי יום
מארעות היום. שערי נא: יושבת אני ליד השלחן
ופתאם עולים קולות מן המטבח. אני נכנסת ובאה
למטבח, והנה מה שם? מהפכה! אבדוטיה עומדת
בקרן-זוית וידיה על צלעותיה: צוחקת, ורבקה
המסכנה הופכת במגרפה בסיר המרק הנה והנה,
והנה הסיר העמד על גחליו ריק כי כבר נשפכו
ממנו הברוז והתרנגלת, הכל… מה טוב, שנמצא
עוד במזנון בשר שלן, לשון בן-בקר קרה,
כרכשאות, בשר מתבל בלפת. אלמלא זאת, מה הייתי
עושה לביתי ולאורחי? בפתח נראתה בתיה
המבשלת. פניה אדמות, מזיעות, וסינר מקפל על
שמלתה. בשתי ידיה, אשר שרוליהן מפשלים
למעלה, נשאה קערה גדולה, ובה שני ברוזים
צלויים, מאדמים, מתבלים יפה באפונה וגזר.
הניה-מיכל, המבשלת השניה, באה בעקבותיה,
וגם היא נשאה בשתי ידיה אגרטל מלא מרק, אשר אד
חמים תמר ועלה ממנו. אחריהן באה סלבה בעצמה,
כשעיניה מטיפות על שתי המבשלות, העומדות
היום ברומו של עולם, בהראותן לכל הבאים את-כחה
וגבורתה של בעלת-הבית בהלכות תבשילין.
העמדו הכלים על השלחן וסלבה סדרה
את-המאכלים, מאכל-מאכל על אפניו, ורק אחר כך
נשאה עיניה וראתה את-המסבים ואת-חנה שישבה
בצד על יד מרים. – למה הרחקת שבת, חנה חיתי?
קומי וקרבי אל השלחן. היא נגשה אל חנה, לקחתה
בזרועה והושיבתה אל השלחן. גם סבתא מרים קמה
ממקומה, התנהגה בכבדות עד השלחן וישבה על יד
חנה. סלבה העיפה שוב את-עיניה על כל, וכנראה,
ששבעה רצון. הכל היה כדת. המשקאות על מקומם:
החריפים אצל הגברים והרפים והמתקים אצל הנשים,
והוא הדין במאכלות. ומתוך הבהקה בידה
הקטנה והצחה ובזמרגדים שעל אצבעותיה
הלבנות והדקות, יצקה יין רקח חום אל תוך שלשה
גביעים: לאורחת, לאמה ולעצמה. – לחיים, הגברים!
– קראה בקול רם – הלא תבושו ותכלמו, כי אנחנו
הנשים לכם למופת. היועץ, מה לכם שם בעניני
פוליטיקה? עוד פעם אותו ברנוב ואותו מרדוינוב
ואותו חובנסקי, ושוב מרדוינוב ושוב חובנסקי.
המבלי אין ענין בעולם לקחתם תמיד דבר על
חובנסקי וגזרותיו? לחיים!… – קום יקום חובנסקי
וגזר גזרה על יהודי הפלך לא לסחור במשקאות
ולא לשתות משקאות – מה תהא אז עליך? ה? – צחק
יוסף ציטלין וגלה שתי שורות שנים לבנות
וחזקות. – אם השתיה תהיה אסורה – השיבה חנה
ואמרה – הרי הטבילה תהיה מתרת. ואנו איננו
שותות אלא מטבילות. – אמת ויציב, חנה. הבה
ונטביל – קראה סלבה – והקריבה לחנה סלסלת כסף
קלועה מלאה פרוסות של טורית רכה ולבנה. – על כל
פנים, כל עוד לא יצאה הגזרה מאת חובנסקי נשתה
נא קמעא. לחיים! לחיים! – לחיים טובים ולשלום!
היתה התעוררות הרוחות. ברכות “לחיים” נשמעו
בתכיפות, קול השותים עלה. שכינת החג, שהיתה
מרחפת בבית מאז הבקר, עצמה וגברה עתה יותר עם
יציאת היום, כאלו התכונה לאסר מלחמה על רוח
החלין והעצבות שעמד על סף הבית, מוכן לשפך
עליו את ממשלתו עם בוא הלילה. בזגוגיות
העליונות של החלון נשתקפו עוד קרני האדם
האחרונות של השמש הבא. הן הזכירו את-המסבים,
כי יום השמחה, אשר נתן אלהים לעמו לשמח
בתורתו הקדושה, הולך ודועך, ועוד מעט, ועבודת
אלהים זו שמתוך שמחה תחלף ותעבר, ועמדתה
תקח עבודה קשה, עבודת עמל ודאגת פרנסה. ואולם
כל-עוד לא עבר המועד, כל-עוד החמה, חמתו של
יום-טוב, משחקת בקרניה על כרכוב תנור האריחים
הלבן, הלכו ועברו הגביעים מיד ליד ביתר חיים
והתעוררות, ויותר מקדם נשמעו בבית צלצלי
תרועות “לחיים!” בהתמזגם בצלצלי הקערות,
הכפות והמזלגות. הקולות פרצו חוצה ונשאו
הרחק-הרחק מהבית בעל שלש הקומות שעמד בקרן,
על פרשת שתי רחובות, והיה ידוע בכל-העיר בשמו
“הבית הגדול של ר' שמריה”. דלת המסדרון
נפתחה שוב ואל הבית שפע קהל אנשים רב. גבוה
מכל הבאים נראה חיים בעל זקן ארך ופאות
משרבבות בבגדו הארך, הקרוע ובלתי פרוף,
ובמגפיו המבקעים. הוא עמד סמוך לדלת ומפיו
פרצו קולות משנים, מעשה חזן ב“תכנת שבת”.
באו עוד: אברהם גלושקוב, שומר הלילה לר'
שמריה, וגויה שכורה אחת, אשר שפתיה כחלות
ועיניה אדמות. גם היא נתערבה בין הבאים, ודחפה
והדפה את-הנכנסים בכל-צד. זו הגויה מריה, שואבת
המים, הקבצנית, המצויה תמיד בבתי היהודים
שבעיר. מתוך חיקה בצבצו בקבוק יי"ש, שפיו
היה סתום בניר, פרוסת חלה של יום טוב, רגל של
אוז ועוד מאכלות שהיו לה, לשכורה, כבר לזרא. –
“אל תירא עבדי יעקב” – שרה עברית בקולה הצרוד
כקול סובאת.



אל תפחדה, עבדי יעקב,

אל תיראה כלל!

לא את-איש ירא תיראה,

רק את אלהים מעל!



הרגשה רוח זרה, עכורה, בבית, ופילקה הרכב תפס
בגויה וקרא: טרנטיבה, טרדנית צרדנית! מה לך
כאן? טלי וצאי! אין כאן מקום להוללות. הוא שלחה
דרך הפתח החוצה, וקולה הצרוד נעלם בתוך
החשכה הקרה אשר לליל הסתו.


פרק שלישי


ר' ישעיה סים את-הברכה האחרונה, הציץ בחלון
ואמר למהר ללכת, כי ידע שב“מנינו”, מנין
החסידים, מחכים לבואו, ובלעדיו לא תוחל תפלת
ה“מעריב”. הוא יצא בלוית יוסף ציטלין עוד. קיסין
עבר אל חדרו של ר' שמריה וחטט שם באמתחת
עורו, הוציא והכין נירות וחשבונות בשביל אדוניו
בעל-הבית, סלבה הוליכה את-חנה אל חדרה לספר
עמה. חדר-האכל נעשה לאט לאט ריקן ודומם. נראה רק
גבו של ר' שמריה בעמדו בתפלת “שמונה עשרה”,
וסבתא מרים עוד ישבה על כסאה הסמוך לחלון
ולחשה תפלתה באותו הנגון שהיא מתפללת בו
זה למעלה מחמשים שנה. יוסי נדחק ונכנס
לקרן-זוית, בין התנור והארון, במקום שהיתה
תלויה אדרת הכבשים של הדוד שמריה. הוא הכניס
עצמו עמק-עמק אל תוך האדרת, את-אפו, את-עיניו,
כאלו בקש לו מפלט מהעצבון אשר לחץ את-לבו, לב
יתום. אותה שעה של בין מנחה ומעריב היתה מטילה
תמיד אימה עליו, על יוסי, וביחוד היה נרגש ונפחד
בבין-השמשות של מוצאי-שבת, כשנפרד והולך
יום שבת קדש ואור, ולעמתו ממשמשים ובאים חיי
חלין, חיים קרים, מלאי דאגה, רעש וערבוביה,
המושכים אליהם ואל קרבם את-כל היקר לו,
המנתקים אותו מעל אמו, דודיו, מרים סבתו,
ומשאירים אותו לבדו לימי שבוע תמים, להתיחד עם
שאלותיו, ספקותיו, ועצבונו. ועוד דבר. הוא, יוסי,
ידע, שיום השבת הוא יום מנוחה לא רק בעולם הזה,
אלא גם שם, בגבהי השמים, בעולם האמת, במקום
שכל-נשמות המתים מרחפות, ובתוכן גם נשמת אביו
המת, רבי זונדל ברבי מאיר, אשר על נשמתו הוא
מתפלל בכל-יום תמיד בשבתו לבדו בחדרו. הוא
ידע, שבימי שבת ומועד אין המתים יודעים חבוט
הקבר, כי אז הגיהנם סגור על מסגר, שוכני שאול
ינוחו מנוחתם באין מפריע, ואך עם בוא הערב,
בהדלק הכוכבים בשמים, בהגמר תפלת המעריב
בבית-הכנסת עם קדיש יתום האחרון, מיד נפתחים
שערי הגיהנם וכל-המתים שהתענגו על יום מנוחה
שבים ונחבטים בקברותם. מי ספר לו כל-אלה?
השמע ב“חדר”, בבין-השמשות של חרף, בשעה
שהתלמידים מתכנסים בזוית סמוכה לתנור
ומספרים זה לזה סוד שיח מעשיות אשר לשמען
תסמר שערת הראש וקרה חודרת בעצמות? או אולי
קלטה אזנו מפי בחורי הישיבה הלנים
בבית-המנין על יד בית-הכנסת הרם? או אולי
המינקת הזקנה, פרוקופיבנה, ספרה לו כך פעם
בדממת הלילה, כשהיה מתקפל ומתהפך על מטתו
להנצל מנדודיו? בלב דופק מתוך כאב כבד ועצב
עמד עתה בלי נוע בקרן-הזוית, כשהוא מעמיק
באדרת. ישר למולו, עמד אביו המת, ועל שפתיו
החורות, הכווצות, היתה חתומה בקשה, בקשה
חמה, אליו, אל יוסילי, שיתאמץ בכל-כחו לעכב
את-מהלך היום, להטות את-הצל עשר מעלות אחורנית,
לדחות את-ליל השחור והמורא… אבל השעון אשר
ממעל לראשו, מעבר לארון, דפק בקול רם יותר
ויותר, והוא היה מבשר הלילה: הליל הולך, הליל
בא. מרים כבר עמדה בסיום תפלתה “המבדיל”, אבל
הדוד ר' שמריה עוד התנועע על יד החלון. תפלתו
לא נסתימה עוד, ויוסי ידע, כי כל-עוד תפלת הדוד
נמשכת לא חלף החג. ואולם פס אור פרץ מהמטבח אל
הבית, והדוד שמריה נסוג שלש פסיעות אחורנית,
עמד, קדד שלש קדות, פלט שיורי פסוקים אחרונים
מפיו… רבונו של עולם, למה אץ הדוד כל-כך? –
שבוע טוב, שנה טובה! – קרא ר' שמריה בקול.
בהפנותו ראשו ממול הקיר, ובאותו רגע פרץ קול
בכיו של יוסי. הסבתא נבהלה. היא מהרה לחפש
את-יוסי בחשך. – מה לך, יוסילי? – התחילה לגשש
בו – מה לך כי תבכה? הכואב לך? – לא, סבתא, לא
כלום. הוא מחה מיד את-דמעותיו שעמדו בעיניו. –
אלהים עמך, בני. אסור לבכות בתחלת השבוע.
אלהים יתן לנו שנה טובה, אמך תרויח כסף רב,
אתה תהיה בריא ותלמד תורה מפי רבך החדש. לא
כן, יוסילי? – כן, כן – ענה יוסי, בנענעו כל-גופו,
ולבו מר עליו מבתחלה. – הידעת, יוסילי? קרב
ואחז בנרות ההבדלה – אמר לו הדוד שמריה
בעליזות, בהוציאו מאחורי הראי נר הבדלה גדול
מעשה עבת – כל-כמה שתגביה נרך כן תגבה
כלתך. טוב? יוסי לקח בשמחה את-הנר, אשר ריח של
דונג נדף ממנו, וקרב לחלון. נתאספו ובאו
הנשים מן המטבח ור' שמריה מזג כוס ההבדלה עד
שהיין עבר על שפת הכוס, ובנגון רם אמר: הנה
אל ישועתי… עם ברכת “בורא מאורי האש” הקריב
ר' שמריה את-אצבעותיו אל האש, וקיסין, שהציץ
באותה שעה מתוך הלשכה אף הוא עשה כך,
ובינתים נהנה בהביטו אל צפרניו הצחות
והארכות, מעשה גנדרן. הוא חכה בקצר רוח לגמר
ה“הבדלה”, כדי שיוכל לעסק עם אדוניו בכל-העבודה
שנעזבה בימי החג. ברך ר' שמריה על הבשמים
והקריב אל אפו את-הדס הכסף הגבוה, הריח בו
יפה, ובגמרו את-הברכות שתה יותר ממחצית הכוס
ואת-הנותר שפך על הטס, וביין השפוך כבה
יוסי את נר ההבדלה, כמנהג. ומיד לאחר
שנסתימה ה“הבדלה” התחילה עבודת החל בבית.
בתיה והניה-מיכל נקו את-השלחן, סדרו את-כלי
הזכוכית לבד ואת-כלי הכסף לבד. ר' שמריה נכנס
לחדרו ושם פשט את-מעילו השחור, הארך, ולבש
חלוק וישב בכסאו המרחב על יד שלחן הכתיבה.
קיסין הגיש לו מכתבים ונירות, שנצטברו בימי
החג האחרונים. ומיד נשמעו בחדר דפיקות
בעצמות המחשבה וחריקות נוצת האוז הגדולה
בידו של ר' שמריה. נערכו חשבונות. חנה נחפזה
להפרד מעל מרים כדי ללכת הביתה. – למה כה
תמהרי? – נסתה סלבה לעכבה, בעמדה על יד
הארון, במקום שסדרה בזהירות את כלי הזכוכית
והחרסינה על הדף העליון המצפה פסות ניר אדם –
שבי עוד מעט. הלא עוד לא גמרנו את-כל שיחנו. – אין
פנאי יקירתי. כמעט שאין איש בבית, ומחר –
היריד. הלא תדעי כי אינני מוכנה עוד. – אבל הן לא
את הנוסעת אל היריד. – אמנם לא אני הנוסעת, אבל
אני המשגחת, הכל עובר תחת ידי, ובלעדי לא יצא
איש ממקומו. – ידעתי גם ידעתי כי אשת חיל את.
אישי מונה אותי תמיד: צאי וראי את-עסקיה של חנה,
היא המוציאה והמביאה בכל מועצת העיר. הנה בקשה
לי אליך, חנה, הטריחי לקחת אתך את-יוסילי. כל
בני הבית טרודים עתה ואין לי בידי מי להשיבו.
נהגיהו והביאיהו אל בית אמו או לחנותה. רבקה
ודאי כבר בחנותה. – לא. אמא אמרה, כי לא תלך
הערב לחנותה – שסע יוסי בדבריו – אבל אני אינני
ירא. לבדי אלך. אין בכך כלום. עמדה סלבה
והלבישה את-יוסי את אדרתו וכרכה סודר של צמר
על צוארו ואמרה: – הזהר בך. יוסילי, שלא תפתח
את-בגדיך. שמא – תאחזך צנה. ואמר לאמך, שאנו
רוגזים עליה. יום תמים חכינו לבואה והיא לא באה.
היא נשקה לו במצחו, נשקה גם לחנה ולותה את
שניהם עד הפתח.


פרק רביעי


עמד ליל סתו קריר ובהיר. הלבנה הציצה מעבר לגג
הצר והמחדד של בית-הכנסת הגדול הנמשך
השמימה, הבקיעה לה דרך בינות לעמודים, שעוד לא
סלקו מן הזמן שנגמר בנין בית-התפלה
לאוניאטים – בית-תפלה נוצרי, שנבנה נשען על
בית-הכנסת היהודי – ואורה נפל על חד מוט הברזל
הרם המתנוסס מעל בנין מועצת העיר הישן באמצע
השוק. שער בית ר' שמריה היה פתוח. קרונות של
סחורה, שעמדו כל-היום מעבר לשער מפני קדשת
החג, התחילו נכנסים ובאים אל החצר זה אחר זה. כאן
היו סחורות של פשתן, בד, שמשמין, שהיו ממלאות
את-האסמים בשלש קומותיהם ממסד ועד טפחות. כאן,
בחצר, היו פורקים, מעבדים, ממינים את-הסחורות
ומוציאים אותן חזרה בדרך השער, אם שמאלה
בדרך העולה סמולנסקה ואם ימינה בדרך בואכה
פטרבורגה. באביב ובקיץ בהפתח דוינה הנהר,
היו סחורות אלו נשלחות גם על פני המים. אנשי
שמשמין מבלים פה בחצר לילות כימים, מתרגשים,
מתרעשים, והד קול הרעש עומד בגבה ובמרחק רב
סביב סביב. מאות פועלים עושים בשריקות הפשתן
בקלשונות של עץ יומם ולילה, וענני אבק עולים מעל
לראשיהם ונופלים על פניהם, על שערותיהם, על רצפה,
כתל, תקרה, על קורי שממית, בקרן-זוית, בארבות
עשן ועל הזיז היוצא מגבו של גג. תלי-תלים
של אשפה נערמים פה במשך השבוע, ובסופו
מפקחים את-התלים ומעבירים אותם לשלולית של
הנהר. העובדים עוברים מאסם לאסם דחופים ומבהלים,
ובכל-מקום – עבודה, איש בשלו. אין מפריע ומכלים
דבר. המכונה בעבודתה בלי הרף, בלי עכוב,
קדימה, קדימה, ושום איש, אף ממניעי גלגל המכונה,
אינו יכול לעצרה רגע. אחד היה יום השבת, שבכחו
היה לעצר את-מהלך המכונה הגדולה הזאת במשך
מעת-לעת וחצי. בכל-יום ששי, עת השעון הגדול של
בנין המועצה היה דופק ארבע (ובימות החרף:
שתים) היתה המכונה נעצרת מיד. הדלתות הרחבות
של האסמים ננעלות, נשמעים קולות של ברזל,
מצלצלים המפתחות הגדולים והכבדים, ננעלים
השערים ומנוחה משתררת בכל-החצר עד בוא
הלילה השני, ועם הנץ הכוכבים הראשונים
בשמים היו אנשי השמשמין חוזרים לפתח
את-השערים ברעש, ועבודה שהיתה עצורה יותר
משלשים שעה נתחדשה. וחנה, בצאתה מבית ר'
שמריה, עברה על פני החצר. מכל צד השתחוו לה
פועלים יודעיה, שהסירו כובעם לכבודה. – פרוחור,
אתה? – אני. – מה הבאת? – קנבוס. – באניציו? – מקוסם.
– שלך? – של הפריץ. – מה המחיר? – אינני יודע. –
והחוב? הלא אמרת, פרוחור, כי תשלם עד החג. –
היי בטוחה, חנה, שלם אשלם. – ידעתי גם ידעתי.
אין לך צרך בשלי… אבל אמר נא, אחא, איך
בדעתך לחזר, בדרך אדמובה או בדרך סנטיורס? –
בדרך סנטיורס. – אם כן אבקש מאתך דבר. אמור
תאמר שם לונקה פסטון שיביא את תפוחי-האדמה
שלי. אחרי “יום אליהו” קניתי מידו שלש סאין.
כיצד? לקח את-הדמים ולא הביא את התפוחים, התאמר
לו? פרוחור גרד בפדחתו:– אפשר לומר לו, אבל
לשוא יהיו הדברים. הוא עוד יחרף. דרך אגב, הוא
יבוא בודאי אל היריד. הן לא יסגר בביתו ביום
כזה. עם הריבה אשר אתו ילך. ריבה קדושה לו.
קסמים בידה, רפואות בימינה, עליה פרנסתו. –
פרנסה רבה, והיא תמיד בתרמילה, כרעבה ללחם, –
נשמע קול. – בתרמילה? אולי גם זה מן השמים. אולי
היא מצוה ועושה כך מן האם הקדושה. היש אתנו
יודע דבר? חנה לקחה את יוסי בידו ויצאה אתו
מהחצר ופנתה ימינה. ובמגרש השוק היתה מרגשת
תנועה רבה בכל-מקום. באויר הכפור נשמע רעש
קולות: דלתות נפתחות וננעלות, עגלות חורקות,
גלגלים מתרוצצים על הרפש הקרוש ונקפא כאבן.
על יד החנויות נטענו עגלות מלאות ברזל,
פרקמטיה, צרכי מכלת ועוד. אנשים כצללים
התהלכו. קריאות רגז, קולות צחוק נשמעו. איש ואיש
שאף להקדים בעגלתו את-חברו ולצאת לדרך,
שנמשכה ממגרש השוק ותארה רחוב אילינסקי על
פני בית-כנסתם האוניאטי אשר על שם “אליהו
הקדוש”, וסבבה הלאה עד הגשר אשר על הנחל
וליזשיה ועברה משם על פני בית-הקברות. חנה
החזיקה ביד יוסי, עברה אתו במהירות בין קרונות
ועגלות-צב מלאי אנשים ומרכלת, נטתה לרחוב
הפטרבורגי שנמשך עד הנהר, ושם לא רחוק מן
החוף עמד ביתה, בעל שתי קומות, שהיו בו גם
בית-משקה וחנות. היתה כאן דממה, ופיטקה
הסנדלר היה מוטל פה סמוך למפתן בית-המשקה
בפשוט ידים ורגלים, שתוי לרויה. כך היה רגיל
אדם זה לגמר את-יום עבודתו. לאה משרתת בית יוסי
נזדמנה לכאן וחנה מסרה לה את-יוסי והיא הקיפה
את-מקום שכיבתו של השכור, שהכה באגרופו
בחזקה על חזהו השעיר וצרח, ונכנסה אל ביתה.
ובחוץ עוד נשמעו צריחות השכור הממשכות בליל
הסתו הקריר.


פרק חמשי


שתי רגלים בשנה היו נוהרים אכרי הסביבה,
המונים-המונים, ליום השוק בטשפלי. על מדרגות
האבן, אשר למשכן העץ של בית-הכניסה האוניאטי
אשר על שם "אליהו הקדוש היו שופכים האכרים
את-מרי שיחם ודאגתם, אנחותיהם ובקשותיהם, ורב
היום היו מבלים במסחר וקנין. אף בשנה זו, ביום
ראשון לאוקטובר בשנת 1823, היה מראה טשפלי
כמראה שהיה לה במועד הזה מימים ימימה. מה
בכל שנה אף היום שלחה חצר בית-הכניסה את-כפתה
למעלה, אשר ממנה נמשך למרומים מוט ברזל ארך
ובראשו צלב ברזל שחור; מה בכל שנה אף היום
השמיע פעמון הנחשת הגדול קולות מועד וחג
מלמעלה למטה, ולעמתם ענו מעל האדמה קולות
שאון של חלין, קולות אוכלוסין, אשר סחרו-מכרו
ועמדו על מקחים והונו אחים ונשבעו
שבועי-שבועות והתחבטו והתלבטו זה בזה.
תאומים היו הקולות – ויתרוצצו. הראשונים ירדו
לאטם מגבוה, והם הזכירו לאדמה על חיי שמים
עליונים, והקולות האחרים בקעו ועלו מעל פני
שטח האדמה אל רום הרקיע, כמתכונים להזכיר
לרקיע את-חיי הארץ והדרים עליה. האויר הכיל
ומזג אל תוכו מן הרום ומן התחת גם יחד. הוא היה
כמפשר בין הצדדים המתעצמים והחזיק את-קולות
הקדשה וקולות החלין מעל ראשי ההמונים הסואנים
מעל האגם הקפוא הגדול אשר לרגלי ההר ומעל
היער הגדול המנמנם אשר מעבר לנהר. עוד היתה
שעת הבקר, קדם שהגיעה תנועת השוק לגבהה, עוד
אפשר היה להכיר נתיבות ושבילים מסימים, אשר
בהם עברו כפטר מי נחל, זרמי אנשים, אשר ידעו,
לכאורה, לאן פניהם מועדות ולא ידעו אי מזה הם
נדחפים והולכים. מאחורי בית-הכניסה, מעבר לגדר,
סמוך לאגם, היו מוטלים על האדמה צבורים-צבורים
של כלי עץ, דליים, חביות, גיגיות, מגרפות,
ערבות. לא רחוק משם היו צבורים ונערמים פשוטי
כלי חמר: קדרות למיניהן, פכים קטנים וגדולים.
כדים, קערות, – כלם שומים זה אצל זה וזה על גב זה,
ובעלתם נצבת עליהם, כתרנגלת על אפרוחיה.
אנשים רבים שהו אצל הערמות, לקחו קנקנים ותהו
עליהם, דפקו על תחתיתם, הקשיבו לצלצולם, נשאו
ונתנו בדבר המחיר. אף ילדים מצאו להם מקום כאן
ועמדו בדרך-ארץ על יד שורת סוסי חמר קטנים,
נטלו מהם ונפחו ושרקו בשערות זנבותם ומחזירים
אותם למקומם. הילדים לא היו תגרים, אבל הפכו
בכלים החדשים, אשר עינם לא ראתה עוד כמוהם
ושחקו בהם, כל עוד לא גער בהם בעל הכלים.
באמצע המגרש עמדו מאזני השוק מתחת לגג קטן.
שם חרקו שני מאזני ברזל, שהיו מלכלכים בזפת,
בקמח, במלח ובמיני גריסין שונים. כאן עמד קהל רב
מהרגיל וכאן היתה תנועת חיים יתרה. רבים בקהל
היו פה היהודים. הם עמדו מסביב לאכרים, בדקו
בסחורתם, טענו בחטים ובשעורים, נשאו ונתנו. הם
היו האנשים העקריים בכל אשר התרחש מסביב.
במהרה היו עוברים מעגלה לעגלה, תופסים בדבר
מקח, ממשמשים בו, מריחים באף, מפצעים בשנים,
מלקקים בלשון, לוגמים באצבעות וקונים בשבילם
או בשביל אחרים. כאן צלצלו מטבעות כסף טובים
ושקולים, רבלים וחצאי-רבלים. כאן עברו מיד ליד
שטרות של כסף בעלי צבעונים, אשר האכרים
משמשו בהם בזהירות יתרה, כאן שהה שהיה מרבה
השוטר, שהיה מטיל אימה על האכרים בחרבו
התלויה על ירכו. הוא עמד וצפה, שמא תזדמן
תגרה ותהי בה יד איש באיש, והיא תצדיק
את-מציאותו במקום הזה. – קרני-האומן! עלוקות!
עלוקות! מי לקרני-האומן אלי! – נשמע קול קורא
בשוק, והשוטר הציץ לאחור. מעל כרכרה גבוהה
משוחה שחור, מפרזלה יפה ורתומה לסוס צעיר ומפטם
נאה, נשמע קול החובש אהרן דבירץ בברכו
את-השוטר. השוטר העמידהו ברמיזה, נגש אליו
ונתן לו ידו לשלום: – שלום עליך, אדוני החובש…
מה העסקים? והוא הקריב שלש אצבעות מצמדות.
החובש הבין מלילת אצבעות זו מה היא, והוציא מיד
קופסת טבק, ולחץ על מכסה. המכסה נסתלק אל צדו,
והשוטר הוציא קמצוץ טבק הראוי להתכבד ונתן אל
אפו בתאבון גדול וזורר אחת ושתים ושלש. – שמע
נא יהודי. אין אתה מתבל טבק זה בשום סממנים? –
שאל המריח. – לא, אדוני השוטר. טבק זה טבק טהור,
נקי מכל סממנים, מלבד… משהו אפר, משהו פלפל
כתות, ולא יותר. שוב הפשיל השוטר את-שרולו,
כונן את-אמת ידו השמאלית ושפך טבק רב אל
הגומה שנתהותה בעור ידו למעלה, משך בעז אל
תוך חטמו ולא עשה עקימה כל-שהיא. – אי מזה תבא?
– מהאחזה. הקזתי דם לאנטיפ הגנן. הוא אחר קצת,
אבל אין בכך כלום. רפא ירפא. ואולם אני כלום לא
אחרתי לבוא אל השוק? – לא אחרת. עוד המסחר
גדול. שם עומד עוד זליג על הצוענים ומחליף את-סוסו
אך הפעם השלישית. עוד שתי פעמים יחליף ויאמר
“זה חליפתי”, ואחר כך יחזר לביתו עם סוסו שלו.
גחך השוטר וזרק מבט של אי-מנוחה על סביביו.
התחוללה אז מרוצת אנשים. מכל עבר רצו, רדפו
והדפו זה את-זה סביב העגלות שעמדו על דרכם. הכל
רצו לבית-הכניסה האוניאטי. – הקדושה! הקדושה! –
מלל פה לפה תוך כדי ריצה. השוטר הדק היטב
את-חגורתו לגופו, התקין את-חרבו על ירכו, ונחפז
ללכת אל אשר ילך ההמון. מסביב למדרגות האבן של
בית-הכניסה עמד קהל אנשים רב, שהביט בתמהון אל
מול המדרגה העליונה אשר עליה פרפרה נערה כבת
שלש עשרה, כאחוזת עוית. שערות הנערה, שערות
פשתן, היו פזורות על האבן הקרה, וגופה הארך,
הצנום והדק, התדפק על אבנים, הזדעזע והתפתל
כנחש. עיניה היו לטושות ונראה חלבונן
ומזויות פיה המעקם פרץ קצף רב. נוצרי גבה
ומגבנן במקצת עמד על ידה, נטה לכל עבר והצליב
כמנהג האוניאטים וכל הקהל עשה כמעשהו. פתאם
נמתח גוף הנערה במלואו והיא שכבה בלי תנועה.
עיניה היו עצומות ורגליה, הנעולות נעלים
דקות-קרועות, היו מפשקות. דומה היתה בשעה זו
למתה והקהל הקריב יותר אל המדרגה אשר שכבה
עליה ועיניו בה. עבר רגע ורעד עבר על רגליה וכמו
צל עבר על פניה. אז התרוממה לאטה והסתכלה בכל
אשר מסביב לה בעיניה הצבות, התמהות והתועות.
כעין בת-אש הבהיקה בעיניה, ועל שפתיה החורות
והמכוצות עבר חיוך של חיים. אחר פתחה את-פיה
ובקול נגון, כמתפללת, נשאה חזון: – נאום הנערה
אנה ירמיבנה הנופלת וגלוית עינים. נקרה נקרה
לפני אכר לבוש שחורים וחבל חגור למתניו ועמו
נערה מצרעת כאפר. ויאמר אלי: שלחי ידך וגעי
בפני הנערה. ואעש כאשר צויתי, וישב בשר
הנערה כבראשונה ופני הצרעת לא היו לה עוד. עמד
הקהל והקשיב לדבר המופת, הצליב אחת כה ואחת
כה, וזרק מטבעות של נחשת אל תוך כובע הנוצרי.
נגש גם השוטר אל הנוצרי ושאלו: מי הוא, מאין
בא ולאן הוא הולך? נתברר שהוא תושב הכפר
סנטיור ושמו איבן פסטון, והנערה, אנה
ירמיבנה, אסופית היא, אשר מצאה על יד ביתו ואסף
אותה. השוטר קרא לשניהם ללכת אחריו אל לשכתו
אשר מעבר לשוק. בינתים נטה יום השוק לערב.
המסחר הלך ונדם, והתנועה עברה מן המרכז אל
ההקף. על בית-המרזח שבפנת הרחוב צבא המון אדם,
שאמר להדחק ולהכנס פנימה. מתוך הבית עלו
קולות רמים של שכורים, אשר משכו אליהם סובאים
וזוללים. נשים תגרניות העבירו לכאן את
שלחנותיהן עם דובשניותיהן, סכריותיהן,
תפוחיהן הקפואים, אגוזיהן וזרעוניהן. חיל
שכור, גלוי ראש, יצא מתוך הקהל ושר לו שיר יין
אגב רקוד ונגון על המינים. נדנדה תלויה בין
עמודים התנענעה וחרקה, ועליה נעו, צחקו וצרחו
בחורות חבושות מטפחות אדמות לראשיהן. בחורים
עמדו כאן ועסקו בפצוח אגוזים והתהוללו. זקנים
רבים שתו, שכרו, שרו; נשקו וגם הכו זה את-זה.
אלה נגנו ואלה רקדו; שמחה וששון מסביב.
וממרום הרקיע ירדה כהות של בין-השמשות. עננים
גדולים השפילו מרוצתם תחת השמים, מן האגם
נשב רוח קר וחודר, ושלג אוקטובר הראשון התחיל
נופל מלמעלה וכסה ראש וגב כל סוס, כל קרון, כל
אהל והאדמה הקפואה. בני אדם רצו, הסתובבו,
רמסו בשלג ומזמזוהו. עתה גבר הרעש מסביב
לעגלות, שעמדו כל היום כנשכחות, התחילו
ברתימת הסוסים, בקבוץ הסחורות, בפרוק האהלים.
מאצל בית-הכניסה קמו הקבצנים, העורים
והפסחים, ונחפזו והלכו זה אחר זה, זה בעקביו
של זה, במורד ההר, אל גשר העץ הנטוי על פני
הנהר. אחרי רעש של לילה ויום נתרוקן השוק.


פרק ששי


אגפיה איבנובה יצאה מביתה בבין-השמשות, בשש
שעות בערך, ליום השוק בטשפלי, ובנה הפעוט,
פיאודור, נשאר לבדו בבית הקטן, שעמד בקצה
הרחוב הסבירי, כשחלונו האחד נשקף אל הנהר
הסמוך, וחלונו השני כמעט נשען אל גבעה
גבוהה מדשיאה. האם השאירה את בנה כשהוא ישן
במטתה, ולאחר שתי שעות, בשמונה בערב, היה
צריך לבוא הביתה ימליאן איבנוב בעלה, חיט
העובד בפקידות העיר. אגפיה לא יכלה לשבת בבית
ולהמתין עד שוב בעלה, כי אץ לה הדרך אל השוק
בטשפלי. היא יצאה בחשאי מן הבית, נזהרה
מחריקה על קרשי הרצפה, מדפיקה חזקה של הדלת,
ובחשאי הבריחה את-הדלת מחוץ בבריח העץ. עוד שעה
מרבה נשארה עומדת במקומה על יד הדלת ואזנה
קשובה, שמא ישמע לה קול הילד מבפנים. אחר-כך
הצמידה את-פניה אל זגוגית החלון והציצה שוב אל
פני פדי בנה. הילד שכב כמו קדם: שקט ובוטח
על מטתה, כשפניו מסבים אל החלון, וישן
את-שנתו הערבה. ידו האחת היתה נתונה תחת לחיו,
והשנית שלוחה על שמיכת הבד החמה. האם הצליבה
הצלבה של תפלה על בנה, שמה שקה על שכמה
ועלתה בהר, מבלי הסח דעת מבנה היחיד האהוב.
זו לה הפעם הראשונה שהיא נפרדת מעליו ללילה
ויום תמימים. ובעלה ימליאן משמרת בית האסורים
אנתה לו באותו יום ולא יכל לשוב למועד הביתה.
פדי שכב אפוא לבדו כל-אותו הלילה ושנתו
נהיתה עליו. הוא התעורר פעמים אחדות ונאחז שוב
בחבלי תרדמה, בהתכנסו בשמיכתו החמה, ולא
הרגיש בהעדר אמו. גופו הקטן והחמים נלחץ אל
השמיכה, כאלו היתה אמו שוכבת על ידו והוא
מקבל שפע חמה. כה עבר עליו הלילה ובבקר –
נתעורר הילד וישב על המטה. מן החוץ נשקפו אל
הבית שמי ערפל של סתו, בפנה הבהבה מנורת שמן
קטנה, השמיכה נשמטה ממעל לרגליו, והוא
נזדקף וקפץ על מטתו, משתאה מחריש לדעת
את-השקט המוזר אשר בבית, התחיל מעין בכל צד.
אין איש בבית. עצב תקפו. – אמא! אמא! – קרא
בקפצו מעל המטה ובפנותו כה וכה לראות את-אמו.
איש לא ענה לקריאתו. אז קפץ אל הדלת, נשען עליה
בכל גופו, דחפה, הדפה, והיא לא נפתחה ולא
הוזזה. הרים קול בוכים, החל לגשש ולמשש בכל
פנה, זחל ובא אל תחת המטה, טפס ועלה על
התנור, נכנס אל לול התרנגלים אשר מתחת לתנור,
הפך בכל-מקום, ואת-אמו לא מצא. קול בכיו הגדיל.
רגעים אחדים עמד באמצע הבית. אחר-כך עלה על
הספסל אשר על יד החלון, ומתוך בכי בלתי פוסק
התנפל על הזגוגית התחתונה בחלון. מכסה זעה
קודרת היתה הזגוגית והילד לא ראה בה כלום; אז
העביר אצבעו שלא במתכון על הזגוגית, ונראה
לו קצה הרחוב והקרש הנטוי על פני הנהר. על יד
הבאר עמדה אשה כפופת ראש והוציאה בכבדות דלי
מים. פדי ראה בשאת האשה את-אסל הדליים על
כתפה ובלכתה ממקומה. הוא קרא בכל-קול לעזרה,
והאשה לא שמעה ונעלמה מאחורי קרן הרחוב. פדי
התחיל גורד באצבעותיו את-הזגוגית שלפניו
כרוצה להרימה. תפס בשתי ידיו את-וו העץ אשר
בלט ממסגרת הזכוכית ומשכו למעלה. המסגרת
נעתקה ממקומה. מיד הכניס את-שתי ידיו תחתיה,
וקור צרב את כתפיו, את-צוארו ואת-חזהו הגלוי
מבעד לכתנתו הפתוחה. רעד עבר בגוו, והוא,
בכל-זאת, שם את-ראשו תחת הזכוכית. אחר ראשו הכנס
גופו, ואחר גופו – שתי רגליו. עוד רגע, והוא היה
מעמד כלו בחוץ. הזגוגית שהורמה הורדה בחזקה
וכמעט שקוססה את-אצבעותיו. הוא מהר ושם
את-אצבעותיו בפיו, חמם אותן במשב רוחו והביט
בתמהון ואימה אל כל-אשר מסביב לו. שקט היה
מסביב. מי הנהר השיקו כמו תמיד במורד ואד אפר
התאבך מעל ארך הנהר. על ההר נראו מבעד לערפל
עצים נמוכים אחדים והמרבד הירק של השדות זרועי
החרף אשר נמשך וירד למטה עד שפת הנהר. מעבר
להר התפתלה לה נתיבה צרה, אשר סבבה ועברה בין
השיחים עד הגרנות שהיו ידועות יפה לילד.
בכל-בקר מימות הקיץ היה אוחז באמו והולך אתה
בכל-אותה הדרך עד הגיעם אל המקום, ושם היתה
אמו זוחלת בין הערגות, תולשת עשבים וקוטפת
פרחים ומניחתם הצדה, על פני המצר. העשבים
היו מתיבשים שם, ואת-הפרחים היה הוא אוסף
ומשחק בהם עד הלילה, עד שאמא היתה לוקחת אותו
הביתה בדרך אשר באו בו. הפעם חזרה והלכה
בודאי אל בין הגנים ואת-עולה שכחה לקחת עמה.
ואולם אין רע: הוא לבדו יגיע עד המקום ההוא וימצא
את אמו. והילד היחף דרך על החול הקפוא ואחז
את-דרכו אל מול הנהר. שם ראה שברי זכוכית לבנה
שמצאו חן בעיניו. נסה להרימם, אבל אחוזות קור
היו אצבעותיו. אז נסה לעלות במעלה הגבעה והוחם
לו ולבו דפק בו בחזקה. עבר במרוצה על פני
הגרנות ועלה על דרך המלך, במרחקים נסע
מי-שהוא וגלגלי עגלתו התדפקו על האדמה
הקפואה. רץ כדי להדביק את-העגלה, אבל עיפותו
עצרה בעדו. עמד. העגלה נטתה הצדה ונעלמה
אחורי גרן, והילד נשאר שוב לבדו. ממרחק נראה
היער. משמאל נראתה שורה של גגות בעלי ארבות,
שעשן מתמר מהן. ידע הילד, כי שם, תחת הגגות,
נמצאות גם הגנות אשר אמו היתה עובדת בהן
בכל-יום תמיד, ולהגיע שמה אין דרך אחרת בלתי
אם דרך היער. אמנם בת-קול של אימה יוצאת מן
היער, אבל אין להשגיח בה. שם, אחורי היער,
חיקה של אמו. הוא ימצאנה. רץ במהירות אל תוך
היער ועבר על פני שיחים יבשים ודוקרים אשר
שרטו ומרטו את-עור רגליו. הנה התעלה, אשר אמו
היתה מעבירה אותו עליה בנשאה אותו על כפים.
עתה יפסח עליה ברגליו ועוד מעט – סבכי השיחים…
פסח ועבר את-התעלה, ובמקום לפנות שמאלה פנה
ימינה ונעלם מיד בין העצים הגבוהים והעבתים. – –
– – – – – – – – – – – – – פדי שכב פרקדן על האדמה.
שמוט ראש, פשוט ידים וכפופות למטה היו מוטלות
רגליו השרוטות הזבות דם. פניו הקטנות
והלבנות היו חתומות בחותם של שאלה, ועיניו
הפתוחות, הכבויות, הביטו ישרות אל תוך רום שמי
עליון. תמהים ותוהים בחשאי עמדו סביבו האילנות
הגבוהים ונענעו ראשיהם כשואלים זה לזה: מה
לילוד-אשה זה בינינו? בן מי הוא הילד הלבן? ומי
הביאהו עד הלום? והרוח שנשבה בראשי האילנות
שחקה רגע בכתנת הלבנה של הילד המת ופרעה
את-שער ראשו, שער פשתן-לבן שלו. שלג רב התחיל
סובב במעגל ונופל לאט ומכסה את-עין האדמה
הקפואה. למחר בבקר היתה הארץ וכל-אשר עליה
מכסה צעיף לבן עבה ופדי תחת השלג.


פרק שביעי


יוסילי חכה והגיע בקצר-רוח לתחלת החרף. והחרף
קפץ ובא הפעם פתאם עם כל-אשר לו, עם הקרח ועם
מכסה השלג הלבן המבהיק לעינים. עם החרף היו
באים שנויים חשובים בעולמו הקטן של יוסילי. ידע
יוסילי, שהשנה מתחלקת לשתי תקופות, כלומר:
לשני “זמנים”, אשר לאחד קרא “קיץ” ולשני –
“חרף”, וההבדל שביניהם אינו זה, שבקיץ
מבצבצים ועולים פרחי ריח בגן וקול הזמיר נשמע
מבין עפאים ומשק מי הנחל עולה מאחרי ההר,
ובחרף הכל מת מסביב, רוחות קרות מנשבות, האדמה
מקריחה ועטופי תכריכי מתים עומדים השיחים על חוף
הנהר; לא ראי זה היה נראה ומרגש ליוסילי. הוא
ידע הבדל אחר בין קיץ לחרף: לא הרי הקיץ,
שבימיו אפשר לקפץ מעל המטה, לטל ידים ולרחץ
פנים, להתפלל ולרוץ אל ה“חדר” בעת זריחת שמש
במרום וגם לשוב הביתה בעוד השמש מאירה לארץ
ולדרים עליה, – כהרי החרף, שבימיו צריך לקום
בחשכה ולשוב מה“חדר” בחשכה. לבו של יוסילי
הרגיש עוד דבר. בימות החמה היתה קשה עליו
ישיבתו “בחדר”. כשהיה נופל קו חמה תועה מבעד
לחלון על העלים הצהבים של הגמרא, היה לבו של
יוסילי רועד ורוקד בו והיה נמשך אל החוץ, אל מקום
שהחמה זורחת והאילנות ירקים; ואולם בימות
השלג לא היה מתעורר כל חשק בלב להנתק מעל
השלחן הרחב, עקום הרגלים, הטעון ספרים רבים,
מעל נר החלב המתיך חלבו בבזיך העץ העומד
באמצע השלחן. הצד השוה שבין שתי תקופות
השנה היה ה“חדר”, אשר מלא את-כל-תכן החיים
בלבו של יוסילי. ה“חדר” היה ראשית עולמו וסופו.
כאן השתרגו והתרכזו כל-שאיפותיו, רגשותיו,
עשתונותיו. כאן הוחלו וכאן התמו כל-שמחות
ילדותו, כל-דאגות ילדותו. אם חי את-חייו עד היותו
בן ארבע, עד דרכו על מפתן ה“חדר” – זאת לא זכר,
דומה הוא, כי עד אז לא חי כלל. ראשית חייו היתה
באותו בקר, שבו לקחהו אביו המנוח בשמחה
מיחדת והוליכהו בידו הרחק-הרחק אל מפלשי סמטה
והכניסהו אל בית קטן ונמוך, הוא בית ה“חדר”,
ויהודי בעל שיבה וזועם, היושב אל השלחן, אשר
נע ורגז על הילדים, הוא היה הרבי. ויהי בקר ויהי
ערב בראשית חייו של יוסילי. הזרחה החמה עד אותו
יום? דומה הוא, כי לא. זריחת חמה לא באה לעולם אלא
בשביל לחמם גבו בשבתו אל השלחן בשעת
למודו, וגם בשביל לשחק בעלים הצהבים הגדולים
של גמרתו ולהפריעהו דוקא בשעה שהוא זקוק
להתעמק כלו בסוגיה שלפניו. הצצו ציצים
ופרחים בחוץ עד אותו יום? דומה הוא, כי לא. יוסילי
יודע יפה למה נבראו ציצים ופרחים בחצר ה“חדר”,
כדי שיפתה לבו בלכתו אל ה“חדר” וסר אליהם
וקטפם ויעבר על “לא תשחית” ויסתירם במחבא חיקו.
חמש שנים עברו מאותו יום. עשרה “זמנים” היו, ורק
שנויים של ספרים חלו בהם. ואולם עם חרף זה חל
שנוי מיחד בחיי יוסילי, שנוי שחכה לו. אמו
מסרתהו למלמד חדש, לר' חיים, שהיה למדן גדול
וירא-שמים. כל-הבא אל “החדר” שלו – ללמד גמרא
הוא בא. ויוסילי שאף ללמוד גמרא. ידוע ידע שעם
למוד הגמרא יהיה לחשוב יותר ויכנס אל עולם חדש
אשר לא ידעו עוד. כאשר הובא יוסילי אל ה“חדר” ישב
אל השלחן כשרגליו תלויות ואינן נוגעות ברצפה,
ומתוך פחד כבוש הציץ אל פני רבו החדש. – מה
שמך? – קרא הרבי ליוסילי. – יוסילי. – יוסף? וכמה
שני חייך? – תשע. – תשע שנים? ומיד הוריד מעל
המדף ספר ישן ובלוי והניחו אצל יוסילי ופתחו
וגלה את-דפו הראשון. לבו של יוסילי התחיל הולם
בו יותר. לעיניו רפרפו מלים זעירות בלי נקודות.
באמצע מטלות אותיות גדולות במקצת ומסביב
חונות עליהן אותיות פעוטות, כתב רש“י מזה ומזה,
ורק למעלה תקועה לה מלה גדולה אחת בתוך
מסגרת מעשה מקלעת, מלה שמובנה לו במקצת. –
“ארבעה” – קרא יוסילי בעצמו אותה מלה וחפש לה
המשך… – אבות נזיקין – הוסיף הרבי ואמר בנגון
בהראותו לו את-ההמשך בשורה הבאה. – ארבעה
אבות נזיקין – חזר יוסילי בעקבות הנגון, וקמט
את-מצחו. רוצה היה לדעת “נזיקין” אלה מה פרושם. –
ארבעה אבות נזי-קי-ן-ן – רטן הרבי בינתים כמו
לעצמו, מבלי תת לילד לעמד על מהות הענין. –
ארבעה אבות נזיקין יש בעולם – השתדל יוסילי
להיות חרוץ והולך בעקבות הרבי מבלי דעת מה. –
השור – והבור – והמבעה – וההבער… כאן חדל
יוסילי להבין כל-שהוא. ה”שור" עוד היה מובן לו,
שכן דרכו של שור ללך ולהזיק. הוא באמת מפחד
ממנו תמיד. אבל מה זה “בור”? ומה פרוש “מבעה זה
שן”? שן מנין לכאן? והעקר: “ההבער” – מלה סתומה
זו מי יפרשנה לו? אבל הרבי לא נתנו לחקור
במפלא. יוסילי חזר על כל-מלה אחרי רבו, מבלי
תפוס דבר. ראה את-רבו מעביר את-אצבעו הצנומה,
הצהבה והשעירה, משורה אחת לחברתה, את-עיניו
הכבויות בהתלקחן, ואת-הנאתו, כשהוא, יוסילי,
גומר את המלה שהתחיל בה הרבי. ונוצרה לעיניו
שלשלת של אבות ותולדות, לכל-אב תולדה שלו
שדומה לאביה, תולדה דשן כשן ותולדה דרגל
כרגל, כעצם הרגל, ואולם מה זה אב ומה זו תולדה?
מי חיב יותר בתשלומין: האב או התולדה? ומי אומר,
שיוסילי, תינוק רופס זה, צריך לדעת את-כל-אלה
בתכלית הדיוק? וכאשר שב יוסילי אל אמו החנותה
לספר לה על התחלת למודו בגמרא, עמד לפניה מעט
מתבושש, מרכן ראש מתוך צער, כי אחרי ארבע
שעות של עבודת מח לא זכה עדין להבין את ההבדל
שבין אב לתולדה, ואם שניהם משלמים כל-הנזק
במדה שוה. הן “לא הרי… כהרי”, ו“לא הרי…
כהרי”… ו“הצד השוה”… הוא לא יכל להביט ישרות
בעיני אמו, זרק את-הממתק, שהגישה לו אמו, אל
תוך כיסו והלך מן החנות אובד הבנה ועצוב רוח על
כל-מה שקרהו.


פרק שמיני


החרף הביא שנויים לא רק בחייו של יוסילי.
כל-העיר וליזש על תושביה הסוחרים, העובדים
והעמלים תמיד, הקיצה לחיי חרף. חנויות היהודים
לפרקמטיא, למכלת ולתבואה, אשר נמשכו בארבע
שורותיהן לארבעת עברי השוק, – תנועת מסחר
ופדיון היתה בהן עתה הרבה יותר מאשר בימות
הקיץ. מסביב למחסן הפרקמטיה של רבקה ברלין
היה מתרוצץ ערב רב של אנשים, פתוחות היו דלתות
האכסניות והפונדקאות של אהרן טבליב אשר
בקרן השוק ורחוב סמולנסק, של חנה ציטלין אשר
ברחוב הפטרבורגי הסמוך לנהר ושל ניסן
ברלין אשר ממולה, מעבר הרחוב השני, ובכל-מקום
היה מנסר קולם של חיי עבודה ורעש. היתה עונת
הפדיון של החרף בכל-תקפה. הנשים, בעקר, היו
עסוקות בעניני פרנסה ומסחר בחנויות, והגברים
– בצרכי צבור, בבית-הקהל ובבית-המדרש. בטבור
העיר, במרכז הדפק של כל-החיים היהודיים, עמד
בית-הכנסת הגבוה. בית-כנסת זה היה בנוי
אלונים וגבוה מכל-בניני העיר. חלוניו הצרים
והארכים נקרעו במרום הכתלים, וזגוגיות
ססגוניות, אשר השמש השתקפה בהן בכל-שבעת
הצבעים, הציצו בשמחה אל ארבע רוחות השמים.
הגג הגבוה של בית-הכנסת היה נעוץ בעמק
תכלתם של השמים, וגבו היה מכסה כלו אזוב.
לא עננה אחת ולא סערה אחת עברו עליו, והוא עמד
איתן, ועדין הוא מוכן ועומד לשאת רעמים וזועות
חדשים. שמונה עשר בתי-מדרש, קטנים וגדולים,
נסתעפו ויצאו ממנו לשני אגפיו הרחבים, וכלם
בקשו להם מחסה תחת כנפי הגג הראשי. כצפרים
עפות כן הגן בית-הכנסת הישן על כל-הבא לחסות
בצל קורתו, על כל-אלה אשר מאות שנים חיו בו
את-חייהם והתאחדו והתמזגו עמו, על כל-אלה
אשר קשרו בו את-מארעות חייהם בששון ובאסון,
בימי חג וחגא, וחייהם ומותם נשקו בו. בית-הכנסת
היה אב העיר. בו נקרא שמו של כל ילוד, הוא השרה
ברכתו על תינוק בלכתו לראשונה לבית רבו, הוא
ברך את-הילד היהודי להיותו בר-מצוה, ובחצרו
עמדו חפתו וארונו של כל-יהודי. בית-הכנסת הזה
היה המלוה את-חיי היהודי מראשית צאתו לאויר
העולם ועד התבקשו לעולם האמת. הוא היה הלב
השופע דמים אל כל-העורקים של הקהלה היהודית.
הוא היה מרכז החיים ודפקם. בצרת הקהלה לו צר
ובשמחתה לו שמחה. הוא היה הראשון לקלוט קולו של
רעם אשר עבר והוא היה הראשון לקלוט קו שחר,
להצהיל פניו החשכים והקמוטים. הוא היה המליץ
בין האדם לאלהיו: תפלת האדם היתה עוברת בו
לשערי השמים וברכת שמים מעל היתה עוברת בו
לבני האדם. ובבוא האביב והשמש החדשה שלחה
בת-חיוך ראשונה אל האדמה המחדשה, – והיה נופל
קו האור לראשונה בחלוני הצבעונין של
בית-הכנסת, ומהם היה מתפצל ומתפורר לשלהבות
רבות לכל-פנות העיר, לברך באור החיים את-כל
הטעון ברכה. כאמא רחימה היה מציץ הבית הזה
באביב בעיני אהבה על כל-העיר הפרושה לרגליו,
היה מטיל מבטו גם על בית-הכניסה הנוצרי שעמד
בקצה העיר ושלח רומה את-שני צלבי הברזל שלו;
העיף עיניו גם על בית-הקברות אשר מאחורי העיר,
אשר כל-אלוניו עומדים מגדלים וחולמים; על הנחל
אשר הבהיק במראה פלדה קרה בין שני חופים ירקים
ונשא את-גליו הקטנים זה אחר זה, בכוון אל מקום
אחד שבסתר החורשה, הרחק-הרחק, מעבר לעיר… הוא
הביט אל כל, והכל היה כמחריש, כמקבל ברכת
אביב על ידיו מידי יוצר הכל. לפנות ערב, כשהשמש
היתה שוקעת בכבדות מאחרי הגבעה, היה משתטח
על האדמה צל שחור, צלו של צלב הברזל
מבית-הכניסה הנוצרי, וזה נמשך ועבר את-כל
הרחוב הרחב עד הגיעו אל בית-הכנסת, והוא
כמתכון להאפיל עליו. ובית-הכנסת היה מביט
ברעדה אל שכן שחור זה וכאלו עמד בתפלה: שמש
בוליזש' דום! אל נא שחור צל זה! ואולם הלילה
היה בא, ובית-הכנסת היה מתעטף בפחד וחשכה
וממתין עד יעבור זעם הלילה, עד יזרח יום חדש.
ועתה, צץ ועלה שכן חדש לבית-הכנסת: מהעבר
השני, בקרן השוק, הוקם בית-כניסה אוניאטי
ל“רוח הקדושה”. כבר שלם בנינו, כבר נתלו
פעמוניו במרומיו ועוד מעט ויחנך. מי יודע את-רוח
השכן הזה ומה בלבו שלו על בית-הכנסת
היהודי. האם לא יצר לבית-הכנסת היהודי עתה מאז?
עתה, בימות החרף, עמד לו בית-הכנסת שקט במכונו,
וצעיף שלג לבן וכבד כסה את-ראשו. מאיזה צד שהוא
היה נעקר לפעמים הרוח ומטיל לו תחת הגג הרחב
בעשותו בשלג גלים וגלמים שונים, הזגוגיות
העליונות כפורות היו וקוי זהב השמש לא שחקו
בהן עתה. במרחקים נמו השדות הרחבים תנומת
מות, ורק בקצה היער, מאחורי העיר, בין הרחוב
הסבירי והפרבר הסמולנסקי, לא רחוק
מבית-הכניסה האוניאטי הישן והנפול, לא היה
שקט. שם הסתובבו עורבים שחורים ונתרו מבד אל
בד ובצריחותיהם הפריעו את-הדממה אשר מסביב,
ומבין העפאים הביא הרוח את-קול העורבים עד
בית-הכנסת היהודי אחוז התנומה.


פרק תשיעי


שמריה ברלין, איש וליזש, חכר בחרף שנת 1823
את-היער הסמוך לכפר סרטיה, שהיה שיך לבעל
האחזה הרנגרוס. רק כשתים עשרה פרסאות
מדוינה הנהר היה רחוק היער, ובכל-זאת נחשב
כנדח, כעומד בפנה שכולה, ללא דרך וללא מעבר
אליו. בימים ההם לא ידעו עוד בעלי האחזה
שבסביבה להעריך ערכו של יער. לב הרנגרוס גם
הוא טפש משכל להבין מה זה יער ומה עסקו של יער.
עמדו ביער אלונים וארנים אשר ערכם רב והם
עתיקי ימים, בני מאות שנים, ורוקבים תחתם
וכורעים ונופלים על פניהם, ואיש אין אשר יחשב
לדעה מה יעשה בהם. אדון היער, אשר השתרר על
חמשת אלפים עבד, והם היו בידו לשבט או לחסד,
למות או לחיים, אף הוא לא בא אל היער הזה לצוד
את-צידו. רק אחת בחייו, בשנת 1809, בא למקום זה
לצוד ציד, ופה קלקל בהרבה חצים, ולא עלה בידו
אלא להמית, על פי טעות, את-כלבו האהוב. הכלב
נקבר אז בכבוד גדול, בין שדרות העצים, ואבן
שיש גבוהה הצבה לו למצבה, ועליה כתבת
באנגלית. מאז נשכח כליל היער בסרטיה, ורק
בסופו של קיץ היו מתגודדות בסביבתו נערות החצר
ללקט גדגדניות. ומי מהן אשר לקטה פחות משני
עמרים היתה לוקה בשבט או במגלב, ככל-אשר הושת
עליה מטעם האדון הרנגרוס. אכן, מלקות אלה היו
נהוגות גם באחרים. על פי רב נפלו חבלים אלה
ביסורים ליהודי וליזש אשר העזו לעבור בגבול
אחזתו, בדרך הליכה או בדרך נסיעה. שטח האחזה
היה למעלה משלשים אלף דסיטינה, והפקודה היתה
לבלתי תת ליהודי להראות בגבולו. שומרי היערות
לא היתה להם עבודה אחרת מלבד חפוש יהודים
בדרכים. וחוק חקק בעל האחזה לאמר: יהודי כי
יתפש בגבולו בפעם הראשונה – ארבעים יכנו,
בשניה – ששים. ואולם כאשר זחה עליו דעתו
היה מלקה גם בפעם הראשונה שמונים, אם לא נפלה
טעות בספירתו. והיה מעשה ביהודי פנדקי שעבר
ואשם בראשונה, והיה צריך לספג ארבעים, אבל
המחוקק חמד לו בדיחה ומנה מאה ועשרים, ובכלותו
למנות ונמצא היהודי מוטל מת בלי רוח חיים. כך
היה איבן קרלוביץ הרנגרוס מונה ומלקה את-כל
יהודי הבא לידו, וגם את-סעיפי חק האון אשר חקק
היה נוהג לשנות ככל-העולה על רוחו. סעיף “החק” היה
בעיניו כחמר ביד היוצר. רצה – הכפיל ושלש
את-הארבעים. השם “סעיף” בכלל היה מפרסם בכל
הסביבה ומטיל אימתו על כל היהודים. והנה באחד
מימי הסתו לשנת 1822 הובא היהודי נתן פרודקוב,
בא-כחו של שמריה ברלין, לפני – איבן קרלוביץ
הרנגרוס. נמצא היהודי הזה בעמק היער, במקום
שרגל אדם לא דרכה עד אז, כשהוא עומד על יד
כל-אילן רם, מודד באמה, רושם בקרטון. שומר היער
אחז בו ביד, עקד את-ידיו לאחוריו והעמידו לפני
מעקה הפריץ עד אשר יצא ויוציא משפטו על האדם
הנמצא. הרכב יצא בינתים אל הארוה להכין את-כל
הדרוש למלקות. הביא ספסל רחב, בחר בשבטי לבנה
לחים וארכים, עשה בהם נסיונות באויר עד כמה
קולם הולך, והאכרים ומשרתי החצר התאספו ובאו
מכל-עבר להתענג על המחזה הבא, והיו גם
שהביטו ברחמים על הנתפש, שלא עלה בידו
להנצל מיד. ונתן פרודקוב עמד על מקומו, ועיניו
השחורות והחדות בדלת הצריכה להפתח… היא
נפתחה, ואל המעקה יצא איבן קרלוביץ האים, בעל
הפנים הצומקים והמקמטים, כשרגליו בצמריות
וכלו נתון באדרת ארנבת ומטהו בידו. – מי אתה?
ז’יד הנך? – נשמע קול זעמו. – יהודי אנכי, הוד
מעלתו! – ענה נתן בקור רוח, בהביטו ישר אל עיני
הפריץ. – מאין? – מוליזש העיר, הוד מעלתו! – ואיך
מלאך לבך לעבר בגבול נחלתי? – ואיך יכלתי
להגיע עד ביתו מבלי עבר את-גבול נחלתו? שבח
לאל, ולהוד מעלתו נחלאות גדולות המשתטחות
סביב ביתו, נחלאותיו שלו, ולא אדמת זרים. הפריץ
העיף עין תמהון על הדובר אליו. – שמע, האיש! הז’יד
אתה אם לא? משטה אתה בי? אמר, ואל תונה! נתן קרב
יותר אל הפריץ ואמר: – מה אונה ומה אשטה? ואני
באתי אל הוד מעלתו בענין מקח וממכר. – מקח
וממכר? אתה? אלי? – ואלא מה? בכסף מלא, הוד
מעלתו! בשם שמריה ברלין! ששת אלפים שטר
ומאתים שקלי כסף. – היכן הם? – הנם טמונים בחיקי.
צוה ויתירו את-ידי ואנכי אשקלם על ידיך אם
נגמר את-העסק. – עסק? הום… הום… – השתעל איבן
קרלוביץ – ומה ששיך ל… ל… – ל“סעיף”? – קרא
נתן וצחק. – כן, כן, ל“סעיף”… – ה“סעיף”, הוד
מעלתו, ברח לא יברח. על אדותיו נדון אחר כך. הום…
– גמגם עוד הפריץ ולעס במלתעותיו הזקנות,
ופנה אל זקן עבדיו: – להתירו? מה דעתך? לסוף
נשמע הקול: – התירהו! נתן פרודקוב פתח
מחרצבותיו ועלה במדרגות אל איבן קרלוביץ. זה
פתח לו את-הדלת ונתנו להכנס ראשונה אל הבית.
וכעבור שתי שעות נכתב ונחתם שטר-חוזה בין
הקצין הגברדי איבן קרלוביץ הרנגרוס ובין
בא-הכח של הסוחר בעל הגילדה ממדרגה שניה
שמריה ברלין. נתן כתב, והפריץ העתיק מלה
במלה בעצם ידו על ניר תכלת מאשר. לפי החוזה
מחכיר הרנגרוס לברלין את-היער שבסרטיה
למשך שתים עשרה שנה. לפי הצעת נתן הרשות
בידי ברלין לכרות רק את-העצים שעבים למעלה עשר
אצבע וגבהם לא פחות משתים עשרה אמה, אבל
הפריץ אמר עם לבו, שהוא לא יעלה בעץ למדדו.
ולפיכך נתן לכריתה גם את-שאר העצים. על ידי כך
עברו לרשותו של ברלין עוד כארבעים וחמשה אלף
אילנות, והם כלא נחשבו בעיני הפריץ. שאר
הסעיפים היו ערוכים כרצונו של נתן. וכשקבל
הפריץ את-צרור השטרות והכסף נטל את-העט וחתם על
החוזה מתוך הרחבת הדעת. נתן הביע תודה מקרב
לב לפריץ ושאל: – ועתה איך ייעצני הוד מעלתו
לשוב? בדרך שבאתי בה או בעקיפין? והפריץ ענה:
– בכביש, בכרכרה, דודי! מצוה אני ותאסר. הוא
מהר אל הדלת ונתן יצא אחריו. בחוץ עמד עוד קהל
אנשי החצר והמתין. הרכב עמד עוד ונענע הנה
והנה את-שבטיו העבתים, והפריץ קרא אליו בקול: –
אנטון! עגלת שלישיה! טול שלשה סוסים ורתום
לכרכרה עם מצלת פעמונים. השמעת? ואתם – קרא
בקול אל כל-הקהל – מה לכם פה? לכו לסבלותיכם!
ועוד מעט וכרכרה גבוהה יצאה בקול רעש וקשקוש
וקרבה עד הבית. הסוסים שלא עלה עליהם על
הזקיפו ראשיהם למעלה וקרטעו ברגליהם על גבי
קרקע. זה שבאמצע נשך ברסן ונחפז לרוץ ארח.
נתן פתח לאט את-מכסה הכניסה והטיל עצמו אל החיק
הרך של הכרכרה. – שלום עליך, אדוני הפריץ! –
קרא בהסירו את-כובע הקטיפה הכבד ובהשענו
בגבו בדפן הכרכרה אשר מאחוריו. ונעו הסוסים
ממקומם, והפעמונים התחילו מספרים זה עם זה שיחם
ושיגם, תחלה לאט לאט, ואחר כך בצלצול רם יותר,
ובסוף – התרה הרצועה ופתחו כלם בענבליהם
ברעש והמולה, כל אחד כאפנו וכלשונו. ואיבן
קרלוביץ עוד עמד זמן-מה על גזוזטרתו בעסקו
בשולי פרותו.


פרק עשירי


כבר עברו שני חדשים לעבודת ברוא היער
בסרטיה. המקום השומם מאדם מלא עתה חיים
ותנועה. באחורי ההר צץ בית רם, שגגו מכסה
קרשישים דקים וארבת-עשן של לבנה אדמה
מתנוססת עליו, – הוא בית המשרד. ועל ההר – אהלי
הפועלים והמשרתים נטויים בשורותים. אכרים,
בעלי-עגלות, משכימים ובאים הנה מ“החצר”. בבקר
הם באים ולערב הם שבים. פועלים במשור
ובמקצועה יושבים פה על יד המשרד, מקבלים
שכרם לפי עבודתם, כסף ומזונות. בראשית דצמבר
כבר עלה הכורת על שני חלקי היער, ותלי-תלים
של קורות, גזעים, עמודים, גרופיות, חריות, עצי
כתלים וקורות גג ואדנים, היו מוטלים בשפלה
הרחבה של חוף הנהר. מהשכמת השחר ועד יציאת
הכוכבים היו נשאים מכאן אל מרחקי הנהר קולות
הלמות של קרדמות, חריקות-שריקות של משורים
וקולות זלזול וגדוף של אנשי מצוק אשר באו לכאן
למצא עבודה ולחם. הנהר הקופא היה גורש את-גליו
הקרים במעמקיו והכין עצמו להסיע את-כל הנערם
על חופו בעת יזרב מקרני השמש הראשונות בסוף
החרף. בבקר יום ששי לדצמבר עמד נתן פרודקוב
על הגזוזטרה של בית המשרד, נתון בצמריות
חמות, באדרת כבשים שחורה, חגור ומהדק חגורת
אכרים אדמה, והקשיב לדברי אברהם קיסין מנהל
עסקי היער. קיסין, אברך בעל-קומה, ופנים מארכים
ועדינים לו. זקנו צמח לו אך מעט, ועל כן היו פניו
כפני צעיר ביותר. חריפות מחו, בקיאותו הרבה
בתלמוד ובפוסקים, הכרתו את-כל הזרמים
הרוחניים ביהודי גרמניה, בפולין לשעבר,
וברוסיה של עכשו, לגלוגו על התנועה החסידית
החדשה אשר תקפה כמעט את-כל היהודים יושבי
הכרכים הגדולים, – גרמו לכך, שיחשבוהו
מכיריו ל“מתנגד”. הוא היה קרוב למשפחת שמריה,
בן אשה אלמנה מבעלה שהיה מלמד בעירה סמוכה
לוילנה. בן שמונה עשרה הלך לקורלנד ועשה שם
שנים מועטות, ובהתקשר שמריה בעסקי היער
קראהו אליו ומנהו על משלוח עצי היער
לחוץ-לארץ. מראשית אוקטבר קבע קיסין את-מקום
מושבו בסרטיה ויחד עם נתן פרודקוב נהל את-עסק
היער. נתן עמד ורשם בפנקסו בחפזון כל-אשר
אמר לו קיסין, ואחר-כך הביא קיסין מכתב סגור
במעטפת ובקשו למסרו לתעודתו. על המעטפת היו
רק שתי אותיות: ל. ב. נתן ידע למי המכתב ושמהו
לחוד בכיסו ואמר: “כה יעשה, אברהם. ובדבר
תשובה?” קיסין לא ענה דבר והסב פניו. הוא ידע כי
סודו ידוע לנתן, אבל ידע את-נתן לנאמן-רוח, ונחה
דעתו. ונתן ישב בעגלת-החרף לנסע העירה. זה
כמה חדשים עברו עליו בסרטיה, כשהוא מרחק מן
העיר, והוא היה קשור בה בכל-לבבו. הוא ידע את-כל
אשר בעיר והכל ידעו אותו. לא נעשה בעיר דבר
בלעדיו. בבית הקהל, בבית הכנסת, בסעדת מצוה,
– בכל-מקום היה נתן. חכם וחריף היה, וגם עקיצותיו
היו מן החריפות, אלא שהכל סלחו לו את-חטאיו אלה.
בדיחה שלו היתה סובבת הולכת בעיר ועוברת מפי
איש לפי רעהו, והוא נהנה לשמע אותה בחזרה אליו,
והיא בפנים חדשות, עד לבלי הכירה. כשהגיע נתן
אל העיר נטה מיד אל חצר שמריה ברלין. יום עבודת
חרף נטה אז לערב ותנועת העבודה כבר שקטה. הוא בא
אל הבית בשעה שישבה מרים הסבה בכסאה
הרחב והרך על יד האח המבערת. נגה האש האיר
את-פניה העגלים-השמנים ואת-האלמגים אשר על
צוארה. על החלון שאצל הדלת הבהבו שלהבות של
חמשת נרות חנכה. שמריה ישב אל השלחן ושחק
במשחק הקלפים: “ששים ושש”, לכבוד חנכה.
הניה-מיכל המבשלת עמדה והמתינה לגמר המשחק,
לעת שתוכל לפרש את-המפה הגדולה והלבנה אשר
בידה ולערך את-השלחן כראוי לחנכה:
בספגניות ובשויסקים. על יד שלחן קטן, מן הצד,
ישב יוסילי ושחק עם חברו בפספסיונים. – האח,
נתן! – נשמע קול וכל העינים הטו אליו. הכל קבלו
את-פניו בשמחה ומשכוהו זה לכאן וזה לכאן. נתן
פשט את-אדרתו ונער את-שלג צמריותיו. לנה, בת
שמריה, עמדה באותה שעה נשענת אל הדלת
ושותקת. עיניה הגדולות-השחורות הביטו ישר אליו
ועל שפתיה החטובות רחפה שאלה. נתן, כאלו בקש
יתד לתלות עליה את-אדרתו, ובקרבו ללנה מסר לה
בסוד את-מכתבו של אברהם קיסין. היא לחצה
את-המכתב באצבעותיה, ובחפזון עברה אל חדרה
אשר בקומה העליונה.


פרק אחד עשר


תחת גל שלג רם ביער היה מוטל זה חמשה חדשים
פדי הקטן המת. הרוח שחק בשלג הגל, ובלילות
חרף הארכים היה עושה בו כונים-כונים, ושני
ארנים זקנים עמדו כפופים משני צדי הגל
כשומרים על הגויה הרוקבת. מימין נמשכה דרך
העיר, וכמעט בכל-יום היו עוברים בדרך עשרות
בני אדם, שהיו צורחים בקולות גסים ומפריעים
את-קדשת הדממה אשר מסביב, ואין שם לב לילד נקי
שנאסף כאן, לילד שהיה שעשועי נפש קרובה לו
ונאמנה לו. הוא נשכח מלב. גם אגפיה האם לא
זכרה עוד את-עולה כמו בימים הראשונים. לא היתה
לה לאם נקדה קבועה, גל עפר, אשר תגש שמה
לשוחח עם נשמת בנה. הרוח' שפזר את-עצמות
בנה המת, פזר את-עצבות האם הכואבת ותשכחהו.
ואולם אשה אחת היתה בעולם אשר לא חדלה משאת
בעמק לבה את-צלם דמות תבניתו של הילד המת,
אשר לא ראתהו מעודה. אשה זו, בדמיונה החולה
והנרגז, העלתה מחשבה פראית לעשות את-מות
הילד הקטן לעלילה גדולה. מריה היה שם האשה
הרת הוות וזדון. מי היא מריה זו ומאין באה? – איש
לא ידע. אסופית היתה, ועל חסדי בני אדם שונים
היתה פרנסתה. נשמה נדחת ושכולה היתה, שאין
איש יודע על מה ולמה נוצרה. היא גדלה מעצמה,
באין תומך ובאין עוזר, כסרפד אשר מאחורי
הגדר הדחויה. היא גדלה להיות למוקש לכל-עובר על
פניה. בשפל בית מרזח עברו ימי ילדותה
בשריטות ומריטות וחביטות, וסופה היה, ששלחה
את-ידה בגנבה. היתה גונבת ומוכרת ושוכרת, מוכרת
ושוכרת. ורוח מלאך חבלה מרחפת על פניה תמיד,
ואש שנאתה לבני אדם היתה מתלקחת בה תמיד.
ואיפה מצאה מריה את-מחסה? בין יהודים. “גויה
לשבת” היתה ופרוסת לחם נמצאה לה בעבודתה,
והיא, משנה לשנה חדרה ונכנסה יותר אל חיי
המשפחה היהודית. בימי שבתות היתה מסלקת
את-הפמוטים מעל השלחן, מסיקה את-התנורים,
חולבת את-הפרות, מביאה מים בדליים וחלף עבודתה
היתה מקבלת מעט יין שרוף, פרוסת חלה, שירי
פשטידה, שהיתה בולעת בתאוה יתרה. הפשטידה
היתה לה מן הדברים שאין להם שעור. היום היחידי
בשבוע היה לה יום השבת, שבו אכלה כדי
שביעה, כדי סעדה מספקת, והיתה מצויה בבית
יהודי גם בכל-מקרה של שמחה או אבל, אצל יולדת או
מת, חתנה או גט, חגיגת בר-מצוה או סיום התורה.
באשר כל-אלה – היתה. היא ידעה כל-יהודי בשמו
והיתה משתרבבת ככלב בין רגלי בני אדם,
והיתה תופסת בשולי כל-בגד, והיתה מחניפה וגם
מקללת את-אלה אשר יחדו לה פנת לינה או נתנו
לה פת לחם למאכל. וביום הכפורים היתה קונה לה
שביתה כל-היום בעזרת הנשים אשר בבית-הכנסת,
במקום שהיתה משגיחה על הנרות; בלילות ה“סדר”
של פסח היתה מהלכת מבית לבית ושותה את-היין
הנשפך בשעת ספירת עשר מכות; בשעת חתנה
היתה מקבלת פני חתן וכלה בדלי מלא מים, סמן
לברכה. ובשעת הלוית המת היתה רצה לפני המטה
ומפנה דרך. וככל-שקרבה אל היהודים וחייהם כן
שנאה אותם בלבבה בכל-כח החבלה, בכל-רוחה
המשחית. על שום מה? על שום טהרת חיי המשפחה
של היהודים, על שלום ביתם, על כבדם את-האשה, על
כבדם אב ואם, על אמונתם באל אחד, – על שום
כל-אלה הרגשים שהיו זרים לה מראשית צאתה
לאויר העולם. בימות החרף היתה משרכת דרכה אל
הכפר, ושם, לפעמים, גרשוה מן גו, והיו מוצאים
אותה אחר כך על גל של שלג, אחורי גדר והיא
פצועה ודוויה, כל-עוד נשמתה בה. ואך נפרץ
הנהר הקפוא ונמס הקרח ורעש חיים ותנועה
התעורר, – וגברה תשוקתה של מריה לחדור אל העיר.
בכל-כחה היתה נמשכת אל הנהר, אל הדוברות, אל
השוק, אל בתי-המשקה בהמוניהם, אל קול שכורי
היין העולה מהם. בחרף שנת 1823 בלתה מריה
בכפר סנטיורה. שם, במרחץ שבחצר הפריץ,
התגוררה העלמה הקדושה אנה ירמייבנה, ומריה
חברה לה, וברית ידידות כרתה בין שתי הנפשות.
ובשמונה-עשר לפברואר באו שתיהן, מריה ואנה,
אל אגפיה השכולה אשר ברחוב הסבירי, וספרו
לה, שהן יודעות את-כל-המוצאות את בנה וגם את-מקום
קבורתו. מריה הוציאה מחיקה גם צרור קלפים
מלוכלכים ונמעכים, והיא הפכה בהם הנה והנה,
וגורלם נפל אחד: בבית יהודי בעל-קומתים, שם
במרתף, – בנה המת. עודנו חי, וחיבים
בהצלתו. אם לא – יענה וישחט לפסח… אגפיה
פרצה בבכי. דברי הקבצנית הזקנה עוררו בה
מכאובי פצע שנגלד. היא לא ידעה מה לעשות
ובקשה לחכות עד שוב בעלה, וכשהוא נכנס והכיר
את מריה זו, אשר לא אחת נסחבה בידיו אל בית-הכלא
על שכרונה וגנבותיה, מיד גרש אותה
ואת-חברתה מביתו ונעל את-הדלת אחריהן. ואלה
כון שיצאו – עלו בהר, ומשם אל הפרבר
סלובודה, ומשם אל תחת האלות, ובמורד החוף ירדו
בדרך אל העיר. הן עברו על פני גשר העץ הגבה,
אשר הנהר המה מתחתיו ולא קפא גם בימות הקרח,
עמדו על יד שער בית הכמר לוקביץ והתדפקו עליו.
נביחה צרודה של כלב ענתה על הדפיקה. השער לא
נפתח, ושתיהן עמדו רגעים אחדים בפחד על מקומן,
ואחר – הלכו להן. אחר עמדו בקרן הרחוב
הפטרבורגי, מקום ששני בתי-משקה עמדו זה מול
זה ומשכו אליהם בני אדם. הדלתות היו נפתחות
לרגעים, ואד חכליל היה בוקע החוצה וקורא לחמימות
ואורה. הלכו משם ועמדו על יד החנות של רבקה
ברלין. – נדבה! נדבה! לסומאית עלובה! – חננה מריה
את-קולה, קול בוכים. – יתן לך האלהים! – נשמע קול
מן הבית. ורבקה יצאה מאחרי השלחן, חטטה
בכיסה העמק והוציאה משם מטבע נחשת של עשר
פרוטות ונתנה לאנה. זו נטלה את-המטבע ואמרה
לנשק את-יד הנותנת, אבל רבקה נערה כפה בחזקה
ונטתה הצדה. יצאו משם וביתר חפזון עברו
את-השוק והגיעו עד בית שמריה ברלין. שם ירדו
במדרגות, ומריה, שהרגישה עצמה כאן כבת-בית,
נהגה את חברתה אל חדר צדדי לשבת שם על יד
התנור, ובעצמה הלכה אל בעל-הבית. מיד נערך
השלחן בבקבוק יין-שרוף, במליחים, בככר לחם
לבן. אנה התנפלה בתאוה על הלחם, מלקה ממנו
ונתנה אל פיה פרוסה אחר פרוסה, והביטה בתודה
אל פני מריה אשר מזגה בידיה הרועדות שתי כוסות
יין, אחת לה ואחת לעצמה.


פרק שנים עשר


בעשרים וחמשה למרץ, יום של קדשה, מיד אחרי
תפלת הבקר יצאה אנה מבית-הכניסה האוניאטי
ונפלה לארץ מתעלפת. קהל רב סבב אותה מעברים
והמתין עד שיפעם אותה הרוח ותתנבא בצבור.
רגעים אחדים שכבה אנה כמתה, ואחר התעוררה
לאטה, ובקול נגינה של תפלה ספרה מלה מלה
את-דבר הזקן לבוש הבדים אשר ראתה בחזונה:
המלאך מיכאל הקדוש הוליך את-הזקן והזקן
הוליך אותה, את-אנה, והעבירה ממקום למקום, עד
שראתה דמות דיקנו של ילד ונחש מציץ אליו מבין
הפרחים. ותשאל את-הזקן לאמר: מה משפט הילד
הזה ומה מעשהו? ויען הזקן לבוש הבדים: קרבן
עולה יהיה בעיר הזאת לכפר עון כל-הנוצרים.
וכעבר שלשה שבועות, בצהרי תשעה-עשר לאפריל,
בפרוס הפסח. נשנה החזיון הזה. הפעם לא על יד
בית-הכניסה, כי אם על יד בית מועצת העיר, סמוך
לביתו של שמריה ברלין. הקהל עמד מסביב לחוזה
והיא נשאה את דברה לאמר: – ויהי הלילה וארא
את-הזקן לבוש הבדים ויקחני בידו ויוליכני
אל השער ויראני להבת אש, והאש אדמה מאד,
והמשאת עולה עד שערי השמים אשר למול העיר.
ויאמר אלי לבוש הבדים: בראשון לפסח יזנק
הנחש מבין הפרחים אל הילד אשר ראית בראשונה,
והוא ענה יענה והתעמר יתעמרו בו בבית יהודי
בנוי כמו רמים, קומה על קומה, העומד על פרשת
הרחובות, מול האש הבוערת… כאלה היו חזונותיה
של אנה, העלמה הקדושה, המתנבאה במחנה.
ובבית, “הבנוי כמו רמים, קומה על קומה, העומד על
פרשת רחובות”, היו חיי שלוה ושקט כמו תמיד,
וכל-אלה שהיה להם ענין אל הבית באו בו באין
מחריד. מתחלת הבקר התחילה חריקת שערי החצר
הגבוהים והכבדים, ונמשכו ויצאו שורות של
קרונות, טעוני משא זרע פשתן, שחת ודגן,
ההולכים אל שפת החול של הנהר. אל כל-החופים שהיו
עתה, בהמס הקרח על הדוינה, לנקדות חשובות
לכל-עסקי ר' שמריה. כאן היו טוענים ערמות של שחת
שנשלחו עד דינבורג, כאן היו שתי כריות של
שבלת-שועל ושעורה, מוכנות למשלוח לויטבסק,
מכאן היו צריכות להפליג הרפסודות האחרונות
שהכינו נתן וקיסין עוד לפני שני שבעות על מנת
לשלחן לריגה. כל-הכבודה הזאת היתה על האיש
האחד, על ר' שמריה, אשר היה מפקח על כל-העבודה,
ועוד נהג ללמד בכל בקר דף גמרא, לעין
בקנטרסי חסידים, להציץ בפרקי ה“תניא”, אשר
הרבי ר' שניאור זלמן מליאדי, עליו השלום, כתבם
בשבילו ובשביל עוד ממקרביו בוליזש. סלבה
היתה עסוקה בשלה. היא התעתדה לצאת עם בני
הבית לבלות את-ימי הקיץ באחזתה “קרסנויה”,
אשר במרחק ששה מילים מן העיר. עבודת הכנה זו
מרבה וכבדה היתה, והיא עסקה בה מתחלת הבקר עד
שעה מאחרת בלילה, ערבה מערבה, ארזה
כלי-הבשול, שהיו סדורים ומוכנים בכל-יום חל
תמיד לפי מכסת עשרים איש יושבי שלחנה. חמשה
ארגזים גדולים, מברזלים עמדו כבר מוכנים
וממתינים במסדרון הבית, ועוד כהמה עמדו
מוכנים לקבול ולטעינה על גבי הקרונות. המשרתת
פרוסקובה – זה ימים אחדים שבצקו רגליה מרב
הליכה הנה והנה, והניה-מיכל הטבחת עבדה
בהשגחת סבתא מרים והעבירה נוצות ופלומה
מצפה אחת לחברתה. גם היא עיפה מרב עבודה ולא
נתנה תנומה לעיניה זה לילות אחדים. ואולם לנה
יחידה היתה בכל-הבית הזה בבדידותה
ובאי-השתתפותה בכל-ההכנות ורעשן. היא ישבה
בדד בחדרה אשר למעלה, בעולמה שלה. בשעה
קבועה היו נשמעים קולות נגינתה על הפסנתר,
ובשעה קבועה היתה חובשת את-מגבעתה הכחלה
בשוליה המפשלים, אשר כמו הזקינוה בלא עת,
היתה שמה עליה את-סודר המשי הצר, ובפעמים קלות
היתה יוצאת לטיולה. יש אשר היתה מהלכת אחורי
האלות המשגשגות הירקות, ויש אשר שמה פעמיה
אל חברתה, אשר גרה בבית-הדאר, כי הדאר משך
אותה עתה מאז נסע אברהם קיסין לריגה. בשני לחג
השבעות ירדה פרוסקובה לרגע אל בית-המשקה אשר
למטה ועלתה והביאה חדשה שנפלה: נמצא ילד מת
באחורי העיר פצוע ומדקר. חובש הממשלה בדק
את-גוף המת וצו יצא להביאו לקבורה. עוד היא מדברת
ואל המטבח חדרו חילים ושוטרים אשר מלאוהו.
ראשון נזדקר לעין שר השוטרים בפס כובעו
האדם, על ידו שר הרבע, בצלצלו בדרבונות נעליו,
קטגור המחוז ועוד רבים, ובין הבאים גם יוסף
ציטלין ופניו נקשים ונזעמים. גויה גוצה, לבושה
סחבות, אשר לכתחלה לא הבחינו בה, הסתובבה
מאחורי כתפי החילים. הניה-מיכל ופרוסקובה
נעקרו ממקומן ורצו לעבר מהר את-המסדרון ולבוא
אל חדר-האכל, אבל שני חילים דחפון אל המטבח,
וסגרו עליהן את-הדלת. פרוסקובה עמדה להקשיב רב
קשב לכל-המתרחש במרחק, באולמים הגדולים.
הכל היה פתאמי, בלתי צפוי ואים. רעש ההעברה
וההעתקה של רהיטי הבית הכבדים, חריקת הארונות
הנפתחים ונסגרים זה אחר זה, הלמות החפצים
הנופלים ארצה, שעטת צעדי השוטרים הכבדים,
הקולות העבים והפוקדים של שרי הממשלה, אשר
הפסיקו תמיד את-הקול הנוח והמתון של ר' שמריה
בבאוריו, וקול נגידים פוקד של סלבה בעלת-הבית…
הכל יצר רעש מוזר, שעבר מן החדרים הקרובים אל
הרחוקים. פעמים נשמעה חריקת קרש הרצפה
בהעקרו ממקומו, פעמים – דפיקה רחוקה על דלת.
מי-שהוא עלה במדרגות אל חדר לנה, ומי שהוא עלה
בסלם אל העליה. לסוף נפתחה גם דלת המטבח
ושוטרים באו אליו בלוית מריה. פרוסקובה ספקה
כפים: – מריה! – מה לך ולמריה? הראי את-מקום
הדמים שהסתרתם! – דמים? הוי, נבלה! הנני
ואנקרה את-שתי עיניך. שני חילים ומריה
התחילו מחטטים תחת השלחן, על האצטבאות, אחורי
התנור, ולשוא. הם עמדו לשוב בידים רקות. פתאם
ראתה מריה בקבוק אשר פיו סגור בניר, והוא מלא
מיץ כרכם חכלילי, עומד בזוית החלון. – הנה! –
קראה בשמחה, וחטפה את-הבקבוק ונתנה לשר
השוטרים. נטל שר השוטרים את-הבקבוק בידו,
הרתיעו ונערו, הביט בו למול האור, נענע בראשו
בלי אמון, ויצא עם הפמליא מן הבית, לקול המולה
גדולה.


פרק שלשה עשר


החפוש בביתו של ר' שמריה הרעיש את-כל-העיר, אבל
לא לארך ימים. חקירת המשטרה לא העלתה כלום.
וחיי העיר, אשר הפרעו לזמן קט, שבו אל מהלכם
הרגיל, וכעבר זמן-מה נשכח כל-אותו המעשה.
מראשית יוני ישבו כל-בני בית ר' שמריה במעון
הקיץ אשר באחזתם קרסנויה. בחצי יולי הגיע
לשם גם אברהם קיסין שחזר מריגה, כי גמר את-עסקיו
במקדם. בהיות הרפסודות אחורי ריגה הצליח למכר
את-כלן לסוחר הולנדי, וכיומים אחר כך בא לשם
גם צבי ברודה, גיסה של סלבה, מפטרבורג. ברודה
בן פטרבורג היה מערב בין בני הספירות הגבוהות
שם, שהיו להם נחלאות בפלכי ויטבסק ופסקוב.
חזות פניו היתה נעימה. הליכותיו אצילות, והוא משך
אליו באהבה זקן וצעיר. דבר בואו לכאן היה בענין
ועסק עם בעל האחזה מלר-זקומלסקי, אבל הוא דחה
את-בקורו אליו ונסע קדם-לכן אל קרסנויה, כדי
להכיר את-קרוביו, אשר כמעט לא ידעם, ולהתאחד
אתם יותר בחבלי משפחה. הוא נתקבל בחבה רבה
והרבה שיחה עליזה עם כל בן ובת במשפחה. עם
סבתא מרים ספר ארכות על ארחות חייו בכל-יום
בדיוק, איך נפתח ואיך מסתים כל-יום חיים
בפטרבורג רבתי, והביא אותה לידי דמעות, בספרו
בפרוטרוט על כל-נכדיה אשר לא זכתה עוד לראותם
פנים. את-סלבה הרגיש עליו בתאורי המאכלים
וכל-המטעמים העולים בידי אשתו לערך
בפטרבורג, במקום שכל-דבר כשר עולה ביקר רב.
עם שמריה הסיח בעניני פוליטיקה ושאלת
היהודים, התנצח במחלקת על דבר ההשכלה, אשר
בלעדיה, לפי דעתו, אין תקומה ליהודים במדינה.
בשעת הסעדה לגלג על עלילת הדם ועל התפקיד
אשר היה כאן לבקבוק המיץ של הכרכם. בשעת
שתית התה השמיע דברי בדיחה מדיניים שהם
לשיחה בפי הספירות הגבוהות אשר בעיר הבירה. –
התדעי, בתיה? – פנה אל המבשלת בערכה
את-השלחן – בקבוק הכרכם שלך מטיל עתה
בכל-רחובות פטרבורג. מרדוינוב שלח טורית לחברו
ליום הולדתו, והיא היתה משוחה למעלה במיץ
הכרכם… אחר כך היה זקוק לקרוא לרופא הבית.
כתם שבוע לשבתו בקרסנויה נסע ברוידה אל
מלר-זקומלסקי. אותו היום שרר עצב בבית. חסרונו
של אדם קרוב היה מרגש. ובצאתו אחרי שבוע
לפטרבורג לקח ברוידה אתו את-רגשי הידידות של
כל-בני המשפחה. יפה היה כחם של שני
השבועות, בשבת אחים יחד, מכחן של אחת עשרה
שנה שעברו ברחוק מן המשפחה. וקיסין עשה
בביתו של שמריה עד אחרי עבר ימי חג הסכות.


חלק שני

פרק ארבעה עשר


רוח סתו, קר וכבד, היה באוירה של פטרבורג, ועצב
חרישי רחף על הקיסר אלכסנדר הראשון, המושל
האציל, השואף לאור ולחפש. נעזב ונעצב היה
הקיסר באותו ליל סתו חשוך, ללא חלומות-אביב
קדומים, ללא היות משאת נפשם של מליוני בני אדם
ועשרות עממים שהביטו אליו לפנים כמו אל מושיע
וגואל. כל אותם החלומות נדפו ואבדו בנשית
השנים הארכות, החשכות והמדכאות. לא היה מי
שיכל להשיב למלך ששון ילדותו משחר חייו; לא
היה מי שיכל למלא עתה את-לבו שאיפות ומשאלות
אשר חיו לפנים בלבבו וחיו לבב אחרים. לבדד היה
המלך.



אחרי חצות הלילה יצא השליט מארמון החרף. רוח
קרה נשבה מהים. גלי הניבה המו ורמו וזרמו,
קטעי עננים כהים התרוצצו במרום, ובפרץ אור
הלבנה הנפחדת מבעדם, והיה מראה הרחוב יותר
ארך ורחב מהרגיל, ופני המלך בשממון הלילה
היו כפני מלך אביון, אמלל ודך.



צעדיו הרחבים עברו בימין הרחוב נבסקי. הרוח משך
מעל כתפיו את-מעילו הארך והכהה, וצל שחור,
שעבר על פני האבנים הקרות, רדפו בעקבותיו; פעם
הקדים ועבר לפניו וירט לו הדרך, פעם שהה
מאחריו. הוא הלך והלילה ספר את-צעדי אונו על
מרצפת האבן, וממרחק — התחיל מבהיק חדו של גג
הלברה הקדושה.



הוא נגש עד השער. השוער המנמנם פתח לו בפחד
מבוא צר, ובפנה העמקה והרחוקה של החצר נתעורר
רעש קטן. חלונות אחדים הוארו. נפתחה לו דלת
הכבוד, והוא בא אל הקדש פנימה. הוא עם עצבונו, עם
נפשו המרה עליו, עם אימת בדידותו. שם כרע על
ברכיו, הרכין ראשו, כוץ שפתיו הדלות
והתפלל עד אור הבקר באין מפריע, מיחד עם
נפשו… ואחרי שעות יצא מן הבית בחפזון,
מהרה-מהרה, כאלו היה רודפו מי-שהוא, כאלו חשש
פן יאחר מה-שהוא.



כל-זה היה בליל ראשון לספטמבר, בשנת 1825. ולעת
בקר יצא הקיסר מפטרבורג על מנת לנסע
לטגנרוג, שהיתה אז כמעט בקצה גבול המדינה.



זו היתה נסיעתו האחרונה בחייו. יותר לא זכה
לראות את-עיר מולדתו ובירתו, שהיה בה שליט
יחידי במשך עשרים וחמש שנה, תחלה — שנות אשר
ואורה, וסוף — שנות חשך וצער.



חמש כרכרות טסו אז על הכביש, טסו מהר, מבלי
נוח בשום תחנה. רק סוסים בסוסים נתחלפו,
והכרכרות טסו ונשאו הלאה, הלאה, בדרכן.
הברון דיביטש נסע בלוית הקיסר, ברכב המלך,
בשניה נסע הגנרל טרסוב עם רופא המלך.
אחריהם — הנסיך ולקונסקי, ושרי המלך אניסימוב
ופיודורוב לאחרונה נסעו. בשלישי הגיעו
לפסקוב, בחמשי — לטורופץ, וכאן צוה המלך פתאם
לנטות אל דרך טולה, להגיע לסמולנסק. עוד היום
העשירי לספטמבר בוליזש יעמד! — נופף המלך
את-ידו.



ובאויר — ימי ספטמבר קרירים ויבשים. נשאו
הכרכרות על הכבישים בין שדות אחוזי כפור.
הרגשת המלך היתה רעננה ובעיניו
הגדולות-התמהות הביט אל הכפרים העניים, אל
בתיהם העזובים, הנמוכים, הפזורים בשני עברי
הדרכים, אל האכרים הערמים כשדותיהם ואל
השדות הערמים כבעליהם. הביט גם אל מרעה
המקנה הרע אשר מסביב, ולב המלך נתחמץ ונאנח
אנחה של יאוש.



במורד ההר, בטשפלי, עמדה טחנת מים נדחה. גג
הקש הגבוה היה נקוב נקבים-נקבים, ועורבים
שחורים התעופפו מסביב לקורות הגג, שבלטו
לעברים כעצמות של גויה נרקבה. מי הנהר עמדו
תחת הגשר כמי מנוחות, בלי תנועה ובלי תועלת.
דלתות הטחנה וחלונותיה היו סגורים בקרשים,
והגלגל, אותו גלגל גדול שהיה סובב פה ימים על
שנים במי הנהר ואשר חיה אנשים רבים, היה תלוי
עתה חלוד, נתק ממקומו ואלם.



לפנים גר פה יעקב ק‏מחי, טוחן גבוה, צהב זקן
וארך גבות העינים. תמיד התהלך פה היהודי הזה
כשהוא טרוד ומקמח. שלשים וחמש שנה היה חוכר
הטחנה ואנשים למאות חיו פה אתו ובסביבתו. אבל
יצאה הגזרה מאת חובנסקי שר הפלך ועקרה
את-היהודי ממקומו, ובמשך שלשה ימים והטחנה
היתה תהו ובהו וחשך על פני המים, ורק כמצבה
לחרבן חיים שאבדו ואינם עמד הבנין השומם.



בעשר שעות בבקר עבר רכב המלך על פני אחזה
גדולה, פוגורוליה. למעלה, על ההר, נראה ארמון
גדול, ולמטה, על חוף הנהר, נמשכה שורת בנינים
ארכה, וארבות גבוהות ואדמות התרוממו מגגות
הבנינים. עשן לא עלה מתוכן, ודממת מות שררה
בכל. לפנים היה פה בית משרפות יין, ור' אברהם
היה אדוני הבית. כאן גר עם משפחה גדולה, עם
מלמד, עם שוחט, עם ספר תורה ובית כנסת לתמיד,
והנה יצאה הגזרה מאת חובנסקי שר הפלך, ונשל
מאחזתו, ובן לילה נחרב ישוב יהודי.



הסוסים ששו לרוץ ארח ישר וחלק וקפוא, החמה
עלתה מאחורי היער, ובעמודי אור ארכים האירה
את-העצים בשלכתם, אשר משני עברי הדרך,
את-השדמות הירקות, הכהות, המשתטחות
במרחקים. וליזש הלכה וקרבה, ולשון הזהב
אשר לבית הכניסה “אליהו הקדוש” צצה מאחורי
השדות.



משמאל, סמוך לגשר, עמד פנדק. בית נפול, אשר
חלונותיו ודלתותיו פתוחים, ונכר היה, כי גם מכאן
סרו החיים. גלי קש ותבן נערמים, מטה שבורה,
עביט הפוך על פניו, — כל אלה העידו על מציאותם של
חיים שהיו לפנים במקום הזה, ועתה, בגזרת
חובנסקי, שממת אבל מסביב. במרחק, על הגשר,
אפשר היה לראות עגלה רתומה לצמד שורים, טעונה
גבוהה-גבוהה כל מיני כלי בית, בהמה מהלכת
קשורה באפסר מאחוריה, ויהודיה, עטופת גוף
ועטופת נפש, יושבת במרום חפציה, סוקרת לאחור על
ביתה ורכושה אשר עזבה אך עתה, והיא מתנודדת,
סופקת כפיה ובוכה מרה.



מרכבת שר המחוז עברה אז לפני רכב המלך ופגעה
בעגלה. שר המחוז נתן קול:



— שלום! עמוד, שלום!



שלום מהר והסיר כובעו, והרוח שחקה בפאותיו
הפזורות. אבל מיד הרגיש ברכב המלך אשר על
ידו, כי שתי עיני תכלת נבטו בו מתוכו. אז מהר
וחבש את-כובעו ואת-קצות אצבעותיו מחה בעשב
השדה הרטב ועמד וברך בכונה: ברוך שחלק
מכבודו לבשר ודם.



ובת-צחוק עברה על פני שפתי המלך הכוצות.
המלך הגיע את-קצה נעל-ידו בשכם הרכב, וזה
משך במושכות הרכב, ורץ בחפזון על פני החול
הקפוא.



הבהיק ראי הנהר, והעיר הפזורה, היא ובתי הכניסה
והמועצה ובית הכנסת הגבוה והישן, נתגלתה
כלה לעין הרואה.


פרק חמשה עשר


מנוחת חג שררה בעיר, בשעה שנראה מסע הקיסר
על החול אשר עם בית הקברות הישן של היהודים.
במרום הגג של בית מועצת העיר נפנף הדגל בן
שלשת הצבעים, פעמוני כל-בתי הכניסה השמיעו
מצלותיהם, המית קולות מקולות שונים רחפה מסביב.



ואולם בית הקברות היה מטל בדממה, מכנס ומכוץ
בגדר הנמוכה והדחויה, הישנה והחולמה, והבית
הקטן של הקברן, הסמוך לגדר, בעל שלשת
החלונות המכסים וילאות קצרים, ואשר עציצי פרחים
לפניהם ותריסים צבועים לבן-ירק אחריהם, — הבהיק
יפה, והיה מראהו כבת-צחוק רכה של תינוק על פנים
מקמטים של זקן.



על גזזטראות הבתים נראו המוני אנשים. גדול
וקטן שם הוא, איש ואשה, וגם תינוק בחיק אמו.



הקיסר עבר והביט משתאה לשני צדי הרחוב,
הקשיב לברכות שהמטרו עליו מכל עבר, אף הרים
לרגעים את-ידו והגיעה אל קצה כובעו השחור,
המקשט נוצה לבנה גבוהה. הרחוב היה משפע ויורד
במקצת, ועל הגשר החדש אשר על הנחל וליזשקה
עמדה קהלת אנשים רבה, כלם לבושים שחורים.



עוד קדם-לכן הרגיש הקיסר ביהודי זקן, בעל זקן
לבן, חבוש כובע חרף מעגל, שעמד נבדל מאחיו,
והרוח שחקה בזקנו ובקצות אבנט המשי השחור
שלו. זה היה הרב ר' בנימין. ובראות הקיסר את-הוד
פניו האצילים ונדמה לו, שהאיש הזה ידוע לו, כי
כבר ראהו פנים. ובהתקרב הקיסר אל החבורה נשמעה
הקריאה: “אורה!” יוצאת מפי יוסף ציטלין
וכל-הנצבים עמו: שמריה ברלין, ישעיה
אהרונסון ועוד. הקיסר הקריב את-קצות אצבעותיו אל
כובעו, נתן פרודקוב נגש באותו רגע אל הרכב.



— הוד מלכות! — קרא נתן מעל הגליון שהוציא מחיקו,
בקול ובהדגשת כל דבור. הוד מלכות! היהודים
באלפיהם אשר בעיר הזאת ובסביבתה, אשר
ההשגחה העליונה הביאה אותם הנה לכרע לרגליך,
הוד מלכות, מפילים תחנתם לפניך, שתשים עין
חסדך עליהם להצילם מענים וממצוקתם אשר באו
עליהם שלא ברצונך הקדוש ולא לפי יסודות חקי
הממלכה. בממלכתך — הוסיף נתן לקרא — יש כאלה
שעמדו חוצצים בינך ובין היהודים בניך
הנאמנים, הנכונים למלא קדשת רצונך לתועלת
הממלכה ולאשר נתיניה. מקום בממלכתך, שהיה
מקור חסדך, אב הרחמן, בו נשפכים עתה נהרי
נחלי דמעות. הגן בעדנו מפני הנסיך ניקולי בן
ניקולי חובנסקי…



הבקשה למלך היתה ערוכה בטעם המליצה הטובה
של פנחס טבליב, לבלר הקהל. כל-הלילה שעבר
ישב הלבלר על הגליון הפרוש לפניו ורשם ומחק
ותקן, ושוב רשם ומחק ותקן, עד שהפיקה הבקשה
רצון כל-הקהל.



והקיסר שמע את-הדבר, וכמו עננה עברה על פניו.
הוא הביט אל פני הברון אשר על ידו, אל פני
הקורא, ושוב אל פני הברון, ונטל את-כתב הבקשה
מידי נתן.



אז משך הרכב במושכות והסוסים נעקרו ממקומם.
שעטת פרסות וקול גלגלים נשמעו. המרכבות
הרחיקו ללכת על פני רחוב אליהו, ומשם עברו אל
השוק. משני העברים קראו ההמונים: אורה! אורה!
והקיסר ענה בברכת רצון לכל-עבר, לקול הפעמונים
הרבים.



בקרן הרחוב, על יד בית מרים אהרונסון, היה ההמון
צפוף ביותר, והרכב עצר בסוסים למען ילכו לאטם.
בית מרים היה מקשט יפה משאר הבתים. על שתי
הגזזטראות נפנפו ברום הדגלים בצבעיהם, ומעל
שני המעקות היו תלויים מרבדים אדמים, ארכים,
מקשטים ירק.



הסוסים עמדו על יד בית המועצה, וקול “אורה!” אדיר
פרץ ממאות לבבות עד לב השמים. המלך יצא מן
הרכב, הישיר מעט את-רגליו, זרק את-מעילו מעל שכמו
ונראה בבגדי שרדו. במבטו היתה לאות, ודומה
היה כשואף להמצא לבדו, ביחידות, אלא שהוא אנוס
לקבל את-כל-נמוסי הכבוד הנתן לו בידי אדם.



מתוך השורה הראשונה יצא שר הפלך, הנסיך
חובנסקי, קדד והשתחוה וגליון לו ביד.



— ניקולי בן ניקולי! — אמר לו המלך, בהושיטו לו
את-ידו — ידידיך סבוני גם סבבוני שם על הגשר,
וכמעט שבי לקחוני.



— הוד מלכות — ענה ואמר חובנסקי — הנני מאשר
להשתמש ברגע זה להודיעך, כי לי אין
כל-אויבים. אויבי הם אויבי המלך, המולדת
והאמונה.



בקולו של חובנסקי נשמע טון של חנף וזיוף,
והמלך נטה הצדה. הוא שם את-ידו תחת דש בגדו
ועמד מוכן לקבל פני מלאכיות שונות.



זו אחר זו עברו לפניו המלאכיות בשורה ארכה,
ופתאם ראה אשה נגשת אליו ועיניה אדמות מבכי.



— הצילה, אבי!



היא נפלה לרגלי המלך ושפכה הרבה דמעות.



— הצילה, אבי! אשה אלמנה אנכי, אגפה שמי, אם
לילד פיאודור, אשר היהודים ענוהו לפני שנתים,
ומאז אני דורשת משפט, דורשת דמים. חוסה עלי,
אבי!



היא הוציאה מחיקה גליון מקפל, שמה אותו על
ראשה, ושוב זרם נחל דמעות מעיניה.



על פני המלך החורים נראה תו של רחמים ודמעה
הציצה בעיניו התכולות. הוא נטל את-הגליון מעל
ראשה ומסרו לברון.



מריה טרנטיבה היתה האשה. כחשה לו, למלך.


פרק ששה עשר


בבית יוסף ציטלין מתהלכת רוח קשה ומדכאה. הלל
בנו היחיד, חברו של יוסי, מטל חולה במטתו;
מחלתו אנושה, והרופא כבר אמר נואש לחייו. גופו
צנום וממשך, מצחו גבוה ויבש, לחייו משפות,
שפתותיו חרבות וכתמים כהים גדולים נראים מתחת
לעיניו השקועות והכבויות. זרועות ידיו הדקות
והצנומות, אצבעותיו הארכות-הדקות, היו שטוחות
על השמיכה כמעט בלי תנועה, הסרט הלבן של
כתנתו זע לאטו על גבי חזהו הצר והמצמק,
אשר בו דפק עוד הלב הדואב. באויר החדר היה שרוי
ריח קשה של סמי-תרופה, ומבעד לשני החלונות
המכסים וילאות לבנים פרץ זיוו של שמש ונפל על
פני הלל, ולאור זה היה חורון פני החולה עוד יותר
קשה ומפחיד.



היה שקט. מחדר האכל נשמע קולו של שעון הכתל,
ומלמטה בקעו ועלו קולות שהיו נחנקים מיד.
אהרן החובש ישב על יד המטה, פשוט מעיל וחבוש
כפה. בידו האחת משש בדפקו של החולה ובשנית
החזיק שעון. אבדוטיה, מינקתו ומחנכתו של
הלל, ישבה על שרפרף מן הצד, ופניה מפיקים עצב
ודאגה. היא והחובש שלחו את-האם לאחד החדרים
הפנימיים והשכיבוה במטתה, למען תישן אחרי
ליל הנדודים שעבר. יוסף ציטלין האב הלך לבית
הכנסת לתפלה. שלשה מנינים יהודים עומדים
ומתפללים על תחלואי ילדים, אומרים “תהלים”
ומשנים שם החולה.



אבדוטיה פנתה מתוך דאגה אל החובש:



— אהרן, אהרן, דבר אמת, הגידה, היש עוד תקוה?



— מה אמר, אבדוטיה? הכל בידי שמים. אם יאריך
נפשו עד הערב, אולי ישוב לאור באור החיים.
היפלא מיי דבר?



אבדוטיה נאנחה אנחה עמקה ויד אל יד ספקה.



— אמר נא לי אפוא, אהרן, מה עלי לעשות? אמר, ואני
ארוץ ואשוע. קולי אל קברים אזעקה.



רוח מבינתה הפשוטה והישרה אמר לה לאבדוטיה,
כי חובתה לעכב את-נשמתו של הלל רק עד הערב,
ומהערב יקום חלד. הילד והיא וכל-בני הבית
יפדו. רק עד הערב, עד הערב.



— אהרן, אקומה וארוצה אל הרופא הנוצרי. אוחזהו
בפרצופו אסחבהו בשולי בגדו ואביאהו הנה.



— לשוא תלכי, אבדוטיה הנאמנה. הוא לא יבוא
הנה. אחת אמר: רפאות תעלה אין לו. והלא את יודעת,
כי יש דברים בינו לביני.



אבדוטיה נזכרה בסכסוך שנפל לפני שלשה ימים
בין אהרן והרופא בענין אמבט. דרוש דרש אהרן
לשום את-הילד באמבט חם ולמשחו בחרדל, והרופא
אמר: לא! ולאחר שעמד אהרן על דעתו נתכעס
הרופא:



— דם! מי אתה כי באת ללמדני? אתה חובש, ואני
רופא המפקדה וחבר לסוד המועצה.



ואהרן כבש את-דעתו, אבל לא חזר ממנה. והרופא
קם בחמתו והזכיר את-מעשה הבדיקה בגוף הילד
המת, שנמצא לפני שנה אחורי העיר. גם אז פרץ
וכוח ביניהם, ובעוד הרופא טען כי גוף הילד טען
בעודו חי בכלי מחדד ודוקר בכונה, חוה אהרן
את-דעתו, כי הפצעים נעשו במקרה בגוף לאחר
שמת. ובשעת הוכוח ההוא התריז הרופא כלפי
החובש בשם “ז’יד” וחטף את-כובעו ומטהו ויצא מהר
מן הבית, ומאז — חדל לבוא אל החולה.



— לא! אני חיבת ללכת! — קראה אבדוטיה ושמה סודר
על ראשה ומהרה אל הדלת — אני מכרחה!



במסדרון נפגשה עם חבורת יהודים ששבו מבית
הכנסת ואדוניה יוסף בתוכם. כלם פרצו אל הבית
ברעש אל מול חנה, שעמדה חורת, עיפה ובוכה.



— להוי ידוע לך, חנה — קרא ראובן השמש, יהודי
גוץ וגבן, בעל זקן צהב — להוי ידוע לך, כי
נשתנה שם בנך ויקרא שמו בישראל: אלתר.
נקרע עתה גזר הדין של הלל. אלתר שמו, והוא
נכנס לאלתר לחיים טובים ולשלום, ותזכו
לגדלו לתורה ולחפה ולמעשים טובים, אמן!



חנה פרצה בבכי ושקעה בכסא הסמוך. אבדוטיה
אמרה לחזר ולגשת אליה, אבל נמלכה ויצאה.



תפסה אבדוטיה לפי מעוט ידעתה ביהודית, כי
היהודים באו והביאו ישועה להלל, רוח והצלה
מאלהיהם. ואולם הלל אינו רק שלהם; הוא גם שלה.
בדמה וחלבה גדלתהו, בדמעותיה החמות
רחצתהו. ויבוא נא גם אלהיה להציל את-הלל — והיא
יצאה והלכה אל עבר השוק.



בחוץ היה יום חרף בהיר, וכפור קליל חדש כסה
את-הרחוב. היא הלכה ובלבה הרגישה, כי חובתה
לעשות דבר חשוב, שיהא כחו יפה לעכב את-יציאת
נשמתו של הלל עד הערב. היתה תנועה מועטת
בשוק, ומבית-הכניסה “אליהו הקדוש” נשמע קול
צלצול אטי, שקרא את-הנוצרים לעבודת הבורא. היא
התעטפה עוד יותר בסודרה והרחיבה את-צעדיה עד
בואה אל בית-הכניסה.



מועטים היו שם עתה האוכלוסין. המתפללים כבר
עזבו את-הבית, ונשארו רק נמושות על יד הדלת.
היה קר בבית, חשך למחצה, מרחב ריקן. קול כל-אחד
מצעדיה על גבי רצפת האבן שמע במרחקי הבית.
בינות העמודים, אשר מעליהם השקיפו פני קדושים
והרחק-הרחק עד נר התמיד, נשקף נוגה אש קטנה
ורפויה, ובו בבואתם של צבעי זהב וכסף אשר
לתמונות המלאכים הקדושים.



הכהן לברנטי, זקן מגבן, בעל קרחת מבהיקה ופנים
קמוטים ומגלחים, גמר אך עתה את-עבודת הקדש,
ומתוך משיכת רגליו הכושלות פרש והלך לאטו
לחדר מיחד, לימין המזבח, אשר שם היה עליו לפשט
את-בגדי הכהנה. מקום המזבח נשאר ריק. לימין
נראה קצהו של שלחן שחור אשר קצותיו מזהבים,
ועליו מפה רקומה, רקמת צלמי מלאכים קדושים
מסביב לזר זהב.



אבדוטיה ידעה את-קדשתה של מפה זו, כי עליה
מעמידים הכהנים האוניאטים את כוס הקדש ואת לחם
הפנים אחר ש‏מושיהם.



— זאת המפה — הבהיק במחה רעיון פראי — אם
ישימוה על פני מת יקום לתחיה. אין יד נוגעת בה…
אבל אנכי…אנכי…אעשה זאת בשביל הלל שלי…



והיא שלחה ידה ומשכה במפה הקדושה שהיתה
מפשלת לצד אחד. אבל באותו רגע נשמע קול שעולו
של הכהן לברנטי וצעדיו הכבדים. היא השיבה
את-ידה ריקם אליה ומהרה לברח מן הבית. כמו
צעדים כבדים ומרעידים רדפו אחריה, אבל היא הסבה
את-פניה לאחור ולא ראתה איש.



אז פנתה ימינה אל עבר הנהר. לבה נקף. וצר היה
לה על אשר לא עלה בידה לעשות משהו בשביל
הלל שלה, ובינתים — שעה תרדף שעה, ועוד מעט
יפוח היום.



היא הגיעה עד בית הקברות האוניאטי הנשען על חוף
הנהר, ושם, מאחורי בית כניסה קטן, נבע מעין מים
חיים, קדושים, הפוקחים עיני עורים ומחזקים ידי
רפים. ירדה לאטה במורד-הגבעה, מתוך זחילה על
גבי שלג וגלידי קרח, והגיעה עד המעין.



ומי המעין שם הולכים לאט גם בקיץ גם בחרף,
והם מספרים סוד שיח טמיר עם הפלג הצר השוטף
בין שני חופי הקרח ומפלג לו תעלה עד הדוינה.
אמרה אבדוטיה לקחת לה ממי המעין, מעין
הישועה, לרפא בם את-הלל, אבל כל-כלי לא היה
בידה, ורגש צער עמק העיק על לבבה הדואב, והיא
שבה ריקם עם חשכה.



ואולם כאשר באה הביתה הרגש השנוי
שנתהוה בו. אמבט של אבץ, לבן, עמד על הרצפה,
ומתוכו עלו אדים חמים דלוחים, ובתוך האדים
נראתה גופתו של הלל הצנומה, המתה למחצה. אהרן
החובש החזיקה בזרועותיו, כשהוא עומד מפשל
שרוליו. ראש הילד היה נטוי על חזה אמו.



ופתאם פקח הילד את-עיניו, וכעין הורד נגלה
בלחייו הצהבות.



אהרן הוציאו מהר מהאמבט, עטפהו בסדין, הטילהו
במטה, ובאור פנים מהר למששו בדפקו.



אז הטילה אבדוטיה את-עצמה על צואריה של חנה,
ושפע דמעות שמחה ותודה ליי נגר מעיני שתיהן.


פרק שבעה עשר


ואלה המכתבים אשר כתבה לנה בת שמריה ברלין
אל אברהם קיסין.



18 באקטבר, 1825.



יקירי!



את שני מכתביך האחרונים לא קבלתי, כי שלחת
אותם לי על ידי הדואר. המכתבים הנשלחים על ידי
הדואר אלינו מתעכבים במקום שהוא, שם הם
נבדקים, ויש שהם הולכים לאבוד. אבי חושב, כי יד
חובנסקי בדבר, גזרה חדשה תצא בודאי מלפניו
בקרוב. חובנסקי מלא חמה לא רק על אבי, כי-אם גם על
כל אלה שחתמו על גליון הבקשה שהגש למלך.



אבי מתנבא ליום רע. כתב לנו הדוד ברוידא
מפטרבורג כי חובנסקי שונא ישראל. ועוד הוא
מודיענו, כי כפי שמספרים שם בספירות
הגבוהות, עלה ביד חובנסקי עתה, בנסיעתו
האחרונה לפטרבורג, למצא לו שוב מסילות בלב
הברון דיביטש, אשר רגז עליו מעת נסיעתו בלוית
המלך.



בכלל, רוחנו פה מדכא. סבתא מרים מתהלכת
כמבהלת. אינה מוציאה מידיה את ספר התחנות
“שערי שמים”, שפתיה תמיד נעות, וקולה נשמע
בתפלה למענה, למען בניה, למען נכדיה ולמען
כלל ישראל. גם אבי המתון וקר-המזג יושב
בחדרו בלילות והוגה בספרים פולנים ישנים
וכותב מכתבים. לא מכתבי מסחר, אלא מכתבים
אחרים, אל אנשים חשובים, יושבי כרכים, אשר אך את
שמעם שמע ואת פניהם לא ראה מימיו. יוסי שלנו
נוסע פעמים בשבוע לויטבסק, מריץ את מכתבינו
ומוסרם שם לידים אמונות. על ידיו אני שולחת לך גם
את מכתבי זה. חיה בטוב ובאשר!



הנאמנה לך לנה.



6 בנובמבר, 1825



יקירי!



מורתי, מרת יוליה, אלצתני היום לגרשה מן הבית.
אני היום נגנתי לאטי, והד נגינתי צלל בכבד
ועצב כקול לבבי. לא חפצתי, כי ישמע בביתנו
למטה קול נגינתי. גמרתי, והיא, מורתי, בהעויה
של ידידות עשויה, הודתה לי על החיל שעשיתי. אחר
כך העיפה עין מסביב ושאלתני ברב ענין:



— איזה חדש עתה לכם היהודים?



חשבתי רגע ונזכרתי, כי בחדש שבט אנו
עומדים.



— כמה ימים בשבט?



ואמרתי בלבי כי היא מבקשת לדעת את יום
הולדתי, ואני הלא נולדתי בחנכה, בחדש כסלו.
אבל היא הוסיפה לשאל:



— מתי חל ט"ו בשבט לפי מנין היהודים?



— למה לה לדעת זאת?



— סתם. אחי יואן רוצה לדעת זאת. הוא מתרגם ספר חשוב
מפולנית לרוסית, ושם נאמר, כי בט“ו בשבט נוהגים
היהודים להכריז בבתי-הכנסת, כי כל יהודי מבן
י”ג ומעלה חיב להשתתף בקנית ילד נוצרי
לשחטו לפסח.



הבטתי בפניה בעינים פקוחות ונבהלות,
ונאלמתי.



היא נכלמה מעט, ובת-חיוך קלה עברה על שפתיה.



— לא אתם, לא היהודים שבכאן. אבל בגליציה…
יהודי גליציה…



אז הלם בראשי כהלמות פעם, וכמעט אבדו
עשתונותי.



— החוצה! — פרץ מלבי קול פרא, והראיתי לה את
הדלת.



היא ירדה נבהלה במדרגות, ואנכי זרקתי לה
מלמעלה את מגבעתה, את צעיפה, את נעלי-ידיה.



כל בני-הבית התאספו למטה בתמהון.



לנה.



11 בנובמבר, 1825



יקירי,



אתה יודע את יעקב-צבי המקבל. הוא שומר שבת
מחללה אף בדבור חל. בכל יום ששי אחר הצהרים
הוא נסגר בחדרו מפני בני הבית… הוא הצע לחתן
לי… היום קראני אבי אליו והושיבני בכסאו
המרפד עור. מעודי לא ישבתי בכסא זה. פני אבי
היו עצובים ועיניו הביטו אלי ואל הנירות שהיו
מנחים לפניו ושוב אלי ושוב אל הנירות. אני
הבטתי אליו בפחד, והוא דבר אלי:



— סבתא מרים רוצה שתנשאי. היא זקנה וחלשה,
ובימים האחרונים היא מרבה לדבר על קצה, שקרוב
לבוא. שאלתה ובקשתה היא לראותך תחת חפתך
בטרם תמות. את נכדת זקוניה, הצעירה והחביבה
ביותר, ואדיר חפצה שתקלי עליה את ימי חייה
האחרונים.



— אבי! — אמרתי.



— את יעקב-צבי הצדיק והחסיד היא חושבת לאלוף
נעוריך מן השמים. זה סודה מאז עם ר' ישעיה אביו.
הם נמנו וגמרו כך עוד לפני הולדך ולפני
הולדו.



אבי הביט בעיניו השחורות והחודרות אל לבבי,
ופניו העצובים התכסו ביתר כהות, והוא הוסיף:



— ידעתי, בתי, גם ידעתי, כי עוד זר לך הדבר,
כי עוד לא עלה על לבך. אבל אין הדבר אלא מעשה
הרגל. בעקר כל מה שגוזרים למעלה (והוא נאנח
אנחה עמקה) יקום למטה.



— אבל לא ידעתיו! — קראתי.



— אני ידעתיו. לב יהודי טוב לו, בנו של ר' ישעיה
אהרנסון הוא. לא דבר קל הוא.



העיפותי עיני על מצחו של אבא, הלבן, הגבוה,
אשר חריץ חדש האריך למעניתו עליו, על עיניו
המתרוצצות האחוזות עצב עמק אשר הביטו למרחקים,
למרחקי קור ואפל המתדגשים ומתקרבים אלינו
ואשר עלינו להתיצב בקרוב כנגדם, פנים אל
פנים, בזקנינו ובנערינו, והבינותי, כי ענין זה,
שלי, אינו חשוב באמת. כאפס ואין נחשב הוא.



העניתיו דבר? לא. נדמה לי, כי לא עניתי מאומה. רק
נפלתי על כתפו ודמעה גדולה וטהורה נשרה על
עפעפיו הארכות והשחורות.



לנה.



12 בנובמבר, 1825



יקירי,



לא אבי ולא אמי, לא סבתא מרים ולא איש אחר, לא
דברו אתי עד עתה בדבר יעקב-צבי. אם הם חוששים
פן לא יעמד בי לבי ולא אביא קרבן זה — אינם אלא
טועים. אתה, רק אתה, ידעת כל ערך קרבני. ואלו
גם גדל שבעתים כי עתה הבאתיו. כי מרגישה
אנכי, יקירי, שאסור לחיות חיי אשר בשעה
שהעולם טובע בדמעותיו, בעניו. אסור…



באכסניא של אהרן טבליב, אשר בקרן הרחוב
הסמולנסקית, אוה לו מושב נוצרי אחד, זה שבועות
אחדים. גוץ היה נוצרי זה, וקרחת מחדדת בראשו.
הוא בן בלי שפם וזקן, ועינים לו צרות ודוקרות,
ושפתים לו כוצות. ביום הוא יושב סגור בחדרו,
ובבוא הלילה — הוא יוצא בלוית כלב גדול ועז נפש
ומשוטט ברחובות העיר עד עלות השחר. לנתן נודע,
כי שמו סטרחוב, והוא שלוח הנה בפקדה מיחדת
מאת חובנסקי. רוחנו מדכאה עוד יותר.



לנה.



2 בדצמבר, 1825.



בשתים אחר חצות הלילה פשטו שוטרים וחילים
על ביתו של יוסף ציטלין וחפשו בו חפש מחפש.
הפכו את כל הבית על פיו, ולסוף אסרו רק את
השפחה אבדוטיה.



לנה.


פרק שמונה עשר


בבית טרשקביץ, הממנה על בית-הכניסה האוניאטי,
היה אור כל הלילה. מבין החרכים של תריסי העץ
בקעו קוי אור ונפלו על השלג הקרוש אשר כסה
את כל החצר ואת האילנות אשר בה. נתיבה צרה
ונקיה נמשכה מן השער עד המעקה הנמוך, ומן
המעקה עד בית-הכניסה היה מעבר בין שיחים עקמים.



היתה דממה. מתוך ארבת העשן הגבוהה עלה עשן
דק וקלוש, שהרוח הקלה פזרתהו לצדדין. כלב
גדול ועז נפש, בעל חדודי אזנים, רבץ סרוח על
המדרגות ושמר על כל הבאים והיוצאים.



ובלשכה גדולה, על יד שלחן-כתיבה גדול, טעון
ספרים וכתבים שונים, ישבו זה מול זה בעל הבית,
הכהן טרשקביץ, איש כבן שלשים, שפניו מלאים
ושחוק ארסי מרחף על שפתיו הרטבות-האדמות,
ואורחו, העוזר כנגדו, זה האיש סטרחוב, פקיד זקן
ורגיל, בעל קרחת, אשר פניו הקטנים צמוקים
ויבשים ומבטו חד ודוקר. סטרחוב היה בא-כח רשמי
לממשלה החדשה, לפרבוסלבית, אשר שאפה למשך
אליה את עם הארץ החי באמונתו הקטולית בנוסח
האוניאטים, וטרשקביץ היה אוניאטי למראית עין
ובקרבו — קטולי וישועי. הוא נשלח אל העיר הזאת
בפקדה מיחדת להרים קרן האוניאטיות אשר ירדה
פלאים, מתגרת יד הממשלה הרוסית, אשר אמרה
להגדיל הפרבוסלביות ולהאדירה. מלחמה זו בין
הפרבוסלביות והקטוליות האוניאטית נמשכה
ימים רבים בגלוי ובסתר, ויד האוניאטים היתה על
העליונה. כשבא הנה המלך נדב סכום גדול לבנות
פה בית-כניסה פרבוסלבי. וקם ראש מועצת העיר
וצבר כסף רב והקים בית-כניסה כנגדו פולני.
בשנת 1810 יצא צו מאת המלך לשנות בית-כניסה
אוניאטי אחד ולהפכו פרבוסלבי, וקמו האוניאטים
ובנו להם בית-כניסה חדש, במרכזה של העיר, בית
בנו לתלפיות, שעלה בגדלו ובהדרו על הבית
שנלקח מהם, ועבודת בנינו שלמה בשנת 1825. גדר
בית-כניסה זה נגעה בכתל הרעוע הישן של חצר
בית המדרש היהודי הישן.



עתה ישבו שניהם, זה לעמת זה, הממנה על
הפרבוסלביה והלוחם לאוניאטיות
בפרבוסלביה. לא כמנצחים זה את זה בהלכות
אמונות ודעות נזדמנו לפנדק אחד, אלא משום
שהשלימו זה עם זה, על מנת להלחם עם אויב שלישי,
עם היהדות. הפרבוסלביות והקטוליות באו
בברית מלחמה באמונה היהודית.



היה חם ושקט בחדר, וטרשקביץ וסטרחוב התירו
להם את כפתורי מעילי-השרד לרוחה. ארבעת
הנרות שעמדו על השלחן הזילו את חלבם. ואור
להבם הצהבהב, העולה ויורד, שחק בדפי הספר
הפולני הישן אשר ביד טרשקביץ ועל גליונות
הניר אשר סטרחוב כתב בהם רוסית, באותיות
קטנות ומעקלות, את כל אשר קרא לפניו חברו.



…“בזה היום, בט”ו בשבט — הכתיב טרשקביץ —
מבקש זקן היהודים את חשבון הכסף המתכן על
ידי כל בית כנסת במשך השנה, כי כל יהודי
ויהודיה, מבני שלש-עשרה שנה ומעלה, חיבים
לתת את תרומתם, שני זהובים לשנה, לקנות דם
נוצרי… וביום זה מבררים את החשבון, כמה הוצא
לקנית ילד נוצרי להתעמר בו… שוכרים יהודים
חשובים ונכבדים, שמאמינים בהם שלא ימירו את
דתם בדת הנוצרית… אלה נבחרי הקהלה חובתם
בתפישת ילד נוצרי ושחיטתו. כיצד? כשנתפס
הילד הנוצרי מושיבים אותו במרתף ארבעים יום,
מפטמים ומעדנים אותו בכל מיני מאכלות ומעדנים,
גם בשקדים וצמוקים ומגד חלב, כדי שיתוסף בו
דמו, דם טהור. כל אותם הימים אין מפחידים ואין
מבהילים אותו, אבל מעניקים לו כל טוב ומושכים את
לבו בספורי-מעשיות. כון שעברו ארבעים יום
ממיתים אותו מיתה משנה באכזריות גדולה, כפי
שיבאר להלן בפרק מיחד".



טרשקביץ קרא את הדברים מעל ספר פולני
“אכזריות היהודים לאלהים ולאנשים”, חבורו של
הכהן הישועי פיקולסקי בשנת 1760 שנדפס
בלמברג. הוא קרא אחת מקרא ואחת תרגום,
בהפסקות, כי בקש לפעמים את המלה הרוסית
הנאותה לתרגום, וסטרחוב כתב מהר, בלי הפסק.
ונוצת-האוז הגדולה והמרוטה רעדה בין אצבעות
ידו הצנומה, הגרמית, ופעמים נתקלה והתיזה
רסיסי דיו מסביב, על גליון הניר הקשה.
כשנמצא להם אותו הספר יקר-המציאות, עברה
שמחתם כל גבול. היתה להם ההכרה, שנמצא
המפתח של סוד כמוס ואים.



טרשקביץ דלג על עמודים אחדים שאין בהם ענין,
לפי דעתו, ועמד על העמוד 760.



…"פרשת מעשה התעתועים, שנוהגים היהודים
בשעת שחיטה:



1) נוטל הרב את הילד שאינו למעלה מבן 13, מחבקו
ומלטפו ומטיל עמו בידידות אנה ואנה, ופתאם
דוקר בו בעורק הדם של האצבע הקטנה, כדי
שירבה הדם הנוטף.



2) נגמרה הדקירה נוטלים את הילד ועוקדים אותו
לקורה ומביאים לרב סכין משבצת זהב, ששומרים
אותה מראשית השנה ועד אחרית השנה ככלי קדש.
נוטל הרב את הסכין ודוקר בצלע הימנית של הילד,
ומעמידים כלי למטה, כדי שיהא נשפך דמו
לתוכו. שוב נוטל הסכין ודוקר בה בצלע
השמאלית, ובעיני ראיתי ילד שהוצא מגופו כחצי
רביעית דם והיה לבן כחלב עד שנפחה נפשו.



3) קדם מותו מושיבים את הילד על גבי חבית ממלאה
מסמרים ודקרים, ובלבד שלא יהא שום מסמר כנגד
לבו (החבית עוברת מדור לדור בירשה, כדבר
שבקדשה). ומחבטים ומלבטים את הילד בחלל
החבית עד שתצא ממנו טפת דמו האחרונה".



— ר-ר-ר-רו-צחים! — לא יכול סטרחוב להתאפק.



צחוק ערמה נראה בעיני טרשקביץ, והוא חזר וקרא:



4) מוצ‏יאים אותו מתוך החבית, ואם יש בו עוד רוח
חיים, חוזרים ותולים אותו, והרב דוקר אותו פעם
שלישית בצלע השמאלית בברכה, עד שיוצא דמו
האחרון והוא מת.



5) נוטלים גופו של הילד המת וזורקים אותו לאשפה
או מטביעים אותו במים, או שורפים אותו באש, אבל
אין מביאים אותו לקבורה, שכן שנו: “בגופו של
נוצרי מת נוהגים מנהג נבלה ואין לו קבורה”…



סטרחוב זרק לפניו בכעס את נוצתו והפשיל שתי
ידיו לאחוריו. פניו היו חורות, ועיניו הקטנות
והחדות ירו ברקים.



נכנסה משרתת הבית והעמידה על השלחן טס עם
בקבוק כוסות יי"ש ומטעמים. סטרחוב נטל את
הבקבוק ומלא את הכוס, ואמר:



— כ..כ..כן! יודע הוא איפה הם אצלי?



— מי?



— היהודים שבכאן.



— איפה?



— פה! — דפק סטרחוב בידו הקטנה והצנומה על
השלחן — הנה הנם פה! אלא שאינני ממהר בדבר.



טרשקביץ לא ענה, אבל הנאתו מדברי סטרחוב
נשקפה בעיניו הערומות. הוא ידע שכל מה שעושה
סטרחוב בשבילו הוא עושה וכל מה שהוא דורש
לטובתו הוא דורש. הילד המת הנמצא אוניאטי
היה. אבותיו, העדה היותר חשובה מריה טרנטייבה
וכל קרובי המת אוניאטים בני אוניאטים הם. יוצא,
שמכל עבודתו של סטרחוב, שהוא עובד לשם
הממשלה, תצמח טובה לכנסיה האוניאטית, והוא
הבין, כי די לו, לטרשקביץ, להסתפק בקו ובתג
אחד כדי לשסות את סטרחוב והוא ישים לדרך
הנכונה פעמיו.



— כל זה כתוב מפרש בתלמוד — אמר טרשקביץ מתוך
עיון בספרו של פיקולסקי — במסכת גטין, פרק
א', דף כ"ח.



— גטין? — נזעק סטרחוב — איך הוא אומר? גטין?
גטין, גטין…



הוא התאמץ בכל כחו להחזיק בזכרונו את שם הספר
האכזרי הזה.



— יש לי להוסיף בענין, כי, כנראה, יש לה, למריה,
עוד דברים בגו, שאינה רוצה עוד בגלוים, אבל אני
אגלם. מכרח אני!



— היודע הוא את אשר החלטתי? — קרא סטרחוב — אני
אשלח את מריה אליו שוב, והוא יכנס אתה בשיחה
ויתהה על קנקנה. אפשר יוציא מפיה דבר.



טרשקביץ חשב רגע, ואחר נענע בראשו לאות
הסכמה:



— יהי כן! ישלחנה אלי ביום א', באחת-עשרה וחצי
לעת הצהרים, אחרי עבודת אלהים השניה.


פרק תשעה-עשר


סטרחוב יצא מבית טרשקביץ בארבע שעות אחרי
חצות. השמים היו קודרים ואפלים, אבל השלג החדש
הבהיק בלבנוניתו ואפשר היה לראות כל המתרחש
מקרוב. הוא התעטף באדרתו הקטנה, תחב את ידיו
בשרווליו, הדק אל גופו את תיק העור הכבד ואת
כובע עור הכבש שמט על ראשו עד עיניו. קם הכלב
לקראתו והתמודד על רגליו הגבוהות והתחכך
להנאתו אל שולי בגדו, ונלוה אל אדוניו בלכתו.
סטרחוב יצא לרחוב אליהו, ומשם אל השוק. משני
העברים השתטחה העיר הנמוכה, הפזורה, בתי
היהודים הכפופים השותקים.



וסטרחוב חשב:



— רז לה, רז לה, לעיר הזאת! סוד אים בה, שהוא מסתר
מאות שנים מעיני העולם הנוצרי. עתה באה שעתו
של הסוד להתגלות על ידיו. רבת גלה ורבת עוד
יגלה. הוא, סטרחוב יפקח עיני הנצרות ועיני העולם
כלו.



הוא התעטף עוד יותר באדרתו והדק אליו עוד יותר
את תיקו המלא נירות, וחשב, כי קול משמים קראהו
מפטרבורג והעמיד פנים אל פני הצמאון לדם
המחיה את היהדות: הוא החבר לסוד הממשלה, הוא
הגוף והוא הבן בלי שם גדול, יהיה המנצח את
היהדות החשוכה, הוא יציל את העולם הנוצרי הגדול
מנחש היהדות אשר בחיקו.



בקרן הרחוב, בשמאל, התנוסס ביתו של שמריה
ברלין חשך בכל החלונות. למטה, על אסקופת האבן,
במבוא המרתף, השחירה קומה כפופה של אדם.



סטרחוב נגש.



— מי כאן? — התרומם לעמתו יהודי זקן ושעיר, לבוש
אדרת בלויה וחגור חגורת אכרים במתניו.



— ומי אתה?



— שומר לילה.



— הקטור! — קרא סטרחוב לכלבו, שיזנק בנביחה אל
מול השומר.



— את מה תשמר כאן?



— את מה אשמר? מעט הרכוש?



— אבל מפני מי תשמר?



— מפני אנשים רעים ונשחתים. המעטים גם הם?



— מה שמך?



— אברהם.



— ושם משפחתך?



— גלושקוב.



סטרחוב נטה והלך וגלושקוב השומר דפק על טבלתו
אשר בידו.



סטרחוב אמר לפנות שמאלה, אל בית-המלון של אהרן
טבליב, אשר לן שם, אבל מאחורי הגג הגבוה של
בית-הכניסה האוניאטי החדש, נראה לו גגו
הגבוה והמשלג של בית הכנסת היהודי. עמד בית
הכנסת הזה, עטוף סוד חלום ודמי, במרכזם של
בתי-הכניסה הנוצרים, הלבנים, העליזים,
המצלצלים בפעמוניהם, אשר סביב שתו עליו, והוא
כאלו כבש עתה אל תוכו ביתר שאת וביתר זהירות
את הסוד האים, הגלוי עתה לו, לסטרחוב.



שותק, עיף וחולם עמד בית הקדש היהודי, ומכל צד
נלחצו אל לבו בתים קטנים ונמוכים, כאשר
ילחצו יתומים אל חיק הורתם, מגנם בצרה. מכל
בית ובית מאלה הקטנים והנמוכים נראתה אש נר
מהבהבת, רועדת, נופלת ביאוש אל החשכה אשר
מסביב ונדעכת וגוועת בה.



נכסף סטרחוב לבוא אל הבית הגדול, בית המדרש
אשר ליהודים, אחרי חצות הלילה.



עלה על האכסדרה הארכה והמשלגה קצת ועכב את
כלבו לבל יעלה עמו. כלב למוד זה הבין לאדוניו
ורבץ לו על גבי המפתן. סטרחוב דפק ברגלו על
הדלת, והיא נפתחה אטית באנחה. הוא בא אל המבוא
ואויר מוזר אפפהו. פתח דלת שניה ובא אל הבית.



ואש קטנה הבהבה אז בפנת הבית במרחק,
ובאפלולית נראו רק צללי שלחנות, צללי עמודים
וספסלים. רחוק-רחוק הבהיקה רקמת הזהב אשר
בפרכת, והבמה הגבוהה בעמודיה החטובים
נמשכה אל עמק הכפה אשר למעלה. נברשות של
נחשת תלויות בכבדן על שלשלאות של ברזל
ארכות, ומנורת הנחשת בעלת שבעה הקנים סמוכה
אל הכתל הדרומי. מקרן-זוית שבימין נראה נגה
יוצא מאחורי דלת. סטרחוב נגש לשם, הדף את הדלת
ברגלו, ועמד על מפתן החדר.



באותו החדר ישב כעין שוכב ונשען על קצה
השלחן בחור ישיבה לפני ספר ישן וגדול הפתוח
לפניו. נכר היה, כי נמנום נפל על הבחור העיף
בעיונו בספר. בצד השלחן השני ישב בחור
אחר, צנום ונלהב, שלחייו משפות וזקן שחור קטן
ומסלסל לו. גם הוא היה כפוף על גבי ספר ישן
ובלה, התנענע כה וכה ונגן לו, מתוך למוד, נגון
של עצב בהגיג נכאים.



פתאם הרים הבחור את ראשו, ובעיניו העמקות
והשחורות והנבהלות הביט בפני סטרחוב. זה עמד
עוד אצל המפתן ואת ידו נשא אל כובעו והסירו.



— בבקשת סליחה! — אמר סטרחוב מתוך התבוננות
בכתלים המכסים ספרים גדולים וקטנים, ישנים
נושנים ומשמשים, ממסד ועד הטפחות — בבקשת
סליחה! איני מפריעהו בלמודו?



הבחור לא הבין את הדובר אליו והביט אליו בבהלה
ובקשת רחמים.



סטרחוב הקריב וידו אוחזת בכובעו, הוא נעץ עיניו
בספר ותמה על הגליונות הארכים, הצהבים
והישנים, הממלאים אותיות כמרגליות, אותיות
זרות ומוזרות, שהן כה עתיקות ונושנות, וכה בלתי
מובנות.



— ספר זה מהו? — שאל סטרחוב והראה באצבעו הדקה
על הגמרא.



— ספר זה, ספר זה! — חזר וקרא סטרחוב



— גטין! — ענה הבחור לאטו, מתוך פקפוק בהבנתו
את השואל.



— גטין?!



— כן, גטין!



נתעגלו ונתפחדו עיניו של סטרחוב, ומהר ושם את
כובעו על ראשו ורץ אל מול הדלת.



הקטור קם לעמתו, צלצל בענק גרגרותיו והלך
בלוית אדוניו ברחוב האלם, ובצעדיהם הכבדים
והנקשים הפריעו שניהם, סטרחוב וכלבו, את
דומית הלילה הקר והקופא.


פרק עשרים


בראשית פברואר עזב סטרחוב את חדרו אשר במלון
טבליב ועבר לגור בדירה מיחדת, בבית מלר
זקומלסקי, ברחוב אליהו, באותה החצר הגדולה
שיצאה אל שלשה רחובות והיתה שתולה ערמונים
ואלות וגדורה גדר עץ, ובה בתי עץ על יסודות אבן
גבוהים מכסי גגות של פח. החצר ובתיה דומים היו
לאחזת נחלה



שנתיחדה באמצע העיר ובדלה ממנה.



לשעבר, לפני עזבו את העיר, היה הברון זקומלסקי
מנהל כאן משק בית אציל. היתה לו מחלבה שלו,
גני פרות שהיה נותנם בחכירה ליהודים, על פי רב,
והרבה לו עבדים ושפחות וסוסים, והרבה לו כלבי
ציד, שהיה יוצא בלויתם בימות החרף ברעש קול
תפים, אם ברכיבה ואם בנסיעה בעגלת שלישיה,
לבקר את בעלי האחזות אשר מסביב, או ללכת אל
היערות לצוד ציד. ואולם זה שנים שהברון מכהן
במשרה גבוהה בעיר רחוקה וחצר אחזתו נשארה
סגורה ומסגרת על דלתותיה ושעריה.



סטרחוב אוה את כל החצר הזאת לשבתו, ובראשית
שנת 1826 נתחדשה בה תנועת חיים. התחילו לטאטא
את השלג שבחצר, נראה עשן עולה מארבות שונות,
והיו חלונות אשר תריסיהם נפתחו לרוחה. בית
גדול, בן שבעה חלונות בעלי תריסים ירקים, נעשה
מיחד לישיבת חקירת העדים, ובאולם הגדול, בביאה,
העמד שלחן ארך מכסה מפת ארג ירק, אשר גדילים
תלויים לה בקצותיה, ובאמצעיתו העמד ראי העדות
ונשר בראשו מכסה מכסה ירק, שתי נברשות נחשת
קלל בעלות ששה בזיכים, אשר נרות חלב עבים
תקועים בם, וגם קסת הסופר עליו. ארונות בזויות,
שתי תמונות גדולות של המלכים אלכסנדר
וניקולי תלויות על הכתלים, כסאות רכים ועמקים
מסביב לשלחן, ספסלים אחדים בכניסה. — כל אלה
היו תערוכת הרהיטים של אולם החקירה. בחדרים
הפנימיים היו מגוריו של סטרחוב בכבודו. בבית
קטן שבחצר, לא רחוק מבית המרחץ, כלא סטרחוב את
מריה, אשר העביר אותה מבית האסורים העירוני,
מפני שהוא ולא אחר רצה לעסק בחקירתה. מדי
יומים היו מכניסים אותה בדרך החצר אל אולם
הישיבות, וסטרחוב היה חוקרה ודורשה בכל אותם
הדברים שהיו ידועים לו ונגלים לו מפיה עשרת
מונים, אלא שבכל פעם היתה משנה את נוסח עדותה.



לימין סטרחוב ישב שר המחוז סוקולינסקי. מבין
החוקרים היה הוא לבדו אשר ידע את מריה העדה ואת
טיבה. לא אחת גרש אותה מעל פניו בהיותה רעבה
ושכורה, ללא שמלה וללא נעל. מן הכפר אל העיר
ומן העיר אל הכפר נדדה. לא אחת מצאה שכובה קפואה,
אחורי גדר וגפה, ושלחה לבית המשמר. עתה עמדה
מריה זו לפני שלחן העדות, והיא לבושה תלבשת
שחורה, הגונה, ונעלים חמות על רגליה.



— טרנטייבה! — קרא סטרחוב מתוך הבטה של הקפדה
על השר בנקנדורף, חבר המטות, אשר ישב על ידו
משמאלו, והוא קצין צעיר, חשוד בעיני סטרחוב,
משום שהתיחס בבלי אמון אל מריה ועדותה
מראשיתה ועד עתה. — הידעת, מריה, כי הוד מלכותו
קבל את בקשתך וצוה לפיסך? היתה בקשתך
לחקור את דבר הרצח שהיה בילד האמלל ימלינוב.
הוד מלכותו רב החסד נכון למלא את בקשתך. אבל
עליך לגלות את כל הידוע לך ולא לכחד דבר.
יודעים אנו, כי גם את נכשלת בעון, כי הוליכוך
שולל. גדול עונך לאלהים ולקיסר, אבל הוא יכפר
לך אם תתודי לפנינו על הכל ולא תסתירי שם איש
מכל המשתתפים ברצח.



מריה הוציאה קול מגרונה, כמתכונת לבכי,
והמזכיר לקח עט בידו לרשום את דבריה.



— מה אספר לך, אבי? כאלו היום היה הדבר. הכל
זוכרת אני. בשנת 1823, בשבוע לפני הפסח של
היהודים, ואני באתי אל בית-היין של חנה ציטלין.
היא כבדתני בכוס יין והעניקה לי גם חצי רבל
כסף ובקשה שאמצא לה ילד נוצרי, יפה, והיא לא
תעשה לו כל רע ותשמרהו כבבת עינה. תחלה
סרבתי, אבל אחרי רגעים הבטחתי להביא לה ילד
כזה אם המצא ימצא לי. וביום ראשון של פסחא
שלנו, בחצות או כחצות היום — אינני זוכרת עתה
בדיוק — ראיתי על הגשר הנטוי על הדוינה, על יד
הבית של הכומר הפולני, שני ילדים קטנים, אח
ואחות, שהלכו מעבר הנהר. הילדה עמדה על יד בית
הכומר והילד הרחיק וישב על גבי קורה כרותה
סמוכה לגשר. אותה שעה נזכרתי בקשת חנה
ציטלין והלכתי ואמרתי לה, כי יש ילד על הגשר
כאשר שאלה נפשה. מיד נתנה לי משקה מן הכוס,
שני רבלים של כסף, מעט סכר, ואמרה לי ללכת
לפתות את הילד בסכר ולהביאו אליה. באותו
מעמד היתה גם שפחתה, אבדוטיה.



— איך? גם אבדוטיה? — שאל שר המחוז סוקולינסקי.



— כן, אבדוטיה עמדה שם והקשיבה לכל. היה הילד
כבן שלש או ארבע. פניו עגלות ולבנות, גם
שערותיו לבנות, והיה לבוש מעיל של ארג, והיה נעול
נעלות קטנות, ומתוכן נראו גרבי צמר לבנות.
לקחתי והבאתי את הילד, ויחד עם חנה הכנסתיו אל
המטבח. משם העלוהו לחדר למעלה. שם ישב יוסף
ציטלין ושאר בני המשפחה. חנה הושיבה את הילד
על השלחן והשקתה אותו יין לשכרה, ולי
ולאבדוטיה נתנה שנים-שנים רבלים של כסף
וצותנו לשמור את הדבר בסוד.



העדה הפסיקה לרגע ונשמה. היא נלאתה להגיד
ולחזור ולהגיד את אשר הגידה כבר עשרות מונים.
גם המזכיר לא רשם לפניו את הדברים שלא היה בם
חדוש.



— באותו יום בערב — חזרה מריה לספורה — השקתה
אותנו חנה עוד פעם מן היין אשר לה ובקשתנו
להוליך את הילד לבית שמריה ברלין. ויהי בנטות
היום והחשך כסה את הארץ ואקח את הילד
ואוליכהו ואביאהו אל בית שמריה, אני ואבדוטיה.



— בדרך השוק? — שאל בנקנדורף.



מריה נפחדה ושמה עיניה בסטרחוב.



— כן, בדרך השוק! — ענתה בבטחה. הבאתיו לבית
שמריה והכנסתיו אל הקומה התחתונה, במקום
שהיו עוד כמה אנשים ונשים, מלבד בני הבית.
אחר-כך נשאתי את הילד אל חדר מיחד, ואתי הלכו
כל הנאספים, איש ואשה. כל אותו שבוע החג
הקדוש, מלבד יום רביעי לשבוע, הייתי בביתה של
חנה או בביתה של סלבה, ומדי יום ביומו הייתי
רואה את פני הילד. פעם ביום שני אחר הצהרים
הלכתי בלוית חנה אל סלבה, וכאשר חשך היום
העברנו את הילד מבית סלבה אל בית חנה, ולמחר
בבקר שבנו והעברנו את הילד מבית חנה אל בית
סלבה. חשך יום שלישי ואנחנו חזרנו והעברנוהו
מבית סלבה לבית חנה, ולמחר, ביום הרביעי, נשאר
כל אותו היום בבית חנה.



מריה היתה נוקשת תמיד בשנונה, בהגיעה למקום
זה, ולא ידעה באיזה יום ובאיזו שעה היה הילד
מטלטל טלטלה מבית חנה אל בית סלבה ומבית סלבה
אל בית חנה, אבל סטרחוב הרגיש, כי רוח העדה
הולכת וחזקה בה, לאחר שהתחילה מבקרת בבית
טרשקביץ. הוא ראה כי השפעת הכהן גוברת עליה,
ולאט לאט תגלה בודאי את כל האמת.



— ברביעי בערב, לאחר שהילד היה כל אותו היום
בבית חנה, ספרה לי חנה בצחוק, כי שר העיר
והשוטרים הפכו את בית סלבה על פיו וחפשו בו
חפש מחפש, ואת הילד, כמובן, לא מצאו. ובשני
לשבוע — המשיכה מריה — באסרו חג פסחא בערב,
עמדה חנה והשקתה יין אותי ואת אבדוטיה,
והוליכתנו אל בית סלבה. שם ישבו אותם האנשים
והנשים אשר ראינום בראשון לחג, ובאנו אל חדר
קטן, אשר הילד הובא שם לפני שבוע, ועל פי צו
פשטה אבדוטיה את בגדי הילד, והציגתהו ערום
ויחף כיום הולדו והשכיבתהו על השלחן המכסה
מפה לבנה, ואחד היהודים לקח תער בידו ומל את
הילד, ושפרה, שכנת סלבה, נטלה מספרים קטנים
וגזזה את צפרני ידיו ורגליו עד בשרו, ואני
החזקתי את הילד בכח ידי…



כאן להטו פני מריה בקדש. עיניה האדמות התועות
שקעו בחלומיות, והיא התנענעה כה וכה, ובקול
נגון אטי, קול תחנוני רש, הנעימה מליה:



— והאמה של סלבה הביאה כד מים גדולה וטס של
נחשת, ואני לקחתי את הילד על זרועותי ונשאתיו
ממעל לטס, ואבדוטיה שפכה עליו ממי הכד
ונגבתהו במטפחת. וכאשר תם ונשלם כל
המעשה הזה צויתי להביאו עד הפיטס שעמד
באמצע החדר. אחד היהודים הסיר חצי מכסהו, ולי
אמר לשום את הילד בפיטס כשראשו למטה ורגליו
למעלה, ולאחר שעשיתי כאשר אמר, סגר את חצי
המכסה ועמד מצד חצי המכסה השני של הפיטס,
לעמתי, ושנינו סובבנו את הפיטס, הלוך וסבוב
וחזור. אחרינו באו עוד אחרים ועשו בפיטס
כמעשינו. והפיטס הלך סחרחר כשתי שעות, עד
שאמר היהודי לחדול — וחדלנו. אז נגש היהודי
ופתח את המכסה, ואני הוצאתי את הילד והוא כלו
אדם כאחוז להבה, ואבדוטיה עזרה לי לעטפו בסדין
לבן ולהטילו על השלחן אשר נמול עליו. כון
שאני ואבדוטיה עיפנו מרב עבודה באה חנה
ונתנה לנו כוסות יין-שרוף ממתק. חנה פקדה
עלינו ללבוש שמלות יהודיות, ואחד היהודים עמד
והכריז: הגיע זמן נשיאת הילד אל בית הכנסת!



— לאן? — קפץ ושאל סטרחוב.



— אל בית הכנסת היהודי אשר ברחוב.



בעדותה זו של מריה נתגלה חדוש, דבר שלא
ספרה עליו עד עתה. סטרחוב שקע שוב במחשבה: עד
כמה גדולה השפעת הכהן טרשקביץ על אשה זו.
עוד מעט, עוד מעט, והיא תנהל את כלם בדרך האמת.



— דבר זה מדוע לא ספרת עליו עד כה? — שאל
בנקנדורף.



סטרחוב הסתובב בלי מנוחה על כסאו, ואולם מריה
לא נבוכה.



— שכחתי. נשמט הדבר מזכרוני עד היום.



— ועתה נזכרת?



— כן. ליל נדודים היה לי. חזו עיני הלילה את כל
תמונות המעשים מתחלתם ועד סופם. עד הנקודה
האחרונה.



— ספרי אפוא את כל הנעשה — אמר סטרחוב ורמז
למזכיר להיות מוכן לרשימה.



— יוסי היה המכריז להוליך את הילד לבית הכנסת,
ואני סגרתי את פי הילד במטפחת, לבל ישמע
קולו בדרך. נטלתיו מעל השלחן ונשאתיו אל בית
הכנסת היהודי, וכל הקהל, איש ואשה, הולכים
אחרי. אבדוטיה נשאה בידיה את בגדי הילד
ונעליו, ושפחת סלבה נשאה בידה בקבוק ריק אשר
נתן לה יוסי. יוסי בעצמו נשא בידיו שני
בקבוקים.



דברי מריה היו כלם חדשים, ופני סטרחוב היו
כפני מנצח.



— בבית הכנסת היה קהל אנשים, מלבד אלה שבאו
עמי. אותו קהל עמד והמתין על יד שלחן גבוה
העומד בבית הכנסת בתוך. הנחתי את הילד על
גבי השלחן, ככל אשר אמר לי יוסי. הוצאתיו
מחתולי הסדין והוצאתי גם את המטפחת מפיו. שם
שמתיו ערום בעביט חדש. אחד הגיש לי שתי רצועות
עור ארכות והראני את עקדת רגלי הילד מתחת
לארכובותיו. רפה היה קשר הרצועה שעשיתי, ועמד
אחד וחזקו, עד שהיה הילד עקוד היטב. על פי
פקדת היהודים — היתה ידי בו בראשונה. שתי
סטירות קלות סטרתי על לחייו, וכמוני עשו
אבדוטיה וכל באי הבית.



מריה הפסיקה את דבורה ובקשה להגיש לה כוס
מים, כי עיפה. שוטר הביא לה מים, והיא שתתה
בצמאון ומחתה פיה בקצה סנרה והוסיפה לדבר:



— אחרי עשותנו מעשה עלבון זה נתנו לי שפוד
מלבן שהיה דומה לוו או למחט דקה שראשה רחב,
וצווני לדקור בו את הילד בצלעו השמאלית, סמוך
לזרועו, וברקתו השמאלית. דקרתי ומסרתי את
השפוד לאבדוטיה. דקרה גם אבדוטיה בשכמו
ובצלעו ומסרה לפשה העוזרת, דקרה פשה ומסרה
ליוסי, ויוסי מסר לפלוני, ופלוני מסר לאלמוני,
ואלמוני מסר לפלמוני. אחד עמד והפך בילד, הפך
בו והפך בו, לצדדין, לאפרקד, והפוכו. ולא היה
יהודי אשר לא נגש ולא דקר בילד, עד שנפחה
נפשו. ובשעת המדקרות צעק הילד ואין מושיע לו.
ובסוף נשתתק והביט אל פני היהודים, ואנחה
כבדה פרצה מלבו, כשראה את דמו זב בעביט. אני
הוצאתיו מן הדם, התרתי את רגליו והטיתיו על פני
עביט חדש, שהעמד על השלחן. יוסי זרק מים על גוף
הילד ואבדוטיה רחצתהו עד אשר הפך לבן ונקי,
ורק פצעים עגלים קטנים כעדשה שדמם קרוש,
נשארו בגופו. אחרי-כן הלבישתהו אבדוטיה את
בגדיו וחזרה והטילתהו על השלחן. סלבה ברל‏ין,
חנה ציטלין ושאר היהודים בקשוני לקחת את
הילד המת, לקשור אבן בצוארו ולזרקו אל המים.
לא הסכמתי לכך, אז נתנו לנו עוד כסף, לי
ולאבדוטיה, חמשים-חמשים רבל בשטרות
המדינה. ולא הססנו עוד בדבר ועשינו כאשר
צוינו.



— מה עשיתן לילד? — שאל בנקנדורף.



— קשרנו אבן בצוארו והטלנוהו אל מי הדוינה.



בנקנדורף רשם זאת בפנקסו, וסטרחוב הביט
באי-מנוחה לצדדין, כי הרי גלוי וידוע לכל היה,
כי נמצא הילד ביער. הוא הביט בהקפדה אל מריה
וקרא לה בקול רם:



— מריה טרנטייבה! הלא תזכרי איפה שמת את
הילד! אסור לכחש לנו. דברי אמת לאמתה!



מריה הביטה בפחד על סביבה ולא הבינה אל מה
ירמזו הדברים.



— אבדוטיה קשרה בו את האבן ואני זרקתיו פתאום,
בכל כחי, מעל החוף, והוא צלל במים אדירים —
הוסיפה ואמרה מריה.



סטרחוב נבוך. הוא עשה תנועת קצף בידו והתחיל
מהפך בגליונות הניר אשר לפניו. הוא הרגיש
שבדבריה אלה אבדה מריה חלק גדול מן החקירה
והעבודה שלו. כי הקצין בנקנדורף “בונה חפשי”
הוא. והוא ישתמש בעדות זו לרעת כל החקירה. אז
החליט לאחוז באמצעי אחרון ופקד על השוטר להביא
את האסירה השניה.



מהחדר הקרוב נשמע קול שעול וצעדים כבדים.
אבדוטיה נראתה על המפתן, והיא פרועת שער
ולבושה בלויים. מריה קפצה ממקומה, אבדוטיה לא
הכירתה. רגע עמדה מריה כמפקפקת ולא גרעה עין
מסטרחוב, ואחר הוסיפה בשקט:



— כן! הנה היא אבדוטיה מקסימובה. היא קשרה את
האבן בצואר הילד, ואני הטלתיו מעל החוף אל מי
הנהר.



אבדוטיה נשאה את ראשה, הביטה בפני מריה
וקראה פתאם בקול:



— מי? אני?…הוי, נבלה!



היא התנפלה על טרנטייבה, קרעה את מטפחת ראשה
מעליה והכניסה את ידיה בשער ראשה הפרוע.



עבר רגע, והן שתיהן שכבו על הרצפה, יד אשה
באחותה, ופי האחת שופך קללות וגדופים על
חברתה.



סטרחוב ובנקנדורף יצאו ממקומם להפריד בין
הדבקות. סוקולינסקי שר המחוז צחק צחוק חשאי,
וידיו הלבנות רעדו על כרסו העגלה.


פרק עשרים ואחד


וחיי העיר וליזש היו במהלכם הרגיל. אלה
עליזים ואלה עצבים, וכלם טרודים ועמלים, סוחרים,
מוכרים, קונים, פותחים עסקים חדשים וסוגרים ישנים,
רודפים אחרי פרנסה וזנים ומפרנסים, וצבת
הקהלה היהודית בצבת הקהלה הנוצרית עשויה,
זו בזו תלויה, אחת בחברתה קשורה, וחיים
בשתיהן.



ואיש לא ידע את המתרחש בסתר, את הקשר הגרדי
המתקשר שם מאחורי הגדר הגבוהה, מאחורי
הדלתות והשערים הסגורים על מסגר כבד. איש
ואיש במהלך חייו הלך, איש לעניניו מקצהו.



הגיע שבוע לפני פורים ואליעזר לובוקי התחיל מכין
את ביתו הקטן אשר על שפת הנהר, במקום קרוב
לגשר, לפתוח בו מאפיה למצות. מאז גרש
מהכפר היה בבחינת יורד מנכסיו וחי בדחק. בכל
אשר פנה לא הצליח, יש שהיה קונה מידי אכר מכרו
שערות חזיר בשני זוזים והיה נכשל בקניה.
ההצלחה פנתה לו ערף. הוא היה יוצא מן העיר לקראת
האכר, הרחק-הרחק, עד אחרי בית משרפות הלבנים,
יוצא, ממהר, לבל יקדמנו אחר, קונה דבר-מה, ועד
שהוא חוזר העירה יורד מחיר הסחורה עד החצי. בעור
של עגל או בזוג אוזים, בחבית של חמאה או בסאת
תפוחי-אדמה, בין אם קנה בין אם מכר — היה יוצא
בהפסדו. לאשרו נעשה בדרך מקרה לאופה, וטובי
העיר, ראשי הקהל וגדולי העשירים, לא היו אופים
מצותיהם אלא במאפיה שלו, של אליעזר לובוקי.
וכון שהגיע שבוע לפני פורים מיד יצא אליעזר
לעבודתו והוציא מביתו כל-רהיטיו, כל-הכלים
שנשתירו מימיו הטובים ההם, והפך את-כובעו
והתעטף בשק וסיד בעצמו את-תקרת הבית
ואת-כתליו ואת-התנור הגדול אשר בביאה. שוב
נטל מקצוע והקציע את-רצפת הבית ואת חלונות
הבית ודלתותיו, והכניס מארותו את-הסמוכות
מאשתקד והטיל עליהן קרשים חדשים מהוקצעים
למשעי. מלכה אשתו עשתה בינתים את-שלה:
כבסה וגהצה את-מפות הבד הגדולות אשר הביאה
עמה מן הכפר, אף עסקה במרוק אגן הנחשת וספל
הנחשת בן-הידותים ושפשפתם והדיחתם עד
שהבהיקו “כזהב”. ולאחר שנגמרה המלאכה עמד
אליעזר על העקר: על עגלת-חרף העמיד עביט גדול,
המחזיק שמונה דליים, והוא חדש, שעוד לא חלה בו
יד, וכסהו סדין לבן, וירד מעל ההר אל הדוינה
להעלות משם את-המים אל העביט. הלך אל הנהר
בבין-השמשות, והמים נראו לו בפתח שנקרע
בקרח, וכאשר שב ונשא את-עביט המים המכסה,
כבר שבו בעלי-בתים מתפלתם ערבית, ותינוקות —
מבית רבם, ונשים עסקניות — מן השוק. אז היו
מהלכי אליעזר נושא המים למצה המבשרים
הראשונים של ערב החג. הבטה בשכמו הנטוי של
אליעזר, העמוס משא מים, ונדף ריח החג הקרוב.



ובערב ראש חדש ניסן של השנה הובאו מחצרו של
שמריה ברלין קרשים חדשים ומהקצעים. כן נהגו
מדי שנה בשנה להביא את-הקרשים ואת-המערוכות
לשם יחוד מצותיו של שמריה ברלין ולהשאירם
בביתו של אליעזר עד השנה הבאה, עד בוא חליפתם,
וכן עשו השנה. הנשים הגלגלניות לבשו מאז
הבקר את-סנריהן הלבנים הכבוסים יפה
ואת-חולצותיהן בד קצרות השרולים.



היה זה יום תחלה לאפיה. מעין יום חג גם לאליעזר
וגם לגלגלניות, גם לרודה וגם למנקב. כל-אחד
מהם קבל כבר מראש את-הענקתו וכל-אחד השתדל
שתעלה המצה יפה.



אבל בחוץ היה עוד מריח החרף. זרב שלג, דלפו
גגות, שלוליות מים עמדו בתעלות הקרובות,
וממעל לחוד הגג של בית הכניסה האוניאטי סבבו
עורבים שחורים במעגל, בבית אליעזר פנימה לא היה
עוד רב החם והעשן, הרגשה נוחיות, וכל אחד עמד
במקום עבודתו. נשמע קול רעש עגלה בחוץ, והנה
עגלת חרף רחבה, רתומה לשני סוסים, עמדה לפני
הבית. אליעזר ואשתו מהרו אל הדלת, ומתחת
שמיכת-העגלה הגיחה ויצאה סבתא מרים בהחזיקה
בידה את יוסי. זו היתה מרים בת השבעים,
הלבושה מעיל ארך בעל צוארון שועלים מכפל,
החבושה צניף של סמט חום. הקשורה וענודה עניבות
של אטלס ארכות. היא נכנסה, כמו דרך שחיה, אל
הבית הקטן, המוסק, החמים, והיא כלה שמנה
ועגלה ומגדלה, שלא לפי הבית.



— בקר טוב! בא גד! — קרא הרודה והתמתח מעמד
בפנתו, בהחזיקו בידו את-מוטו הלבן והארך,
מעשה כידון של חיל. הגלגלניות — לעבודה!
הנערות, כלי-זינכן עליכן!



— בקר טוב, שנה טובה, בני! — קראה מרים — כלום
עכבתיכם?



— לא, סבתא, לא. עוד היום גדול!



היא פשטה את-מעילה ואחר פשטה את-צניף ראשה,
והיא עמדה בשמלה מבהיקה המחברה קטיפה שחורה
על שפתה ולראשה שביס משי דק עשוי תחרים.



— הריני מפרישה מיד חלה.



הפשילה את-שרוליה הרחבים ושמה את שתי ידיה
תחת קנקן הפח החדש, אשר ממנו יצק אליעזר מים
על ידיה.



ריזה, לישנית הבצק, הגישה לה את-העסה ומרים
הפרישה חלה, ברכה וזרקה את-המפרש אל פי
התנור, על גבי הגחלים הבוערות. עשן קלוש
התרומם מפרוסת הבצק ועלה ברעדה לגבוה.



— בשעה טובה, בני! — אמרה, בהסבה את-ראשה ממול
התנור— יתן יי פסח כשר.



אז נהרו הגלגלניות מכל-עבר אל מערכת הבצק,
פרסו להן פרוסות, חזרו במהירות אל מקומותיהן,
וארבעה-עשר ראשי נערות צעירות ועליזות התחילו
בנענועיהן המהירים, ומרפקי זרועות חשופים,
רעננים, ורדים, הבהיקו בחלל הבית. על גבי הפח
הגדול שהיה מונח בזוית הבית על גבי חבית הפוכה
נראתה מיד המצה הראשונה, והיא קטנה, לבנה,
מיחמת. המנקב, כמחכה לה, מהר ולקחה אליו,
נקבה נקבים נקבים בשורות, הנה והנה, ולא שיר
בה מתום. ואחר-כך הטילה הרודה על גבי מוטו
הארך וזרקה אל פי התנור הבוער ושטחה על
קרקעיתו. עבר רגע והוא רדה אותה מתוך התנור,
הביט בה כה וכה לאור החלון וזרקה, מעשה קונדס
לאחורה. המצה החמה, הלבנה, התהפכה בחלל
האויר ונפלה על מקומה על ספסל העץ הרחב אשר אצל
החלון, המכסה סדין לבן מלמעלה.



גלגלו הגלגלניות והעומד על המערכה דפק
במעגילתו על פרוסת הבצק לבל תחמיץ, חס ושלום,
והמשגיח שפשף את-הקרשים בזכוכית, והמנקב
נקב, והרודה התפתל בין התנור והפח, וערמת
המצות, הלבנות, השקופות, הדקות כניר, הקטנות
והעגלות, הלכה וגדלה, הלכה ועלתה. יוסי נגש
סמוך אל המנקב, כי קנא בו מאד. דומה, כי הוא,
המנקב, נער ככל הנערים, שובב גדול בודאי. אבל
כח טמיר בידו, ובשעה שהעביר שני גלגלו
הנה והנה על המצה, ובכונה — גם על הפח שמחוץ
לגבולה, והגלגל השאיר אחריו נקובין-נקובין,
סמוכים וצפופים, מעשה שרשרת להפליא, — דומה היה
בעיני יוסי לשליטו של עולם, אשר אין על עפר
משלו.



— המנקב! — פנה יוסי ברב יראת-הכבוד — תנני נא
לנקב.



— מה?



— לנקב תנני.



— לא תוכל.



— נסה אנסה.



— את-המצה תשחית.



— תנני רק רגע, ואחר אחדל.



נעתר המנקב ליוסי, ויוסי התנפל בשמחה על
הגלגל, בהביטו בזהירות אל מול פני הסבתא,
לדעת אם היא רואתהו בעבודתו, והוא הוליך את
הגלגל אחת הנה ואחת הנה על פני המצה.



נתעקם הגלגל וירט את-דרכו. במצה נתגלה
קרע גדול. חטף המנקב את הגלגל, העבירו על פני
הקרע והביאו לידי תיקון, והוסיף ונקב שורות
רבות-רבות ועשה בלהטיו באמצע המצה שתי
אותיות גדולות: מ. א. בנוטריקון: מרים
אהרנסון.



ומרים ישבה עוד על מקומה, מזיעה ופרופה מחם,
והסתכלה בערמת המצה העולה מעלה, ופתאם חטטה
בארנק העור הגדול, שהיה תלוי לימינה, כי ראתה
את-הקבצנית אנה ירמייבנה נכנסת אל החצר
ותרמילה תלוי עליה.



— הוי, אליעזר! — קראה מרים בפחד — מהרה ותנה לה
מצה מכאן ושלחנה. עוד תכניס, חלילה, חמץ אל
הבית.



אליעזר עשה כדבר מרים וחטף מצה חמה מעל
הספסל ורץ לקראתה.



— יתן לך האלהים! יתן לך האלהים! — קרא אליה
מרחוק והושיט לה את-המצה — לכי מכאן! הכניסה
אסורה!



ירמייבנה קבלה את-המצה ברצון, פררה ממנה
ונתנה אל פיה והלכה מתוך הבטה חודרת אל תוך
החלונות הסגורים הנגרים זעה.


פרק עשרים ושנים


הריב בין אבדוטיה למריה נמשך רק זמן קצר. לאחר
המעשה שהיה באולם החקירה שבו והיו לידידות
נפש. סטרחוב הושיב את שתיהן בבית קטן, העומד
נדח במרחקי החצר הגדולה. לשתיהן היה מובא
אכל, תה, ולפעמים גם יין שרוף לשתיה. ופעם או
פעמים בשבוע היה נפתח פתח צר בחשאי
ואיש-צבא היה מוציא את שתיהן מן הבית, כשהן
לבושות שחורים, נקיים, ופניהן מכסות צעיף, והיה
מעבירן דרך סמטא צדדית צרה אל ביתו של טרשקביץ,
שם היו עושות כשתי שעות, וחוזרות בלוית
איש-הצבא אל הבית הקטן.



בהמשך החקירה שלאחר כך לא היו עוד נגודים
בין שתיהן. תמות היו. ואלו המשיך בנקנדורף
ישיבתו בכאן לא היה לו עוד מה להעיר בפנקסו, אלא
שהוא החזר על ידי חובנסקי מיד אחרי הכחשת
אבדוטיה, וסטרחוב נשאר חוקר יחידי בועדה ושר
המחוז סוקולינסקי על ידו.



ובתחלת החדש מרס עמדו שוב שתי העדות לפני
החקירה, והפעם “נזכרה” מריה, כי סלבה ברלין,
חנה ציטלין ושאר היהודים צווה אמנם לשאת את
הילד ולהשליכו הנהרה כשאבן קשורה בצוארו,
אבל כון שהאיר אז היום וזרחה השמש עליהן יראו
מעשות את המעשה הזה, ועל כן נשאו את הילד
ככברת ארץ מחוץ לעיר, והניחוהו שם על הגבעה.
ובנגון הידוע שספרה מריה את דבריה קדם שבה
וספרה עתה את ספוריה החדשים אשר כאלו נשמטו
קדם מזכרונה, ואבדוטיה היתה לה עתה כמזכירת
מעשה.



וכך היתה מנגנת ומספרת:



— למחרת יום הסתירנו את הנרצח קראתני יהודיה
אחת והשקתני יין לשכרה והלבישתני שמלת
יהודיה והוליכתני אל בית-מדרשם. ושם עמד העביט
המלא דם הילד. שני בקבוקים ריקים וגלום בד לבן.
באה חנה ציטלין ואבדוטיה עמה, וגם היא הביאה
בקבוק ריק, כוס של זכוכית ומשפך של פח,
והניחה את כל הכלים האלה על גבי השלחן, אז
נגש יוסי אלי והושיט לי קנה של עץ וצוני לבחוש
בו את הדם לבל ישקע תחתיו. אחר נטל את הכוס
ומלאה דם ויצק ממנה דרך המשפך אל תוך
פיטס קטן שהיה חשוק חשוקי ברזל ומכרו לאהרן
החובש. אחר — השרה יוסי את הבד, כאמתים ארכו,
בדם, וצוני לרחץ בו את כתלי העביט ולסחטו.
ולאחר שעשיתי כאשר צויתי, עמד יוסי וקרע את
הבד לקרעים, וכל קרע וקרע טבל בדם וחלק לכל
הנצבים, ולי ולאבדוטיה בכלל. לקחה אבדוטיה
את הבד ותצפנו, ואין אני יודעת את מקומו, אבל
אני צפנתי את הבד בחיקי והנה הוא שמור עמי
ואני יכולה להביאו בכל עת לפני החוקר. לסוף
נתפזר הקהל. אבדוטיה נשאה בקבוק דם אל חנה
גברתה, ואני עזרתי לאהרן החובש לשאת את
הפיטס והנחנוהו בבית הגדול אשר בקרן הרחוב,
חדר בחדר.



מריה מדברת והמזכיר רושם בעט, ואבדוטיה
מתאמצת להוסיף נפך משלה, וסטרחוב יושב
ומקשיב רב קשב, ובקרחתו המחדדת תעלה לפעמים
טפת זעה אשר ימחנה בידו, ואז תבהיק הקרחת
שוב למול אור החלון.



אחר השפילה מריה את קולה והוסיפה לספר:



— שאול שאלתי את אשתו של אהרן: פסת בד זו מה
תהא עליה? וענתה ואמרה לי גם היא וגם עוד אשה
עמה, כי משפשפים בבד זה את עיני הילד היהודי
בהולדו, כי דרכו של כל יהודי להולד סומא,
ומגולה בבד הזה לפקח את עיניו; ומעט מן הדם שום
ישימו בקמח הנלוש למצה. וזוכרת אני, כי אמנם
כך היה, כאשר הגיע המועד שלפני פסחם
קראתני אשת אהרן לעזר לה באפית מצה ונתנה
בידי בקבוק מלא נוזל אדם דומה לדם. ואני יצקתי
את הדם מן הבקבוק אל האגן, לשתי את הבצק,
גלגלתי את המצות, אני ואהרונית ועוד יהודיות
צעירות, ויצאו מצות עגלות, נקובות-נקובות,
דקורות-דקורות, בדקר חד…



מריה מדברת והמזכיר רושם בעט. וסטרחוב אוסף
את כל החמר כאוסף שלל רב, ובידיו הרועדות מניח
גליון על גבי גליון ומביט בשמחה אל אוצרו
המוסיף ועולה.



ואחר כך היה נפתח, לעתים יותר קרובות, הפתח
הצר אשר בו היו מובלות שתי הנשים הלבושות
שחורים ומכסות צעיף, ואיש-הצבא מלון אל כבוד
קדשת הכהן האוניאטי טרשקביץ, ולאחר כל בקור
ובקור היה נפתח פי הנשים יותר לרוחה והיתה
נשמעת יותר לזות שפתותיהן.



ולימים נזכרה מריה לספר:



— האמן לא האמינו היהודים בנו, הנוצריות, כי
נשמר על צפונותיהם. מה עשו? עמדו וחרצו, כי
עלינו לקבל את דתם. ויהי ערב ויהי בקר יום רביעי
ויקראני אהרן אליו וישקני לשכרה ויפתני
להאמין, כי אין חיים טובים כחיי היהודיה,
הצופיה ביתה פנימה, השובתה ממלאכה ורואה
בחייה ברכה, וגם יוצאת פרופה לשוק. אם אקבל את
דתם — מוטב, ולא — לסביר אגלה על גנבת הילד.
פחדתי, רעדתי, והוא פתני ואפת. אז לקחני
אהרן אל בית-הכנסת, שהיה מלא כצאן יהודים, ושם
נגש אלי רבם והשקני כוס יין אדם ושכרתי.
ושלש נשים יהודיות נגשו אלי והפשיטוני ערמה
וחלצו את נעלי והושיבוני על הקרקע ורחצו כל
גופי ביין או בנוזל אחר אשר גרה את בשרי,
ואחרי הרחיצה יעטוני מעטה גבר והוליכוני לטבילה.
שם שפכו עלי מים חמים, שהובאו מבית-הכנסת,
ואחר כך החזירוני כשאני לבושה שמלת גבר,
והרב הודיעני, כי עלי לבוא מן המים אל האש של
היהדות וצוני להציג כף רגלי השמאלית על מחבת
בוערת באש, ואחר-כך צוני להציג כף רגלי
הימנית…



כזה וכזה דברה מריה. היא רקמה את מסכת ספוריה
מכל מה שהיה עמום במחה השכור, מכל מה
שנתרשמה בילדותה, באפן שונה ומשנה, בימי
היותה בין יהודים. צללי דברים שונים ומשנים
נתערבבו ונשתרבבו ונתבוללו במחה יחד,
והיא ארגה מהם רשת ללכד בה עיר ויהודיה.



— ואל ארון הקדש הקריבוני והסירו את הפרכת אשר
“עשרת הדברות” מסתתרים בה; והרב צוני לנפל
על פני בקידה מתוך עמידה על בהונות רגלי
וידי…ואז דרש דרשו ממני שאירק בפני
אלהינו… ואחד מהם נגש אלי וישקני ויקב את
שמי שרה"…



כך ספרה מריה.



ואבדוטיה, אשר שנים רבות עברו עליה בבית
היהודי ציטלין, עיניה ראו ואזניה שמעו על חיי
היהודים עוד יותר ממריה, ידעה להוסיף עוד כמה
מופתים:



— אותו האיש שגיר את מריה גיר גם אותי. הוא נחני
עד הארון והטיל עלי טלית לבנה, טלית פסים, אשר
גדילים לה מארבע כנפותיה, וצוני לירוק על
קדשינו, ואני ירקתי תשע פעמים. אחר נתן לידי
מטאטא ארך, בעל עלים יבשים וכמושים, ולידי
השניה לימון יבש שהוציא מתוך קופסה ממלאה
פשתן וצוני לנענע… ושם נקבו לי: רישה, על
שם רישה אחת שקדמה לי בבית, ואחר-כך שתו יין
וקראו: “מזל טוב!”



בסוף החדש מרס מצא סטרחוב לנחוץ להפסיק את
החקירה לזמן קצר.



היה רב החמר תחת ידו, אשר בחן ואשר סדר ואשר
הוסיף פרוש משלו, ולאחר שבא לידי מסקנה — שלח
את החמר לחובנסקי וחכה למענהו.


פרק עשרים ושלשה


ימים מועטים אחרי הפורים התעתד ר' ישעיה
אהרנסון החסיד ללכת אל הרבי לליבביטש.



מדי שנה בשנה היה מאחר במקצת בנסיעתו
להראות פני הרבי. סמוך לניסן היה יוצא לדרך
וחוזר בערב פסח. השנה אץ לדרכו, כי חתנתו של
בנו יעקב-צבי עם לנה בת שמריה חלה בשבוע
שלפני הפסח.



יצא לדרך ר' ישעיה עם בנו יעקב-צבי החתן, אשר
לא הסכים ללכת לחפה בלי ברכת רבו. החתן כמעט
לא ראה ולא ידע את כלתו. הוא רק ידע כי היא בת ר'
שמריה, והוא יהודי תלמיד חכם ובן אבות. ואולם
בסתר לבו הרגיש החתן, כי הוא וכלתו שני
עולמות שונים ורחוקים זה מזה. הוא ידע, כי היא בת
הדור “החדש”, יודעת הויות העולם, מזמרת, מנגנת,
ורחוקה בכלל מההתבוננות וההתבודדות והדבקות
באלהים, אשר הוא שקוע בהן מאז נכנס לעולם
הנסתר, לעולם הקבלה והחסידות. ומי יודע — חשש
— שמא תגרם לו גם בטול תורה?



— נכסוף נכספה נפשך לברכתו של ר' דב? — שאלו
אביו בצחוק — והלא זו תהיה רק ברכת הדיוט.



כי ר' ישעיה לא היה חסיד נלהב של הרבי דב, כי,
לפי דעתו, לא היה זה ראוי למלא מקום אביו.
ואף-על-פי-כן היה נוסע אליו מדי שנה בשנה.
ואולם ר' ישעיה סבר, שלא אל הרבי החי הוא נוסע,
אלא אל מקום הוד קדשתו של הרבי המת, עליו
השלום.



— אני נוסע אל הרבי שלי — אמר בהדגשה לבנו
— אל האור הגנוז, אל ידיד אל עליון, אל צלם האלהים,
אשר בהשפעתו אנו חיים כלנו וזכותו תגן
עלינו. חבל על דאבדין! — קרא ר' ישעיה בהתלהבות
— אחד היה ושני לו לא יהיה. אני נוסע אל חדרו
המיחד, אל אשר רוח הקדש שורה עדין על כסאו, על
שלחנו, על ספריו. בחדר ההוא שומע אני עדין את
קול נגונו המרחף בחלל, ונדמה לי שאני רואה עדין
את קלסתר פניו וזיו השכינה אשר קרן עליהם.
וקרנים מידו לנו. אני הולך אל חדרו, כדי
שאדע וארגיש את האבדה שאבדה לנו, את היש
שנתבטל ועבר אל עולם האצילות העליון…



נכמרו רגשות ר' ישעיה בדברו ובהגיגו. בעיניו
התלקחה אש וידיו הצנומות רעדו בעצבנות בין
גדילי אבנט משיו הרחב, והוסיף:



— אלא שבכל זאת אמרו חכמים: " אל תהי ברכת הדיוט
קלה בעיניך"… ונוסעים אנו.



וכאשר הגיעו ר' ישעיה עם בנו לליבביטש בא
אליו מיד השמש של הרבי והודיעהו, כי הרבי
מוכן לראותו.



תמה ר' ישעיה. לשעבר היה נותן שלום לרבי
ב“מנין”, לפני קבלת שבת, ומשם היה הולך אל
הרבי לקדש על היין ולשבות בביתו כל יום
השבת, ואולם יום של ערב שבת היה מיחד לו
למנוחה מן הדרך, לטבילה במרחץ ועוד, והפעם
קוראהו הרבי מיד. מה משמע?



לבש את אדרתו, הרכיב השטרימל על כפתו והלך
מיד. נכנס אל המסדרון החמים והמואר, משך
אחריו את הדלת הכבדה, ומיד לטפתהו אותה
החמימות השקטה, אותה ההקסמה של מועד וחג
שהיתה שוררת פה מאז ומקדם, מימי היות עוד
הרבנית הזקנה בעלומי ימי חייה ועינה צופיה
על כל הבית.



מצע של קש היה מנח על הארץ ליד המפתן, ור'
ישעיה קנח בו את נעליו ונער שם את השלג מעליו.
בשמאל — בחדר האכל הגדול היה עתה חשך, ור'
ישעיה רק הרגיש בדפיקת מורה השעות הגדול,
הישן, התלוי על הקיר, והוא מתנת ידו של פריץ
פולני גדול לרבי הזקן, עליו השלום. בימין
היתה עזרת נשים, ור' ישעיה רצה לנטות לשם, לבוא
מיד בשיחה עם הזקנה, עם “רבי שפרה”, כאשר
היתה מכנה בפי תלמידי הרבי עליו השלום. ואולם
נער יצא לקראתו ואמר לו, כי הרבי מחכה לו
בחדרו, ור' ישעיה נכנס מיד אל חדר הרבי
פנימה.



שם היה מואר יפה. על השלחן הגדול המלא ספרים
פזורים עמדו נרות דולקים, וגם על הכתלים, בינות
לחלונות, האירו נברשות. הרבי ישב בכסא הרחב
אשר מסעדים לו מימין ומשמאל. ראש הרבי היה
חבוש כפה מחדדת, פאותיו רחבות, מסלסלות,
ומשרבבות, וזקנו שב וארך. במצחו הגבוה
ובעיניו העמקות, המוארות באור עליון, השתקפה
דאגה עמקה אשר אין לה בטוי. לפניו ישבו שני
יהודים לבושי שחורים וחבושי כפות.



ר' ישעיה ידע את שניהם. הזקן היה ר' בינוש
והצעיר ר' מרדכי פיטלסון. ר' בינוש היה איש
מפרסם במרחקים, מקבל לבא-כח היהודים בכל
מקום, וזה רק שנים אחדות שעזב את פטרבורג הבירה
והתישב בויטבסק, מפני שנוכח, כי אין כח
שלוחי היהודים יפה בעיר הבירה, ור' מרדכי
פיטלסון, הצעיר ממנו, מלא שם את מקומו. עתה
נועדו שניהם בבית הרבי להתיעץ על צפונות.



עם כניסת ר' ישעיה התרומם הרבי מעט ממקומו
לכבודו, הוא והאורחים נתנו לו ידם לשלום, והרבי
אמר מיד לר' ישעיה:



— אנו יושבים ומסיחים בדבר גזרה חדשה, השם
יצילנו, הממשמשת לבוא על אחינו בני ישראל. יש
משא-ומתן עתה בפטרבורג בדבר לקיחת בני
ישראל לצבא. זה ענין חמור, ועלינו לעין בדבר,
מה יש לעשות.



הרבי גמר, הוריד את-ראשו, ובחדר שררה דומיה
כבדה.



— רבי! — הפסיק ר' מרדכי פיטלסון — בין יהודי
פטרבורג שנוי ענין זה במחלקת. יש שם סוברים
ואומרים, שאין זו גזרה כלל. היהודים הנלחמים
בעד שווי-זכיות זקוקים ליתד נאמנה לתלות בה את
תביעותיהם. וכל זמן שאין אנו שוים לכל אזרחי
רוסיה במלוי חובות אין אנו יכולים לדרש גם
שווי-זכיות.



— מה יאמר ר' בינוש? — תלה הרבי מבט דאגה
בעיניו הסגורות למחצה.



— מה אמר ומה אדבר, רבי? הרבי וגם מר פיטלסון
יודעים שאין אני מאמין בשום מתן זכיות לנו. לקח
יקחו ממנו. משום מה לא? את כל אשר לנו ואת כל
אשר אין לנו יקחו, את רכושנו, את פרי יגיענו, את
מנוחתנו על בנינו יקחו, אך נתון לא יתנו דבר.
לא! אין מה לקוות.



פיטלסון אמר להשיב דבר, אבל ר' ישעיה הקדימו:



— יאמר נא ר' מרדכי — אמר ר' ישעיה חלקו — מה דינן
של שאר האמות היושבות ברוסיה ואין חובת הצבא
חלה עליהן? הקראים, הארמנים ובני קדר, שהם
פטורים מעבודת הצבא, מעבודת חובה חמורה זו,
הנהנים הם משווי-זכיות או לא?



— אל נא ישכח ר' ישעיה — ענה פיטלסון — כי לאלה
יש כבר הזכיות בידן, ואנו שואפים אך עתה
להשיגן. אנו רוצים להרים את אחינו משפלותם
ולהצילם מבטול פרנסתם, מגרושם וטלטולם
ממקום למקום, ולפיכך עלינו לקבל חובות קשות ואין
עלינו להוקיר כל קרבן, ואפילו את הקרבן הגדול
ביותר.



— אבל מי בטוח כי הקרבן הזה ירצה? — שאל ר'
בינוש — אני איני בטוח בזה.



— אל תבטחו בנדיבים! — ענה פיטלסון — “לא על אינש
רחיצנא”. אבל עלי לומר, כי אין המצב חמור כפי
שעלה על דעתכם. יש לנו מליצים טובים מביניהם.
יש לנו מרדוינוב שהוא כל יכול וגם אוהב ישראל,
ממש — אחד מחסידי אמות-העולם; יש לנו נובוסילצב
אשר עוד לפני עשר שנים יצא בהצעה להשוות את
זכיות היהודים בפולין; יש לנו האלוף…



— אבל מרדוינוב הוא העומד על דעתו להטיל את
הגזרה עלינו — העיר הרבי בנחת.



— כן, אבל הוא האומר, כי מזאת תצמח לנו רק טובה.



ושתיקה השתררה בחדר. הרבי סגר בידיו על עיניו
ושקע במחשבות. הכל החרישו ויחלו להתעוררותו
מעולם מחשבותיו.



רגעים נמשכה הדומיה הכבדה, ונשמעו דפיקות
מורה-השעות שבחדר השלישי ונענועי הרוח
בתריס שנפתח אצל חלון מרחוק.



לסוף נאנח הרבי קשה, הסיר ידו מעל עיניו והביט
ברצון על סביבו ואמר:



— להוי ידוע לכם, אחי בני עמי, כי האדמו"ר, זכותו
תגן עלינו, ראה את המעשה הזה ברוח קדשו עוד
לפני ארבע-עשרה שנה, בימי מלחמת האמות
הגדולה. ולפני פטירתו כתב לאחד
מאנשי-שלומנו, כי באחד לראש השנה, לפני
תפלת מוסף, נתגלה לו מרקיע, כי אם ינצח
בונופרטו ירבה העשר ותורם קרן ישראל, אבל —
יתפרד ויתרחק לבם של ישראל מאביהם
שבשמים; ואם ינצח המלך אלכסנדר ירבה
העני ותשפל קרן ישראל, אבל יתקשר ויתחבר
ויתעקד לבם של ישראל לאביהם שבשמים. וזה
לך האות — ממשיך הוא בכתיבתו — שבקרב הימים
יקח מחמד עיניכם מכם לאנשי חיל. אחי, בני עמי!
— המשיך הרבי — בעקבי הגזרה החדשה ירבה
העני בישראל, בנים יקחו מאבותיהם, בעלים מעל
נשיהם, ולא יהיה זן ומפרנס, והמשתכר ישתכר
אל צרור נקוב ותשפל קרן ישראל בין העמים. אבל
גזרה היא מלפניו, יתברך שמו, ונקבלנה. ולא
מטעמו של ר' מרדכי, שיוטב המצב החמרי של
ישראל. אדרבה. יאה עניותא לישראל, ותפלה
לעני כי יעטוף. יותר צרות, יותר דחקות — יותר
מתקרבים הלבבות לבורא העולם. וזהו העקר.



ודומיה יותר כבדה ירדה אל החדר ודפיקות
מורה-השעות נשמעו ביתר תקף והתריס נעקר כלו
מן החלון ונפל לרשות הרוח הקר והזועם.



ואולם פיטלסון לא נכנע ועמד על שלו:



— רבי, אם “יאה עניותא לישראל” משמע, שאין
לעשות שום דבר לטובת הכלל, ולחנם הסירו בני
ישראל את העטרות מעל טליתותיהם לצור כסף בידי
שלוחיהם לטובת עניני הכלל — אם אין ישועה לנו
אלא אם “תשפל קרן ישראל”, משמע שגואלנו
האמתי הוא חובנסקי שר הפלך!



סגר הרבי את עיניו וקמט את מצחו בחזק, ואמר:



— גזרת הצבא באה עלינו משום בטול תורה בלבד.
“כל הפורק ממנו על תורה נותנים עליו על
דרך-ארץ”. ואני חושב, שכל זמן שמלכנו החדש,
ניקולי ירום הודו, ישב לכסא, לא נבוא לידי בטול
תורה, אם ירצה השם, כי היא חיינו וארך ימינו.



ושוב סגר הרבי את עיניו ושוב כבדה הדומיה.



אז השמיע מורה-השעות שתים-עשרה דפיקות, ולאטם
קמו הנאספים ממקומותיהם ונפרדו מעל הרבי
ויצאו מביתו.



ור' בינוש הדביק את ר' ישעיה על המדרגות.



— מה נשמע שם אצלכם בוליזש? במה אתם מקדמים
את פני העלילה?



— לפי שעה אין אנו עושים ואין לעשות דבר. נאסרו
רק שתי נשים נוצריות, ואפשר שבמאסר זה יגמר
כל הענין. בידי שמריה ברלין נמצאת העתקת
פקודה של הקיסר מהיום הששי למרס 1817, כי אין
להעליל עלילת דם על היהודים, לפני שנתים עלה כל
הענין הזה בתהו.



ור' בינוש נאנח אנחה כבדה:



— ואולם לפני שנתים לא היו עוד מולכים עלינו
ברשע!



והוא ומרדכי פיטלסון נפרדו מעל ר' ישעיה ונטו
שמאלה אל האכסניה שלהם.


פרק עשרים וארבעה


ובית שמריה ברלין כמרקחה, הימים שלפני
חתנת לנה. כל אדם מהבית טרוד ועובד. כל יד ורגל
עסקנית היא. בית גדול זה נעשה פתאם צר ממלוא
הכבודה והעבודה. למטה, על יד המבוא, מוטלים
חפצים מרבים ושונים שחוסמים את הדרך ליוצא
ולבא. בחדר האכל הוזזו השלחנות ממקומותיהם,
וחיט הבית מוטל שם סרוח על הרצפה בין סחורות
ארג ועור המנחות בצדדין. הוא מניח גלום על
גבי גלום, חתיכה אצל חתיכה, גורע ונוטל ומוסיף
ונוטל, ברצותו מרחיב וברצותו מצר. בקצה החדר
תלו וירדו מעל השלחן גלומי קטיפה, אטלס, משי
לבן ושחור, עניבות, סרטים, מלמלאות וסלסלאות,
והחיט כמפקד בשדה המערכה. הוא היוצר של
החמר, הוא השליט, אשר במאמר פיו תלוי עולם
ומלואו. ‏מספרים של פלדה בידו והם גוזרים
באכזריות את גלום הקטיפה הגדול לגזרים, והגיר
שבידו עולה ויורד על פי מ‏דותיו, על-פני סמט
לבן-כהה, והמספרים גוזרים גם פה גזרות שאין
להרהר אחריהן. בחדרי סלבה עמדו נשים ומלאו
כרים וכסתות פלומה לבנה, ונוצות קלות ממלאות את
האויר כשלג ביום חרף. בחדרה של לנה עמדו נשים
והכינו כלי לבן, מחלצות וסדינים ומפות וצפות
ומטפחות ואלונטיות, והרעש של קולות דאגה,
חרדה ופחזות, נסר באויר. לנה התהלכה בין כל
אלה כחולמת. שקטה ושלוה היתה, ובעיניה
הגדולות והשחורות העמיקה-הביטה למרחקי
מרחקים, כמחכה להד עונה מעולם נעלם, שיפרש את
חידת לבבה, את חידת כל המתרחש מסביב לה.



היתה השבת האחרונה שלפני חתנתה, “שבת
העליה”. היא ראתה את יוסי שנשא אתמול שק אגוזים,
שקדים וצמוקים, לבית הכנסת, והיא ידעה כי “הוא”
יעלה היום לתורה, והקליות והאגוזים העטופים
בנירות צבעונים יתעופפו בחלל בית-הכנסת וילדים
קטנים ינערו כארבה עליהם וירבה הדחק וירבה
הצחוק, והיתה השמחה במעונה. כן, כל זאת תהיה.
אבל מה לה ולכל זאת? — — —



וביום ג' היתה החתנה. לנה התעוררה ביום זה
משנתה בחדרה, אשר בו גדלה, אשר בו בלתה
מיטב שנות ילדותה. קוי השמש בקעו מבעד
לחלונות המכסים וילונות ונפלו, כמו תמיד, על
כלי החדר. הפסנתר היה מכסה בד. ספרים פולנים
וגרמנים היו מנחים במקומות שונים, כתמול
שלשום. ולנה עסקה בתלבשת שמלתה הלבנה.



והשמש הלכה הלוך ועלה. שעון בית המועצה
השמיע שעת הצהרים, ומלמטה עלתה המולה, רעש
הסעת חפצים כבדים ממקומם ותחתם רגזה הרצפה.
אחר-כך נשמעו משם גם קולות נשיקות ובכיות
חשאיות, ואחר-כך — עלה קול מנגנים, ומיד שמעה
קולות צעדים מתקרבים אליה. עלתה האם סלבה והחזיקה
בה ונשקה לה:



— מזל טוב לך היום, בתי! ויתן לך האלהים אשר
ונחת וחיים ארכים!



במטפחת בוץ לבנה מחתה מהר את דמעותיה ואמרה:



— נלכה נא, בתי. חצי השעה השניה הגיע.



לאט ובזהירות ירדה לנה עם אמה במדרגות אל אולם
האכל, במקום שהיה כבר קהל נשים מגהצות, פרופות
ומקשטות, ואור הנרות הדולקים התערב שם בנוגה
השמש. היא ירדה, והכל קראו:



— בא גד! בא גד! המנגנים — אל כלי-הזמר!



שלום-שאול המנצח בנגינות, החבוש כפה בעלת
שמונה קרנות ולבוש זיג שחור נמצא מיד על מקומו
באמצע הבית, ואת ידיו הלבנות נשא רומה וינצח:



— לכבוד הכלה הכלולה בהדרה, היפהפיה
והיקרה, הדומה למלכה ולשחר אור, למנצח על
אילת השחר מזמור!



מאיר הצהב נטל כנורו, זרק מבט לאחוריו על
הפמליא שלו והעביר את הקשת על המיתרים, יעקב
הצפיר נגש בחביבות אל הבטנון, צבי הכרסן הטיל
שתי ידיו על הצלצלים ומנגינה פולנית עתיקה,
אשר על פיה הוליך המלך סוביסקי את חיל צבאו
לאונגריה, מלאה את כל חלל הבית בטונים גבוהים,
צרחנים ומשנים — — — —



הגיעה שעת התפלה והברכה אשר לפני החפה,
תפלה לכלה כי תעטף. אז הובאה מדוכה והעמדה
באמצע הבית, ועליה הנח מערוך, ועליו כסת
ועליה מרבד, ועליו — הושבה לנה, והבדחן פתח פיו
בשיר שמחה מהול בעצב:



כלה, בכי



בדמעות, בדמי,



היום יבוא דודך ויגאלך,



היום יחתך גורלך.



מי יודע ידידך?



מי יודע עתידך?



נשים פרצו בבכי שמחה ולנה גנחה לאטה, ומיד
הובלה לחפה בטבור החצר המלאה אדם, והיא העמדה
על יד חתנה יעקב-צבי, שעמד נתון באדרת גדולה,
שמתחתה נראה הקיטל הלבן החדש שלו, ועיניו
היו כסגורות, כעומד בתפלת “שמונה-עשרה”.



— הרי את מקדשת… — נשמע קולו הצונן והצרוד.



אז נקראה הכתבה בלשון קשה, לשון תרגום, וכוס
של זכוכית נשברה, זכר לחרבן, ושלום-שאול ספק
יד אל יד והמנגנים ננערו על מיתריהם ומכל עברים
השתפכו קולות ששון וחיים:



— מזל טוב! מזל טוב! מזל טוב!



ובערב היתה סעדת חתנה כהלכה. תבשילים
ומעדנים ויין המולה רבה על יד השלחן. זה לזה
בקשקוש כוס מקשקש וזה לזה “לחיים” קורא, וחם
רב באולם עולה וחונק. תם המרק והחתן דורש
דרשה חסידית עמקה בענין עשר בחינות, שהן
כנגד עשר ספירות, בענין שכל, מהותו ומדותיו,
המסתעף לחכמה בינה ודעת, ומתוך ההתקשרות
וההתאגדות של חכמה בינה ודעת נבראת היראה,
ויראה נובעת מן המח ואהבה נובעת מן הלב ומן
הרגש, ומתוך ההתבוללות וההתמזגות של המח
והלב מתהוה הכליון הנפשי, וזהו הכליון
הנפשי לנצחיות, לאין-סוף, כנאמר: " צמאה נפשי
לאלהים"…



וכששלמה הדרשה בא הקהל לידי התפעלות יתרה,
ידים אל ידים ספקו, קריאות התרגשות עלו,
והנשים מכל עבר נמשכו אל לנה לחבקה
ולנשקה וללטפה בחבה. המלצרים החלו להביא
קערות קערות מלאות צלי בשר תרנגלת וברבור אבוס
ואוז ובר-אוז. ממעל לראשי המסבים העמדו
הקערות בשיטה, לבל ירחק איש מהקערה, לבל יאנס
איש את חברו, ושלום-שאול עלה על גבי כסא והוא
נתון באדרת כבשים הפוכה ופניו מרוחים ומשוחים
באפר כירים. הוא עשה עצמו צועני ודבר צוענית
ושניו הסדורות, הלבנות, וחלבונות עיניו הבהיקו.
הוא פטפט בשלו והקהל עסק בשלו, באכילתו,
ולא השגיח בו. צלצלי מזלג וסכין התגברו, רוח
המסבים נתעלה, ובכל חלל הבית רחפה הברכה
העליזה:



לחיים! לחיים!



ופתאם שכך הכל. מבין המסבים לשלחן יצא קול
מלא קסם, קול נעים זמירות ועצוב זמירות. ר' ראובן,
חזן העיר, הסומא, כמו בקש באזניו בחלל האולם
הגדול וההומה, ומבטו הסתום נעשה מכון אל מול
הכלה, וקול קסמו הרך והלבבי הלך וחדר:



— שכולה, אכולה, למה תבכי?



קסמי פזמון של “מתנגדים” היו בפיו, והוא שר על
נפש שכולה ומיתמה, על עניה סערה והומה
בגעגועים אל אהובה, והיא לא נחמה:



— חכי כמעט רגע, עד יזרח אורך…



מבעד לעיניו האטומות חדרה נפשו הערה, הרואה, אל
לב לנה העגומה, וקרא שם את כל הכתוב בדמה:



— ועל הר ציון אצוק נצחי, על הר ציון ששמם אעטה
רוח ששון תחת מעטה כהה, ושבו בנים לגבולם
ונדחים לארצם, והיתה אהבה וברכה, ונסו יגון
ואנחה…



לעילא ולעילא גבר הקול המלא בטחון ואמונה:



— הנה מלכך יבוא, יבוא לך!…



הוא קם ממקומו ופניו הפנו אל מול הדלת, כמתכון
להראות על המלך הבא, הפותח שער ועומד על הסף,
וכל המסבים הסבו פניהם, בלי משים, לעבר הדלת.



רגע של דממה השתרר. גם על יד שלחן העניים,
בעוד הבשר בין שניהם, הוטלה שתיקה. הס כל
בשר.



— יי מלך! — שאג שאגת אריה, כמבשר בשורת עולם
— יי מלך, יי ימלך לעולם ועד!



הוא צנח בכבדות על מקומו, ובאותו רגע נשמעה
ספיקת ידי הכלה בצנח ראשה לאחוריה ובפרוץ
שטף דמעות מעיניה.



המולת דאגה קמה באולם, ושלום-שאול רמז
לפמליא, וזו התחילה מיד בנגון של חדוה:



— במעגל! במעגל!



יצאו כל הנשים מסביב לשלחן, נאחזה יד אשה
ברעותה ובמחול הקפה חוללו וסובבו וכרכרו
מתוך רקיעת רגלים וספיקת כפים. הכנר התנפל
בכל כח על כנורו, כמתכון לעקר משרש
הכנור את הנגון היותר טוב והיותר עליז
המסתתר בחביונו, צבי הכרסן עבד בשני
פטישיו על הצלצלים בשאת ועז, וכל הנשים
הוסיפו והגדילו את מעגלן, ספקו ורקעו, רקעו
ורקדו.



ובאותו רגע פרצה ובאה המבשלת מיכלה ובקול
פרא עז קראה:



— חילים באו!



במסדרון נשמע קול צעדים כבדים רבים, משק
דרבונות, קלגסים, חרבות ורובים מזקפים.


____________


בקור האפלה של הלילה נשמעו צעדי ברזל של
החילים. סלבה ברלין וחנה ציטלין הלכו חרש זו על
יד זו, כשהן מקפות שלשלת ז’נדרמים וחילים.
שתיהן היו מקשטות בעדיי מועד ושמחה ובשביסי
הנוי אשר לראשיהן. הן העברו בשוק, ומשם — אל
רחוב סמולנסק, אל מקום מבצר בית האסורים השחור
האלם. מאחריהן נמשכה לוית אנשים רבים, צפופים,
רועדים, שוממים, מדכאים.



ובאולם החתנה האפל, אחרי כבות כל הנרות, שם,
מאחרי השלחן, בין כלים ושברי כלים ובין מפות
שלחן סרוחות על הרצפה, היתה מטלת גופתה של
סבתא מרים, כשהיא לבושה שמלתה הססגונית.



התפיסה לבית האסורים הכתה את לבה.



היא מתה.


חלק שלישי

פרק עשרים וחמשה


ניקולי הראשון היה השליט הגדול והתקיף בכל
מלכי רוסיה. למאמר פיו יחל חצי העולם. תחתיו
שחחו יפן ותרכיה. המדיארים ויושבי סרדיניה
סרו למשמעתו, פרס וסין חלו מפניו. אמריקה –
עולם החפש – בקשה דרכים לבוא אתו בברית מסחר.
ואולם ארץ אחת היתה אז בעולם אשר אימתו לא בעתה
אותה, אשר רצונו, רצון הברזל, נשבר בה.



רוסיה – היתה הארץ הזאת.



תעלומת סוד היתה בכח הבלתי-מגבל אשר נתן
לפקיד קטן בממשלת ניקולי השליט היחיד.
הרחק-הרחק מעיר הבירה, על יד גלגל נדח של מכונת
הממשלה, עמד בר-נש קטן, המכנה סטרחוב, אחד
מקטני ארץ, אשר – לפי דעת ניקולי עצמו – היו הם
שליטי הארץ ולכל אשר חפצו הטוה. לא שפקיד
פעוט זה היה נשמע לדבר מלך שלטון, לניקולי
השליט, כי אם להפך: השליט היחידי, ניקולי,
בטל רצונו מפני רצון “החבר היועץ” הקטן, בן בלי
שם זה.



במרחק עשרות פרסאות מהמקום הזה, אשר בו ארג
סטרחוב ביד חרוצים את רשתו להפיל בה את “אויבי
הנוצרי והאנושיות”, את שותי דמי הנוצרים (והוא
האמין, כי אמנם כן הוא), ישב אדוניו אשר עליו, הוא
שר הפלך חובנסקי, ואולם סטרחוב שעבד לו גם את
חובנסקי וכעיני עבד אל יד אדוניו כן היו עיני
חובנסקי אל סטרחוב. סטרחוב לא נשמע גם לפקודי
הסנט, גם לא למיניסטר המשפטים. כל דבר העלילה
והחקירה בידיו היה, והוא שלט בו. סטרחוב סבב
בכחש גם את זה אשר גדל בכסאו מכל שרי
המדינה, את המלך בעצמו. אמונת א­מן האמין בו
המלך בסטרחוב.



ובאור לשמונה באפריל בשנת 1826, שבוע לפני
הפסח, פתח סטרחוב לרוחה את שערי בית הסהר
האפל לפני סלבה ברלין וחנה ציטלין, ומאותה שעה
נעשה המושל היחידי גם על חייהם של כל בני
הקהלה היהודית שבעיר, גם של כל בני ישראל
אשר במרחבי רוסיה הגדולה. שתי הנשים
העבריות באו בצל תקרת האבן הכבדה של בית
הסהר הישן והגדול, ועד הימים האחרונים לפסח
הובאו לבית הסהר עוד מנכבדי העיר, ובהם גם ר'
שמריה ברלין וחתנו החדש יעקב צבי, – כלם
נכנסו ובאו זה אחר זה אל המבצר. ואם שאר יהודי
העיר התהלכו עוד חפשים תחת השמים, לא היה זה
אלא בעקר מפני שלא נמצאו עוד חדרים פנויים
מיחדים בבית הסהר הגדול, ובתי סהר חדשים לא
התקנו עוד. ובכלל לא היה סטרחוב אץ במעשיו, כי
ידוע ידע, שהיהודים לא ימלטו מידו.



עוד זאת. לפי החק היה על קטגור העיר לנהל את
החקירה, אבל סטרחוב הרגיש, שאין לו לסמך עליו
ולא שתפהו בעבודה, למרות עיני כבוד הקטגור
שדרש את זכותו ואת שמירת החק כהלכתו. גם
הפקיד השני, אשר בא לחקירה במקום בנקנדורף
וחקר ובדק את עדיות הנשים הנוצריות והוכיח את
כזביהן ושם את כל דבריהן לאל, הרחק מעבודתו,
כי עשה לו סטרחוב כאשר עשה לבנקנדורף
והשיבו לויטבסק. ספר החקים לדיני נפשות דרש
בימים ההם, כי בחקירת כל דבר רצח ישתתף
קטגור הפלך המיחד לדיני נפשות, אבל סטרחוב ידע
את הקטגור הזה ואת טיבו והבין כי יהיה לו למוקש,
ועל כן פעל על חובנסקי שישלחו לו במקומו של
זה שני פקידים אחרים, אשר לא היו יודעי דת ודין
כלל. לפי חק הימים ההם היה גם על בא כח מועצת
העיר להשתתף בחקירה, ויוסף ציטלין היה כל ימי
חברותו במועצת העיר משתתף בחקירות כאלה,
ולפיכך דרש קטגור הפלך, שציטלין יספח גם
עתה אל סוד החוקרים, אבל תשובת סטרחוב על דרישה
זו היה המאסר שאסר את יוסף ציטלין עצמו. עוד חק
היה מפרש ומקבל בימים ההם, שאחד היהודים
צריך להשתתף בחקירת פשע יהודים, ובא סטרחוב
והוכיח לחובנסקי, כי כל יהודי חשוד על שבועתו,
כי שבועת ההתחיבות, שהיהודים נשבעים למלכות,
כשאר התחיביותיהם בתור אזרחים במדינה,
שאינן שבועות אמת. אסריהם לא אסרים ושבועותיהם
לא שבועות, כי יש להם ליהודים תמיד פתח חרטה
לעשות בשבועתם כחפצם וכבצעם, לנזק המלך
והעם הרוסי. ואם תאמר: מנין? על יסוד מה דבר
סטרחוב את אשר דבר? אבל שום ראיות והוכחות לא היו
נצרכות לענין הנוגע באמונת היהודים,
בזכיותיהם ובכבודם. “היהודים אוכלי אדם, מוצצי
דמי נוצרים, אויבי אמונת הנוצרים, ואינם עומדים
בשבועתם לכסא המלכות, ואויבי תמיד הם לו. ולא
יהודי וליזש כלבד, כי כן הם גם כל היהודים אשר
ברחבי רוסיה וכל עם היהודים כלו”.



על-פי כל החמר שהגיש סטרחוב לחובנסקי ערך זה
הרצאה להוד מלכותו הקיסר, ועליה חתם הקיסר
בעצם ידו לאמר:…“היות והמארע בוליזש מוכיח,
כי סבלנותנו אל דת היהודים אינה בצדק, ולפיכך
הריני מצוה לסגר על מסגר את בתי הכנסת של
היהודים אשר בוליזש, למען ישמעו כל היהודים
וייראו, ואין להתיר להם עבודות אלהים ותפלה
לאלהים לא בבתי הכנסת ולא מחוץ להם”.



ויהי ערב לראש השנה (תחלת ספטמבר לשנת 1826)
ושוטרים וחילים וזנדרמים חנו כדור על בית
הכנסת הגדול ועל כל בתי התפלה אשר מסביב
לו. ארע המארע מיד אחרי התפלה. בית הכנסת
כמעט שנתרוקן, כי מהרו המתפללים ללכת אל
בתיהם לכבוד החג. ראובן השמש תחב נרות גדולים
בפמוטים הממרטים ובנברשות התלויות בתקרה.
הוא תלה פרכת לבנה חדשה על ארון הקדש ועליה
היה רקום מגן דוד ולפ"ק חדש, אשר נדב לב מרים
אהרנסון המנוחה לבית הכנסת לכבוד חתנתה של
לנה, ועמד ויצק גם שמן אל תוך בזיך התמיד,
ופתאם פרץ קול משנה אל תוך חלל בית הכנסת
וקהל אנשים חדר אל תוכו. שם השמש את ידו
הצנומה על עיניו והאהיל עליהן, ומיד ראה חילים
למכביר נצבים עליו. אחדים מהם נמשכו אליו, אבל
הוא נמלט מידיהם והגיע עד ארון הקדש. כון שעמד
שם במדרגות הפך את גבו השחוח אל מול הארון,
והוא נתמך בשתי ידות הבמה להגן בגופו הקטן
והצנום על ספרי התורה הקדושים. שני חילים
שרדפו אחריו עמדו משתאים רגע אל עיניו
שנתלקחו ואל זקנו הארך והשב אשר נע על חזהו
הגלוי. רמז קצין לחיליו והם הורידו את השמש
מעל המדרגות והפכו את ידיו לאחוריו. פקיד צוה
לפתח את הארון ולהוציא משם את ספרי התורה.
רגעים משך אחד החילים בפרכת מבלי דעת פתיחת
הארון, ורק בסוף הצליח לשמט את הפרכת הצדה
ולפתח את ארון הקדש. אז נגשו חילים אחדים
למלאכה והוציאו את ספרי התורה זה אחר זה, והנחום
בקרון גבוה על גבי מחצלת שטוחה. עד מהרה
שלמה המלאכה וכל ספרי התורה הרבים הוצאו
והוטלו בקרון. ראובן השמש עמד כהלום רעם. הוא
לא יכל להוציא הגה מפיו, כי נפלה עליו תרדמה.
החילים החזיקו בידיו, נענעו בו, ואחר כך
הוליכוהו עד הדלת. אז הסב את ראשו והביט באחרונה
אל בית הכנסת שלו. הארון היה פתוח למחצה.
הפרכת הלבנה, החדשה, היתה שמוטה הצדה,
בפמוטי הבמה היו נעוצים עקמים שני נרות לבנים,
השופר היה מוטל מיתם בקצה השלחן, הבהבה
השלהבת הקטנה בבזיך התמיד והאירה באחרונה
על דרכו. עודנו מביט והוא הוצא מבית הכנסת,
והדלת המבוזלה השחורה נסגרה בכבדות, ונשמע
קול אנחת בריח ברזל חלוד. רחוק מהקרון הטעון,
הנפוח במשאו, עמדו להקות יהודים ונוצרים ועל
פניהם חורת מות. העגלון דפק בסוסים וספרי
התורה התנדנדו, התחבטו והתלבטו זה בזה.
ראובן הלך אחר הקרון מובל על ידי שני חילים.
פנה הקרון מרחוב בית הכנסת אל רחוב בית הכניסה
ויצא אל השוק ועמד על יד השערים המוגפים של
חצר המשטרה. פתאם הצליח השמש הזקן לעקר את
ידו האחת מידי המחזיק בו ותפס את דש בגדו
וקרע בו בכח, ומיד עצם את עיניו והישיר את רגליו
וישתחו ויתפלל:



– יתגדל ויתקדש שמיה רבא… בעלמא די ברא
כרעותיה וימליך מלכותיה ויצמח פורקניה…
(יתגדל ויתקדש שמו הגדול בעולם שברא
כרצונו וימליך מלכותו ויצמיח גאלתו).



קולו הצלול והקשה נשמע במרחבי השוק, באזני
חבורות האנשים שעמדו ברעדה על מקומם.



החילים תפסו את השמש בבהלה ודחפוהו אל תוך
חצר המשטרה וסגרו את השער אחריו.



והקהל היהודי עמד עוד במרחק ויהי כאבן. איש
לא יכל לזוז ממקומו.


פרק עשרים וששה


וסלבה ברלין הובלה שעה מרבה הנה והנה על גבי
מדרגות בית הסהר. קרות, קשות וחלקלקות היו
המדרגות והן עלו וגבהו וצרו. היא לא ראתה את
דרכה לפניה ולא ראתה את הדרך שעברה מאחריה.
היא רק הרגישה כבד יד אדם הויה בה, מאלצת
ולוחצת, ושהיא מכרחה להכנע לה, ליד הזאת.



והכנעה זו היטב חרתה לה.



הסכן לא הסכינה סלבה לשמע לקול מצוה, לבטל
רצונה מפני רצון אחר, היא הסכינה לפקד ולצוות,
ושיציתו לה ויקימו את אשר היא גוזרת, והנה
היא נפלה ביד אדם ועליה להשמע לקול פקודה. ורק
בהפתח לפניה בחשכה דלת קטנה וכבדה
ובהסגרה אחריה בחריקה ושריקה עזה, – רוח לה
לסלבה מעט. עתה עמדה בדד, ואין עליה עוד כבד יד
האדם הזרה. ומה לה עוד?



אויר קר ומחניק הקיפה מסביב. צעדה על רצפת האבן
ועקבי נעליה הגבוהות השמיעו קול רם בצעדה.
שבה וצעדה, והנה היא נתקלה בכתל קר ורטב. עמדה
אל הכתל והתעטפה היטב באדרתה ועצמה את
עיניה ונשארה מעמדת, בלי נוע, כמאבנת. הד
השאון של החתנה עמד עוד באזניה, ורקותיה
בוערות והלמות פטישים קשה ותכופה נשמעת בהן.
הוסיפה ולחצה את גבה אל הכתל. רגליה הנלאות
כושלות היו, בגדי החמודות, בגדי החתנה, היו
עליה למשא במקום הזה, וביחוד העיק עליה צמיד
בעל גדילים, אשר צלצלו בצלצלי שמע בכל עת
הרימה את ידה. והאפל מסביב הלך ורב, והדומיה
כבדה ומעיקה וקולנית. ובתוך מעטה האפל בלט
לעיניה כל מה שהשאירה אחריה בביתה, ובתוך
הדומיה הקפואה שמעה קול משק הקולות אשר
לווה בלכתה… אמה… הנה היא מתנדנדת עיפה
בכסאה, גדילי כסף תפורים בפתיגיל שלה… והם
מבהיקים כנגד האור… איפה נשארה בעת ההמולה?
ההחליקה ויצאה מהחדר בלאט?… ושמריה? היכן
היה שמריה אותה שעה? ולנה… למה בכתה הרבה
בכה…



ופתאם שמעה קול צויצה. מהזוית עלה הקול. צויצה
זו מה היא? איפה שמעה כמותה? בילדותה, כמדמה,
שמעה דגמתה בבית המרחץ הישן… או אולי
בקרסנויה, בכפר. בימות הקיץ, בשעת חליבת
הפרות באותו הבית הרעוע?…



וחזרה הצויצה ונשמעה, צויצה כזאת יוצאת על פי
רוב מאצל תנור מוסק… משמע, שיש כאן תנור
שמסיקים אותו… אם כן – למה זה קר לה?



ובחלקו העליון של הכתל המרחק בקע נגה לאטו.
ירד הנגה מטה-מטה והבהיר, ומתוך האפלולית
זחלו ועלו ארבעה כתלים גבוהים, חלקים, דלת צרה
ממול, שלחן קטן על יד הכתל האחד, וטבלה רחבה
תלויה מחברת אל הכתל השני. ולמעלה, למעלה מן
השלחן, אשנב קרוע, והוא מכסה שבכת ברזל
קשה, ומתוך זגוגיותיו העשונות והשלוגות נבקע
בקשי זיו שחר כהה ממרחקים.



עקרה סלבה את עצמה ממקומה ועמדה בטבור החדר,
ואולם מיד נמשכה אל האשנב. זרקה מעליה את
חלוקה וטפסה ועלתה על השלחן. שם התיצבה מול
פס האור הקלוש אשר נפל ממעל ומשתאה הביטה על
עצמה. נראו לה נעלי הרקוד שלה הקטנות מתחת
לשמלתה הלבנה העשויה כפילין והענק הגדול
אשר על מצחה והנזמים אשר תלו באזניה
וקשוטי הזהב אשר בעניבות שערותיה וארבע
מחרזות המרגליות הגדולות והכבדות אשר על
צוארה והטבעות אשר על אצבעותיה וצמידי
ידיה, – כלם נראו לה כל כך לא במקומם, כל כך
זרים ומוזרים. מה לכל אלה ולבית הסהר?



היא התרוממה על בהונות רגליה ואל האשנב לא
הגיעה. חזרה וירדה למטה והרימה לוח עץ כבד
והניחתהו על גבי השלחן, ועלתה עליו
בזהירות, ובצמאון עז הגיעה את מצחה המזיע אל
זגוגית האשנב הקרה.



ובחוץ לא נראה שום דבר.



היא העבירה את מבט עיניה לכל עבר, ואחר עמדה על
נקודה אחת. שבורה היתה הזגוגית באותו מקום,
ומתוך השבכה נראה קרע של שמים. מתחה עצמה
יותר על בהונות רגליה וראתה גם שורת גגות: גג
בית הכניסה החדש של האוניאטים, גג בית המועצה,
ולא רחוק מהם גם קרן גג ביתה, אותה הקרן אשר
בחללה העגל נמצא שובך של יונים, ונראה לה
פתאם גם חצי חלון, חלונה של לנה עם וילונו
הלבן המורם… לנה!… לנה!…



נפל מצחה על הזגוגית הקרה. עלה מה מעמק לבבה
והתגלגל עד לגרונה. עתה פרץ מפיה קול בוכים,
ודמעות מחנק שטפו מעיניה, דמעות חמות, דמעות
טהורות.



ונשמע אז מעבר לדלת משק מפתחות ברזל כבדים.
מי-שהוא העתיק את בריח הברזל. מהרה סלבה
ומחתה את דמעותיה וקפצה על השלחן ומעליו על
הרצפה ובזריזות החזירה את לוח העץ למקומו.



– את דמעותי? – אמרה לנפשה בתקף – הם לא יזכו
לראותן.



על המפתן נראה משגיח בית הסהר, אשר פניו
גלוחים ויבשים ומבט עיניו קשה וקר. חרב ארכה
היתה תלויה על ירכו, בידו האחת צרור נירות,
ובשניה – עפרון. ועמו באה נוצריה נמוכת קומה
ובאה בימים, והיא לבושה אפודה קצרה, אשר
כפתורי פליז בה ושבר פח עגל על לוח לבה. זו
החזיקה בידה חבילת בגדים.



– האסירה! – פנה המשגיח אל סלבה והתקין עצמו
לרשימה – מה שמך?



– סלבה!



– ושם אביך?



– מאיר.



– ושם משפחתך



– ברלין.



– ומספר שנותיך?



– ארבעים ושמונה.



– ואמונתך?



– אמונת היהודים.



המשגיח רשם הכל בחפזה ופקד:



– הורידי עדיך מעליך!



סלבה עשתה כאשר פקד. והנוצריה הוציאה
מחבילתה שמלת בד אשר מספר שחור היה רשום
עליה, חולצה רחבה וכתנת קשה וכבדה בעלת
שרוולים ארכים ורחבים ומספר שחור רשום גם
עליה. סלבה ראתה את הכתנת ונעצה במשגיחה
מבט קשה:



– שמא תתר לי כתנתי שלי?



– אינני יודעת. חובה לשאל את כבוד המשגיח
שיצא.



– מה לשאל ולבקש? – קראה סלבה בקול – לא!



ועמדה סלבה והחליפה מהר את בגדיה והנוצריה
גחנה לרגליה לאסף את בגדי עדיה; ורגע נדמה
לסלבה, שהיא עומדת בביתה והמשרתת עוזרת לה
בלבישת חליפתה.



– זאת חליפתי! – אמרה סלבה בגמרה להחליף את
הלבוש.



אז נכנס המשגיח בשניה וקרא אל סלבה:



– מספר שנים! התזכרי? שנים!



– שנים?



– כן, שנים!



והמשגיחים יצאו.


פרק עשרים ושבעה


מספר סלבה ברלין היה “שנים”, והיו עוד מספרים
לפניו ולאחריו. סטרחוב בדק ומצא, כי מספר יהודי
העיר ויהודי המדינה כלה מספר הנאשמים בדם,
והכל חיבים לעלות לקרבן אשם על הדם הנקי של
הילד הנוצרי, אבל טרנטייבה השכורה לא זכרה את
שמות כל היהודים אשר “היו לה לעזר בדקירת
הילד בבית הכנסת הגדול” ותשכחם, וגם הכהן
טרשקביץ אשר עזר לה “להזכר” בשמות היהודים לא
ידע בכלל את יהודי העיר, ובהתאמצות רבה נקלטו
רק שמות ארבעים וארבעה איש. כל אלה נאסרו
והשלכו אל בית הסהר, איש איש בתאו, והיו למתי
“מספר”, כי נקראו רק על פי מספריהם, והיו
פרושים ובדלים מן החיים וחשובים כמתים. כל שם
שבמקרה הזכר בפי טרנטייבה, טרשקביץ, סטרחוב,
הושם בבית הסהר. חסר היה סטרחוב אותה סבתא:
מרים אהרנסון, שירדה לשכון עפר לפני האסרה.
מרגש היה גם חסרונו של ר' ישעיה אהרנסון,
שנעזב לנפשו, כי היה חולה וקשור לפאת מטה,
וכן חסרה גם לנה. שאל שאלו על לנה, בקש
בקשוה ולא נמצאה. בעלה יעקב צבי היה העשירי
למנין המספרים: “תושב וליזש, יעקב צבי בן
ישעיה אהרנסון, בן תשע-עשרה שנה, נשוא”. אותו,
את יעקב צבי, תפסו התופסים על נקלה, כי ידוע
ידע יעקב צבי שאין נסתר מחמת אלהים. הוא הושם
בחדר קטן וחשוך מאד, שתריסיו היו סגורים תמיד,
ואי-אפשר היה לראות בו מתוכו את השמים ולדעת
זמן תפלת שחרית וזמן שקיעת החמה. הוא היה
היחידי אשר ידע, כפי שנדמה לו, מאסר זה למה
בא עליו. אין זה מאסר אלא כור מצרף לנשמתו
הביאוהו לכאן והחליפו את בגדיו בבגדים משנים,
שאינם בגדי בני ישראל כלל, והושיבוהו על גבי
קורה, וחיל-גוי התחיל ממרס סבון בקערת חרס
ומורחו על ראשו, על רקתו ועל לחיו, ולאור קיסם דק
ויבש התחיל מעביר תער קהה על פניו, כמתכון
להפשיט עור ראשו ורקתו וצוארו. אין זאת אלא
הקדמה למסרקות הברזל של ר' עקיבא, לספוגין של
צמר של ר' חנינא בן תרדיון. כן. הוא כמוהם ימסר
את נפשו על קדוש השם… אחר כך הובאו מן החוץ
כבלי ברזל כבדים, ובעמל רב עלה בידי שני
חילים להתאים את פיות הטבעות של הכבלים אל
ידיו ורגליו הדקות של יעקב צבי, שהיו נופלות
חזרה. אכן, טעם שלשלאות אלה מר לו מר היה: כון
שהידים היו נתונות בשלשלאות אי אפשר היה לו
לאסיר גם להתעטף בטליתו.



והיה ליל שבת. יעקב צבי “קבל את השבת”,
וברצונו היה לגשת אל השלחן, אשר כד מים קטנה
ופרוסת לחם, פת עכו"ם שחורה, נמצאו עליו,
וברצונו היה לנטל את ידיו, לקדש את היום ולברך
“המוציא”, והנה כאשר אך נסה לקום ממקומו ולקול
הכבלים צללו שתי אזניו, היהיה משמיע קול
בשבת? ופסק הלכה, שקדוש היום עדיף. אז נגש
בכבדות אל השלחן ונטל את ידיו ונגב בקצה בגדו
וקדש את היום ואכל וברך על המזון, ואחר – הטיל
עצמו בכבדות על מטת העץ שעמדה על יד הכתל.
בשכבו נדם קול צליל הטבעות, והשתררו שקט
ומנוחה של שבת…



ואולם, למחרת בבקר, הובילוהו אל החקירה.



יום אביב בהיר היה, ובחצר בית הסהר בצבצו
עשבים חדשים מתוך האדמה המוחמה, וצפרים
עסקניות צפצפו בעפאים ומתחת למרזב הגג. הוא
הובל – ושני חילים שומרים לו מעבריו. הכבלים לא
השמיעו בחוץ קול חזק כזה שבכלא, אבל קשה היתה
עליו ההליכה מפני שחתכו טבעות הברזל בעור
ידיו ורגליו, וקשה ביותר היה לו לעלות במדרגות,
כי “רחוקות” היו המדרגות זו מזו וקצרות היו
השלשלאות, והן לא נתנוהו להרחיב צעד.



והוא העמד לפני החקירה.



– הסר המצנפת! – קרא אליו סטרחוב.



והוא, כמה שהתירו לו השלשלאות, הניף ידו
למלא אחרי הצו של האדם הגוץ, בעל העינים
הדוקרניות והקרחת המחדדת, הלבוש זיג ירוק
אשר כפתורי פליז בו. הניף ידו והיא לא הגיעה עד
ראשו, השח את ראשו עד ידו, והמצנפת הוסרה. אז
ירד קור בחצי ראשו הגלוח וחם ירד בחצי ראשו
השעיר אשר שם הפאה הארכה המסלסלת, ועיניו
העמקות והנלהבות השירו להביט אל מול פני
סטרחוב.



– האתה הוא יעקב הירש בן ישעיה אהרנסון? – קרא
סטרחוב בקול רם.



יעקב צבי הניע ראשו מלמעלה למטה, לאות “הן”.



– הנך נאשם – חזר וקרא סטרחוב – כי ביום
הששה, השבעה, השמונה ועשרים לאפריל 1823,
ענית ואחר כך שחטת, בהיותך בלוית עוד
אנשים ונשים מן היהודים, את הילד הנוצרי, בן
ימלינוב, ילד בן שלש וחצי, כדי להשתמש בדמו
למטרות דתיות.



יעקב צבי הטה את אזנו הגדולה ולא הבין את הנאמר
לו. הוא תמה רק על אחת: למה מאריך אדון זה
בדבורו? והרי הוא יכול לקצר ולומר מלה אחת:
התנצר!



הביט סטרחוב ושתק.



– המודה אתה?



יעקב צבי הניע ראשו משמאל לימין, ושתק.



אז סמך סטרחוב את ידיו על השלחן ונעץ את מבטו
הקשה בפני יעקב צבי החורים.



– יעקב, תן תודה!



יעקב צבי שוב שתק. עתה הבין סטרחוב, כי לפניו
עומד רוצח ממש, ואולי ראש הרוצחים, ובידו נמצא
כבר המפתח לחידת היהודים הנעלמה והנוראה.



– תן תודה!



יעקב צבי התנדנד, בכונה להעביר את כבלי
הברזל שברגליו ממקום אחד למשנהו, כדי שלא
יכאב לו ביותר, השתעל שעול ארך וקשה, ונשאר
עומד ומביט מעל קרחתו של סטרחוב, מול נקודה אחת,
במרחקי מרחקים.



ומזכרו של סטרחוב הוציא מתוך צרור הנירות אשר
לפניו גליון כתוב כתב צפוף והתחיל קורא קריאה
רמה וברורה, והנאשם עמד והקשיב, אמר לתפס מה
מן התכן הזר, מתוך שפת לא ידע אשר שמע, ותמה
שוב: על מה ולמה מאריכים כל כך בדבור ואין
אומרים בקצור את הכונה.



– רואה אתה אפוא, כי הכל ידוע לנו – קרא סטרחוב –
ולמה תכחד? הודה על עונך! אמור “אשמתי”! ולמה
תחשה?



בקש יעקב צבי לומר מה, אלא שהתחיל כמו משור
מנסר את לבו וכל גופו התפתל ופרפר מתוך
שעול חנוק ומקטע ועיניו גדלו ועגלו בחוריהן
ועל שפתיו התכולות נראה קצף אדמומי. מתוך צלצול
בכבלים נתן את ידו הימנית על חזהו ורקק בכח
רקיקה אחת על הרצפה.



סטרחוב הביט בפני הנאשם שנראו בהם עתה
כתמים אדמים והמזכיר רשם מהר-מהר בפנקסו,
ובגמרו הגיש את הקולמוס הטבול בדיו אל
יעקב-צבי שיחתם על דבריו.



– אך עתה מתחיל הענין – חלפה כברק מחשבה במחו
– יפתחו בי בחלול שבת ויסימו בעבודה זרה.



עמד ולא נע, ולא זע.



– בוא וחתם שאין אתה מאשר כי חטאת! – הראה
סטרחוב על הניר.



יעקב-צבי הניע ראשו לאות מאון.



– זאת אומרת, שאתה מאשר כי דקרת את הילד
ומצצת את דמו?



שוב הניע הנאשם את ראשו.



– אם כן, חתום! – צעק סטרחוב.



ויעקב צבי עמד ולא נע, ולא זע.



– חתום! חובתך היא זאת!



ויעקב צבי עמד כתקוע במקומו, כאלם לא יפתח
פיו.



– אין עצה ואין תבונה כנגד הבריות האלה.
ידעתים גם ידעתים – נהם סטרחוב וקרא לחילים
להשיב את האסיר למקומו.



ויעקב-צבי משך בכבדות את רגליו הכבולות
בשלשלאות המשיקות ונעקר ממקומו לשוב לבית
הסהר. וסטרחוב נעץ את מבט עינו הקשה אל המקום,
שמשם נעתק עתה הנאשם.



ושם, על הרצפה, במקום עמידתו של הנאשם, הבריק
כתם קטן של דם מול אור החלון.


פרק עשרים ושמונה


ששה שבועות עברו על חנה ציטלין בבית הסהר עד
שזכתה לראות את השמים הכחלים-הזכים ולשאף
מעט אויר חדש. ששה שבועות היו דרושים לסטרחוב
עד שיכין כראוי את טרנטייבה להעמידה פנים אל
פני חנה.



בששת השבועות האלה לא הפריע איש את מנוחתה,
את יגונה ושעמומה של חנה. היא הסכינה אל החשך
אשר שרר בחדר עד שראתה בו את כל הדרוש לה.
ויש שהיתה עוצמת עיניה, עומדת ושוהה רגע, ואחרי
פקחה אותן נדמה לה כי חדרה מואר למדי. מהזוית
נראה לה התנור הסדוק, העשון, וכתם בהיר, גדול
ועגל, היה קופץ ועולה אל הכתל הכהה, מעוך הטיח.
בלילות החרף הארכים היו מתחממים פה כל אלה
שישבו בחדר זה לפניה, ואולי גם הם היו חפים
מפשע כמוה. ויש אשר הקריבה אל התנור ונתנה
את ידיה לאחוריה ולחצה אותן אל הדפן הקר, והיא
דמתה רגע כפושטת יד לשלום לכל אלה שהיו פה
לפניה, עקורים, כמוה, מתוך אור העולם, תלושים,
כמוה, מבית חמים, מחוג בני בית ומשפחה. במשך
ששת השבועות נעשו קרובים לה כל ארבע כנפות
החדר והאשנב העגל, הסגור למחצה, הנמצא למעלה
סמוך לתקרה, אשר בעדו נופל כתם אור תמיד על
רצפת האבן הקרה אשר על יד המפתן. רק עביט
השופכין השחור והמזהם, אשר ריח קשה נדף
ממנו, הסב לה תמרורים.



כבעלת בית הגונה אהבה את הסדר, שיהא כל דבר
עומד במקומו. השלחן, הטבלא, מטת הקרשים
המלאה תבן ומכסה שק, – הכל היה נקי ומסדר
בידיה, כאלו נמצאה בביתה. ובשכבה היתה
מנערת את שק התבן כאשר ינערו את הסדין הלבן
והיתה פושטת את אפודת הצמר הכבדה, את שמלת
הבד הקשה, והניחה דבר-דבר על גבי הטבלא.
כמעשה תמיד בביתה, ואת מסניה השחורות
והקשות היתה מעמידה על יד מטתה, והיו
כממתינות לאבדוטיה המשרתת אשר תבוא ותנקן
ותצחצחן ותשיבן למקומן. וכך היתה משכיבה את
עצמה על התבן ומתכסה בחלוק הצמר, באפן
שיהא השרוול חוצץ בינה ובין הקיר, לבל תאחזנה
צנת הרטיבות. פעמים היתה מזיזה עצמה מאצל הקיר,
כמתכונת לתת מקום לבנה היחיד, להלל. חלוש הוא
הילד אחרי מחלתו האחרונה, ואלהים יודע: מי שם לב
אליו עתה, כשיוסף בעלה טרוד כל כך
בהשתדלות לפני הממשלה להצילה ממאסרה.



ויום אחר יום חולף כצל. עתים נפתח חצי העגול,
העין שבדלת, ופני אדם אחוזי שנה נראים לרגע
ונעלמים, והעין נסגרת שוב, והדממה משתלטת
שוב, ולבה של האסירה נכסף לתשואות חיים ואדם
וידיה העסקניות מבקשות עבודה…



פעם נפתחה דלת חדרה, ועל המפתן נראה משגיח
בית-הסהר בלוית המשגיחה של חנה ושני חילים
חמושי רובים.



– לבשי בגדיך! – צוה המשגיח.



חנה נתרה ממקומה והתחילה לובשת בגדיה. זרקה
את חלוקה על כתפיה ואת פעמיה שמה הפתחה:



– לכו ונלכה!



ירדה חנה מן המדרגות בלוית מלויה, והיא שאפה
רוח צח. העצים מעבר גדר האבן הגבוהה לבלבו
והאדמה בסביבת הבית הדשיאה דשא. נתנה עיניה
בשמי התכלת הבהירים אשר לא ראתה אותם זה כמה,
הביטה ברחובות הריקים, הדוממים, והחישה צעדיה,
כפי הרגלה מאז, כממהרת בעניני עסק. אבל –
החילים עכבוה. הם הלכו לאטם, צעד-צעד, והיא, על
כרחה, התנהלה לרגלם, הלכה חנה ותמהה על
סביבה: מדוע אין איש נראה ברחובות ובשוק? מדוע
כל העיר כמתה? פעמים היה מתגלה מי שהוא,
מאחורי שער פתוח למחצה, נותן בה עין ונעלם.
הוליכוה בדרך הגיא, ומשם אל חצר
מלר-זקומלסקי אשר ידעתה יפה, אשר שם – כפי
שהיה ידוע גם לה – אוה סטרחוב את מושבו. עוד
רגעים והיא הכנסה אל חדר החקירה.



היא צעדה צעדים אחדים לפניה, עמדה והעיפה עין על
הסמוכים לשלחן, והנה כלם זרים לה, מלבד ראש
העיר אשר ברכתהו בשלום.



סטרחוב הרים ראש והביט בחנה ציטלין מקדקדה
ועד כף רגלה, והרגיזוהו מנוחת הנפש והגאון
שנשקפו מעיני הפושעת הראשית המסדרת את כל
דבר הפשע. היא עמדה וידיה תחובות בעמק
שרווליה, וסטרחוב חשב באותו רגע: אין זאת, כי לא
נמחה עוד הדם מעל הידים האלה!




חנקה! – גער בקול – חובה לעמד בהדרת כבוד
ובידים מורדות לפנינו!




חנה הוציאה לרגע את שתי ידיה הקטנות, הלבנות,
המבהיקות, ושבה והסתרתן, כל יד ויד בשרוולה,
וצחוק חיים נראה על שפתיה המלאות, המחטבות,
ונעלם בפנות ריסי עיניה.



סטרחוב הרגיש בצחוקה ורגז עוד יותר, ומיד קרא
למזכיר לקרוא את כתב האשמה.



עמד המזכיר וקרא, תחלה לאט ואחר כך עלה קולו
וגבר!



“בשנת 1823, בימי הצום הגדול, שבוע לפני הפסח,
באה מריה טרנטייבה אל חנה ציטלין המחזיקה בית
יין, חנה נתנה לה כוס יין וגם רבל כסף ואמרה
לה להביא ילד נוצרי יפה. טרנטייבה הביאה את הילד
וחנה החזיקתהו בידה ותצפנו בחדר משכבה,
ושוב נתנה כסף ושוב מזגה יין לטרנטייבה, ואחר
כך הוליכה את הילד על פני השוק עד בואה אל
סלבה ברלין, וכאשר חזרה עם הילד מבית סלבה
דקרה אותו והקיזה את דמו לתוך עביט קטן, ומטלית
בד טבלה…” – – –



המזכיר קרא וחנה עמדה והביטה חליפות בקורא,
בסטרחוב, בשאר המסבים, וכאלו בקשה להוכח
נכונה אם באמת ובלב תמים מאשימים אותה בכך או
רק לצון חומדים להם האנשים האלה. והמזכיר
המשיך קריאתו:



… וחנה חלקה את קרעי המטלית הטבולים בדם
לאנשים ונשים, ואחר כך נשאו בקבוקי דם אל
בית שמריה ברלין וחבית מלאה דם אל אהרן
החובש…



חנה הביטה שוב בקורא, בסטרחוב, בשאר המסבים.
עיניה קטנו, זויות פיה נתעותו.



– חה, חה, חה! – פרץ צחוק היסטרי מפיה וראשה נשמט
לאחוריה ואת שתי ידיה הדקה אל לבה ההולם – חה,
חה, חה! אוי! חה, חה, חה!



רגעים אחדים לא שבה בנתה אליה. מעיניה שטפו
הדמעות ומפיה הבהיקו שני טורי שנים צפופות,
לבנות. אחר נתעוררה וזעמה:



– כזה וכזה ספרו לכם, כזה וכזה רשמתם בנירות
ובעד כזה וכזה שלמתם כסף מלא! חה, חה, חה!
במיטב כספכם יכלתם להמציא ספור מעשה יותר
נאות!



סטרחוב קפץ בקצף מעל כסאו הגבוה ונראה
באותה שעה בכל קטן קומתו.



– חנקה! – קרא – הננו נועדים פה למשפט ולא התולים
עמנו! תני תודה! כל אלה שחברו לך, שהיו אתך
בעצה ובמעשה לענות ולשחט את הילד, כבר הודו
על עונם. מה בצע לך כי תתכחשי? נתפשת בכף!



– חנה נעצה מבט קשה בסטרחוב והפליטה:



– מי שהודה ודאי שחטא. אך לא היהודיה חנה!



סטרחוב צוה להביא את טרנטייבה. חנה הביטה רגע
לאחור, אל מול הדלת, ופניה חורו מעט. סטרחוב הסב
מיד את לב השופטים על השנוי שבא בפני
הנאשמה ופחז ורשם מה.



– האם לא תכיריני, חנקה? – שמעה חנה קול אשה
שכורה ידוע לה – ואז, כשנקראתי בשם שרה
ידעת אותי? לא כן?



– ידעתיך! – ענתה חנה – ולפיכך, מה לי ולך לדבר
עמך?



– הנה! – ספקה טרנטייבה כפים – עתה אין ברצונך
לדבר עמי, אבל אז דברת עמי והורית אותי מה
לעשות, אז… דקרנו יחד את הילד התם. את אחזת
בידו הקטנה והלבנה, ואני דקרתי בו מהר
בברזל המחדד שהושטת לי, תחלה בזרועו
השמאלית, ואחר כך בזרועו הימנית, ואחר כך…



– עתה, חנקה, מה תאמרי? – פנה סטרחוב אל חנה ונעץ
בה שתי עיניו הדוקרניות.



– שכורה היא!



אז התנפלה טרנטייבה על חנה ותפסה בדש הצמר
של חלקה.



– מה? התתכחשי? האת עיני תנקרי? התאמרי לי כי
לא את דקרת יחד עמדי את הילד המסכן
בבית-הכנסת? כי לא את הזקת את דם ילדותו הנקי
אל תוך העביט, אשר בו טבלנו מטליות בד?



שתי עיני חנה הגדולות, הפקוחות, הביטו בפני
הדוברת, ועל פניה שחק אדם חכלילי. סטרחוב
וחבריו לא גרעו עין ממנה ורשמו להם את כל
שנויי פניה.



ומריה טרנטייבה נפלה פתאם על ברכיה והשטיפה
מעיניה נחל דמעות:



– רבותי! יודעת אני, כי חנה זו ושאר היהודים
בבית-הכנסת שעמדו על דם הילד המדקר אמרו אז,
שהם יכחדו את כל האמת ויטילו את האשמה רק
עלינו. וזה מעשה היום! אבל אלהינו ואבינו
מלכנו רואים ויודעים הכל, כי לא לנו, לא לנו
החטא, כי אם להם, לכל הזידים, אשר פתונו ויכלו
לנו להעלות ילד תמים וקדוש לקרבן. אני – כאשר
אבדתי אבדתי, אבל יבואו נא גם הם על ענשם!



טרנטייבה התיפחה בבכי, חבטה את מצחה ברצפת
הבית, ועיניה האדמות והכואבות זלגו.



– רב לך טרנטייבה! – אמר סטרחוב – לכי, שובי אל
מקומך.



היא קמה וסבבה את חנה הנה והנה, בהביטה בה
בזעם והלכה לה.



– רואה את אפוא, כי גלוי וידוע הכל לפנינו – פנה
סטרחוב שוב אל חנה – ולמה תכחדי את האמת?



חנה שתקה.



– את שותקת? אות הוא, כי אין מלים בפיך.



חנה הביטה בו, והיא מלאה דאגה. אחר פתחה פיה
ואמרה:



– יודעים, גם יודעים אתם, כי כל דברי מריה אלה
שקר וכזב הם מראשיתם ועד אחריתם, לא מנם ולא
מקצתם; כי האשה הקבצנית השכורה משטה בכם,
אלא שאתם רוצים ברמאות זו ובשקרים אלה,
ומה יש לי לדבר לפניכם?



– סטרחוב הביט שוב בפני חנה ואמר:



– זאת אומרת, כי אין ברצונך להודות בפשעך?



– לא פשעתי, ואין לי במה להודות.



סטרחוב צלצל בפעמון:



– להביא את אבדוטיה מקסימובה!



– שלום עליך גברתי, בעלת-הבית! – אמרה
אבדוטיה בהכנסה.



חנה שמעה קול ידוע לה היטב והביטה לעבר הקול:



– הגם את אבדוטיה?



– כן, אני אבדוטיה אמתך שנים רבות אשר עבדתיך
באמונה והרעותי את מעשי. בגללך ובגלל שאר
יהודיך הבאתי קרבן תמים.



– אבדוטיה שלי, מה לך?



– העוד תשאלי “מה לך”? את קפחת את עולמי בזה
ובבא, קול דמי הילד אשר שחטנו יחד צועקים אלי
מן האדמה ואינם נותנים לי מנוחה. הילד המומת
לנגד עיני הוא… חנה, דמים! דמים!



עמדה חנה והביטה אל אבדוטיה אמתה, שנמכרה
לשקר, ודמתה לגעת במיתר אחד בלב אבדוטיה
והיא תגלה לה את כל לבבה:



– אבדוטיה, זכרי את החסד אשר עשיתי עמך. בעלך
עזבך מטלת בחוץ, מכה ופצועה, ואני מאשפה
הרימותיך ואספתיך אל ביתי ונתתי לך לחם לאכל
ובגד ללבש… זכרי את הלל בני… משדיך ינק,
על ברכיך גדל…



ולא יכלה חנה להתאפק. דמעות גדולות וטהורות
עלו בעיניה, ואבדוטיה הפנתה את ערפה אליה
ורעד עבר בכתפיה.



חנה מחתה מהר את דמעותיה והזקיפה ראש.



– אם כך – קראה אל סטרחוב – יכתב כרצונו
וישיבני אל מנוחתי.



עט המזכיר חרק במהירות על הניר. סטרחוב שפשף
ידיו זו בזו והגיש ניר לחנה:



– חתמי!



– על מה?



– שאת דקרת את הילד.



– איש לא דקר את הילד.



– לא? חתמי אפוא, כי לא דקרת, כי את מכחישה את
האשמה.



– כן. אני מכחישה ואת צדקתי אוכיח.



היא לקחה את הניר מיד המזכיר ואמרה לחתם,
ועמדה.



– קרא קדם את הכתוב!



קרא המזכיר אשר סבב וסבך ושרבב והגיש את
הניר לחתימה, אבל חנה החזירה את העט:



– לא כדברי כתבת. לא אחתם.



היתה תנועה קלה מסביב לשלחן, וסטרחוב הניע
ידו בכעס:



טוב. לכי לך. עוד נתראה.



אז הובלה חנה חזרה אל בית הסהר בלוית שני
חילים חמושים בדרך הרחובות שעברה בהם קדם.
והנה מאחורי קרן-זוית של הרחוב הנרדם נראה ילד
רץ וקורא:



– אמא, א-מא!



– חנה הסבה את ראשה ותרדמה נפלה עליה: הלל
בנה הוא הרץ… היא אמרה לעמד רגע, אבל חיל דחף
אותה בקת הרובה, והיא המשיכה את דרכה.



ואולם הילד הלל, החפשי, עוד רץ וקרא:



– א-מא! א-מא!



קלט הרוח את צעקתו ופלט:



– א-מא! א-מא!



עד מהרה בלע בית-הסהר את האם, והילד עמד על
מקומו בחוץ, רקע ברגל, הסב ראשו לכל עבר וצעק
בקול פולח לב:



– א-מא!…


פרק עשרים ותשעה


ומה היה על לנה בת שמריה ברלין? בשעת-המהומה
הראשונה לא הבינה לנה איך נשארה לבדה מאחרי
דלת המטבח הפתוחה, לאחר שנשאר הבית עזוב
מאדם. רגעים אחדים עמדה במחבא והקשיבה אל
אימת הדומיה השוררת סביבה. הכל מסביב לה היה
כמו מת, וכמו צעיף שחור צנף את החשכה העבה, אשר
עינה לא הבחינה בה דבר. שתה ידה על לבה והנה
הוא פועם פעימות תכופות ונפחדות, ובאזניה עוד הד
שאון, הד קול תוגת נכאים של כנור המנסר באויר
האולם; מי-שהוא – נדמה לה – יוצא עוד במחול,
מי-שהוא עומד בתפלה, וממרחקים עולה באזניה
קול יגון כבד, משתפך בחרדה. נסתה ללכת ויצאה
אל המסדרון. הרגישה בבגד תלוי על הכתל, נטלה
ושמה אותו על כתפיה ופנתה ויצאה מן הבית. עמדה
על המדרגות בכונה לשמוע עוד קול שאון של חיים,
אך מאומה לא שמעה. הכל היה משנה, בלתי מובן,
בלתי צפוי. ורגש של חיים ושאיפה להצלה,
להמלט מצרה, מלאו פתאם את חדרי לבבה. לא
פנתה אפוא ימינה, אל השער אשר בו עברו זה לא
כבר כל גולי הבית, כל היקר והקרוב ללבבה,
אלא שמאלה, אל הפנה הרחוקה שבחצר, אל אשר
עמדו אסמים גדולים. על בהונות רגליה, מבלי עורר
שום רעש, עברה את החצר עד הגיעה לפנה צרה מעבר
לאסמים. לפנים בביתה, כשהיתה ילדה, כשהיתה
משחקת במחבואים עם איטקה בת יוסף ציטלין, היתה
מתחבאת פה לפרקים, ואיטקה לא יכלה למצאה בלתי
אם קראה לה. אבל אז היה רוח במקום הזה והיא היתה
עוברת בנקל את המצר, אבל עתה הוצר המקום, באין
מעבר נוח. נדחקה בין כתלים ועמדה שם. פתאם
עצרה את נשימתה ונשארה עומדת בלי נוע
בהלחצה בחזקה אל אחד הכתלים. היא הרגישה, כי
מי-שהוא הולך אחריה.



– את פה, גברתי? – נשמע במחבואה קול חנוק, קול
ידידות.



– אנושקה? – לחש קול לנה.



– אני!



לנה נפלה על צואר הנוצריה וחבקה בידה
הקטנה את יד אנושקה העובדנית, הקשה.



– גברתי, עלינו לברח. אין פה מפלט. צרים על החצר
מכל עבריה. בשוק וברחוב שלשלת חילים, נלכה!



והנוצריה משכה בידה ולנה נמסרה כלה
לרשותה. היא הוצאתה מאחורי האסם וזרקה עליה
מטפחת חמה וגדולה אשר הביאה אתה, ועברה עמה
מהר את כל ארך החצר השניה. באו למקום של גדר
שחסרו שם יתדות אחדות והיה מקום לאדם יחידי
לעבר בו. שלחה אנושקה לפניה את לנה והיא עברה
אחריה. שם אמצה את לנה עוד יותר אליה, כי קשה
היה לדרך בחשך בתלמים התחוחים. אבל המקום
היה כבר כאן יותר בטוח, ואנושקה לא נחפזה עוד
בלכתה. עוד רגעים והם הגיעו לחוף החול הארך,
לגיא. קול השאון החנוק נשאר במרחק רב מאחריהן,
ומשמאל – נשתטח בית-הקברות הגדול. שם נלחצה
לנה לאנושקה ובכי חשאי פרץ מלבה, אך אנושקה
לחצה את לנה אליה ביתר שאת והחישה את צעדיה.
הרחק-הרחק, מעבר לשדות השחורים, נראה נגה
חכלילי של שחר עולה. החול הקרוש העמיק, והנחל
המכסה עשב בחופיו נשקף מלמטה, בעברו
במשקו תחת הגשר. מהעבר השני, מצד הדרך,
התרוממו שתי שיטות צעירות, שהיו דומות לשני
שומרים לשני עברי הדרך. מאחורי שדרה נבט בית
גבוה בעל תריסר חלונות המוגפים על תריסיהם.
לבה של לנה התחיל דופק יותר: היא הכירה את מעון
הקיץ החביב עליה אשר בקרסנויה. אנושקה
הולכתה מסביב לחצר הגדולה והגן הרענן הגדול
והביאה אותה לפני דלת קטנה. ממרחק נשמע רעש
מי הדוינה, ועורבים שנתעוררו התחילו אך עתה
לבנות את קניהם החדשים במקום הישנים שחרבו,
בין ענפים רחוקים וגבוהים. אנושקה ידעה כל מוצא
ומובא במקום הזה, כי עוד בחרף שמשה פה משרתת.
היא הביאה את לנה עד בית-הרחצה הקטן שעמד בין
הארוה לגן, משכה משיכה אחת באפסר, דחפה דחיפה
אחת ברגל ונכנסה לשם עם לנה. שם הושיבה את לנה
על גבי ספסל והלכה לקושש עצים להסיק את
התנור, והשמש העולה שלחה באותה שעה את
קויה הראשונים מבעד לחלון.



כך נעשה בית-הרחצה הקטן מואר וחם לשתי
הנשים, הספסל הרחב שמש מקום שנה, והספסל
השני, המנקה, שמש שלחן.



ומדי בקר בבקרו יוצאת אנושקה אל הכפר הסמוך
ומביאה משם חלב, ביצים, פת אכרים, ושומרת על
גברתה כל היום. בלילה היא שוכבת על ידה על
הרצפה ובבקר היא מתעוררת לאט, לבל תפריע את
שנת גברתה. אבל לנה לא ידעה שנה זה שלשה
לילות לשבתה במקום הזה, עין לא סגרה ולבה
בכה בה. מהעיר לא הגיעה שום ידיעה, ואנושקה
חששה להשאיר את לנה לבדה לשעות אחדות וללכת
העירה לחקר את הנעשה.



וזכרונות נעימים קשרו את לנה לקרסנויה. כל
חורשה, כל ספסל בגן הנהדר הגדול, ראי הנחל
העמק בין החופים הגבוהים והירקים, יער האלות
הזקן, הנרדם, אשר על ההר, סכת הנצרים הקטנה,
העבתה, אשר תחת האלון הסרוח, הכפוף, – כל אלה
יקרים היו לה. ובכל זאת נסתה כמה פעמים לדבר
עם אנושקה לחזר אל העיר ולהשליך על יי יהבה,
אבל אנושקה הנאמנה לא הלכה תועה והשגיחה גם
על לנה ביותר, לבל תרחיק לכת בגן ולבל תקרב אל
הנהר.



ויהי ביום הרביעי לעת הצהרים ומבין הבכאים
אשר מאחורי ההר נשמע קול ומיד הגיח אדם בחשאי
ומגמת פניו אל בית-הרחצה. פני אנושקה חורו
כמות והיא התנפלה על המפתן לבלתי תת לזר
לבוא פנימה, אבל הזר הלך וקרב יותר ויותר אל
בית-הרחצה. אנושקה הביטה בפני האיש העגלים
והמלאים ובזקנו הרחב והם נראו לה כידועים,
ובאותו רגע פרץ קול שאגתה של לנה:



– נתן!



היא רצה לקראת נתן פרודקוב, ידיד הבית לשעבר,
אחזה בשתי ידיו והביטה עמקות אל עיניו. הוא
הביט אליה בדאגה, אבל במנוחה המעוררת תקוה
ואמונה. הוא הושיט את ידו ללנה, והיא לא מהרה להזיז
את ידה מתוך ידו. שניהם ישבו על שרפרף תחת
חלון בית-הרחצה. אנושקה הלכה להבעיר אש
ולבשל מים.



– מצב הדברים הוא כך – התחיל נתן לספר לאט
ובמנוחה – חדשות אין, לפי שעה, ואינן יכולות עוד
להיות. בוא תבואנה. מלחמה ארכה וקשה מתחילה,
נחלי דמעות ישפכו עוד, אבל אין ספק, כי האמת
תנצח, רבת צררונו מעודנו ואנחנו נשארנו
חיים, גם מן העלילה הזאת נצא וידנו על העליונה.
לא אלמן ישראל מאלהיו. אין לבלוע אותנו חיים.
אבל המצב חמור עוד מאד, ודרושה עבודה.



עיני לנה הגדולות הביטו בו, ומתוך דמעותיה
הזהיר מבטה, כאשר יזהיר הכוכב מבין מפלשי
ענן.



– מה לי לעשות אפוא? – שאלה לנה.



אני דאגתי כבר לכל. את נוסעת לפטרבורג, אל
קרובי המשפחה, פה, מעבר לנהר, ממתינה לך
עגלה אשר תוליכך עד נבל, ומשם יקחך נוצרי, אחד
ממכירי שיש לי עסקים עמו, והוא ינהגך ויביאך
אל מקומך.



לנה הביטה אל עצמה, אל מעילה הארך, אל נעליה
הדקות, אל שמלתה הפרומה אשר מצאה אנושקה
תלויה בחדרה מימות הקיץ והלבשתה.



– כך לנסע. כמו שהנני?



– כמו שהנך. קרוביך יקבלוך יפה גם כך –
“כלה כמות שהיא”. כך. מה שנגזר הוא שהיה, ומה
שיגזר הוא שיהיה. אין לאבד זמן, כי הממשלה
מחפשת אותך.



– ואיה אמא? וסבתא? ואבא?



נתן התחיל להניע בידיו:



– הכל, הכל יהיה בשלום, אבל קומי וסעי מפה, ואל
תהיי לי למפריעה בעבודתי.



הוא משך בשרוולה להוליכה אל הנהר. לנה הפכה
ראשה אל בית-הרחצה.



– אנושקה! – קראה אל הנוצריה – היי שלום!



אנושקה רצה נבהלה ודמעות בעיניה:



– האת נוסעת גברתי?



– כן, אני נוסעת.



אנושקה התחלה מנשקת את ידיה.



נתן לקח את לנה בידה והורידה בזהירות במורד
המצר.



– גברתי, גברתי! – נשמע קול מעל ההר, ואנושקה
נראתה אוחזת סל קטן בידה. היא הגיעה בחפזון עד
הסירה אשר נעה על הגלים הקטנים, ונתנה לנתן
את הסל שהיו בו תפוחי-אדמה מבשלים, ביצים
שלוקות ופת יבשה. נתן העמיד את הסל בסירה על יד
לנה ועשה במשוטים. הסירה זזה ממקומה והפליגה
למרום הנהר.



מבעד לערפל אשר כסה את עבר הנהר נראתה
כרכרה גדולה, רתומה לשנים, ואכר צעיר יושב
בה ואוחז במושכות מעבר מזה עמדה אנושקה
וכסתה את עיניה הדומעות בקצות סנרה.


פרק שלשים


והחקירה התנהלה בחשאי ולאטה. סטרחוב הצטין
בסבלנות, בארך רוח. ידוע ידע, שאיש מן היהודים
לא ימלט מידיו, ואין צרך להחיש בדבר. היהודים
מאנו להודות בחטא שאין בהם, ואולם סטרחוב – מה לו
ולכחש היהודים? הן ממנו לא יכחד כל דבר.



סטרחוב וחבריו הוסיפו לשבת לחקירה על יד השלחן
הירוק. כוס מים צלולים לפניו על השלחן, והוא מוחה
לפרקים במטפחת את מצחו המזיע, את רקותיו ואת
קרחתו ואת גבחתו.



ואחרי דומיה ממשכה נשמע משק כבלים כבד,
נפתחה הדלת, ובכבדות כבליו עבר שמריה ברלין
על מפתן הבית.



הסתכל שמריה בכל המסבים לשלחן, התבונן
רגע בפני חרולביץ ראש העיר, אשר ידעו מנער,
בהיותו עוד שוליא בבית מסחרו של אביו, ומזכיר
החקירה קרא באזניו את המגלה, את כל ספור
המעשה ברצח הילד הנוצרי. והיתה הקריאה
מתוך עיפות ואי-הטעמה כל-שהיא, כאילו נעשה כל
הענין לזרא לקורא, וסטרחוב מפסיק את הקורא
לרגעים ופונה אל שמריה בשאלה: “השמעת?”



תמה הקריאה, וסטרחוב פונה אל הנאשם:



– אם כן? מה תאמר, האדון הסוחר?



– מה אמר? – השיב שמריה ברלין באמץ לב – לו אמרת
האדון החוקר, למסר את נפשך לדין ולהוכיח כי אתה
מלעיג לחק, משטה בקיסר, מחלל דת ועוד ועוד, לא
היה עליך לבדות ספור מעשה שונה מזה ששמעתי
עתה. והלא יצא בששי למרס בשנת 1817 אסור מפרש
להעליל עלילת דם על היהודים…



ר' שמריה שם ידו על כיסו כמתכון להוציא משם
את התעודות אשר אסף אחת לאחת במשך ימים רבים,
ונזכר, כי הוא לבוש חלוק הסהר. ידיו הכבולות
הורדו ונפלו בצלצולן.



על שפתי סטרחוב הדקות והכווצות רחפה בת-צחוק
קרה.



– תעודות תבקש? אין הטרחה כדאית. התעודות
בידינו הן. אבל אמר לנו: למה אספת תעודות אלה
אם חף מפשע הנך?



– למה אספתי? אמרתי לחקור את מהות המחלה אשר
חליתם בה, את מחלת האמונה בעלילת הדם. אם באמת
ובלב תמים אתם מאמינים בה.



– שמרקה! אתה מתכון להסיח את דעתנו.
מאמינים אנו, יען כי הילד ענה ונשחט בביתך,
וכל המשתתפים עמך בחטא כבר הודו בעונם,
ומה בצע לך כי תכחד עוד?



– שקר דבריך! – ענה ר' שמריה בזעם – אין איש
שיבדה על עצמו עון רצח.



– אבל נביא ונחזה. מיד יעידו כחשך בפניך.



סטרחוב צלצל פעמים וטרנטייבה נכנסה ונגשה
מיד אל השלחן והעידה בעז:



– כן! זה הוא! אלא שראשו לא היה אז גלוח ולבושו
היה אחר.



– מי? – שאל שמריה במנוחה.



מריה טרנטייבה נבוכה. היא לא ידעה את שמו של ר'
שמריה. עיניה הנבהלות חפשו עזרה בין מסבי
השלחן ועמדו על סטרחוב. סביב לשלחן קמה תנועה
קלה.



– שמרקה! – זעק סטרחוב – לגלוגך זה מהו? העדה
הכירתך יפה.



אז גחנה העדה וצרחה:



– עמוד שמרקה, והבט ישר אל עיני. הבט!



היא עמדה סמוך ממש לר' שמריה ואת ידה הניחה לו
על חזהו. ר' שמריה נרעד רגע, אבל נשאר עומד
במקומו ומביט בה בעיניו השחורות, הגדולות.



– האם לא החזקת את הילד בזרוע בשעה
שדקרתו? האם לא סובבת את הפיטס? האם לא הקזת
את הדם אל תוך העביט? האם לא הקזת גם אל
הצלוחית שיש לה צואר ארך וצר ולמעלה היא
סתומה בניר?



ברכי ר' שמריה כשלו מעט וכמו אמר לכרע
ולשבת רגע. אבל הוא שב לאמצו והזדקף והסב את
פניו. עיניו השעו ואזניו הכבדו. הוא לא ראה ולא
שמע בהמר הנשים, בצאת מריה ובבוא אבדוטיה
חליפתה. ובהשמיעה גם היא דברי להג והעזה על
דקירה והקזה.



ולאחר שעה עמד לפני כס החקירה ר' חיים המלמד.



גם הוא, כקודמים לו, הקשיב לקריאת המזכיר את
“חטאיו” והביט בסטרחוב ובעוזריו. וכאשר גמר
המזכיר את קריאתו ענה:



– טוב מאד. “כי דורש דמים”, כי חטאנו לו. “אותנו
זכר”… אשרי שזכיתי להיות קרבן בעד כלל
ישראל, ולוא נדרשתי לחיב ראשי לגרדום בעד
עמי ותורתי, הייתי מצטער על יכלתי לתת רק ראש
אחד שעל כתפי. מיי יצא הדבר. גם את הטוב נקבל,
גם את הרע נקבל ממנו. הוא נתן והוא יקח, יהי שמו
מברך.



– אבל למה שחטת ילד תם ונקי?



– מה? – הטה חיים המלמד את אזנו, כאלו טעה
בשמיעה.



–נפש אחת מן העולם למה אבדת?



עמד חיים והביט בתמהון על סביביו.



– יראת שמים מה זו עושה? – לא יכול סטרחוב להתאפק
וקרא – למה דרשת דם ילד תמים?



– דם? – חזר ושאל חיים – כנראה, שהעליתם טעות
בידכם. אין זאת כי לא עינתם אף פעם בספר של
יהודים, עד שאין אתם יודעים, כי אפלו טפת דם
כחרדל אסורה לנו ואפלו דם בהמה וצפור אסור
לנו באכילה. “לא תאכלנו”, “לא תאכלנו” – כתוב
בתורנתנו. אני מלמד גם גמרא לבני ישראל ובימי
חיי עברתי על כל הש"ס, ואני נכון להשבע
בחלקי לעולם הבא, כי אין אצלנו בשום מקום זכר
להתר להשתמש בדם. זוהי בדותא, עלילת שוא!
וידוע תדעו כי יש אלהים שופטים בארץ בין דין
לדין ובין דם לדם. “שופך דם האדם – דמו ישפך”,
כי הדם הוא הנפש.



עמד ר' חיים ולמד לגויים פרק בהלכות אסור
והתר בנגון הגמרא, ולשונו, חציה רוסית וחציה
יהודית, חדרה אל לב השומע.



כך עבר עוד יום לחקירה, עוד יום תקוה לסטרחוב
להעלות מה ומי שהוא בחרמו – ולשוא.


פרק שלשים ואחד


יעקב צבי האסיר, “המקבל”, שכב על מטתו הצרה
באפס אונים, גוסס. מצחו הצהב וחטמו המחדד נפלו
בעמק הקש המכסה צפה מלכלכה, לא-כבוסה מימים
רבים. מאז נקרא לחקירה לפני שנה ועד עתה ארכו
פניו ועמקו עיניו בחוריהן ולהבו עוד יותר באש
מחלתו. שפתיו היבשות והצנומות היו בקועות, ועל
לחייו הנפולות והצהבות שחקו צבעים ורדים,
אדמדמים. פנכת חמר קטנה מלאה מים עמדה לפניו
על הרצפה וכתמים אדמים, גדולים, צפו בהם. ידיו
הארכות, שאצבעותיהן צנומות ודקות וכמדבקות
זו לזו, היו מטלות כמעט בלי תנועה תחת חלוק
הסהר של צמר אשר כסהו. עיניו הביטו במנוחה
ובשויון נפש אל אניסימוב, החיל הזקן, אשר שמר
עליו מן היום הראשון לבואו לבית הסהר.



אניסימוב ישב סמוך למטתו על גבי קורה כרותה.
ברגשי השתתפות וידידות הביט בפני החולה,
שהיה נרגז היום ביותר; הוא קם מעל הקורה ורץ אל
הדלת והביא מעט מים בכדו מן הדלי. החולה נתן
שניו בשפת הכד, נכסף נכסף אל המים הצלולים
והקרים, אלא שפתאם נעצרה נשימתו, ועיניו
העמדו בפחד על אניסימוב ובמצחו בצבצו טפות
זעה קרות. הוא התנשא ממטתו, הוריד בחפזה את
שתי רגליו והכבלים נפלו ונשארו תלויים על
רגליו הערמות וחלוקו נשמט ונפל. החולה השתעל
שעול קשה ויבש. אניסימוב הקריב את הפנכה אל
המטה. שעה ארכה פרפר ראש החולה בכבדות ובלי
און על חזה אניסימוב וגופו התפרכס עם השלשלאות
אשר השיקו לפי מהלך השעול. אחר – הטילהו
אניסימוב בזהירות על המטה, עזרהו להרים את רגליו
בכבליהן, הנחן וכסן בחלוק. החולה פקח באותה
שעה את עיניו והביט אל מרחק נעלם, ממעל
לאניסימוב וממעל לאשנב הסגור למחצה והמקף
שבכת ברזל. שפתיו היבשות התחילו נעות לאטן
ובידו הימנית הכה לאט ובקצב על חזהו.



– הוא אומר ודוי! – הבין אניסימוב וזרק מבט פחדים
על פני החולה. מיד פתח בספר יונה וקרא באזני
החולה מלה-מלה:



ויי הטיל רוח סערה גדולה אל הים ויהי סער גדול
בים והאניה חשבה להשבר… ויראו המלחים
ויזעקו איש אל אלהיו ויטילו את הכלים אשר
באניה אל הים להקל מעליהם, ויונה ירד אל ירכתי
הספינה, וישכב וירדם… ויקרא אליו רב החובל
ויאמר לו: מה לך נרדם? קום קרא אל אלהיך…



פני החולה חורו, עיניו כבו למחצה, וידו נמשכה
אל חזהו בפחות עז.



אניסימוב יצא מן החדר, ובעוד רגעים נשמעה שוב
חריקת מנעול הברזל, וסטרחוב בלוית אניסימוב
נראה על המפתן.



ועתה גם הוא, סטרחוב, ישב על הקורה, והטה אזן
ליעקב צבי:



– יעקב! אתה אומר ודוי? מתפלל? מה טוב ומה נאה
כך. תפלה מכפרת עון. המודה אתה בכל עונותיך?



הגוסס לא זז ולא הזיז עיניו מן נקודה אחת אשר עליה
נתרכז מבטו.



השמעת, יעקב, את דברי?



והגוסס שכב במקומו בלי ניע ובלי זיע.



– יעקב, עוד מעט והיית בעולם האמת, במקום הכל
צפוי וגלוי ואין סתר בו. תן תודה! אימתי ואיפה
שחטת את הילד? מי היה בעוזריך ומה עשית בדם?



פעימות יעקב צבי בחזהו הלכו הלך ורפה, וגם לחש
שפתותיו הלך וחלש.



– יעקב, תן תודה! עוד לא עבר המועד! עוזריך יבואו
על ענשם ויכפר לדם הנקי.



הגוסס הפך ערפו, עיניו נסגרו ונפקחו, ושוב
נסגרו. ידיו ורגליו התפשטו תחת החלוק בצלצל
חלוש, ונסירת הלב נפסקה.



– יעקב! – נזעק סטרחוב בנעצו עיניו בפני המת
הצהבים שנתמתחו.



– נפטר מן העולם! – קרא אניסימוב בלחש והצליב
במלא ידו.



עוד נעץ סטרחוב את עיניו בפני המת. ואחר – נסוג
אחור ונטה אל הדלת, כשהוא שבור ומדכא, על שלא
הציל גם מפי הגוסס שום הודאה בחטא.



אניסימוב נשאר בחוץ, יושב על המדרגות, לא היה עוד
את מי לשמור.



בהשכמת הבקר של יום המחרת הוצא המת במטתו.
נראו פני הרב ופני השוחט ונתן פרודקוב, רק
לשלשה אלה הרשה סטרחוב לגשת אל הנפטר. אחר
כך באו ארבעה שמשים ונתנו את כתפיהם למטת
המת.



– צדק לפניו יהלך! – קרא הרב בקול תאניה.



ומאחורי המלוים, מעבר הרחוב, נשמע קול ברמה, קול
נהי בכי תמרורים: רחל, אשת ר' ישעיה אהרנסון,
מבכה על בנה הצדיק והחסיד כי איננו. היא אזרה
כל מאמצי כחה להדביק את המלוים שאצו
בדרכם, עברה ברוצה על פני אניסימוב, על פני
הדלת הקטנה, אשר לא אחת עמדה על ידה מהבקר
ועד הליל ומן הליל ועד הבקר, אולי יגנב לה
שמץ דבר על בנה שהיה קבור בהיותו עוד בחיים.
היא רצה עתה לראות את הקבר החדש לבנה, וקול
בכיה החריד את האויר.


פרק שלשים ושנים


ובחצר המלך בפטרבורג היתה בימים ההם מלחמה
חשאית ומרירה בין שני זרמים, בין שתי נקודות
השקפה על מצב הארץ הפנימי. היתה מפלגת השמאל,
של מתקדמים ומבקשי תקונים בממלכה, ועל
דגלה ראשי המשפחות הרוסיות המיחסות;
וכנגדה – מפלגת המשמרים, שעל דגלה היו
משפחות הגרמנים אשר התבצרו בחצר המלכות
הרוסית.



גם ביחס ליהודים היו חלוקי דעות בחצר המלכות.
היו שדרשו לבולל את היהודים בחברה הרוסית
ולקחת מהם צעירים לצבא ולהטיל עליהם כל חובות
הממלכה, למען ישוו אחר כך בצדק גם
בזכיותיהם לכל אזרחי המדינה, והיו שסברו
שאין להביא מהפכה גדולה בחיי היהודים אלא אם
כן מכינים אותם קדם לכך.



כזה וכזה היה מצב הרוח בפטרבורג, בשעה
שהגיעו לשם ההדים הראשונים של המארעות בעיר
וליזש היושבת על הדוינה הרחק-הרחק ברוסיה
הלבנה, והפיחו את הישוב היהודי הקטן שהיה אז
בעיר הבירה.



בתחלת 1827 היתה אספה של עסקנים יהודים בביתו
של צבי ברוידא. באולם הגדול ישבו הקרואים,
וביניהם גם מרדכי פיטלסון, לאור החלון עין
ברוידא, בעל הבית, בגליון הערוך לאלוף
מרדוינוב לפני הקראו באזני האורחים.



פיטלסון השמיע דברו באזני המסבים:



– האדמירל שישקוב, המפקח החדש על האמונות
הזרות הגיש עלינו כתב שטנה, שאנחנו הקדמנו
והודענו ליהודים בכל מקום על אודות גזרת הצבא,
הצעת החק החדש הנערכת עתה, ומשום כך
היהודים נבוכים ובוכים, מגידים תהלים. צמים צומות,
נאנחים ונאנקים. קשר העם הזה קשר, כביכול!



– “מרד יהודי”! – ענה ר' מרדכי ליבוביץ בשחוק.



– לא עת שחוק עתה – העיר אחר. במצבנו היום –
הנקל לאלוף בנקנדורף להתעורר ולהתגולל
עלינו גם על העון הזה. על אמירת פרק תהלים
באמת ולב שלם או על קריאת תחנת אמהות – י“ב שנים
עבודת פרך ישית. היה כבר מעשה, שהובא יהודי
בפלילים על אשר נמצאה אחת מפאותיו ארכה
מה”נורמה".



עוד אלה מסיחים ונפתחה דלת האולם ור' מיכל
איזנשטד בא.



– בבקשת סליחה. אחרתי במקצת – אמר הבא. זה
שמונה שנים עברו, ואני שכחתי לעלות במעלות
הבית. לפני שמונה שנים לא היו המעלות רמות כל
כך, או שאני הייתי צעיר לימים יותר…



– מוצא אני לחובה להגיד, ר' מיכל – ענה ליבוביץ אף
הוא חלקו – כי אף אני בחלומי, אף אני שר לי “שיר
המעלות” האלה, בימינו קשה ביחוד עלינו לעלות
במעלות העליונות…



ור' מיכל איזנשטד פנה אל בעל הבית שהפך עוד
בנירות ובקשהו לפתח בעצם הענין, שלשמו
נאספו ובאו הקרואים.



אז פתח ר' צבי ברוידא בקריאה:



– דבר מלכות הוד הקיסר רב החסד שיצא בי“ז למרס
שעבר, כי בחקירת העלילה בוליזש ישתמשו
בכל החקים הנהוגים, וכן פקדת המלכות מכ”ח
בפברואר 1817, – כיון שהגיעו לאזני היהודים
הנתונים במאסר קשה בוליזש ולאזני כל
היהודים יושבי העיר, זלגו עיניהם דמעות שמחה
ונשאו תפלה לאבינו שבשמים שינצר ויעזר
ויושיע לאבינו המלך הדואג לכל נתיניו למגדול
ועד קטן. קוה קוו כי יבוא יום הדין והמשפט, יום
בו ישב הצדק לכסא ועולתה תקפץ פיה, ואמת
ומשפט ישורו, והיה תחת משפח – משפט ותחת
צעקה – צדקה, והשבר ישברו הכבלים שהושמו על
הנאשמים חנם זה שנתים. ואולם נוחלה אבדה
תקותם. שר הפלך ברוסיה הלבנה עומד כצור נגד
רצון הצר ודבר הוד המלכות לא קם.



דלת האולם שמן הצד נפתחה לאט ולנה נכנסה
לאטה. ראשה היה מורד, מטפחתה השחורה היתה
מפשלת על מצחה, עניבה שחורה ענדה את צואר
השיש שלה, ובאפודת הצמר השחורה, שהיתה
פרופה ומהדקה לגוה, נראתה “הקריעה” שקרעה
ביום הודע לה על מות בעלה יעקב צבי בבית
הסהר. היא ישבה בלאט על קצה הספה, הטילה על
ברכיה את שתי ידיה והתקינה עצמה להקשבה.



כאן פסח הקורא על החלק המשפטי שבבקשה
והמשיך:



– זה חדש וחצי מאז יצא דבר המלכות והחקירה אינה
מתקדמת ומעשי האכזריות של סטרחוב רבים
והולכים. נעקרו אנשים מבתיהם, נפשות נקיות
מתענים בכבלי ברזל ואין להם שחרור לא בשעת
מחלה ולא ברגעי החיים האחרונים. חרבה עיר שלמה,
נהרסו מסחר ועסק, ורק דמעות ויסורים מנת חלקם
של תושביה.



אחד המענים והחולים – המשיך הקורא – יעקב צבי
אהרנסון, שהיה אך בן י“ג-י”ד בשעת המארע של
הילד הנוצרי, נטה למות, בקשו את סטרחוב להסיר
כבליו מעליו, כי גם מבלעדיהם אסור היה לפאת
מטתו, ערש דויו, בקשוהו לתת לו לומר ודוי
לפני מותו, בקשוהו להרשות לאמו הזקנה
שתהיה על ידו בשעת גסיסתו, וכל הבקשות לא
הועילו, וגם לא הדמעות והיללות של האם האמללה,
והחולה מת בכבליו כמות נבל, כפושע שאסור לרחם
עליו.



ברוידא היה אנוס להפסיק קריאתו, כי לנה לחצה את
מטפחתה על עיניה והתיפחה בבכי חנוק ומרירי.



חכה ברוידא בדבריו עד שוב לנה מעט למנוחתה,
ובקול נעצב קרא את סוף הבקשה:



– כל זה מוכיח, כי עלה ביד סטרחוב להשיא את שר
הפלך חובנסקי כי היהודים דורשים דם נוצרים,
ושר הפלך השפיע בזה על מלכנו רב החסד…
והנה נסגרו גם בתי הכנסת של היהודים
בוליזש ונאסרה עליהם התפלה לאלהים, לא רק
בבתים שנסגרו ונחתמו, אלא גם בבתיהם המה,
וספרי תורתם הקדושים, ספרי המצוות וחקי יי,
נלקחו מהם ונמסרו לרשות השוטרים לחללם.



– הוד מעלתו! – המשיך הקורא – אתה מגן למענים
ומחסה לנרדפים, פועל אמת שפעלתו אמת לפי רצון
מלכנו רב החסד, שמע נא את קול בכינו, את נאקת
בני ישראל שגלו מבתיהם ונפרדו מעל בניהם
ונפלו לתהום מצוקה ועני. תן דעתך על הקיסר רב
החסד, שידע את כל הנעשה בשמו, שירחיק מן
החקירה את שר הפלך ואת החוקר סטרחוב, אשר אין
עיניהם ולבם למלא את רצון הקיסר, אלא לכסות על
האמת ולעות את משפט הממלכה. תמסר נא החקירה
לידים אחרות, נאמנות; יפתחו נא בתי הכנסת
ויפדו נא ספרי התורה; תפתחנה חרצבות הכבלים
מעל החולים והמענים. אל נא ינתנו אנשים נקיים
למות באשמת רשעים משרתי המלך…



ביום השלישי אחר הדברים האלה קבל הקיסר את
ניקולי בן שמעון מרדוינוב, ראש הלשכה לעניני
דת ודין אשר למועצת הממלכה.



האלוף הזקן, בן שבעים ושש שנים, ישב בעמק
הכסא, המרפד עור שחור, לעמת הקיסר. בימינו
היה הניר שהגישו לו יומים קדם לכן מיכל
איזנשטד וצבי ברוידא. כמה מקומות בניר היו
מטעמים בשרטוטים אדמים, ובהגיע אליהם האלוף
בקריאתו רעד הניר בידו וקולו נשמע בעז
ובחרון.



מרדוינוב כלה קריאתו, והקיסר התנשא ממקומו
ואמר:



– אלוף! התאמין כי כל מה שכתבו פה היהודים אמת
ויציב?



כאדם, שהיה קרוב למלכות בימי ארבעה מלכים
ממלכי רוסיה, הבין מיד למה תרזם המלה “יהודים”
שיצאה מפי הקיסר בבוז מסתר.



– הוד מלכות! – ענה מרדוינוב – אלמלא הייתי בטוח,
כי כל הכתוב פה אמת טהורה, לא הייתי מהין להגיש
כתב זה למלכי. הוד מלכות! אמת מארץ תצמח ותכריז
על עצמה בכל כח, ואין מי שיוכל לאטם אזניו
מפניה.



מרדוינוב הזקן דבר והתלהב באש עלומים.



– אבל עד כה לא הוכח, שאין היהודים נזקקים לדם
נוצרי! – אמר הקיסר בלט.



– אבל עד כה לא הוכח, שהיהודים נזקקים לדם
נוצרי! – ענה מרדוינוב מיד.



– אם לא כל היהודים – אמר הקיסר לאט ובבטחון –
אבל אדוקים חשכים נסתרים יש ביניהם, והם בודאי
דורשים דם נוצרי. הן גם בינינו הנוצרים נמצאות
כתות נפסדות שמשתמשות לצרכי דת בדמן
ובדמי אחרים, ומשום מה אין להניח, כי יש כתות
כאלה גם בקרב היהודים?



ושוב דקר צליל המלה “יהודים” את לב האלוף.



– לא, קיסר רב החסד! אלו היה עם היהודים משתמש
בדם נוצרים היה נמצא אחד בהם שהיה מוסר את עמו
למלכות. הוד מלכותו יודע את היהודים לאנשי
דברים…



דברי מרדוינוב קלעו אל המטרה. גם בלב הקיסר
עלתה מחשבה זו כמה פעמים. הוא לקח עפרון אדם
לרשם מה, וצלצל בפעמון הכסף הקטן.



הדלת נפתחה לאט ושליש הקיסר, שקורין בא.



זה הבהיק בכל ציוני הכבוד, אשר עטרו את חזהו
הבולט, בענק הכסף המשזר, העבות, אשר על כתפו
הימנית. פניו המאדמים נראו כמלאי רצון,
שערותיו הקשות והגזוזות עמדו בחדן בראשו
הצר כשער מברשת, צוארונו הצר והגבוה הזקיף
את לסתותיו, ובמקום שנגעו קצות הצורון בעור
הבשר היו סמנים אדמים כסמני הכויה. הוא
צלצל בדרבנות נעליו ועמד מזקף אצל השלחן
באותה הזקיפות הצבאית המוכנה למלא כל אשר
יושת עליה.



– שר גדוד! – אמר הקיסר – אני נוטל עליך עבודה,
אשר אולי לא תנעם לך, אבל רק לידך אני יכול
למסרה. בחבל רוסיה הלבנה, שם בעירה של יהודים,
אבד ילד נוצרי. מי אבדהו מן העולם – אין יודע.
האמת לאלהים היא, אבל עקבות הרצח נתגלו, ויש
להתאמץ שלא יעלמו. לך לך אל העיר ההיא וראש
שרי המטות יתן לך את כל הנירות הדרושים
בשביל הגנרל הנסיך חובנסקי.



שקורין נשא לקיסר את עיניו כעבד אל אדוניו ונטה
אל וילון הפתח.



ובתנועת הראש של שקורין ובמבט עיני המלך אשר
לוהו בו, ראה ונוכח מרדוינוב, כי מצב יהודי
וליזש נעשה מרגע זה יותר חמור ויותר מסכן.


פרק שלשים ושלשה


מאז נאסרו סלבה וחנה והובלו לבית הסהר התהלך
נתן פרודקוב במחשבה אחת: כיצד מוצאים את ראשית
הפקעת, את תחלת חוט הרקמה של העלילה, כיצד
מוצאים את בית היוצר אשר בו מכינים ואורגים את
רשת השטן הזאת להפיל בה את כל קהלת היהודים.



אף רגע אחד לא נתנה לו מחשבה זאת מנוחה, והוא
לבדו התהלך עמה. לא היה לו למי לספר את
תכניותיו, את השערותיו וספקותיו, ועם מי להמלך
בדבר. הקהלה חרבה. רבים נאסרו והשלכו לבית
הכלא ורבים ממאסר ברחו. הרוחות היו מדכאים
כלם. בית הכנסת הגבוה עמד מיתם. שלשלת
ברזל כבדה הקיפתהו ושני אנשי צבא חמושי
רובים שמרו על פתחו. איש מהיהודים שנשארו
בבתיהם או במרתפיהם לא ערב את לבו לצאת החוצה.
בתי המסחר היו סגורים על מסגר. השוק עמד תמס.
כל חיי העיר נתנו בקפאון.



ורק נתן היה האיש היחידי שהתהלך על פני בית
הקברות אשר לחיים, כשהוא נתון באדרת כבשים
ארכה ושחורה, כשידיו נתונות בשרווליהן,
כשראשו שוקע בצוארונו הזקוף, – מתהלך וצופה
בעיניו השחורות והבוערות, מתהלך ומקשיב לכל
סוד שיח, מאזין לכל לחש-רחש, בוחן ובודק נסתרות.
ויש שהיה נדמה לו, כי תפס את ראשית החוט, את עלת
העלות וסבת הסבות, ואמר למשך בה משיכה אחת –
ואבד החוט מידו ונעלם… ושוב היה מהלך וסוקר
ובודק, מאזין ומקשיב, מחפש ומוצא – ומאבד…



סוף-סוף עלה ביד נתן למצוא את כל חוליות השלשלת:
טרשקביץ… סטרחוב… טרנטייבה… סטרחוב… זה
האחרון – נתברר לו – שהוא עומד במרכז כל
המתהוה. הוא, סטרחוב, בכל. הוא אויב היהודים, הוא
אורג הרשת.



נתן הבין, שצריך להרחיק את האיש הזה מן החקירה,
ושם לו הרחקה זו למטרת עבודתו, אבל כל כלי
שנוצר על סטרחוב לא הצליח.



בעצת נתן נסה החיט אברהם להשפיע על הכהן
טרשקביץ, שהיה תופר לו תמיד את בגדיו, שזה
ישפיע על טרנטייבה שתעיד אך אמת. החיט אמר
לכהן שהוא מוכן ומזמן לתפר לו בגד כלו סמט
אין כסף, והכהן הכין ליום הנועד, בשנות החיט
לפניו את הצעתו, שוטרים שהגיחו ממחבואיהם
ואסרו את החיט.



שליחי נתן באו בדברים עם סנדלר, עם מורה עני, עם
שלישי, עם רביעי, והללו גלו את הסוד לסטרחוב,
ונתן היה מכרח לשטות מעליהם ולעבר.



וימים נקפו, האסירים – אסירי עני וברזל, יושבי
חשך וצלמות, קרועים ותלושים מן החיים, איש
מרעהו. הנמצאים מעבר לגדר לא ידעו את הנעשה
פנימה, בתוך דפני הגדר הגבוהה, השחורה,
והכלואים בפנים לא יכלו לחרג ממסגרותיהם לקלט
דבר מאויר החוץ. רק נתן לבדו השיג משג קטן
מהנעשה באשמנים האטומים. בלילות החשך
הדוממים היה מהלך לבדד עד אור הבקר מסביב
למבצר האסורים ומסביב לבתי הכלאים הקטנים
אשר על יד אולם החקירה. הוא למד לדעת את מספרי
התאים אשר בהם היו סגורים כבר ארבעים איש, כל
מספר אשר איש ואיש הושם בו. הוא ידע, כי סלבה
וחנה כלואות במבצר האסירים הגדול, זו בזוית זו
וזו בזוית זו, כי שם נמצא גם אהרן החובש, נתן
ברלין וראובן השמש. הוא ידע, כי יוסף ציטלין
כלוא למטה, במכפלת הבית התחתונה, ושבעבר
החצר השני, בין הענפים העבתים אשר בגן
העתיק, גדל הצמח וארך הענף, שם בצל תקרת גג,
אשר אשנב אטום למחצה בו, יושבת קבורה-חיים איטה
בת יוסף, הנערה בת שמונה עשרה, שהיתה רעננה
ועליזה תמיד. דממה השתררה על בית קברות
החיים עטור הצמחים, ורק בלילות החרף החשכים,
הארכים, בנשב הרוח מעבר הדוינה הקפואה
וממרחקי שדמה וגן, בסובבו הלוך והתחולל מעל
הגגות ומעל הארבות, בהרכינו ראשי התרזות
הזקנות ובנשאו את השלג הלוך ונשא, הלוך
וסחוף, עד אותה הזוית של החצר הגדולה, האלמת, –
היה נשמע קול תוגה חרישית, מקפיאה דמים, וקשה
היה לנתן להבחין אם זה קול הרוח המבכה את
הקברים אשר בשדה, או קול אנשים חיים הוא,
הבוכים על אבדן ימיהם, הסופדים על חייהם
שנדמו.



באחד הלילות האלה שמע נתן קולות זעקה נוראים
בוקעים מהחדר שם ישב אסור באזיקיו יוסף ציטלין,
חבר מועצת העיר. הקולות בקעו את התריסים
הסגורים, את דפן הגדר הגבוהה, והלכו וגברו,
נתן התנפל על הגדר הקרה, הטה אזנו אליה, ולבו
פג; יוסף הזקן מתיפח כילד במכאוביו. הוא לא
יכל עצור ברוחו ורץ אל שר השוטרים ואל רופא
הצבא, ומשכם והביאם אל אולם החקירה, וגם הוא
נדחק ונכנס אל מסדרון חדרו של יוסף. מבעד לדלת
הפתוחה ראה את יוסף שוכב על הרצפה ערם וכתנתו
פרומה עליו, ראשו נחבט בקרקע, כבליו משיקים,
ושני שוטרים עומדים בפקודת סטרחוב וקושרים
בחבל את רגליו העירמות, הנפוחות, ומלקים עליהן…
סטרחוב עמד על זבחו ואיש לא פצה פה כנגדו.



ובהתקרב האביב ובהצמת השלג ובהתלבלב
האילנות היו נשמעים קולות אנשים חיים, כשהם
בוקעים ועולים מן האשמנים, ביותר היה נשמע קולו
של חיים המלמד, קולו ב“תהלים” היה זה, וכל פסוק
שנפרץ מלבו היה מבקיע שחקים.



– מן המצר קראתי יה! – היה זועק הקול.



– אל תשליכנו לעת זקנה, ככלות כחנו אל תעזבנו!
– היתה נשמעת תפלה אחרת.



ויש אשר היה יום אביב בהיר ומואר והשמש חממה
עולם מתעורר לתחיה ומלואו, והתעוררה איטה ציטלין
ושרה לה מתוך תא הגג הנדח ואובד שם בין
הענפים העבתים והירקים, שירת חיים ותקוה היתה
בוקעת מתוך אלמות חצרמות זו, והשירה היתה
נשאת למעלה, למעלה, אל גבהי שמים תכולים,
בלוית הריח הניחוח העולה מתוך פרחי קסם
צחורים ובלוית רננת כנפי רננים נעלסות. זו היתה
שירת מרי של חיי מרי, שירה שאינה נכנעת ואינה
נשברת, שירת נצחון של רגש החיים שאין לחנקו
ושאין להחרישו בצלצלי כבלים ובריחי ברזל…
והשומע את השירה והתעורר לבו לתחיה, וערה בו
שאיפה לחיים ונעורה בו האהבה לחפש, והאמונה,
כי קרוב יום בואו.



נתן היה מקשיב בנחת רוח לשירת איטה. הוא האמין,
כי כל עוד יעלה קול חיים זה מתוך דומית בית
קברות זה, עוד לא מת, עוד לא פס הכל. אות הוא, כי
האסירים עוד לא נואשו וכי הם נלחמים על אמתם, –
וזה היה העקר בעיניו.



אז החליט נתן, כי אסור לו עוד להשאר מחוץ לגדר,
חפשי, כי עליו להיות בין אחיו המענים, במקום
האסירים עומדים פנים אל פני מציקיהם ומעניהם.



ובסוף החדש מאי הובאו מפולוצק שני אסירים
חדשים ואחד מהם: אברהם קיסין. שניהם הושבו
בשני קצוי מבצר האסורים, ובראשית יוני התיצב
נתן לפני הגנרל שקורין, שנשלח מטעם הקיסר,
וקטרג על עצמו.



וכה אמר נתן:



– אני יודע דברים, שמריה טרנטייבה לא גלתה אותם
עוד.



שקורין הביט בפני נתן, ודבורו הרוסי הצח
הפליאהו.



– מה ידוע לך אפוא?



– גנרל, אין איש פה מלבדנו?



– דבר דבריך, אין איש אתנו.



– להוי ידוע לגנרל, שאני חבר ועד הקהלה וכל
סודות הקהלה גלויים וידועים לי. ומדוע שמי לא
נזכר בפי העדות?



– אם כן, גם אתה לקחת חלק ברצח?



נתן הביט אל פני שקורין במנוחה, ואמר:



– זאת לא אמרתי, אבל למה הפלו ביני ובין
הנאסרים? מדוע לא קראו גם בשמי?



– לא קראוך, משום שידעו כי תבוא בעצמך. וטוב
עשית בבואך. בהודאתך הקלת את ענשך וקרבת
את קץ החקירה.



– אבל אני לא אמרתי דבר. אני רק הוכחתי, כי אין
העדות מעידות את כל האמת. את האמת אני יכול
לגלות, אם יעמידוני בפני טרנטייבה.



שקורין חשב רגע ואמר:



– אשאלה את סטרחוב.



אז נתר נתן ממקומו:



– לא, הגנרל! סטרחוב צריך להנטות הצדה, להיות
מחוץ לחקירה. כי כל רצונו של זה להמשיך את
החקירה בלי סוף ולהעלים את האמת.



שקורין נתן בו מבט של הקפדה, ועין נתן זעמה
בשקורין:



– גנרל, מה דברך?



שקורין התחיל מהפך בנירות שלפניו.



– גנרל, לא ספרתי לך דבר. גנרל!



– עוד לא ספרת. אבל ספר תספר.



ובאותו לילה כבר שכב נתן אסור בכבלי ברזל על
מטתו של יעקב צבי המנוח, שעמדה עוד עזובה
בחדר. הוא הניע את רגליו הכבולות, והכבלים
התנדנדו בצלצל אטי, ממשך, ומלבו של נתן
פרץ צחוק רענן וחפשי.


פרק שלשים וארבעה


נתן חשב וטעה. אמור אמר, שאם יעלה בידו לבוא אל
חצר החקירה פנימה והיה קרוב יותר אל האסירים וידע
את אשר אתם, ויהי להפך: גם הוא הגש לנחשתים,
גם הוא לבוש חלוק הסהר, והוא בודד בחדר מאסרו,
מפרש ומבדל מעל כל הקרובים לו, מעל כל יקיריו
אשר הגה בם תמיד יומם ולילה.



לפנים היה מטיל ימים ולילות לפני הגדר הגבוהה
והיתה נפשו מתלוה אל היושבים במאסר, אל
המובלים לחקירה, והיה מטה אזן קשבת מאחורי
קרן-זוית אל פטומי מליהן הקטועות של מריה
ואבדוטיה בשעה שהיו מובלות אל טרשקביץ ומן
טרשקביץ, והיה יודע אז יותר מעתה את כל המתרחש
והמתרקם. עתה – חדר יעקב-צבי המנוח שעבר אליו
בירשה, דומם וחשוך וצר. סטרחוב החמיר על
המספר מ"ג אשר נחל את המספר י'. הוא שלח משם את
אניסימוב, שהיה חשוד על יחסים קרובים ליעקב-צבי
המת, ושם במקומו שומר צעיר, אחר. מלבד שבכת
הברזל נאטם חלונו גם בקרשים מן החוץ, ואל החדר
נפל רק קו אור קטן ודק. גם אל החקירה לא נקרא ואת
מגידות הפשע לא ראה. היה מתהלך הנה והנה
בחדרו, צועד צעדי קצף ומרי, מתנפל לפעמים על
סדק שבתריס, ושוב חוזר ומצלצל בכבליו צלצול
ממשך, מישן, נמאס.



והיה ליל סתו חשוך. השמים המעננים היו תלואים
נמוכים על שפל האדמה והיו מוכנים כל רגע להריק
מתוכם גשם רב, ונתן עמד ליד החלון והציץ מחרך
התריס החוצה. בקרן-זוית, במרחקים, בערה אש
בתוך פנס, והחשכה מסביב היתה יותר שחורה
ויותר כבדה. הוא הניע בכבליו ואלה השמיעו את
קולם, כאלו היה מתהלך על פני החדר. קול כבלים
זה, בידוע היה לו כי הוא שירת התנומה לשומרו
הצעיר אשר בחוץ. עוד מעט תחלש הקשבתו וירדם.



אחר – עמד רגע מצלצולו ושם אזנו כאפרכסת.
מעבר לדלת היתה דממה. נרדם השומר. נתן למד
במשך ימי שבתו במאסר את תכונת שומרו, את
זמן נמנומו וערותו, מתי צריך להזהר מפני
הקשבתו ומתי אפשר לנסות דבר. ידע, כי תנומת
השומר מתחזקת באשמורת הבקר.



עוד רגעים עמד בלי נוע על מקומו, אחר – נדחף אל
פנתו, אל מקום מטתו, שם זרק מעליו את חלוקו
וקשר בחגורתו את כבליו התלויים, ואת מטתו
הזיז לאט ובזהירות. אחד מקרשי הרצפה בלט שם
יותר מדי והרימו והסמיכו אל המטה. עמד וחפר
במקום הקרש. לאט לאט התרומם גל עפר והתעמק
החלל תחת הקיר, נתן עבד עבודתו בחריצות, ובמשך
הלילה שלמה המחתרת, ולא עברו רגעים אחדים
ורגלי נתן עמדו במרחב החוץ. בשעה הראשונה לא
ידע נתן את מקומו. במרחקים הבהב אור פנס
וענפים בודדים זחלו מתוך החשך ונתלו באויר
כתלושים מגזעיהם הנתונים במחשכים. הוא צעד
צעדים אחדים כשידו אוחזת בכבלים ונתקל בשיח
שושנים דוקר, נטה הצדה ויצא אל נתיבה צרה,
שתולה עצי שטים, שעיניו כהו לראותם, והוא
משמשם בידיו. עבר בדרך שדרות מזה ומזה
ויצא אל הדרך שנמשכה והתפתלה הלאה, הלאה.
על הכל היתה נסוכה דממה, והלילה כאלו שתק
והקשיב לדבר-מה. האדמה נשמה בחשאי ובכבדות,
העולם ישן את שנתו והלילה שמר עליו. פתאם
נפרדו עצי השטים לעברים ונעלמו. הוא עמד ולא
ראה דבר לפני עיניו. נפל לו קו אור משמאל, הבדיל
הקו את הירק מזה ומזה ונעלם בסבך. נראה חדו
של גג הנמשך למעלה… דרך לא היתה והוא דרך
על גבי גזעים כרותים, על גבי דשא רך ורטב,
ונמשך והלך לפי נטות קו אור באותה שעה עמדו
יהודים רבים במרתף הגדול של אהרן טבליב
והתפללו. האויר המחניק היה מלא אנחות לבבות
שבורים, נרות החלב רעדו בידי המתפללים, ואתם
רעדו צללים אלמים במרחקי הפנות השכולות של
המרתף. ארון הקדש הצר, המעמד באלכסון, נשען
בכבדות על קיר המזרח, שלשה נרות התיכו חלבם על
העמוד הקצר, וראובן החזן נשען עליו בידיו
והתפלל סליחות. עיניו השתומות לא ראו את מקום
מעמדו, אבל אזנו הערה הקשיבה לקול בכיו לאלהים,
הנוצר וגווע פה, בחשכת הקבר, ואסור לו לפרוץ
חלילה לחוץ, אל מעבר לארבעת כתלי החמר הקרים,
לבל יגיע לאזן זר. כאן, לפני ארון הקדש הקטן,
הנפול כמעט, אשר רק ספר תורה אחד היה בו, עמד
ראובן החזן באותה יראת הרוממות, כמו לפנים,
לפני ארון הקדש הגדול, המחטב והמזהב מעשה
אמן, שהיה לפנים בבית הכנסת הגדול. מה שם אף
פה היה ראובן שליח הצבור לכלל ישראל המפזר
ומפרד:



– עננו, עונה בעת צרה, עננו! עננו, פודה ומציל,
עננו!…



עיניו השתומות הרחיקו לראות מעיני הפקח. הן ראו
את אחיו האסורים באזקים, המענים ונדכאים, את
הבנים שנפרדו מעל אבותיהם, את האבות שנעקרו
מעל בניהם, בעל ואשה שנפרדו, שנעקדו,
שחללו, את נחלי הדמעות ואת ים הדמים.



– מי שענה לדניאל בגב האריות הוא יעננו!



אז נשמע קול משק ברזל. חלחלה אחזה את הקהל.
מהרו וכבו את הנרות, ואחרים התנפלו על ארון
הקדש להצלת ספרי התורה. קול ההמולה קרב.
נשמעו צעדים אטיים, כבדים, ולאחר רגע נראתה
לאור נר נשמה אחת דמות דיקנו של נתן פרודקוב.



על המתפללים נפלה תדהמה, בראותם את האורח
הבלתי צפוי. התפלה הטרופה נמשכה. נתן ענה
“אמן” לתפלת “קדיש” של החזן. התהלך על פני
המרתף אשר כוננו ידיו לפנים, להיותו בית כנסת
מעט, תחת בית הכנסת הגדול אשר חרב. השעה היתה
כבר מאחרת, והוא יצא לחזר. החיש צעדיו בהחזיקו
את כבליו בידיו, הגיע עד מקום כניסתו הסודית,
הרים קרש ונדחק ובא ושב אל מטתו.



אותה שעה כבר עלה עמוד השחר.


פרק שלשים וחמשה


וסטרחוב חכה יום יום לבוא חובנסקי שר הפלך.
בזמן האחרון קצרה גם רוחו של חובנסקי. גם לפי
דעתו נמשכה החקירה יותר מדי ואינה מגיעה עד
התכלית הנרצה. הפושעים עומדים בקשי-ערף על
דעתם ואינם מודים, ומפטרבורג דרוש דרשו
להחיש את הקץ ולהעניש את הפושעים.



נעשה סטרחוב נרגז עצבים, והיה מתרוצץ ימים
ולילות הנה והנה, מחדר אחד למשנהו, מכלא אחד
לחברו, מתרוצץ וצוח, מטלטל וצורח, במלקות
מאים ומקים, מענה, מרעיב ומצמיא, עושה כל מה
שאסור לפי החק וכל מה שנאסר עליו בפקודה מיחדת
מאת שר המשפטים, עושה הכל, ושקורין מגן לו.



קדם ראש השנה, יום אחד לפני בוא חובנסקי, החליטו
סטרחוב ושקורין לחקר את סלבה ברלין חקירה
אחרונה מכרעת.



החקירות הראשונות לא העלו כלום. כעמוד ברזל
עמדה האשה הזאת לפני חוקריה, שלובת ידים, גאה,
זועמת, עצומת שפתים יבשות, פקוחת עינים גדולות,
שהביטו ישר בפני החוקרים עד אין מסתור מחמתן,
וכל אמצעי כפיה לא יכלו לשבר את עז רוחה.



מריה טרנטייבה כרכרה את כרכוריה מסביב לה.
עיניה האדמות והדואבות זלגו דמעות שליש, את
ידיה ספקה זו בזו, אל רגלי סלבה כרעה, נחה, אף
הרימה יד עליה להכותה, וסלבה היתה נתרת מעט
ממקומה ושוב חוזרת ועומדת גאה, איתנה, בלי נוע,
ועיניה בחוקריה. שום וריד לא רעד בפניה החורים
והאמיצים. בעיניה העמקות היתה מתלקחת לפעמים
אש חבויה, ובזויות שפתיה, שהיו לפנים מלאות
ומחטבות ועתה צנומות וכווצות, היתה רועדת
לפעמים בת-חיוך מרה.



– הוללו, חוללו, רוחות זעם, שעתכם עתה. אבל זרוח
תזרח גם שעתנו, וסלבה תשוב אל כנה, ואתם
תשובו להיות עבדים, עבדים שכירים, הנמכרים
במזרק יין, בעבור נעלים בלות. ידעתי גם ידעתי
מי אתם.



כה אמרה סלבה.



ובשעת החקירה הקודמת, כשהעדות סבוה גם
סבבוה בתנועות ראש ובתנואות דברים בדבר הילד
ש“שחטה ודקרה”, וסלבה לא ידעה את מי ואת מה
לשמוע, את מי ועל מה לענות, התחכם סטרחוב
והמציא המצאה חדשה: הוא הוציא מראה קטנה מתחת
מפת השלחן והגישה אל מול פני סלבה.



במראה העגלה, הנתונה במסגרת שחורה ודקה,
נבטו פני אשה זקנה ומוזרה, אשר שערותיה
שהציצו מתחת שביס הבד של הסהר הפכו לבן
ולחייה מתוחות וחורות ועיניה עצובות ועמקות
בחוריהן. סלבה השהתה את מבטה באשה המוזרה
הזאת, נרתעה בפחד לאחוריה, ושוב נתנה בה את
עיניה.



– הרואים אתם? – פנה סטרחוב בנצחון אל חבריו.



אבל אז שבה רוח סלבה אליה. היא גחנה יותר אל
המראה והתקינה את שערותיה הלבנות תחת שביסה.



–תודה! כבר התקנתי לי את שערותי – אמרה לסטרחוב
– ועז רוחה לא עזבה, והיא לבשה גאות כקדם.



עתה, כשקרא סטרחוב את סלבה באחרונה הכין
הפתעה חדשה, ותקוה רבה נשקפה לו, כי בחקירה
האחרונה תודה סלבה על עוונה, והיה לו להתפאר
בפני חובנסקי.



הוא צוה הפעם להוליך את סלבה ממבצר האסורים
לאולם החקירה לא בדרך הגיא, היא הדרך אשר
הובלה והובלו בה אחרים תמיד, כי אם בדרך השוק,
בפומבי.



ובשעה היעודה הוצאה סלבה בלוית שני חילים
חמושי רובים מבעד לדלת הקטנה המברזלה של
מבצר האסורים והובלה בדרך רחוב סמולנסק עד
השוק, ומשם – על פני בית המועצה. היה השוק
דומם. עובר ושב לא נראה. החנויות סגורות, סביבן
ובתוכן לא היתה נפש חיה.



אי-שם עמד נוצרי, שהכירה, כנראה, והסיר את
כובעו וברכה בידידות, ואולם היא התאמצה למהר
ללכת, לבל תראה את עני העיר ואת שממונה, לבל
תראה את שער ביתה הסגור, את דלתות מרתפי
היין החתומות שנמשכו לכל עבר השוק, את חנות
המכלת הגדולה שבביתה הסגורה וחתומה על
דלתה ועל חלונותיה. הכל היה מת, הכל היה שומם.
היא הרגישה, שאינה צריכה להפנות ראשה לכל אלה.
השפילה את עיניה והביטה אל מגפי העור הכבדים
אשר משכו את רגליה אל העבטיט אשר כסה את מלוא
המרצפת.



מהרה בלכתה, כי רצונה היה למהר לגמר את
הטיול ולשוב אל חדרה, אל אשמנה הצר והדומם,
שם יכלה להתיחד עם מחשבותיה ועם זכרונותיה, עם
גאותה ועם בטחונה בימים טובים מאלה.



וועדת החקירה העלתה היום דגה חדשה בחרמה.
ביד סטרחוב וחבריו בסתר עלה לפתות את אנושקה
הנאמנה, בת-לויתה של לנה בקרסנויה שגם היא
תעיד על העלילה, ותאמתנה לפני בוא חובנסקי.



לפיכך היתה ועדת החקירה כחוגגת. שקורין היה
לבוש בכל הדרו, גם סטרחוב תלה צלב קטן על מעילו
הירוק, וסלבה עמדה לפני שלחן החקירה במנוחה,
שלבה את ידיה, הביטה בפני החוקרים והמתינה.



הפעם האריך סטרחוב למשמש בנירותיו. הוא כאלו
לא ידע כיצד מתחילים.



– סלבקה – פרץ קולו פתאם – נתברר עונך.



– על ידי מי? על ידי מה?



– זה נוגע לנו, את לא תוכלי להוסיף לכחד את האמת.



– ידבר אפוא ואשמעה.



– לא. את תתני את קולך.



– אני את שלי כבר אמרתי.



סטרחוב נתן קול צלצול.



נפתחה דלת צדדית ושוטר הכניס אל האולם נוצריה
צעירה אחת. זו עמדה על יד הדלת, ואחר כך צעדה
לאט עד השלחן. פניה היו חורות, ועיניה התכולות
הפקוחות לרוחה, הביטו בפחד אל פני סלבה ואל
פני החוקרים.



– התדעי אותה? – רמז סטרחוב לסלבה באצבע על
הבאה.



סלבה הביטה בפני הנוצריה החורות והנפחדות
והניעה בראשה.



– כן. אדענה. זאת היא אנושקה.



אנושקה שתקה.



– אנושקה! – קרא סטרחוב.



אנושקה התחלחלה ואמרה:



– כן. דקרה… תחלה אצלה בבית… ואחר כך…
ואחר כך בקרסנויה… ולנה…



היא דברה לא באמץ, פלטה מלים למקטעין, ומבט
עין מוזר שמה פעם בסטרחוב, פעם בסלבה ופעם
במסבים.



סנטר סלבה התחיל רועד, בזויות שפתיה החורות,
הכווצות, שחקה שוב בת-החיוך התמימה, החודרת.



ובזה תם הכל. זה היה סוף הנשק האחרון שהעמיד
סטרחוב קבל סלבה.


חלק רביעי

פרק שלשים וששה


החצר הגדולה של מלר־זקומלסקי, המלאה אלות
ותרזות וגם בתי מאסר ומבצר, שנתה כבר חמש
פעמים את פניה. חמש פעמים פשטה האדמה את
תכריכיה הלבנים והתעוררה לתחית האביב וחמש
פעמים פשטה את מרבדי הקיץ הירקים והתכסתה
בצעיף חרף לבן וקר. חמש פעמים שבו ובאו הנה
צפרי דרור ואת אויר בית קברות החיים מלאו דיצה,
רנה, חדוה ואהבה, וחמש פעמים עזבו את המקום
הזה והתעופפו אל רום שמים כהים רחוקים, בכונה
לשוב הנה בעוד ששה חדשים ולהביא שוב בכנפיהן
רננות ואהבה.



ורק לאלה ששכבו קבורים חיים בחדרי הסהר
האטומים לא הביאו כל חמש השנים חליפות עמהן.
שנויי העתים וחליפות הזמנים של מות וחיים
בטבע, של קיץ וחרף, של אור וחשך, של יום ולילה,
לא עליהם עברו, לא אליהם הגיעו.



מבעד לחלונות האטומים היו קודרים גם פני שמי
הסתו הכהים והדומעים, וגם פני שמי התכלת
הבהירה של האביב הרענן. ובין אם השמיעה צפור
האביב שירת חיים ואהבה ובין אם המתה הרוח הקרה
בעצבון, בעקרה את זוית הגג המשלג בצלמון, –
במעמקי החדרים החשכים נשמע הכל רק כהד
ממרחקים עזובים.



לרב האסורים נעשו החיים מעין זכרון קדומים כהה
ורחוק. מה שהיה לפנים נשאר במקום רחוק ועזוב
מאחריהם. כאן היתה רק חשכת דממה, חשכת מות.
ומשום מה אין המות בא למחכים לו, לאלה
שהרגישו כי כבר נמחו מספר החיים? הלכו
החיים ואינם, והמות מתמהמה בבואו… מחכים לו
– ואיננו; חופרים אותו ממטמונים – ואיננו.





שנה לאחר שנפתחה ונסגרה אותה הדלת הצרה
והקטנה שהוצאה בה לראשונה גויתו של
יעקב־צבי, הוצאה מבעדה גם גויתו של ר' שמריה
ברלין. גם הוא נעשה חפשי במתים. גם מעל רגליו
המתות הוסרו הכבלים, וכמו אז, בשעת הוצאת
גויתו של יעקב־צבי, כן גם עתה בשעת הוצאת
גויתו של ר' שמריה ברלין, לבלב הלבנה, שחק
הסימלק הריחני, וארבעת השמשים של חברה
קדישא הביטו בפחד זה בפני זה ובפני מטת
הברזל הצרה, המכסה חלוק בית הסהר, וגם הפעם
הלך בראש ההלויה הרב הזקן ר' בנימין ופסק את
פסוקו: צדק לפניו יהלך… רק נתן פרודקוב לא היה
עתה בחוץ ואשה־אם לא רדפה את המטה בקול בכי
פולח לבבות. הוצאה הגויה ונסגרה שוב הדלת
הקטנה והצרה, שהרוח פזר עליה גל של שלגים,
והנשארים מעבר הדלת פנימה הביטו בקנאה אל
המובל החוצה, אל ההולך ולא ישוב…



אבל היו אסורים שלא נמחו מלבם שיורי רגש של
חיים, ובהיותם עקורים ותלושים מן החיים, למדו
להוקירם ולהעריצם יותר, ובחשכת המות אשר מסביב
היו שומעים לקול דפק החיים הפנימי, לקצב קולו
הפועם בעמק הלבב. עינם הסכינה לחשכה
שמסביב, אשר השתררה במשך חמש שנים, והיתה
מבחינה בכל דבר כמו לאור החמה בחוץ, והאזן
הקשבת הסכינה לתפס בדממה את כל צלילי החיים
הרחוקים, שאין שום אזן רגילה קולטתם, ואלה למדו
לחכות ולקוות, להמתין ולהאמין.



ובשעה שהיו מוצאים האנשים האלה מקברותם
ומובלים אל אולם החקירה הגדול והמואר היו מביטים
בעינים עצומות למחצה אל האור הבהיר של השמש
הנופל על „ראי העדות" המזהב, אל בגדי השרד של
הפקידים העדויים לתפארה ואל ראשיהם הקרחים,
הרחוצים למשעי ומבהיקים. דומים היו כמובאים
מעולם אחר ורחוק, והם רוחות ערטילאות, ורזם להם,
סודות וסתומות, שמחוץ לחיים ולטבע, שידועים רק
ליושבי חשך וצלמות ובדידות, ועמהם ימות סוד.



– זה חמש שנים אני שוכב חי בקברי כמת באשמנו
– עמד נחקר אחד וטען – אבל שלשה דברים עוד חיים
בי: זכרוני, לשוני ומצפוני. ואני בזכרוני
אזכור, בלשוני אהגה ובמצפוני. ואני בזכרוני
אזכור, בלשוני אהגה ובמצפוני אעיד, כי נקי
אני וחף מכל פשע רצח, ורק קרבן עלילה אני
לפניכם.



על דברים מרים וחודרים כאלה היה חוזר כל נחקר,
שהיה דומה כמעט למת, ואותם שמעו בקפאון ובלי
התרגשות כל אלה החוקרים השבעים, הלבושים
בגדי שרד לתפארה.



וכמה מפלאים היו כל הנחקרים, אשר לחייהם היו
קמוטות ושפתותיהם חסרות דם ועיניהם שקועות, ובכל
זאת היתה גדולה ערגתם לחיים, והם כאלו נאחזו
בהם בשארית פלטת כוחותיהם, כאלו לא החיים
כשהם לעצמם דרושים להם, כי אם דבר־מה נעלה
ונשגב מן החיים, הלא הוא דבר נצחון האמת,
נצחון האמת המענה.



רע ומר היה גורלם של הקדושים המענים האלה, אבל
לא פחות רע ומר היה גם גורלו של אותו האיש אשר
בנה את המזבח לקרבנות הנקיים והוא התהלך
באשמיו ביניהם, והוא עצמו לא יכל להחלץ
מהמועקה, מגורלו שלו, גורל המענה, שנקשר עם
גורלם של המענים.



כחוש וצנום נעשה גופו הגוץ של סטרחוב יותר
משהיה וראשו הקרח חדד יותר, ועיניו נעשו יותר
עמקות ונפחדות, ומבת־לעגו נטל כל און, והוא
כלו נעשה עיף ומדכא, נתון תחת סבל משא כבד
של יסורים וספקות אשר ענוהו יותר מאשר נתענו
מעניו. גם בעיניו, כמו בעיני מעניו, נתלקחה
כבר אש זרה, אש רגז וחלי ויבשת וקשי, ולא נראה
בהן שום סמן של נצחון, שום חתימת תקוה.


פרק שלשים ושבעה


היה יום קיץ חם. השמש עמדה ברום שמי התכלת
וצללים נפלו על העשב הצהב, הכמוש, אשר מאחורי
האלות. בחצר הגדולה לא נשמע קול נפש אדם. הכל
כמו גוע משרב היום. רשרוש חגב עלה לפעמים
מבין העלים הגדולים אשר על יד הגדר וזמזום
זבוב־נעקר מאי־שהו נשמע בעברו סמוך לאזן,
ונעלם מיד בחלל האויר הלוהט.



לאליעזר, בן יחיד שנולד בבית האסורים לאחת
האסירות, כבר מלאו שש שנים. הוא גדל אצל אמו
בחדר מאסרה ונתחנך בחצר הזאת, וידע רק חיי
בית הסהר. מימיו לא ראה חיים אחרים מלבד אלה
העוברים בחדרים הצרים והחשכים. הוא רץ עתה
מהחדר החשוך של ר' חיים, שהיה מלמדו בחשך
קריאת אותיות האלף־בית וגם חמשי תורה על־פה,
ועמד במסדרון המואר ומצמץ בעיניו, מבלתי
יכלת להביט באור השמש הזך.



אך עתה גמר ר' חיים את למודו אתו בפרשת
„קדושים" אשר למדהו, והקטן אליעזר ספג את דבר
יי אל משה: „ובקצרכם את קציר ארצכם לא תכלה פאת
שדך לקצר ולקט קצירך לא תלקט; וכרמך לא תעולל
ופרט כרמך לא תלקט; לעני ולגר תעזב אתם; אני
יי אלהיכם“. מה זה „גר” – לא הבין אליעזר יפה, ולפי
ההתלהבות אשר בה הסביר וחזר והסביר לו רבו גם
את המשפט „וכי יגור אתך גר בארצכם לא תונו
אותו“, בא לכלל בינה, כי הגר הוא מין אדם זר,
שהכל חיבים בכבודו ובאהבתו, ולפיכך גם פאת
השדה ולקט הקציר עזובים לו. התלבט הקטן
במחשבותיו על הגר המכבד, שהתורה הקדושה
דואגת לו כל־כך, ובסוף הרגיש שחם לו מאד,
והאויר מחניק, והעצבון גדול, ושמח מאד בקום ר'
חיים ממקומו ובאמרו לו: „רב לך היום ללמד; מחר
תבוא וידעת כל הפסוקים על־פה”. ואליעזר נתעורר
ברב חשק ורץ אל הדלת ופתחה ושכח לסגרה
אחריו.



נגש השומר עד הדלת ולחצה בגבו מאחוריו עד
שנפל בריח הברזל מלמעלה למטה אל תוך
טבעתו, והתריז בחיוך:



– משום מה אינך סוגר את הדלת, קונדס?



אליעזר הביט בשומר, בשפתו העליונה, העבה
והשעירה, ברגליו האדמות והגדולות, וחשב רק
אחת:



– היודע גוי גדול זה כי „גר" הוא, וכי לו, לאליעזר,
אסור לעולל את כרמו וללקט את פרטו, כל עוד לא
הבטיח לשומר זה את הדרוש לצרכי חייו?



שם אליעזר את עינו במדרגות הגבוהות והעקמות
המובילות החצרה והשכיב עצמו על המסעד החלק
היורד בשפוע והחליק עד למטה. ישב שם על החול
הצורב, ואחר פנה אל השדרה.



על יד בית מושבו של סטרחוב היה מטל הקטור, כלבו
של סטרחוב, מקפל בדשא, ונמנם. בקש אליעזר
לגשת אליו ונמלך ונטה שמאלה. שם, בשמאל,
מאחורי השיחים, סמוך לגדר, ישב האסיר זליג
בבית נמוך ומסגר. נגש אליעזר עד הבית ההוא, עלה
עד מסד הלבנים, והציץ מן החרכים פנימה. אותה
שעה התהלך זליג בחדרו אחת הנה ואחת הנה,
וצעדיו היו גדולים ומהירים כמהרהר בענין חשוב.



זה כשני חדשים ואליעזר מתחקה אחרי שרשי
רגליו של זליג זה, ובכל עת גשתו אל החלון ומציץ
בחרכים הוא מוצאהו באותה תנועה: מתרוצץ מזוית
לזוית על פני הנתיבה הצרה, המבהיקה, הבאה
מחרך החלון. רגעים אחדים לוה אליעזר בעיניו את
מרוצתו של זליג, אבל לא עלה בידו לראות את פניו.
אז קפץ שוב על הדשא ונטה בדרך החול הנקי
המוליך אל הערמונים הגבוהים, הענפים, שעמדו
במנוחה וראשם הירוק נשוא השמימה. בקש ומצא
לו אליעזר מקל בדשא וזרקו בעצים כדי להשיר
את ערמוניהם. אלה נדרדרו באמת מן העץ ונשרו.
אספם אליעזר אחד לאחד ומלא את כל כיסי מכנסיו.
שב הילד וזרק את המקל לאחרונה, וזאת הפעם
נפלה לו בין הערמונים גם פסת ניר קשה ממקום
הזוית של קומת הבית השניה. והילד ידע, כי
בזוית הבית הזה למעלה יושב כלוא צבי ברלין,
והתנפל בסקרנות על פסת הניר. פתחה והגישה
לעיניו, והנה היא פסת טפיטה שנקרעה עתה מעל
הקיר, ועליה שתים שלש מלים מוזרות, רשומות
בפחם. הפחם, כנראה, נשבר באמצע הכתיבה
ונתפזר, והמלים האחרונות לא יצאו כתקונן.
למעלה, בקצה הפסה, היתה רשומה מלה באותיות
מרבעות: לאיטה. הבין הילד מכתב זה בשביל מי
הוא, תקעו אל חיקו ומהר ורץ עד קצה החצר.



שם, מאחורי שיחי הגדגדניות, סמוך לגדר, נבט
תא העליה מתוך ירק הארנים הצעירים, שהיה לו
חצי חלון עגל ויצע מעקם, ובו ישבה איטה ציטלין,
הצעירה, האסירה. למטה, על מדרגות היציע, ישבה
הגויה שומרתה עם ילדתה. אליעזר השכיל ועשה
קפנדריה ועלה מהר במדרגות ונכנס לאטו אל
איטה.



איטה עמדה על אדן החלון והבטה החוצה, וכאשר
שמעה את קול דפיקת הדלת קפצה מהר ממקומה ורצה
לקראת הילד. בברק עיניה החיות ובצחוק
שהשתפך על פניה האדמומיים והעליזים הבין
הילד כי בן בשורה הוא בהביאו לה את המכתב.



– ראיתו?



– את מי?



– את צבי?



– לא.



– ואת אבי?



– ראיתי.



– מתי?



– תמול. השומר הוציא את דלי השופכין ומהרתי
ובאתי אל החדר וראיתיו.



– מה עשה?




לא כלום, ישב ותקן את כתנתו.




כסו פני איטה עצב, ודמעה עלתה בעיניה.



– תודה לך, אליעזר!



היא חבקתהו ולחצתהו אל לבה ונשקה לו נשיקה
חמה במצחו.


פרק שלשים ושמונה


במה הצטינה העדה מריה טרנטייבה מהשאר? בכח
„זכרונה" שהלך וחזק ובהיר ככל שרבו הימים
אחר המארע… נפלא היה הדבר: שערותיה הלכו
והלבינו, ומבט עיניה הקטנות, המפלבלות, נעשה
יותר בטוח, וקולה נעשה יותר ער וחזק. בדמיונה
שערה וראתה כל תג וכל קוץ בכל מה שארע בימים
הרחוקים.



בסתו של שנת 1825 זכרה בקושי את אשר ארע באביב
לשנת 1823, אבל בשנת 1826 ובמרץ של 1827 זכרה את
המארע לכל פרטי פרטיו, בהשפעת הכהן
טרשקביץ, כמובן. ומלבד המארע הזה זכרה עוד,
כי בשנה פלונית פגשה מרים אהרנסון ברחוב
שני ילדים נוצרים. עמדה וקנתה שני מטאטאים
וקראה אותה, את טרנטייבה, אליה, ואמרה לה לתת את
מטאטאיה לילדים ולהובילם אל חנה ציטלין. ועשו
כל אותם היהודים את כל אותם המעשים באותם שני
הילדים מה שעשו לאחר שבע שנים לתיאודור
ימלינוב, ואותה, את טרנטייבה, הכניסו תחת כנפי
היהדות.



חדשה טרנטייבה ספור מעשה זה, ומיד ננערו כל
האסירים אל החקירה שצמחה מחדש. והעמדו פנים מול
פני טרנטייבה ומקסימובה, אשר עמדו והוכיחו
בצריחותיהן ובדמעות עיניהן, כי אמת נכון הדבר.



ואולם בעדות חדשה זו נכשלה העדה. מתוך שקיעה
בזכרונותיה העלתה העדה גם את שם האם של שני
הילדים, והלכה ובקשו ומצאו את האשה וילדיה,
והנה הם חיים וקימים וכל רע לא אנה להם מעודם.



הוכח היטב השקר של העדה הזאת, ובכל זאת שמעה
ועדת החקירה עוד ספורי עלילות משנים רחוקות עוד
יותר על הריגות בילדים וגם בילדות נוצרים שעשו
היהודים יוסף, שמריה, צבי, זליג, אהרן טבליב ועוד –
כל אותם היהודים שהעדות ידעו במקרה את שמותיהם
– ובאלות ובשבועות ובדמעות עינים אשרו את
דבריהן בפני הנחקרים. הכהן מרשקביץ לא פסק
מארוג את ארג ההרג ומ„הזכיר" את העדות את מעשיהן
„על פי פקודת יהודים ויהודיות“. פעמים היו העדות
מתחרות זו בזו. אם אחת העידה על ילד אחד
שנהרג בידי יהודים באה השניה והעידה על
שני ילדים. אם זו העידה על ילדים באה זו
והוסיפה גם ילדות, – להגדיל ולהוסיף פשע על פשע.
ובכל אלה לא ראה סטרחוב טובה. פעמים היה שולח את
העדות חזרה אל טרשקביץ, שילמדן „לתקן” את
דבריהן, למען יעוררו אמון, ואולם כל העמל והטרח
לא הועילו. האמון לא בא, והנאסרים עמדו במרים
ולא הודו בחטא.



פעמים אפשר היה לשער, שאין טרשקביץ מתכון אלא
לטובה, כי כל „השפעתו" וכל ה„זכרונות" שהיה
מעורר לא באו אלא לעודד את רוח האסרים ולחדש
את רוחם בקרבם. כל חקירה, כל העמדת פנים אל
פנים, קרבו את קץ הגסיסה של יציר הבלהות אשר
הלך ונמוג גם בעיני המעלילים וגם בעיני
הנחקרים.



היו אסירים, אשר הסתלקו מכבר לבוא עוד אל
החקירה ועתה היו ממהרים ובאים לשמע בכונה את
העדות, כדי ללגלג עליהן, ולא הרגישו גם את
הצרך להוכיח את כחשן בפניהן.



צבי ברלין ענה במנוחת נפש:



– טופלים אתם שקר על שקר. רואים אתם כי נכשלתם
באחת ומוסיפים אתם חטאת על חטאת, אבל לא תעלו
כלום בידכם. נקיים אנחנו מזוהמתכם אשר אתם
אומרים להטיל בנו.



ואברהם קסין נשא דברו:



– לא פי העדה הזאת מדבר אלינו, כי אם אחרים
מדברים מתוך גרונה. יש רוקמים במחשכים את כל
העלילות האלה. אולי יש לשקר רגלים לשנים
מועטות, אבל לא לתמיד. אמת מארץ תצמח. אם לא עתה –
אחרי שנים. עוד עתיד חיינו לפנינו.



אבל לא לכל הנאשמים היתה מנוחת נפש כזאת. היו
אסירים שהתרגשו מכל „גלוי" חדש של העדות,
ומדת סבלנותם פקעה. האסיר ר' חיים שמע את
דברי העדה אבדוטיה, שהיהודים חללו גם את
קדשי הנוצרים שבבית תפלתם, וקרע את כתנת
עורו אשר מתחת לטלית הקטנה והבליט את חזהו
הגדול, המלא שער כותש וקרא:



– התלין! הא צואר! קום שחט, דקור! לא אירא מות! טוב
מותי מחיי! סובבים אתם בכחש את עצמכם ואת הקיסר
גם יחד! רמאים! בדאים! מי יתן ותאריכו ימים עד
יצא כנגה צדקנו ופניכם תכסה בושה בעמדכם
למשפט. אני ועמי הצדיקים ואתם הרשעים,
ואתם הרוצחים נפשות אדם! ידיכם שפכו את דם ר'
שמריה ברלין ור' יעקב־צבי אהרנסון! אתם
הורדתם את חייהם שאולה! אתם עניתם אותם
במצוקותיכם ובנחשתיכם! ובמותם – השלכתום
החוצה כפגרים מובסים. אכן, גם יומכם יבוא! גם
עליכם תעבר כוס!



עיניו היו לפידות, זקנו הלבן רעד על חזהו הגלוי,
וסטרחוב ישב למולו והביט עמקות בפני המתרגש
החור והנרגז, ור' חיים לא פסק מזרק בו את כל
מרתו, את כל אש דברו, ועיניו העמקות ירו ברקים
מתחת לשמורותיהן.



עוד שעה ארכה אחרי צאת ר' חיים מאולם החקירה
רעשו אמות הספים מקול הקורא, וסערות קצפו
ויגונו היו תלויות על ראשי החוקרים.



סטרחוב דמם כאבן במקומו, ראשו היה נטוי לארץ
ושפתותיו מכוצות ומהדקות.



נמשכו הדברים והחקירות יותר מדי, עד שהיו לזרא
גם בחצר המלכות בפטרבורג. משם נתקבלה
פקודה להסיר את הכבלים מעל האסירים, כיון שלא
הוכח עוד עוונם.



רק נתן פרודקוב היה נתון עוד בכבליו, כי נתגלה,
שהוא עוזב מדי פעם בפעם את בית האסורים והולך
לו.



וגם הוא נקרא סוף סוף לחקירה. הוא נכנס בגאון
ולפניו הלך קול צלצול כבליו. ולאחר קרא המזכיר
את אשמתו אמר בעז:



– אתם קמתם על אנשם נקיים להצמית את חייהם.
אתם החרבתם את נוינו, את חיי משפחותינו. על אב
ואם לא חמלתם, את יתומינו ואלמנותינו לא רחמתם.
אתם שוחטים את ילדינו, אתם שותים את דמינו,
אתם…



נתנדפה כעשן כל אותה הזהירות שהיתה קדם,
שהחזיקה את האסורים במסגרותיהם. נגדשה הסאה,
נתפקע באנחה קשה המיתר שנמתח.



ויהי הדבר לפתע פתאם. פתאם נתברר, כי אין
המיתר יכול להיות מתוח יותר, כי מה שהיה אתמול לא
יהיה עוד מחר ואת הנעשה אין להמשיך.



ולאחר שלשה שבועות הגדה חזות קשה לסטרחוב:



על אחדות מהודעותיו החדשות בדבר ילדים נוצרים
שנשחטו בידי יהודים, הואיל הקיסר לרשם לאמר:



„חובה לחקר היטב מי ומי היו הילדים המומתים. לא
יבצר לדעתם, אם אין כל הספור מעשה תרמית
בדוי"…



ובתחלת יולי נקרא שקורין חזרה לפטרבורג,
וסטרחוב נשאר על משמרתו לבדו.


פרק שלשים ותשעה


עם הסרת הכבלים והתחדשות רוח האסירים הרגש
רפיון ידי הפקידים והשוטרים אשר בחצר בית
האסורים הגדול. הרגישו האסירים, כי הוקל גורלם
הקשה ואזלת יד המענים. אותן מדות בית האסורים
שהרגשו קדם בכל רגע ובכל פרט נעלמו והיו
כלא היו. אפשר גם משום שהיה מצב המשגיחים
והשוטרים לא יותר טוב ממצב הנאסרים, בגלל החיץ
שהוקם והפריד בין אנשים וחלקם לשני מחנות:
הללו לחוצים ומענים והללו לוחצים ומענים.
בהפלת החיץ הזה לקחו המשגיחים חלק יותר גדול
מחלק האסירים.



– חיים! השמעת? – פנה ואמר השומר אל ר' חיים –
אומרים, כי כבר נשפטתם ונמצאתם זכאים, אלא
שלא הגיע עוד פסק־הדין הנה… הנה אני אלך לי
למעט… דבר לי במקום פלוני… ואתה הלא תשאר
במקומך ולא תלך.



ור' חיים היה נשאר בחדרו הפתוח ויוצא לפעמים
בערב לקדש את הלבנה…



נתן פרודקוב כבר שבר את כבליו וזרקם אל תוך מי
הדוינה. בלי זהירות יתרה היה מחלק את לילותיו:
לילה בבית האסורים ולילה תחת תקרת בית
משפחתו על חוף וליזשקה הנהר, ויש שהיה עובר
ללון לחדר מאסרו של צבי ברלין, ואיש לא השגח
בו.



מפני חסר נשים משגיחות העברה איטה אל חדר יוסף
ציטלין אביה, ורק מחיצה דקה העמדה ביניהם, ואחר
כך נוסף עוד איש במשפחה: צבי ברלין, האסיר
מהקומה השניה, אשר את „מכתביו" לאיטה היה מוצא
ומוסר אליעזר הקטן.



והקרשים הישנים והרקובים אשר אטמו את החלונות
נתפקקו ונעלמו. איש לא שם לבו להחזירם
ולהתקינם, או לתת אחרים במקומם. בערבים השקטים
והחמימים, בשעה שהיו נדלקים כוכבי זהב
בשמים, היו נראים צללי אנשים מתהלכים בפנות
הרחובות של החצר הגדולה והמדשאה, והם היו
מתכוצים ומתכנסים, מתפזרים ונמוגים, כאלו
היתה בם עוד יד הפחד, שמא לא הגיע עוד הקץ
לענותם.



ובסתר המדרגה שבין שתי הקומות של בית
האסורים ישבו כבר לאור הסהר שני אסירי בית
הסהר, הנאהבים והנעימים, צבי ברלין ואיטה
ציטלין, ועיניהם הוזות אשר. הם יושבים על אדן
החלון הצר ודוממים בדממת הלילה, והרוח מביאה
לאפם את ריחות הקסמים מן הפרחים החבויים למטה.



– צבי, איך יצא הדבר כך? – שאלה איטה לאהובה.



– מה „כך"?



– כך, שלא כדרכו. מוזר.



– האם אהבתי לך מוזרה?



– זאת לא זאת. אבל איך דרך אשרנו כה ארכה
ועקלקלה?



למה היה לנו דרך זה של ענוי ודמע?



– ולו אמרו לי להיות מגש לנחשתים עוד עשר שנים
באהבתי אליך, לא הייתי מסרב. עתה, בצאתנו עוד
מעט לחפש, אל נא נשים לב למחיר הרב אשר שלמנו
בעד אשרנו. קול רנתך כאן שמעתי תמיד ונפשי
נקשרה בנפשך. בבית השבי נשבו לבבותינו.
בשלשלאות – נקשרו נשמותינו.



כה סחו האהובים עד שעה מאחרת בלילה, והדממה
העמקה שמרה עליהם בסודה.





ונפשו של סטרחוב הלכה ומרה עליו. הוא נלאה נשוא
את מרי היהודים, ותקותו לקבל חזוק והכרת תודה
לעבודתו מפטרבורג גם היא נשארה מעל. שקורין
שב ומפטרבורג אין קול ואין קשב. הוא נוכח,
שנשאר לבדו מתהלך בהאשמותיו ובאשמיו.
לבדו הוא, והכל כנגדו. אימת יום דינו הפחידתהו
וצללי המתים בבית האסורים רדפוהו, ולא נתנו לו
מנוחה. הוא ידע, כי ידיו מגאלות בדם נקיים ושבע
נדודי אימה בלילות.



בלי כר למראשותיו שכב על ספתו, נלחץ בגבו אל
דפנה, והוא רועד מקור ומאימה.



הלילה!



הוא היה המאים והחותך מות לסטרחוב. לילה־לילה,
בחצות או כחצות, היו באות אל חדרו רוחות המתים
ותבעו את עלבונן:



– על מה הרגתנו? על מה שפכת דמנו?



הוא ידע בכל לילה את זמן קריאת התרנגול, את הזמן
בו דופק שעון העיר הישן אשר במרום בית המועצה
שתים עשרה. ואז… תבוא אליו רוחו של שמריה
ברלין.



היא תבוא. היא תתהלך בחשאי למן התנור ועד
החלון ולמן החלון ועד התנור, ושוב עד החלון,
הלוך ופסוע, הלוך ורשרש בלחש, וחריקת קרשי
הרצפה תשמע מתחת, ואחר תדבר אליו מבעד
לדלת הסגורה בחזקה ואשר אין לפתחה, והיא
תחדור אליו ותשב בין החלונותים ישר ממולו,
ותנעץ בו זוג עינים זועמות, מאימות, תובעות דין
ומשפט, ולא יהיה לו מפלט מהן.



ועד אור הבקר יתהפך סטרחוב מצד אל צד ויתענה
תחת מבט העינים החודר והקר, וזעה קרה תכסה את
קדקדו הקרח והמחדד ושניו תקשנה זו לזו
בקול, ולבו יהלום בו, בחזהו הקר, בהלמות פעם.



הוא ישכב על הספה ויעמיק יותר להתקפל בכנפות
חלוקו, ואזנו תקלט כל רשרוש קל אשר יולד
ואשר יגוע מסביב לו.



בפנה נראתה המטה המוצעת בידי המשרת על
כריה וכסתותיה, אלא שאין סטרחוב משתמש זה
כמה במטתו, המפחידה אתו כמות שהיא.



בין הדלת והתנור הבהיק שלחן הרחצה הקטן, ועל
יד החלון עמדו תאמי החלונות המוכנים לחרף, אשר
הכין ושפשף המשרת כל היום ולא כלה עבודתו עדי
ערב. גביעי זכוכית צרים וגבוהים עמדו זוגות־זוגות
על השלחן ושם גם בקבוק מלא חמץ גפרית, – הכל
מוכן לחלונות־משנה הנוספים לימות החרף.



סטרחוב הרגיש בעבודת משרתו הנאמנה הדואג
לחלונות החרף לקבעם בעתם ושיהיו הדוקים
ודבוקים יפה ורוח לא יבוא בהם, אבל מה לו בכל
אלה? העקר – שלא תבוא רוח שמריה המת, שהיא לא
תתהלך בחדר הלוך וטפוף, הנה והנה, שהיא לא
תשב שמה בין החלונותים ולא תנעץ בו את עיניה
שאין מפלט מהבטתן.



הוא התעטף עוד יותר בחלוקו ושקע עוד יותר
במחשבות אימה, ומאור הלבנה מן החוץ נפלו רסיסי
אורה אל הבית והאירו על הבקבוק והנוזל חמץ
גפרית אשר בו.



נתנמנם סטרחוב בהשקיעו ראשו בכר, ובמחזה:
רוח שמריה פורצת ובאה, והיא הולכת ומתקרבת
ומתבלטת, היא טופפת מן הפנה עד החלון ומן
החלון עד הפנה…



סטרחוב ישב פתאם, קפל את רגליו אל תחת גופו,
ובעיניו המטרפות הביט אחרי הרוח. קדקדו כסה
זעה ושניו חרקו בכאב.



הוא ספר את צעדי הרוח וידע מראש כמה תהיה עוד
סובבת־הולכת מן הפנה ועד החלון וחזרה. עוד פעם
אחת תסב ותתנפל עליו בחרדת אימה: למה
הרגתני?…



קפץ סטרחוב מעל הספה ורץ אל השלחן ותפס
בבקבוק הנוזל והפכו אל פיו. הוא גמע את חמץ
הגפרית, ונפל אחורנית.



ובמסדרון הסגור על דלתו התיפח ונבח מר
הקטור, כלבו של סטרחוב, ונשך את כרכב הכתל.


פרק ארבעים


אף־על־פי שהיה כבר כמעט ברור לכל שיהודי
וליזש נקיים מחטא הדם, בכל זאת המשיכו האסירים
את חייהם בבית האסורים עוד כארבע שנים, כי כן
היו אז סדרי הארץ: שנים היו דרושות עד שיעבר
משפט פלילי דרך מדורי כל הלשכות והמשרדים
והמחלקות של הסנט ושל שר המשפטים ושל
הממנים על האמונות הזרות אשר על יד מועצת
הממלכה.



ורק בסוף שנת 1834 בא משפטם של יהודי וליזש
לפני ראש המחלקה לעניני אמונות ודעות, האלוף
מרדוינוב. לפניו היו מונחות כל תוצאות החקירה,
כל הרצאותיו של סטרחוב ופרושיהן ופרושי
פרושיהן של שר הפלך הנסיך חובנסקי, ואחרי
עיון בכל אלה כתב מרדוינוב לאמר:



„בקראי את כל חמר האשמות שעליו נסמך משפט
וליזש אני מכרח לצין, כי כל האשמת היהודים
בעון רצח והתעללות אינו אלא פרי השפעת סתרים
מראשית החקירה ועד סופה והיא באה רק מתוך שנאה
ליהודים. ועדת החקירה שהיתה חובתה לגלות את
האמת ולהגן על אנשים נקיים לא התחשבה עם כל
התנאים שיכלו להוכיח את השקר שבעלילה".



מרדוינוב צין את תפקידיהם של סטרחוב וחובנסקי
אדוניו בכל מהלך החקירה, עמד על הערך המוסרי
אשר לספרות הפלסתר נגד היהודים שאסף חובנסקי
כחמר אשמה, עמד על התפקיד שמלא בחקירה הכהן
טרשקביץ במחשכים.



ובסוף הרצאתו הודיע מרדוינוב, שמצא, כי עדויות
הנשים מלאות שקרים, סתירות ושגעון, ואינן
יכולות להוכיח את עון היהודים וכל הדעה,
שהיהודים זקוקים לדם נוצרים, אינה אלא עלילת
שוא, שכבר עמדו עליה כותבי דברי הימים. לפיכך
מוצאת המחלקה לעניני אמונות ודעות לחובתה
להביע את דעתה:



1) היהודים שנאשמו ברצח הילד הנוצרי תאודור
ימלינוב ובשאר הפשעים, – כון שלא הוכחה
אשמתם, מוצאים מיד לחפש.



2) בתי התפלה שנסגרו ונחתמו – נפתחים מיד
לרוחה ועבודת האלהים מתרת בם ומחוץ להם.



3) בדבר היהודים שחרבו עסקיהם ובתי מסחרם בימי
שנות המאסר – להציע בקשה לפני הוד מלכותו
שיהיו חפשים ממסי המדינה בשנים הבאות.



4) עדות השקר – נשלחות לארץ גזרה.



ומסקנותיו של מרדוינוב נתקבלו פה אחד במועצת
הממלכה בשלישי לינואר לשנת 1835, ובשמונה
עשר בו הואיל הקיסר ניקולי לרשם בעצם ידו על
המסקנות: כן יקום.


* *

*


בעשרים וששה לחדש ינואר עמדה עגלת שלישיה
על יד בית המלון של אהרן טבליב בוליזש, ופקיד
הממשלה יצא מן העגלה ועלה במדרגות הבית. מיד
נודע, כי האורח בא מפטרבורג והביא חדשות
חשובות. ראש השוטרים, מפקד המחנה ועוד פקידם
חשובים באו מיד לבקרו. התעוררות אהרן טבליב
וסקרנותו לדעת את טיב החדשות גדלו מרגע לרגע,
אבל התאפק ועמד מרחוק. אחרי שעה קצרה נקרא אל
חדר האורח.



– האתה בא כח הקהל המקומי?



– א־א־אני! – ענה אהרן.



– ובכן – זקוק אני לעזרתך.



– במה אוכל לשרת את אדוני?



– פקודה בידי לפתח היום את בתי הכנסת של
היהודים. דמעות עלו בעיני אהרן:



– והאסירים מה תהא עליהם?



– גם לאסרים אקרא דרור.



אהרן פרץ בבכי.



– כבר הודעתי את הדבר לפקידי המקום, וזה חפצי,
שתודיע את הבשורה לאחיך בני עמך.



אהרן לא יכל להוציא הגה מפיו.



– מ…מ… מ…מתי – יהיה – הדבר? – גמגם פיו.



– מיד!



אז מהר אהרן לצאת מהחדר ולהיות רץ מבשר בעיר,
אבל ברדתו אל הבית למטה כבר המתה כל העיר,
וכל החצר וחצי הרחוב היו מלאים אדם, ועוד הרבה
העם לבוא.



הקהל אשר בחוץ הלך ורב, וכאלו פחד עוד כל איש
לנפשו לדבר בקול רם על הישועה שבאה. בתוך
אויר הדממה הקפואה של יום חרף קר ובהיר היתה
תלויה הרגשת התמהון והשמחה של אלפי איש.



נתערבו הנאסרים שהוצאו לחפשי בתוך הקהל
וקולות שמחה ובכי עצור עברו בהמונים. איש נפל על
צוארי רעהו ואשה נשקה לרעותה, ובכי השמחה
הגדיל.



מיד הובאו „כלי הזמר“, ואהרן העלה מן המרתף
אשר למטה את הנרות אשר היו ב„מנין” החשאין.



והאנשים והנשים לבושים בגדי חג, והם מלאים
שמחה שבעצבות ועצבות שבשמחה.



עם רפות היום הדלקו אלפי נרות והקהל הגדול הלך
בתהלוכה, יחד עם הפקיד הגבוה מפטרבורג
ועושי רצונו, אל בית הכנסת. בית הכנסת היה
מכסה שלג, הוא וסביבתו, והקהל התנפל על השלג
וגרפו וסחפו בידים. הפקידים נגשו אל המבוא
הראשי ועמדו. על מנעול הדלת היתה תלויה חותמת
גדולה וכבדה, נשברה החותמת ונפתחה הדלת
בכבדות, והפקידים והעם באו אל הבית. בחלונות
הקפואים הגבוהים הביט הלילה הקר מן החוץ,
והתקרה המכסה קורי עכביש היתה תלויה כצעיף
שחור. ארון הקדש הריקן, אשר צפוי זהבו נעתק
ונפל, היה פתוח למחצה, והפרכת היתה מטלת
ברחוק מקום ממנו. על הבמה עמדו שני נרות
משחרים, והשופר הנשכח היה מטל בין שניהם.
לאור הנרות הרבים נראה בכל אימתו החרבן אשר
בפנים הבית הקדוש הזה.



ראובן החזן, שתום העינים, נגש עתה עד העמוד,
ובקול ובנגון, הקוראים להרגעה ומנוחה, אשר
בהם התפלל לפני עשר שנים בבית הזה, פתח
וקרא:



– ברכו את יי המברך!



והקהל הגדול ענה כאיש אחד:



– ברוך יי המברך לעולם ועד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11005