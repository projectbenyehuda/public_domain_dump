


	
	עשרה ציונים
	



(מין זמר)




עשרה ציונים היינו

עם חם ציון ואשה;

הוטב לנו שם בגולה

ונשארו תשעה…







מקהלה: אוי, חילק עם הכנור,

בילק עם התף;

קומו זמר, נגן,

נגון נאה, טוב!









תשעה ציונים היינו,

– ''תנועה'' ושאונה;

יצא אחד והתבולל

ונשארו שמונה…





שמונה ציונים היינו

פרצה בינינו מריבה;

היה אחד לבונדאי

ונשארו שבעה…





שבעה ציונים היינו

שלטה עינא בישא;

אחד היה לס''סאי

ונשארו ששה…





ששה ציונים היינו

קמו אנשי רשעה;

אחד הומת בפגרום

ונשארו חמשה…





חמשה ציונים היינו

רבו עני ותלאה;

נדד אחד לאמריקה

ונשארו ארבעה…





ארבעה ציונים היינו

ונפשנו אך יבשה;

הלך אחד לברן

ונשארו שלשה…





שלשה ציונים היינו

אוי אבינו שבשמים!

אחד חזר אחרי סס

ונשארו שנים.





שני ציונים היינו

לא יכלנו שבת יחד…

נטה אחד אל היט''א

ונשאר רק אחד.





רק אחד זה שנשאר

ראה לאחרונה

דרך טובה אך אחת

וילך ציונה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32143