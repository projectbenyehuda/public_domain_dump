


	
	מעשה באיש מופת: אגדה
	



א


בארץ הקדם, בימים קדמונים, היה היה
איש־מופת. ויהי איש המופת ירא אלהים, הולך בדרכי
ישר וחסיד בכל מעשיו. ויתן יי את חנו בעיני
בני האדם וימלא את כל משאלותיו. את אשר ברך
היה מברך ואת אשר קלל היה מקלל וכל אשר הוא
אומר יי ממלא. ותהי יראתו על פני כל האנשים
סביביו, וכל יודעי שמו מכבדים ומנשאים אותו.
וילכו כל האנשים בדרך הטוב והישר וככל אשר
הורם איש המופת. ויי שלח את הברכה בכל מעשי
ידיהם ויעשירו ויצליחו עד מאד.

אולם המעשה שאני חפץ לספר לכם
ילדים, קרה עוד בראשית הגלות איש המופת ההוא
וטרם יצא שמעו בכל ארץ הקדם. ויהיו בני האדם
בעת ההיא רעים וחטאים: הרגו, גזלו, חמסו
ויעשקו איש את רעהו. ואיש לא היה בארץ, אשר יעצר
ברוח האדם השובב ולהראותו את הדרך הישרה
שעליו ללכת בה. ויגדלו האנשים כפראים; איש
כל הישר בעיניו יעשה. רק בהגלות איש המופת,
איש ירא יי וצדיק תמים, אורו עיני בני האדם. הוא
למדם לעשות חסד איש עם רעהו, לאהבה את יי ואת
כל בני האדם הברואים בצלמו. ויעשו כן, כי,
כאשר אמרנו, היתה יראתו על כל סביביו.




ב


בעת ההיא וטרם נודע שם איש המופת בארץ הקדם.
ויגר איש אחד בכפר רחוק מעיר איש המופת, ושמו
אביחיל. ויהי האיש הזה רע מעללים מאד, ולו שלשה
בנים, אליפז, בלדד וצפר, רעים וחטאים כמוהו.
המה גרו על יד דרך המלך ויארבו לכל עובר ושב
לקחת ממנו כל אשר לו. והיה כי מאן הנוסע לתת
להם כל אשר לו, ויקומו עליו ויהרגהו ויטמנהו
בחול או השליכוהו אל תוך באר המים הקרוב.
ויודע הדבר הזה לכל עוברי דרך, וייראו לעבר
שם, ויסבו בעברם הרחק הרחק ממקום מושב
החמסנים האלה. אולם השודדים פרשו מצודתם גם
על כל סביבות מושבם הנורא, ויעשירו הרשעים מאד
ויצברו הון וכסף כעפר.
אולם מה תחשבו, ילדים, הלעולם חסן1 כזה? לא! עשר שנאסף בעשק, בגזל
ובמרמה לא יקום! עין יי לרעה באיש ההוא והוא
מהפכהו מעשיר גדול לעני גדול בלילה אחד. וכזה
קרה גם למשפחה החוטאת הזאת.




ג


איש־המופת לא ידע כל דבר מהנעשה בסביבות
המקום ההוא, ובנסעו למסעיו להטיף לעם דברי
מוסר ללכת בדרך הטוב והישר, עבר גם במקום
הזה. ויהי הוא נוסע ומשתומם: מה שמם המקום
מאין עובר ושב, אין קול ואין תמונת איש, והנה רעש
גדול ביער אשר לפניו על דרכו.
השודדים ארבו לשלל זה כמה ימים ולא מצאו, כי
אין עובר שם ברגל ואין נוסע במרכבה. ויהי הם
יושבים ביער ודואגים ומתיעצים מה לעשות לביתם
הגדול, אשר בנו ויפארו בכל פאר, כי כבר חשבו
להעתיק משכנם למקום אחר לשלל שלל ולבז בז,
ולא ידעו מה לעשות לביתם – והנה רעש אופני
מרכבה נשמע. ויקומו השודדים, האב ושלשת
בניו, וירוצו מן היער בקול המולה גדולה לנגד
המרכבה הנוסעת… המה באו עד המרכבה ויסבוה
כחיות טרף ויבקשו מאיש-המופת את כספו.
ולאיש-המופת לא היה כל כסף. דבריו הטובים
והישרים הטיף לעם בחנם ולא בקש מעולם כל
שכר. כל חפצו היה להטיב את האנשים וישובו
מדרכם הרעה ללכת בארח מישרים, ולא לקח מיד
איש מאומה. על כן לא נבהל איש-המופת מפניהם
וישאלם במנוחה:
– מה חפצכם, אדוני?
– את כספך, אדון – ענו בלעג – ואת כל אשר אתך!
– אבל הן אשר אתי לא שלכם הוא ולא עמלתם בו! –
אמר איש-המופת במנוחה – ואיככה תדרשו ממני
לתתו לכם?!
– הלא על כן שודדים אנחנו! – ענו השודדים עזות –
ואם לא תתן בחפץ לב ולקחנו בחזקה, שלא
ברצונך!
איש-המופת הבין מי המה האנשים הנצבים לפניו,
ובכל זאת אמר לדבר אליהם דברים טובים. ויוכיחם
בנחת, כי לא טוב ללכת בדרך רשע ועל כל איש
להוקיר גם את חיי אחרים; כי יי הרואה את מעשי
בני האדם יוכל לשלם לרשע כרשעתו. ויהי הוא
עומד ומטיף ושלשת הבנים קראו בקול: “הלשמע
מוסרך באנו הלום?” ויגשו אליו בכלי-רצחם
ויאמרו להרגו נפש; אך איש-המופת הספיק רק
לקרא: “הביטו לאחור”! ויעלם כרגע עם
מרכבתו.




ד


השודדים היו כמכי תמהון ולא ידעו מה היה להם.
הנה הם אמרו להכותו נפש והוא נמלט מהם פתאם
ואיננו. זאת להם הפעם הראשונה שימלט השלל מידם.
וקול איש-המופת: “הביטו לאחור” צלל באזניהם
כאלף פעמונים וייראו מאד. ויהי אך פנו ללכת
הביתה והנה אהה! עשן גדול עולה השמימה –
ביתם בוער באש!…
וירוצו השודדים בכל כחם להציל את ביתם, אבל –
לשוא! הבית איננו עוד, רק אודים עשנים
נשארו ממנו! וגם כל רכושם נשרף, כל כספם
וזהבם שגזלו מאחרים, וישארו נקיים2
מכל; כי גם כלי רצחם שהיו בבית
נשרפו. ויבן אביחיל הזקן, כי במאמר פי האיש
ההוא נעשה הדבר, וכי איש קדוש היה, אשר שלחהו
יי אליו ליסרו כרשעתו. ויחל הנחם ליסר את
אביחיל מאד, ויחל להביא בחשבון את כל מעשיו
הרעים. ויתאבל אביחיל מאד, ותמונת האיש הקדוש
לא סרה מעל פניו ויירא מאד מפניה. ביום ובלילה
רחפה לפניו התמונה ההיא ולא נתנה לו מנוח.
ויזקן אביחיל מאד: שערותיו הלבינו3 וגם כחו עזבהו לאט לאט, וינחם על כל
מעשיו וישב אל יי ולא יצא עוד לגזל כמקדם.
אולם בניו לא סרו מדרכם הרעה ויפשטו כלפנים
על כל סביבותיהם ויגנבו ויגזלו דים. לשוא הרבה אביחיל להוכיחם לשוב
מדרכם הרעה כאשר שב הוא. לשוא דבר על לבם,
כי יי יוכל לשלם להם שנית כמעשיהם הרעים; כל
דבריו לא הועילו להם. ואביחיל ראה, כי אין שומע
לו מבניו, ויחי במחסור ועני, כי לא חפץ לאכל
מלחמם הגזול.
גם ביתם הקטן מאד, שבנו ברב עמל באודים
הנשארים מביתם השרוף, מרר מאד את חיי אביחיל
הזקן, ויכל כחו מיום ליום.




ה


בראות אביחיל כי כחו הולך ודל מיום ליום, ויאמר
לקנות פרה טובה, למען יהיה לו בכל יום חלב חם
לשתות, אולי ישוב ויחזק מעט. ויהי היום ובעיר
חוילה – בסביבות המקום ההוא – היה “יריד” גדול מאד,
אשר אליו יביאו האכרים מכל הכפרים
הסמוכים4 למכר את פרותיהם.
ויועץ אביחיל עם שלשת בניו ימים אחדים לפני
ה“יריד”, ויתן בידם חמשה עשר שקל, ללכת לקנות
לו פרה. וצוה צוה אביחיל את בניו: לקנות, ולא
לגזל פרה חנם.
הם שלשתם בדרך והנה נועצו יחד: למה להם
ללכת שלשתם אל מקום רחוק, אל ה“יריד”, ולמה להם
לקנות פרה בכסף אשר בידם ואשר אם יוציאוהו לא
ישוב עוד אליהם? ילך אחד מהם ובעת מהומה
ומבוכה בשוק יהיה לאל ידו גם לחטף פרה מבלי
שיראהו האכר, והם יפשטו בדרכים אשר מסביב,
אולי יצליחו גם המה… ויהי כן. וישלחו את הצעיר
בהם, את צפר, אל ה“יריד”, ואליפז ובלדד בקשו
שלל כל היום ולא מצאו, וישובו לעת הערב לביתם
הקטן בפחי נפש5. ויספרו
לאביהם, כי נתנו את הכסף על יד אחיהם הצעיר והוא
לבדו יביא את הפרה. וצפר הלך לדרכו. השמש
להטה אותו, כי היה יום חם מאד, נטפי זעה ירדו מעל
פניו, אך הוא הלך הלאה הלאה, למען יבוא מחר
בבקר חוילתה. אך בנטות השמש לבוא עיף צפר עד
מאד, כי גם לא אכל לחם כל היום, וישכב לנוח
תחת אחד העצים ויישן.
והנה קול צעדים עלה באזניו, ויפקח את עיניו וירא
– את איש-המופת!
ואיש-המופת, מיום שנודע לו כי פה יושב חבר
מרצחים, עושקים וגוזלים, לא נח ולא שקט. הוא האמין,
כי עוד יוכל להשיבם מדרכם הרעה ולעשותם
לאנשים ישרים. ויהי מתחבא ביער, בין
סבכי6 העצים, לשמר, אולי יצאו
השודדים לפעלם אחד אחד. כי ידע, אשר בהיות
שלשתם יחד, יקשה עליו לדבר דברים טובים על
לבם. ובראותו כפעם בפעם את שלשת הבנים יחד
יושבים ואורבים בסתר לעובר ושב, לא יצא אליהם.
ועתה בראותו, כי בא רק אחד מן השודדים, יצא
לקראתו.
ראהו צפר, ויבהל רגע, אולם עד מהרה התחזק ויקם
ויקרא בקול: האתה הוא האיש שנמלט מידנו
בלילה ההוא?
– כן! ענה איש-המופת במנוחה: אני הוא שהייתי
בלילה ההוא כאשר נשרף ביתכם.
– האתה שרפתו? – שאל השודד בחמה.
– לא אני, מיד יי היתה זאת! יי משלם לעושי רע
כרעתם.
– ואנו גם היום לא שבנו מדרכנו; לו רק יקרה
לפנינו עובר ארח ופשטנו גם עורו מעל עצמותיו! אמר
השודד בקולו העז.
– הלא על כן גם רעבים הנכם, – ענה איש-המופת –
יומם ולילה תשוטטו7 בדרכים
ושלל לא ימצא לכם. ויוסף איש המופת לדבר
דבריו בנחת אל השודד להשיבו מדרכו הרעה.
ובדברו לקח מילקוטו פת לחם ויתן גם לשודד.
השודד זכר, כי אמנם רעב הוא, ויקח את הלחם
מידו ויאכלהו בתאוה רבה. ויוסף איש-המופת
וישאל:
– לאן אתה הולך עתה?
– אל העיר חוילה.
– ומה מעשיך שם?
– שם “יריד” ולמען אבינו החולה עלינו להביא פרה,
שתתן לנו חלב חם בכל יום תמיד.
ויהלל איש-המופת את מעשהו זה לטובת אביו, ואחר
שאלהו:
– התחשב לקנות את הפרה בכסף או לגזל אותה?
– לגזל… ענה השודד בשפה רפה8, אם יצלח בידי.
ויחר אף איש המופת, ויתאר לפני השודד את מצב
האכר העני המביא את פרתו אל השוק למכרה, כי
אין לו במה להחיות את נפשו, ואין לו עצה אחרת
בלתי אם למכר את פרתו האהובה לו. “ואתה תבוא –
קרא איש המופת אל השודד – ולקחת את פרתו
ממנו בלא כסף ובלא מחיר, וקבעת את נפש האכר
ומת ברעב! אם תעשה כזאת, הנני מקללך, כי
תאלם לשונך, ומלבד שלש המלים: “אנחנו שלשת
האחים”, לא תוכל לדבר!” וירך מעט לב השודד, ויאמר
כי לא יעשה כזאת ושלם לאכר בעד הפרה את
מחירה. ויתן לו איש המופת לחם לדרכו וילך
מפניו. אולם כמעט הלך איש-המופת ממנו ויהפך
לב השודד בקרבו ויהי לאכזר כשהיה. בדרך
אכל את הלחם שנתן לו איש המופת, ובבואו לפנות
בקר אל העיר חוילה היה לאביר לב ושודד כלפנים.
ויהי כאשר ראה פרה שמנה וטובה עומדת קשורה אל
אחד הבתים וימהר אליה ויכרת בשכין את החבל
ויחפץ למשכה אחריו. אולם לאסונו ראה זאת האכר
מרחוק וירץ אליו וישאלהו:

– מה לך? מה? החפץ אתה לקנות את הפרה?

אך השודד נאלם פתאם כדבר איש המופת ויען: ״אנחנו שלשת האחים".

– מה? – הוסיף האכר לשאל,: האם אמרת לגנב את הפרה?

– ״אנחנו שלשת האחים!" היה מענה השודד שנית.

וישמע האכר שנית את מענהו
ויחשבהו למשגע ויגרשהו מעל פניו, ויגש
צפר אל אכר שני ואל שלישי, וישאלוהו מה חפצו?
והוא באחת: ״אנחנו שלשת האחים"… ויקהל עליו
המון רב נערים פוחזים וישחקו עליו וירגמו בו
אבן וירדפהו ויגרשוהו מן העיר.




ו


ואביחיל ראה כי בושש בנו לבוא ויצר
לו מאד. לבו נבא לו, כי בלכתו לבדו קרהו אסון.
פחד האיש הקדוש ההוא היה לנגד עיניו, ויירא פן
ימיתנו ברוח פיו; וידאג לו מאד, כי בנו הוא, וגם
קוה, כי עוד ישוב מדרכו הרעה. וישלח את אליפז
ואת בלדד לבקשו, וימצאהו שוכב מכה ופצוע
באחד הנחלים.

– מה לך צפר? – קראו –: האם נתפשת ביד ויכוך?

– ״אנחנו שלשת האחים" – ענה צפר בקול בוכים.

ולא הבינו האחים את מענהו, ויקימהו
ויעוררהו וישאלהו לספר מה היה לו, והוא ענה
להם את מענו האחד: ״אנחנו שלשת האחים".

ולא ידעו האחים מה היה לו, וילכו עמו
אל אביהם. ואביהם חכה להם על יד החלון, ויהי
בראותו אותם מרחוק וימהר בכל כחו וירץ לקראתם;
והנה, אהה! צפר היה לאלם, ומלבד שלש המלים
״אנחנו שלשת האחים" לא ידבר מאומה. ויבן
אביחיל, כי יד האיש הקדוש בזה, אך לא ידע פשר
המלים האלה.

וינס אביחיל להעיר את בניו למוסר
ולהוכיח להם, כי יד האיש הקדוש בזה. אך הם לא
לקחו מוסר, ויאמרו עוד בזדון לב: אם באמת עשה
ככה לנו האיש ההוא מות יומת כאשר נפגשהו.

ויהי אביחיל עצוב רוח מאד. ויהי
לתקופת ירח ימים אחד ויהי יריד שני בעיר חוילה.
ויקח הבן השני, בלדד, את הכסף שהביא אחיו
האלם בשובו, ללכת חוילתה, ולא הפציר עוד אביהם
באליפז ללכת את אחיו יחדו, כי ירא להשאר בביתו
עם האלם לבדו. רק צוה צוה את בנו לבלי עשות כל
עול בדרכו, והצליחהו יי. ויצא בלדד באמץ לב
וישחק על מצות אביו, ויאמר בלבו: ״לו רק יקרה
לפני האיש ההוא והמתיו כרגע״. וגם חרב לקח
אתו.

ויהי הוא בחצי הדרך, והנה איש־המופת
לקראתו! וירץ השודד לקראתו בחרב שלופה להרגו
ויקרא בחמה: הלקללני אתה בא, כאשר קללת את
ביתנו ואת אחי?

– כן! כן! – ענה איש המופת, – אם הנך
רשע גדול כזה תאלם, ורק שלש מלים ״בעד בצע
כסף" תוכל לדבר! – ובדברו את דבריו אלה נעלם
איש המופת והשודד לא יסף עוד לראותו. וירץ
השודד לחפשו ביער להרגו ויחפץ לאמר: ״מי
יתן ומצאתיו והרגתיו!" והנה תחת המלים האלה
פטפט9 “בעד בצע כסף”, “בעד בצע כסף”, ויחרק שן…
ויהי הוא בא עד חוילה, ויסבו אותו
מוכרים וקונים וישאלהו מה חפצו לקנות, או מה יש
אתו למכר? ויען לכלם מענה אחד: ״בעד בצע
כסף״. ויסוגו כל האנשים מעליו, כי ראו כי
משגע הוא, ויעזבהו. וישמעו בני בליעל את
קריאתו ״בעד בצע כסף" וידמו כי יש בכיסו כסף
רב, ויתחברו אליו ויבאו אתו לבית־משקה ויתנו
לו יין וישת לשכרה; ואחרי כן לקחו את כל
כספו ממנו, גם הכוהו ופצעוהו בחרבו
וישלחהו מאתם. וישב אל בית אביו מכה ופצוע.
ויהי בבואו וישאלהו אביו ואחיו בחרדה: ואיה
הפרה? ויען: “בעד בצע כסף”.

– מה תדבר? ומה המה הפצעים אשר בפניך? – הוסיפו לשאלו בחרדת־נפש.

– ״בעד בצע כסף". ענה הבן האלם.

ויבן אביחיל כי כמקרה הראשון קרה גם
לבנו השני, וכי מאת האיש הקדוש הוא לו. אולם לא
יכל להבין גם פשר המלים האלה, ויתאבל
מאד.




ז


האנשים המתרגלים בחטא בנעוריהם
גם אם יזקינו לא יסורו ממנו; וגם אם יראו כי
יצאה בם יד יי קשה להם לסור מאולתם. לכן מה טוב
כי ילמד האדם להיות טוב וישר בנעוריו וטוב לו כל
הימים.

גם אליפז, הבן הבכור לאביחיל, כל עוד
לא נגעה בו יד יי לרעה, לא לקח מוסר מאחיו הנגועים.
ויום יום הלך היערה לארב לעובר ושב, ואם פגש עוד
בעובר ארח הכהו נפש ויקח את כל אשר לו.

שנה שלמה עברה. ואביחיל ואליפז כבר
הסכינו עם האלמים וכמעט שכחו מאין באה להם
הרעה הזאת, ולפעמים יצאו האלמים יחד עם אליפז
״לצוד ציד״, וישללו ויבזו ויחלקו חלק כחלק;
כי אם אמנם בינתם כמעט אבדה מהם, אבל אליפז היה
מפקדם והוא הורם איך יתנפלו על העובר.

ויהי היום ויחל אביחיל מאד ויבקש
מאת אליפז בנו ללכת חוילתה ולדרש שם ברופא על
מחלתו או להביאהו אליו. וירא אליפז, כי עליו
ללכת עתה בדרך רחוקה חוילתה, וימלא חמה על
“האיש הקדוש” ההוא, כי ידע כי רק בשלו באה כל
הרעה הזאת על ביתם, ויצא לדרכו מלא חמת
נקם.

– אם אפגש את האיש ההוא – דבר לנפשו –
אהרגהו כרגע! הן אני הוא הגבור באחי. לו רק
אפגשהו! הוי, הנקמה! הנקמה! – הוסיף לקרא בקול
גדול, וישמע הקול בכל סביבות הדרך ויבא גם
לאזני איש המופת, שנטה לו אהל בתוך היער
וישב בו.

ואיש המופת שמע את הקול ויבן כי קול
בן אביחיל הוא, וימהר ויצא לקראתו. ויהי כראות
אותו אליפז וירץ לנגדו בחמה שפוכה לרצחו נפש;
אולם איש המופת עמד על מקומו במנוחת נפש. ויהי
בקרב אליו השודד וישאלהו איש המופת:

– העודך מחזיק ברשעתך, וטרם תשוב מדרכך הרעה?

– כן! כן! עודני שודד, וגם אותך אמית! – קרא השודד בקרבו אליו בחמתו.

– הלהרג גם אותי אתה אומר? – שאל איש
המופת במנוחה – האלם תאלם גם אתה, ומלבד שלש
המלים: ״מה לך ולנו?" לא תוכל לדבר!

ובדבר איש המופת את דבריו אלה נעלם
כרגע. ויתע אליפז הרבה בדרכו עד בואו לחוילה.
ויבא אל בית הרופא וידפק על הדלת. ויצא הרופא
לקראתו וישאלהו: מה חפצך?

– "מה לך ולנו?״ – ענהו אליפז.

– הלא רופא אני. האם דרושה לך עזרה? למה דפקת על הדלת?

– ״מה לך ולנו?״ – אמר האלם שנית.

ויבן הרופא כי משגע עומד לפניו,
ויצו לגרשהו מן הבית. ויהי מקרהו כמקרה
הראשונים: נערים סבוהו בהמון רב וילעג לו
וידו10 בו אבנים, והוא קרא קריאתו האחת: ״מה לך ולנו?".
וישב אל בית אביו בלי רופא, אך
אביחיל כבר התחזק ובראותו אותו מרחוק בלכתו רץ
לקראתו וישאלהו:

– השבת בשלום, בני?

– ״מה לך ולנו?״ – היה מענה אליפז.

– למה תאמר כזאת? – קרא האב בחרדה, – הלא בני אתה!

– “מה לך ולנו?” – ענה אליפז שנית.

אביחיל הוסיף לדבר אליו והוא באחת: ״מה
לך ולנו?". אז הבין אביחיל כי יד האיש הקדוש
היתה גם בו, ויקרע את בגדיו וישא קולו
ויבך.

שלשת בניו, אשר בכל רשעתם תמכוהו
בימי זקנתו, הסתתרה בינתם ויאלמו והוא נשאר
ביניהם גלמוד. עליו, הזקן, מעתה לתור לו אכל, לו
ולשלשת בניו. נורא היה מצב אביחיל, נורא מאד.
תחת ביתו הגדול והיפה שדר בו לפנים בימי
עשרו, דר עתה בבית קטן וצר מאד, ובביתו אין לו
גם עם מי לדבר… אז זכר את כל עונותיו וידע כי
יי הוא הצדיק, ששלם לו כפעלו, וישב אליו
בתשובה שלמה.




ח


עברו שלש שנים מן המקרה האחרון;
ואין מרפא לבנים האלמים, ואין מנוחה לנפש האב
האמלל.

במשך הימים האלה אולי הסכין
אביחיל עם בניו ולא שם עוד לבו אליהם; רק
המחשבה: “מה ראה על ככה האיש הקדוש לשים בפיהם
רק המלים ההן?” לא נתנה לו מנוחה אף רגע.

והנה בא היום שהביא פתרון למלים
הסתומות ההן; ואז הבין אביחיל מה רע ומר יסר אותו
אלהים ביד האיש הקדוש.

באחד מימי האביב שכב אביחיל לישן
שנת־הצהרים, ושלשת הבנים האלמים, אליפז,
בלדד וצפר, יצאו לשוח מסביב לביתם כדרכם. אך
בפעם הזאת הרחיקו ללכת; וישיחו ויספרו איש
לרעהו רחשי לבם11 איש איש
בלשונו: צפר בלשון “אנחנו שלשת האחים”, בלדד
– “בעד בצע כסף” ואליפז – “מה לך ולנו?…”

ויהי הם הולכים ותועים בין הרים ובקעות
על שדה ואחו, והנה איש מת שוכב לפניהם בבקעה.
מתחלה נבהלו מאד, ואחרי כן עמדו שלשתם
מסביב לגויה ויקוננו עליה איש איש
כלשונו.

ויעבר שוטר בדרך, לא רחוק מן המקום
ההוא; ובראותו מרחוק את האיש ההרוג ושלשת
האנשים הנצבים עליו, קפץ מעל מרכבתו ויגש אל
שלשת האנשים וישאלם בקצף ובתמהון:

– מי הרג את האיש הזה?

– “אנחנו שלשת האחים”! – ענה צפר הראשון.

– ולמה הרגתם אותו? – שאל השוטר בחרון.

– “בעד בצע כסף”! – ענה בלדד השני.

– איך מלאכם לבכם להרג איש בעד בצע כסף? – שאל השוטר בקצף.

– “מה לך ולנו?” – ענה אליפז השלישי.

אז עלתה חמת השוטר עד להשחית ויחלל
בחלילו, וימהרו אליו שבעה אנשים
מזינים12 ויאסרו אותם בחבלים
ויביאום חוילתה ויושיבום בבית הסהר עד צאת
משפטם. שם ענו אותם מאד, וינחמו אז גם הם על
כל מעשיהם הרעים.




ט


ואביחיל הקיץ משנתו וירא כי בניו
אינם ויחכה להם עד הערב. ויבא הערב ובניו לא
שבו עוד, ויבן כי קרם אסון בדרך וישא את קולו
ויבך מרה כל הלילה. ויבא יום המחרת; אך בניו
עוד לא שבו ומקור דמעות אביחיל כבר יבש. ויקם
אביחיל וילך לחפשם בדרך, וילך ויבא עד
חוילה; והנה כל העיר הומה, כי נתפשו שלשת
האלמים שהרגו איש אחד בדרך. ויחקר אביחיל
היטב את הדבר, כי לבו נבא לו, כי אינם אשמים
הפעם באיש ההרוג ההוא; ויגד לו, כי השודדים
הודו על עונם וכדברים האלה ענו את השוטר על
שאלותיו. ויהי כשמע אביחיל את הדבר הזה
ויקרא: אהה! הלא זה מומם, כי לא יוכלו לדבר
אחרת!…

אז הבין אביחיל חכמת איש המופת ואת כל
הרעה אשר הביא על בניו, למען יתפשו בעון רצח.
ויאמר לדרש למעון איש־המופת ולהתחנן מלפניו על
נפש בניו שכבר נענשו כרשעתם.

ואיש המופת כבר העתיק משכנו אל
העיר חוילה, והוא ידע מכל אשר קרה את המשפחה
הזאת, ויחכה לבוא אביחיל אליו. ויבא אביחיל אל
איש־המופת ויפל על פניו ויבך ויספר־לו את כל
העמל אשר נשא באחרית ימיו, וכי כבר שב מדרכו
הרעה, וגם בניו כבר נחמו בודאי על כל חטאתיהם,
ויבקשהו כי יחוס עליהם והוציאם מבית הסהר
ורפאם מחלים.

וישלח איש־המופת את דברו אל שר
השוטרים, כי רק מום האנשים האלה האשים אותם
הפעם, ולא ידיהם שפכו את הדם ההוא. ויחקר הדבר
וימצא כי כן הוא ויוציאום לחפשי, אז רפא איש
המופת ברגע אחד גם את לשונם לעיני אביהם
ו״אבינו"! “אבינו”! קראו פתאם שלשת הבנים.
ויפלו על צוארי אביהם ויבכו, ואביהם חבקם
וינשקם בדמעות שמחה.

ויודה אביחיל לאיש־המופת על החסד
שעשה עמו. והבנים הבטיחו ללכת מן היום ההוא
והלאה בדרך הטוב והישר, אשר יורם אביהם.

ויבאו עם אביהם לגור בחוילה ויחיו
מעמל כפיהם ויהיו לאנשים ישרים. ושם
איש־המופת נודע בכל קצוי הארץ.









אוצר; חיל והון רב.  ↩



עניים מכל.  ↩



היו לבנות.  ↩



הקרובים.  ↩



בצער, שלא נמלאה תקותם.  ↩



ענפי.  ↩



תתהלכו ותחפשו.  ↩



בקול שפל.  ↩



פלוידערטע.  ↩



זרקו.  ↩



מחשבותיהם  ↩



חגורי כלי נשק.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33171