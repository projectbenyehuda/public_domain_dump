


	
	חזק ובזק
	




לדור, נכדי.

חזק ובזק אחים הם, וחזק גדול מבזק. מדוע קראו לזה חזק ולזה בזק – אין איש יודע, כשם שאין יודע מדוע היו שני אחים: מללי וגללי, או מפים וחפים. כך היה שמם. האב-המורה שב פעם מבית-הספר ומצא את אשתו במטה ותינוק חדש בצדה. אמר: מזל טוב! יהי שמו חזק! והאם הסכימה: טוב, יהי שמו: חזק.



לאחר שנה שב האב-המורה מבית-הספר ומצא שוב את אשתו במטה ותינוק חדש בצדה, אמרה האם לבעלה: יקרא שמו בזק! הסכים האב ואמר: טוב, יהי שמו בזק.



ויהיו חזק ובזק שני ילדים יפים, לא גדולים בקומה, לא שמנונים ביותר, ותלתלי זהב סבוכים להם – זוג כוכבים, חיים, צוחקים, נעימים.

ויגדלו הילדים וייפו מאד, ולבושם גם הוא פשוט ונאה. בלכתם יחד ברחוב, שלובי זרוע, משכו אליהם עיני עוברים ושבים.



ורבים היו השואלים:



– מי ומי הם הילדים האלה?



והיו משיבים:



– אלה הם חזק ובזק, ילדי ישראל בן פורת המורה.



ורבים ממכיריהם היו שואלים:



– מה שלומך, חזק? מה מעשיך,



בזק? היש לכם צעצועים יפים? מי חזק יותר? חזק או בזק? ומי מהיר יותר: בזק או חזק?



והיו הילדים עונים:



– שלומנו טוב. יש לנו צעצועים רבים ויפים.



ובזק היה מוסיף: חזק חזק מאד, חזק ממני.



וחזק היה אומר: בזק מהיר מאד, מהיר ממני, הוא עף לכל פנות העולם…

ותענוג היה לראות את חזק ובזק עוזרים זה לזה בצרה.



פעם עמדו שניהם על גבעה קטנה, ורגלי חזק מעדו והתחיל מתגלגל אל העמק. מיד מהר בזק, אחז בו והעמידהו על רגליו, חבקהו ולטפהו ונקה את בגדיו, וחזק עוד טרם הספיק להשמיע קול בוכים.



ופעם קפץ בזק קפיצה מהירה ומסכנת מגזוזטרת-הבית הגבוהה, וכמעט היה בכל רע, אך חזק מהר לעזרתו תפסו והעמידו בשתי ידיו על הקרקע וכל רע לא אנה לבזק.



“טובים השנים מן האחד”, וטובים חזק ובזק מכל שנים אחרים.

גדלו הילדים והוריהם אהבום. קנו אבא ואמא לחזק קפסה קטנה, כחלה ויפה, ולבזק – פנקס נחמד להפליא, מכרך בכריכה של זהב.



ובכל יום ששי בשבוע, בשוב אבא מבית-הספר, היה נגש אליו חזק ומושיט לו את הקפסה הקטנה והכחלה:



– אבא, מתנה לחזק בקפסה הזאת!



והאב, אף כי לא היה עשיר כלל, היה מוריד מטבע לתוך קפסתו של חזק.



ובכל יום ששי בשבוע היה נגש גם בזק אל אמו, אחרי גמרה את עבודתה של ערב שבת, והיה אומר:



– אמא, מס לבזק בערב שבת!



והאם היתה נותנת מטבע לבזק, והוא היה ממהר לרשום את המטבע שקבל בפנקסו הנחמד להפליא, המכרך בכריכה של זהב.



ויען שהיה בזק קטן מחזק, היה קולו תמיד צלול יותר, מצלצל ככסף ומשתפך בכל חלל הבית.



וחזק ובזק קנו להם כלי משחק וכלי עבודה, גם מעט ספרים ותמונות.

בבית-הספר אשר בו למדו חזק ובזק היה מתפרץ פעם בפעם צחוק גדול. היו מקרים שילד קרא לחזק וענה בזק, או שילדה קראה לבזק וענה חזק.



כי לא היה ההבדל גדול בין שני האחים. לא בקומה, לא במראה, לא בתלתלי הזהב הסבוכים. ואף לא במזג. מעולם לא גרמו לאיש נזק. לא חזק ולא בזק.



ואביהם של חזק ובזק היה מורה מצין. הוא סדר ליד בית-הספר גנה לזריעות ונטיעות. לכל זוג ילדים ערוגה אחת. התלמידים היו מסורים לעבודה ואוהבים אותה. בכל שעה פנויה היו יוצאים אל ערוגותיהם, חופרים ועודרים, זורעים, מנכשים, משקים וזומרים. והיה כל העובר על פני גנת בית-הספר מתענג לראות את גדולי הירקות ונטיעי האילנות.



ביחוד הרהיבה עין ערוגתם של חזק ובזק; שניהם אהבו את התורה ואת העבודה. חזק היה חופר במעדר הקטן בקרקע, מסקל את האבנים, מפורר את הגושים הקשים, חורש באת שבידו; ובזק היה עומד וגודר את הערוגה סביב-סביב ומעמיד דחליל לגרש את הצפרים ונוטע שתילים, שתילי ירקות ושתילי אילנות.



– עתה נחוץ גשם! – אמר חזק בגמרו פעם את עבודתו.



– גשם, גשם! – דובבו שפתי בזק.



והילדים פנו ללכת הביתה ובפיהם זמרה חרישית:



גשם טוב לילדי חן,



אל שמים, אנא תן!

והשנה, במלאות לחזק שלש-עשרה שנה ולבזק – שתים-עשרה, יצאו לטיול יחד עם כל תלמידי בית-הספר. היה יום בהיר ונעים, אחד מימי האביב. האויר היה זך ומבשם, מלא רך ורעננות. זה היה יום מאותם הימים, אשר בהם לא יוכלו התלמידים לשבת במנוחה בבית-הספר.



בשמחה יצאו ובשלום צעדו זוגות זוגות תלמידים ותלמידות, ושירה בפיהם.



פניהם היו מועדים לצפון-מערב ירושלים, למושב קרית-ענבים, החבוי בין ההרים. סלעי השממה הפחידו את לבותיהם הרכים של המטילים.



על אחת הגבעות ישבו התלמידים לנוח, ולעיניהם נראו: רמה – מולדת שמואל הנביא, מצפה – מקום אספות ישראל בימי שמואל, והלאה – סביבת נוב עיר-הכהנים, וגבע – מולדת שאול המלך. עיני הילדים מלאו דמעות.



– בכל המקומות האלה חיו אבותינו לפנים ועבדו את אדמתם ואחר – גרשו אותם שונאיהם והארץ הפכה שממה – סח חזק לבזק – ועתה שבים היהודים לארץ והארץ פורחת ומישבת כמעט כמו בימי קדם.



– האמנם? איך נעשה הדבר? – שאל בזק כחולם.



– הלא שמעת את השם “קרן קימת”. זוהי קרן גואלת, שאוספת תרומות לגאלת הארץ. היא קנתה שטחים רבים בארץ.



– ומי בנה שם בתים ונטע גנים?



­ – הלא שמעת את השם“קרן היסוד”. גם זוהי קרן האוספת תרומות רבות לשם התישבות. היא מביאה הנה יהודים רבים מכל ארצות הגולה ובונה בתים לאנשים, רפתים לבהמות ולולים לעופות.



– הרק הגדולים הם התורמים והקטנים אינם תורמים? אמר נא, חזק אחי – קרא בזק לחזק.



ואולם חזק עוד טרם השיב, ופקדת המורה נשמעה לקום וללכת.



חזק ובזק נכנסו לשורתם, נרגשים ונפעמים צעדו הלאה בין הרי יהודה הנשאים.



הילדים הלכו דומם במורד ההרים. מתוך שורת המטילים הארכה נשמעה שירה עליזה.



בעלות המטילים על הגבעה, נראו הצריפים של הקבוצה קרית-ענבים.



ריח הפריחה והלבלוב, ריח שדה וגן ברוכים, עלה באפם של חזק ובזק. הנה הסוס על מספוא האבוס, הנה



הפרדות הרתומות למחרשה והפרות העומדות לחליבה, הנה עדת תרנגלות המתהלכות לבטחה.



המורה ישראל בן פורת ספר לילדים, שהסתדרו בעגול על גבעה, את תולדות הקבוצה: הקרן הקימת קנתה את הקרקע, קרן היסוד הביאה את החלוצים, קנתה את הבהמות ואת כלי העבודה ובנתה את הצריפים.



– שם, שם – הראה המורה לצד צפון ולצד מערב – המון צעירים עברים עודרים במדרונות. החלוצים מחדשים את המרפסות הקדומות שהיו מקומות נטעים לאבותינו. שם – יש כבר חרשת ארנים גדולה. שם – נטועות כבר עשרות אלפים גפנים, ממבחר המינים. בעזרת עמנו ובעמל חלוצינו אתם יושבים עכשו במקום מקף ירק ופרי, אשר רק לפני שנים מספר היה שמם ושועלים הלכו בו.



– ושם? – שאלו ילדים בהראותם על הר גדול ושומם.



– את ההר ההוא לא גאלנו עוד – ענה המורה בעצב.



– מדוע? מדוע? – נשמעו קולות הילדים.



– המורה הוריד את ראשו ואמר:



– עוד לא בא כל עמנו לעזרת גאלת ארצנו. עוד יש יהודים בעולם שלא עשו כלום למען ארץ-ישראל…



אז ירדו עצב ודממה על קהל התלמידים שישבו ונעצו עיניהם במרחקים העזובים והשוממים.



אחרי דומיה ארכה, בשבתם על הגבעה, לחש חזק לבזק:



– אני ואתה, בזק, נתן כמה שיש לנו.



– כמה יש לך, חזק? – שאל בזק.



– יש לי לירה וחצי. לירה שחשכתי מכבר וחצי לירה שנתנו לי אבא ואמא, בהיותי לבר-מצוה.



– ולי יש לירה וחצי שחשכתי ועוד חצי לירה יתנו לי בודאי אבא ואמא, כשאהיה גם אני לבר-מצוה. אם כן, נתן יחד שלש לירות וחצי – אמר בזק ועיניו האירו בגיל.



– אני אתן תרומה לקרן הקימת! – לחש חזק.



– ואני אתן מס לקרן היסוד! – לחש בזק.



– שני אחים אנחנו ושתי קרנות לעמנו, ואנחנו נתן להן את כל אשר לנו, – אמר חזק ולחץ את בזק אל לבו.



– אלו נתנו כל ילדי ישראל וכל היהודים בעולם – לחש בזק כחולם, בהביטו למרחק האפק – כי עתה היה ההר ההוא וכל ארצנו כערוגה אשר זרענו בגנת בית-הספר שלנו.



השתררה דממה. חזק ובזק שכבו על גבם, קרני השמש להטו את פניהם ואת תלתליהם.



– חזק! – הפסיק בזק הקטן את הדומיה.



– הנני!



– יש לי מה להגיד לך.



– מה?



– אתה תצחק לי אם אגיד לך.



– לא. לא אצחק, הגד!



– אתה אמרת, אלו נתנו “כל היהודים” שבעולם היתה ארצנו נגאלת, ולנו הלא יש דוד באמריקה, דוד עשיר, אחי אבא.



– וגם יש לנו דוד בורשה, אחי אמא.



– אם כן?



– נכתב להם מכתב בשמנו, ובשם קרית ענבים זו שבאנו אליה היום, ובשם כל ארץ ישראל…



– ומה נכתב להם?



– כי יתנו את כל אשר להם – – –



ל… ל… קרן היסוד! – קרא בזק וקפץ בשמחה.



ולקרן הקימת! – קרא חזק.



– הם ובניהם! – קרא בזק ורקד ומחא כפים.



– וכל ילדי ישראל אשר בורשה!



– וכל ילדי ישראל אשר באמריקה! – קרא בזק ונפל על צוארי חזק.



– האח, האח! – קראו שניהם – מה טוב! מה טוב יהיה אז!

ביום המחרת. אחרי גמר הלמודים, והכנת השעורים, ישבו חזק ובזק סמוכים על שלחנם בחדרם וערכו בחשאי את מכתביהם לדודיהם.



תחלה הכין את עצמו לכתיבה בזק המהיר, וחזק עומד עליו.



כתב בזק: דוד טוב ונחמד אשר באמריקה. תן את כל כספך…



תקן חזק: מה שלומך, דוד? מה טוב היה לו ישבת בארץ-ישראל – –



הוסיף בזק: בארץ מולדתנו הטובה והיפה – –



והוסיף חזק: ומה טוב יהיה אם תתן תרומה לקרן הקימת.



והוסיף בזק: ומס לקרן היסוד.



והוסיף חזק: ואם לא כל כספך. לפחות – חלק ממנו, מעשר.



והוסיף בזק: אתה ובניך.



והוסיף חזק: וכל בני ישראל אשר באמריקה.



והוסיף בזק: כי אז נגאל את ארצנו.



והוסיף חזק: ויפרחו הרינו ועמקינו.



והוסיף בזק: ויבא משיח צדקנו.



ואמר חזק: אמן ואמן!



לאחר שגמרו לכתב לאמריקה ישב חזק לכתב גם לורשה ובזק עומד עליו ועוזר לו לכתב.

שני המכתבים נשלחו באותו היום, היום הרביעי לשבוע, בו נשלחים המכתבים מארץ ישראל לאירופה ולאמריקה.



ומאז –



עומדים שני הילדים, חזק ובזק, בכל יום חמשי לשבוע, יום בוא הדואר מאירופה ומאמריקה לארץ-ישראל, על יד בית הדואר הגדול אשר ברחוב הראשי בירושלים, עומדים ומצפים ליציאת נושאי המכתבים, כשילקוטיהם מלאים מכתבים ועתונים.



הם עומדים גם בסעור הרוח, גם ברדת הגשם על הארץ, גם בבעור קרני השמש על ראשיהם.



שעה ארכה הם עומדים, ובצאת נושא המכתבים של רחובם, הם נטפלים אליו ושואלים בלב נפעם:



– היש לנו מכתב?



– למי? – שואל נושא המכתבים הטרוד, בקצר רוח.



– לנו, לחזק ובזק, בני המורה ישראל בן פורת מירושלים – עונים שני הילדים בבת-אחת ובנשימה אחת.



ונושא המכתבים בודק בילקוט.



– אין! הוא משיב והולך.



ובזק הולך אחריו ואינו מרפה ממנו וכלו שאלה של תוגה:



– הגם מאמריקה אין?



– בודאי יבוא בדואר הבא! – מנחם אותם נושא המכתבים.



אז ישוב בזק אל חזק אחיו, והם הולכים יחד הביתה, אל תוך מעמקי ירושלים העתיקה.



הדרך קשה, מלאה אבנים, חתחתים, מעלות, מורדות. ואולם שני האחים מחזיקים זה בזה והולכים.



הם נפעמים, נכלמים. נפשם בקרבם הומה, ובלבם מנקרה שאלה:



– מתי… יבואו כבר המכתבים מאמריקה ומורשה? מתי?…








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7298