


	
	המרוץ הנהדר על־פני קרליץ
	



(פרק מהפואמה “בדרכי תבל”)


כפת הרקיע –

הינומה,

האדמה הירקה – שלמה;

ואיה הכלה?

הגאלה היכן היא?

יראה היא להופיע

לעיני כל ערמה.





ההינומה כחלה, וירקה האדמה –

עולם נאה, בלי עין רעה, עולם־יקרות,

וכמה אנחות, וכמה שמחות

נשקפות מתוך ימים – עינים ברות!

ושמש עולה ושוקעת חמה –

רק אל־נא ייסרני אלהים

על דברי החטאים:

אלו נתן ברגלי הכח,

שש הייתי בחשאי מכאן

אי־לאן לברח.





תשאל: לאן? הוי, אל תשאל, כי לא להשיב…

מעגל הוא, במעגלות אחוז, –

אין שביל, אין דרך ונתיב

לפני מי שמבקש לנוס;

מעגל בתוך מעגלות, בלי קץ, –

כל יציאה היא מפרכת;

רק אחת אדע: רצוני עתה להתפרץ

מתוך ימי, מלילותי,

לעזוב הכל, ומכאן ללכת…





אין כל “לאן”… לשוא, לשוא

אלי כנפים לי הצמיח;

גן־העדן, אהה, הוא סגר עלי במנעוליו,

בשבעה בריחים, בריח על בריח;

הוי, ארץ – גל גדול של אשפה וגבב,

הוי, שחק – עשן וענן־עב,

רצוני להסתלק מכאן, מרחוק שאו שלום רב;

אך גיהנום אתה, שנאתיך גיהנום, באשר תמשול ותשתררה

באש וזפת שלך, בגפרית בוערה.





הן לו אמצא אליך שביל – –

אתלבש מיד בדמות אחרת,

את עצמי בעז אל קרבך אטיל,

אבחין בך לפי אדם האדרת.

לא עוד אבה להיות כאשר הנני, להיות אותו האיש…

לא עוד ארצה להיות העכביש,

לכוד ברשת קורי השואפים לסבכני…

אחפץ להיות אחר – להתהדר –

להפך לסלמנדר.





היוכל מי מעורו להתפרץ?

אשר עני הנהו נשאר עני, זאת מודעת;

אם בקלח כרוב, אם בבול־עץ

התולעת תשאר תולעת…

אך הסלמנדר הוא אדם, האש – אמו בגוף ונפש;

אף הוא הנהו שרץ, אך בלי רפש,

כל אש ואש לו מקרבות,

להבה הנהו עם להבות.




– עמוד!

איש לא צעק, אך כאילו מישהו היה קורא בקול לאחר כל מספר
צעדים שלי: עמוד! זאלאמאנקה. הסימטה הראשונה כבר היתה מאחורי. כל רגע ורגע
הייתי נעצר, מתבונן על סביבי, וכמעט נבהל הייתי על שאין איש, על שאיש לא
פקד להיעצר ולעמוד. הריקנות אשר לפני, זו הבאה לקראתי, לא הטרידה אותי
ביותר, אלא זו שמאחורי, זו שעזבתיה, הריקנות שבזאלאמאנקה… השעה היא, אמנם
, לפני עלות השחר, ובקארליץ, אם השעה היא טרם־שחר, הדבר ניכר! שעת טרם־שחר
זו פשטה על־פני קארליץ והציפה את כל סימטאותיה כולם שמלפנות־בוקר, את
בקתות־העץ המסוידות ובתי־האבן הקטנים, כולם נבלעו בתוך הוויית טרם־בקור.
הס, מבחוץ עוד איך־שהוא. אפשר לעבור כאן בחשאי על פנינו, אולם מבפנים, בתוך
הבקתאות, האנשים ישנים…

עצור!

הס, אל תצעק… אני מתבונן סביבי־ אין כל נפש חיה. סימטה –
כמו לא עברתי בה, והלא עבור עברתי בה זה עתה. דומה, צעדי הידהדו, וכמו לא
אירע דבר… אדם, אם הוא עובר באיזה מקום שהוא – הלא נשאר שם משהו ממנו,
ואילו סימטת־שחרית זו – כמו לא אירע כלום… יכול הייתי להישבע, כי מאז
היות העולם עדיין לא עמד שום איש בסימטה זו. למן ששת ימי־בראשית שורה כאן
טרם־בוקר! והרי קושיה: כיצד הגיעו לכאן הבקתות המפוזרות? והחלונות
בזגוגיותיהם הכהות כלפי חוץ? כיצד הגיעו הם לכאן? ובכן, הקושיה במקומה
עומדת! לכשארצה אומר – גם הבקתאות, כמו שהן, כולן מששת ימי בראשית
הן.

בעוד אני עומד כך ומביט לאחורי – נפתח חלון – הא? צוהר
אילו נפתח בשמים, לא היה זה מפליאני כמו אשנב זה כאן. מי עלול היה לפתחו?
קרוב יותר לשער, כי זהו אחד בלתי־נראה מבחוץ מאשר מישהו מבפנים, כי מבפנים
הלא ישנים. אולם בעד החלון הפתוח הזדקר ראש, וכאילו כלפי, לעברי, כלפי.
אויה לי, נעשיתי אדום וללא־נשום. כבוד רב כזה עם שחר, וי, וי, אין אני ראוי
לכך! הזזתי עצמי קרוב־קרוב לבקתה שבשכנות, והראש הזקור נשאר לטוש
כמקודם אל טבורו של הרחוב, לארכו. ואני נרגעתי: לא אלי הוא מתכוון, מתכוון
הוא למזרח. היה לי ענין לפנות לאחור ככל האפשר ולהעיף עין. הלכתי לאט,
עברתי לכתחילה כמו אין זה נוגע לי, רק מבט העפתי ונשארתי עומד. במסגרת
החלון עמד יהודי.

יהודי, ישישון לגמרי־לגמרי; יהודי קדמון. יהודי מימיו של
אדם הראשון. לפניו היה ספר פתוח כלפי הרחוב והוא עמד ואמר… שמא אגש אליו
ואחשוף אותו, כמו שהוא, מתוך החלון, כשהוא עומד ואומר, ואציב אותו בבית
ממכר־עתיקות, נו, נו… אני עצמי הייתי קונה אותו לי, נכון לתת תמורתו עשרה
פרעונים חנוטים, כיון שהוא זקן מהם, זקן יותר מאחד פרעה שהועלה
מעפר־חפירות, זקן פי עשרה, ונוסף לכך הרי זה עומד ואומר!

– בוקר טוב לך, סבא, – שילבתי לתוך אמירתו.

– שנה טובה, שנה טובה! – ביטא הישיש בפה מלא, כביכול “שנה טובה” זו היתה בתוך הסידור.

– עוד השעה מוקדמת, סבא?

– מוקדמת, בני, ודאי מוקדמת… הביע הסכמתו מראש, אך ליתר
בטחון הוציא שנית החוצה את ראשו עם צווארו הכחוש, הטיל מבט כלפי מזרח –
מוקדמת, ודאי מוקדמת.

– ואתה מתפלל כבר?

– לא, בני, עדיין איני מתפלל… רק אומר הנני.

שמחה עברתני. בעצם, לא הייתי צריך כלל לגשת. ידעתי הכל
עוד לפני גשתי לחלון. שמחה תקפה אותי, ואני שאלתיו עוד דברים רבים
שידעתים… אמור, אמור, סבא אמור… שתחיה כך עד עולם ותהיה אומר כך עד
עולם. אולם נכסף אני, סבא, לשאלך: מאחר שאתה עומד כבר בחלון וכבר עטוף אתה
בטלית; ואתה מתנועע ממילא – למה זה, אגב אורחא, גם לא תתפלל?

הישיש הניח יד כחושה באצבעותיה הארוכות־הארוכות על־גבי הספר הפתוח, נשא אלי פנים מאירות – אך אני לא נתתיו לענות.

אל תענני, סבא, אל תענני, אני שאלה־סתם שאלתי. אני אשאלך
ובעצמי אענה לך… אתה, סבא, המשך באמירה, אתה הוה “אומר”… ולאחר
שתעלה השמש תפסיק אמירה שלך ואז תתפלל. ולאחר שתסיים תפילתך, שוב תהא
“אומר”. רק דבר אחד אינני יודע. אימתי תיטול ידיים בשביל הגלוסקה וכוס
החלב? שגלוסקה זו הניחה יד נאמנה עוד אתמול – דבר זה ברור לי כאור־היום,
שיעלה, אם ירצה השם, מיד על קארליץ: מראה הגלוסקה הוא טרי, אבל טריה לגמרי
איננה… הגולסקאות הטריות לגמרי טרם באו לעולם; את הגלוסקאות הטריות לגמרי
רודים רק עתה במרדאות מן התנורים, בעוד זמן מועט יכול היה למצוא כאן גלוסקה
טריה. אלא מה? לישישים טובה יותר זו האפיה־קודם אין רע. היד הנאמנה, ששמה
כאן את הגלוסקה עם כוס החלב בעוד מועד, יודעת את אשר היא עושה. כשמגיעה שעת
נטילת־ידים לפני האכילה ואמירת הברכה, ניתנת הגלוסקה לבציעה באמצעותה וניתן
לטבלה בכוס החלב הקר…אבל אימתי יגיע הקשיש לכך, אימתי יסעד הישיש את
לבו? לעת־עתה השעה מוקדמת עדיין. ישנים עדיין האנשים בבקתה שלך, סבא, לא
כן? שם, שם ישנה הזקנה שלך, לא כן? והלאה קצת ישנות בנותיך, ורחוק יותר,
במקום צנוע, שם, בחדר אחרון ישנות הנכדות שלך, רחל’ך וחנה’לך, היפות
משובבות־הנפש… אולי אפשר לחדור לשם, לרגע אחד, לבקתה האחרונה, למקום
שנכדותיך ישנות שם? בעד אשנב, אקפוץ פנימה… אל תלך מכאן – כי אקפוץ
פנימה… כי דבר־מה הולך עתה לאיבוד בשבילי, ברגע זה, משהו נעלם ממני
ועובר… הרי זו שעת טרם־בוקר שהולכת לאיבוד… שם, בקיטון האחרון שלך,
מקום שם הילדות־הנכדות שלך ישנות שם. שם על־גבי השמיכות, על הכרים
המחוממים, סביב לקלסתרונים נסוכי החלום ומסביב לשערות הארוכות, המדובללות,
לשם התכנסה שעת טרם־בוקר, ההתחלה, שם היא מתחממת… כי לא כאשר ייראה
השמש יהיה יום, כי אם כאשר נכדותיך שבקיטון האחרון, הרחל’ך והחנ’לך,
יתעוררו ויקיצו, – אותה שעה תוכל לפתוח בתפילה.

בעוד אני עומד כך ומביט בגעגועים רבים כל־כך, בעד האשנב
הפתוח, לתוך הבקתה אשר שמה התכנסה כעת שעת־שחרית, נפתחת לראשונה דלת
מבפנים, ויהודי בגיל בינוני מלובש למחצה, שחור ועבדקן הבהיל אותי בקול
עבה:

– אבא!

מגודל זה, בהילוכו, במגפיו הגמלוניים ובקולו – הוא בנו של הישיש, והוא ישן כאן מתחת לגג!

– אבא, היכן הוא האילפס?

הישיש הסב פניו אל בנו:

– אתה, אברהם־בר?

אולם אברהם־בר זה כבר יצא לאיזה מקום.

בו ברגע נפתחת דלת אחרת, ועוד אחד, גבוה, שחור, עבדקן, במשקפיים רחבים ובקאמיזלקה10 בשרוולי־כותונת רחבים, ־ נכנס ובפיו אותו “ויצעקו”:

– אבא!

לא היה לי ענין רב לדעת, מה ביקש מאת הזקן. עיני פילבלו
עדיין למראה שני הגברתנים שהופיעו באורח לא־צפוי בפתחי הקיטונים האלה, בעוד
שצריכות היו להימצא כאן נפשות אחרות לגמרי… מי יכול לשער, כי ייראו משם
דובים? אברהם־בר והשני אף הוא בר־דוב! וייקראו בשם השנים הללו. לא כן
סבא?

תחילה לא הבין הישיש, מה כוונתי בזה, אולם מיד תפס והצטחק:

– אמנם כן הוא, אולם השני הוא אחר קצת. השני הוא לא דוב, כי אם זאב, מדרכי־וולף.

– והוא בנך? כן הראשון, וכן גם השני?

– יש לי עוד אחד, שלישי, – חייך הזקן שוב, חיוך של אור – יעקב לייב. ההוא עודנו ישן.

– גם אריה?! והרחל’ך שלך? והחנה’לך, האמנם עד כדי כך טעיתי?

– הא?

– לא כלום… לא כלום… למה זה בניך משכימים כל־כך לקום?

– אנו נגרים הננו.

– נגרים! בניך?

– גם אנוכי.

– מה? – הטלתי בו זוג עיניים – מי הוא? מי הוא, איפה הרב
כאן? אם זקן לך, לבן שכזה, ואור השכינה בפנים ושחריתי הנך כל־כך, ועומד
אתה ואומר כך, וגלוסקת החיטים השרויה בכוס החלב החיור מחכה לך שתברך עליה
ותהא נהנה, מי איפה הרב כאן, אם לא אתה?

– אנו נגרים אנו כולנו.

– אם כן למה זה עומד אתה ואומר, לכל הרוחות הטובות? – לא
יכולתי לעצור ברוחי. – למה זה אתה מתיצב בחלון לפני עלות־השחר ומרמה עולם
כולו?

נפלה רוחו, מאוד־מאוד, ולא כל־כך בגלל הבנים, כי אם בגללו
הוא. הבנים שלו, האריות והדובים עם הזאבים, במקומן של בנות ענוגות, תמימות
– על כך אינני טוען… טעיתי, והריני שם יד על פי… הבנים מן האלוהים הם,
אין אלה נולדים בדמות שאתה מדמה לך בנפשך, אלא כאשר מינה לך הגורל.

הנה מכיר אני בעיירה אחת יהודי צדקני אחר בשם יוסל
עושה־טליתות, שנולד לו בן משומד. או למשל, כוחו של קצב! זה ילדה לו אשתו
הקצבית בת, והיא בת־מלכה, יפה וענוגה… ואילו השמש הקטן בבית־המדרש הקטן,
ילדה לו אשתו, הקטנטונת לגמרי, בלילה אחד שלישיה, שלוש תופרות. הבנים מן
האלוהים הם… אבל אתה בעצמך, סבא חביב, הכיצד עושה אתה צחוק לי ואין אתה
רב כלל? לו לפחות, סגרת את הספר והפסקת “אמירה” שלך?

– דוקא ה“אמירה”, בני, – הפסיק
הישישון, – דוקא האמירה לנגרים היא. לולא הבנין החדש, שקיבלו בני עליהם –
אנו הלא נגרים וגם נגרי־בנין, – היו גם הם מתיצבים ואומרים. הרב שלנו אינו
מרבה כל־כך לאמור. לא שהוא אומר ולא שהוא מרבה בתפילה, צליין מועט הינהו.
הרב שלנו לומד, ולא כמוני, שאני מביט לתוך הסידור פנימה ורק לפעמים אני
נעזר באצבע לסימון המקום, אלא לומד הוא מעל־פה. אל תתן עיניך, איש צעיר,
בזקן. שים עין על המצח. אני, כשאני משהה את עיני על מצחו של הרב שלנו,
עוברת אותי צמרמורת. במצב כזה כמו אצל הרב שלנו אפשר להחריב עולמות, ולא
עוד אלא כשהוא מסיט את הכיפה למעלה לפלוט בנהימה פיסקה בגמרא, מתחיל לבי
לנקוף. וי, הכיצד אינו חושש לטעות? הן זוהי סוגיה בגמרא שחכמים מתנצחים
כאן לחיים ולמוות. אני הלא איני יכול להניע את עצמי לבלוע בעל־פה שורה
כלשהי בסידור, אף שאני יודע אותה יפה! וזוכר אותה היטב! אך למה זה אהיה
סומך על זכרוני! בעוד שבפנים מבוטח יותר.

– אבא!

מאין הופיע, הבחור, לא הבחנתי, ראיתיו עומד באמצע החדר,
אחרי שהשמיע אבא בנוסח של השניים הקודמים. זהו, ודאי, השלישי, יעקב
אריה.

– היום, אבא, אין אתה צריך לצאת לבניה שלנו, היום אין אתה יכול לעזור לנו, היום מניפים אנו קורות.

– היום לקורות יצוא אצא דוקא! – קורא הישיש בעליצות. – משום מה יש לי חשק היום להרים קורה…

בשעת כך הפך הישיש פניו כלפי והוסיף בבת־צחוק:

– מין תאוה של מקצוענים היא.

ההתבוננתי בו עוד פעם ושוב נחה דעתי. הסתכלתי בו והחרשתי
מחמת תענוג. אם רב ואם נגר – אין כל נפקא מינה! אם להפליט בנהימה חתיכה של
גמרא, ואם להרים קורה – על כל פנים, יהודי גדול הנהו. אותו רגע יצאו מן
הביקתה בצעדה לתוך הסימטה החרישית, אל המקום שעמדתי בו, שלושת בניו של הזקן
– אברהם־בר, מרדכי־וולף ויעקב־לייב, נושאים עמם משורים ופטישים
ומקצועות, צעדו ונסתכלו.

– יודע אתה, סבא, בניך מוצאים חן רב בעיני…

– כן, מקצוענים… גם בנות יש לי, צעירות יותר.

– ככה! הרי שגם ניחשתי. אבל מה שלא ניחשתי הוא רב יותר
וגדול יותר ואני ליויתי בעיני בסקרנות את שלושת האחים, שנטלו עליהם
בניה חדשה, והם צועדים אליה ברגל איתנה כל־כך ובבטחון, וצעדיהם מהדהרים
בשחר ההולך ונחלש.

ניתקתי עיני מהם, ויחד עם הזקן העפתי מבט כלפי מזרח.

נרתעתי לאחור. אמרתי שלום לישיש ונסתלקתי מהר־מהר. רציתי
לעזוב את קאראליץ לשעה קלה. ראיתי פתאום התחלה של תבערה, ואני ביקשתי
לראותה היטב. תבערה אחזה את קארליץ.

בעצם, יכולתי לעקור אותם, אל הקארליצאים מתוך שנתם,
ולהצילם. כי מה גודלה של קארליץ כולה? קול צעקה אחד: “שריפה”! היה משליך
אותם כולם מתוך בקתות־העץ. אכן, היתה זו התלקחות של שריפה גדולה נהדרת.
האח! עוד מעט ותשתלהב האש! האח! עוד מעט וישתפכו הלהבות על־פני העולם
כולו… עולם כולו יעלה באש! הוה אומר, מיד תאחז האש בקארליץ קארליץ היא
עולם כולו, מלבדה אין עוד! הנה עליתי על גבעה, לא גבוהה ביותר, אבל ממנה
רואים את העולם. שממה, שממה, מלבד קארליץ אין מאומה, כל מה שהיה עד עתה לא
היה אלא חלום. בדיה. ותו לא. קארליץ היא הכל. לולא היתה קראליץ הכל, לא
היה המזרח מתלקח כך, בדיוק ממולה. נומי, נומי, קרארליץ ואל תדעי כי אורבת
לך, קטנטונת שכמותך, שכולך הכל, שמש־תפתה לוהטת כזו.

נומי, קארליץ, נומי! אותם המעטים שאינם ישנים, האש לא
תפסח גם עלי, אף שאני מרוחק משהו, ואני עומד על גבעה. הגבעה שרויה בסכנה
מרובה ביותר, ואני, אני עומד על סף האש הראשונה. משום כך דוקא אני נוטל
רשות לעצמי להתבונן במראה, לפקוח עיני לרווחה ולראות את השריפה, להסתכל
בבוהקה, ולראות כיצד עולם שלם עולה בלהבות, ולא לעורר אנשים, לא לצעוק, ולא
לנסות בהצלה. רשאי אני לגרום לי את התענוג הזה – לא להציל. אני בוער יחד עם
הכל… אני וכל אלה שהקיצו בהקדם, אפילו הלה, אותו קדמון, היהודי ההוא, אם
הוא רב ואם בנאי, שהכרתי אותו בעד החלון הפתוח, גם הבנים שלו, העושים
בבנין החדש, שהחלו בבניינו. כולנו, כולנו נבער יחד.

ביחד! הכליון הגדול, קץ העולם הנהדר ילכד אותנו לברית־אחים
ואת הערים ואת הישנים. שלהבת אחת תקח את בית־המדרש, שכבר עולה משם זעקת
הבחורים הלומדים הערים, ולהבדיל, את המסגד הנוצרי עם חנוטיו המנמנמים
באפלולית.

הוא זר לי, המסגד, הוא מטיל עלי פחד נושן… על כן ממעט
הייתי להסתכל בו, לא הייתי מבחין בו כלל, אלא שהוא גבוה כל־כך ובנוי
לתלפיות, ואני נושא עיניים לראות, מי מסתיר את האור מעיני. תופס הוא שטח רב
מדי בכל מקום שהוא בנוי שם, וחודיו צועקים ונוקבים חורים בשמים. בעצם לא
הייתי צריך לאמור זאת. הרי זו אמת מן האמיתות הידועות שאין אומרים אותן.
עכשיו נתמלט הדבר מפי, עכשיו בטרם מוות. לפני המוות אין אומרים את האמת,
לפני המוות אתה מפליט את האמת מפיך שלא מדעת. הוא זר לי, המסגד, אין זה
מחייבני במאומה. מותר שיהא זר לי. המסגד שונא אותי יותר משאני שונא אותו;
אילו עברתי את סיפו ונכנסתי פנימה, היה זה מתמוטט ונופל, – כל־כך הוא שונא
אותי. לשום מסגד אינני נכנס. רחמים בלבי עליו, על המסגד. בכן, מה איכפת לי,
יעמוד לו. אם יש שהוא חש מרחוק במבטי, מיד הוא נדלק… אולם עכשיו נדלק
אחרת לגמרי. אש אחת תקח אותנו היום, את כולנו, ותכרות ברית־אחים בינינו
ושלום תעשה בינינו, זו שמש־הגבורה הגדולה הלוהטת.

בכן, ניחא, יפה. לא לירוא את המוות. – אולם להיות עליז
עכשיו, ולהתרפס בבת־צחוק, כשם שקארליץ מחייכת לפני שקיעתה והתרוננות שכזו
על גגות עניים מטולאים ושל ארובות־עשן זעירות. אי, אי, אכן, עולם נואל
הוא, ולא כל־כך נואל כשם שהוא שקוע באיולתו.

אתם, השוכבים שקטים כל־כך על משכבותיכם, אני הלא יודע אני,
מה טעם שוכבים אתם שקטים כל־כך ומהרהרים בלבכם המנומנם: שמש כבכל הימים,
אין רע, היא תעלה, תעשה דרכה כמו אתמול, כמו שלשום ואז תשקע במחילה. אתם,
המתהפכים כעת מצד אל צד ואינכם מתביישים לנחור במקצת בשעה זו, בטוחים אתם
כי שום דבר לא יקרה, רגילים אתם שלא יקרה דבר… אולם יום אחד הלא קרה
יקרה. אלף שנים, אמנם, לא אירע דבר, ואך שחר לא־עבות אחד – הנה, עתה, יארע
הדבר! ואך מי יתמה עליכם! מקווים אתם לעבור דרך אש כזו ולהגיע בשלום
לעולם הבא ולהתפאר שם לעילא ולעילא: נהגנו ברוח שקטה בשעת השואה. לא איכפת
היה לנו דבר וחצי דבר. אותה שעה שקועים היינו בשינה, ואפילו נחרנו
כאוות־נפשנו.

ואתם, המעטים הערים, לשמחה זו שלכם מהי עושה? אמנם, ערים
אתם, חיים אתם, אולם לפי שעה אתם חיים לפני השואה. הוי, מי יתן והיתה באה
כבר השואה, והיתה פוסחת עליכם… אולם השריפה הגדולה רק מתחוללת כעת, והיא
לא תפסח עליכם, ואתם מה אתם עושים? אופים אתם כעכים, אומרים סידור תפילה
ומתחילים לבנות בניינים חדשים!

ואני, אני גופא – במה אני מסתכל ורואה, שאני שמח כל־כך? מה
טעם רגלי מתרוממות משום־מה? מניין תשוקתי זו לרקוד? אוי, כמה שקועים אנו
בסכלותנו. פיקחים הננו, לכל הרוחות, וחכמים גדולים שכמותנו הם נואלים
לעתים קרובות. אכן, אין דבר־פיקחות גדול מאשר להיות נואל. החכמים מסתגלים
מהר לחיות בשואה, עם הרגלם האחרון הרוקד כנגדנו. חכם, שעה שאש הכליון
לופתת אותו, הריהו מתיצב במלוא קומתו והריהו בוער כנר. מראשו. אי, כמה
נסכל הוא!

לברוח – לפי שעה אין איש בורח. הישנים אינם יודעים כי
צריך לברוח, והערים – שמא אינם רוצים? שמא אין להם מקום לברוח אליו?
חסומים כל הדרכים. העולם נצטמצם, רחמנא ליצלן. משל העולם כולו לא נשארה
אלא קארליץ בלבד, וקארליץ נתכווצה כיולדת ונזדחלה למרגלות גבעתי הקטנה,
שאני עומד עליה; עומד אני ואיני יכול להחזיק מעמד. –

אני, שברגעי זה הריני הער ביותר שבכל הערים, הפיקח ביותר
שבכל הפיקחים, רוצה אני להיות הראשון, רוצה להטיל עצמי ראשון לתוך האש הבאה
על קארליץ… הוי, מי רוצה לעשות אתי את המירוץ הגדול והאחרון על־פני
קארליץ לשם, לשם, שמשם באה דליקת־התופת הגדולה – שמש האש הגדולה.

השמעתי את הקריאה, אולם חכה לא חיכיתי – לבדי התחלתי
במירוץ הגדול. דברים כאלה אדם מתחיל בהם תמיד לבדו. בדרך אפשר שיצטרף אלי
מי, בדרך אולי אמשוך אחרי עוד ועוד, תשוקתי תדליק אותם, והם ירוצו אחרי,
יטילו עצמם לתוך הלהבות וייספו.

אני רץ, אני רץ רגלי גדלו באורח משונה, חזקו וקלו, אני
מגמא בהן שטחי־ארץ גדולים, לרצוני מקצר אני לי את הדרך בצעדים מהירים
כחיצים, ובמעוף כזה יכול אני לדלג על גגות, אולם אין אני רוצה לעבור מעל
קארליץ, כי אם דרך קארליץ, דרך הסימטאות היהודיות של קארליץ… יתר
בטחון בסימטאות יהודיות. מה שמתחולל בלבי אין איש יודע. אם בסימטאות
היהודיות יפול חשד עלי כי מסית ומדיח הנני – אין אסון בכך. את אנשי אני
מדיח. ושוב, לא דבר חדש הוא בקרב בני ישראל, רגילים הם למות בנוי ובקדושה –
ואם בסימטאות משלנו לא יימצאו בעלנים לכליון נאה, מכל מקום לי – מכשול
לרגלי לא ישימו שם. במקום אחר לא היו רואים אותי בכך בעין יפה. עברו העתים
הטובות הישנות, ימי ספרד, בזמן שהיו הורגים יהודים בהדר. כיום מחלקים
גרזנים לאיכרים ושולחים אותם בחשאי ובחשכה לעליות הגגות ולמרתפים.

ואולם אני נקלעתי מן הגבעה, כמו להכעיס, לסימטה הקודרת,
לרחובם של בני קדר. טסתי כברק, אולם הברק רואה. אני הכרתי אותו, את הרחוב
הקודר, הכרתיו גם בלעדי הקדרים. ולא הרי הקדרים כהרי לקוחותיהם. בבקתאות
של גויים אני מבחין תוך כדי ריצת־הבזק. בקתה של גוי, כמוה כגוי, ריח של
טריפה עולה ממנה. אולם את מסלולי לא אשנה. ירוצו איפוא הגויים אחרי
ראשונים. להתנפל לתוך האש – ענין יהודי הוא. אם מי מהם ימצא טעם בדבר טוב
כזה – אדרבא ואדררבא… לא יהיה נשרף.

רצים! רצים כבר אחרי, ברוך השם! בהתלהבות פרועה כזו. לא
של בני־אדם כלל. מי הרץ? מי? מה איכפת, מי! כלב התפרץ בעד דלתה של שומירה,
והוא רץ אחרי. הוי, הוי, רק עתה היה רובץ במחבוא מאורתו עם הפרעושים והקש,
ופתאום, פרץ לקראת השמש באופן נמרץ ובלהט שכזה. הריהו דורך כבר על עקבי,
עוד מעט, עוד מעט והוא יעבור על פני, והוא, הכלב, יהיה הראשון!

רוצה, רוצה, ורק אל תקרע את בגדי מרוב גדולה. ואל
תקציף כל־כך את פיך, ואל תנשוך ברגלי, ואם אתה נושך בכל־זאת, אל תירתע ואל
תפגר. אץ אתה להישרף, ובו בזמן נבהל אתה למראה נטף דם שהקזת לי.

אני רץ הלאה. בחברת הכלב היה שמח יותר. הוא רץ בנביחה, הוא
נשך, השתולל. אף אמנם טוב לעשות מירוץ כזה מתוך השתוללות. אך הנה הוא נעצר.
מתחרט הנהו. כך דרכם של חמומי־המוחין. תחילה מתרתחים, עד כי יש להתפלל
לשם יתברך כי יהא שומר ומציל, ממש כמו לפני קפיצת־מוות, ולבסוף הרי הם
נשארים עומדים. ושמא לא התכוון כלל לאש, שמא רק שיסו אותו בי, והוא – אין
כל מחשבת אוון בלבו? הנה באים אחרים, מכל החצרות, מתחת לקרונות השחת
מקפצים הם, מתוך גרנות ואורוות, מתולתלים וקרחים, צרודים ובעלי צוויחה –
לאן, איפוא? לאן, איפוא? לנשוך אותי? או להיספות באש הגדולה? אכן, לי אתם
מתכוונים, הנה אתם מקיפים אותי! כנופיית כלבים שכמותכם! צרה עיניכם בי,
במוות נהדר שכזה בשבילי… אי, ועיני אני לא צרה בכם – רצונכם, לנשך,
נשכו ורק מאחור, כדרך שיעשה הראשון, רק אל תהיו מקפצים לתוך עיני, אתם
מתולתלים שכמותכם וקרוחים שכמותכם, אל תסתמו בקפיצותיכם ובנביחותיכם את
דרכי הנהדרת.

אני רץ את מירוצי הנאה. כבדה עלי הריצה, אך מוסיף אני
לרוץ. כלבים מתרוצצים סביבי, סחרחורת בעיני, רגלי כושלות. עדי בשמים, לא
היתה לי כל כוונה להרע למישהו בדרך, ואילו הם עולים לקראת נעלי הקשה, החדה
ומתגלגלים עליה. אין ברירה! כבר ישנם קרבנות. קצרה רוחם לחכות לתבערה
הגדולה, והנה ניספו ברגל אדם. ראו כוחם של כלבי הגויים. אין הם אשמים. לא
בי האשמה ולא בהם. שיסו אותם. על הלבנה הם מתנפלים בשכלם הם, וביהודי
משסים אותם. ראיתם את בעליהם בעד המשוכות הנמוכות – אלה ראשי הפשתה
הצהובים, מנומנמים, לא־רחוצים, בראשים מורדים, בדומה לבהמותיהם, אשר
בטיפולן עסקו. כהלומי־חושים היו. הם הריחו בי עוד לפני כלביהם. “יהודי
רץ!”

ודאי רץ יהודי, יהודי רץ, בורח מן העולם. עם שחר שוקע יהודי, עיניו בשמים, והנה הוא רץ…

רץ אני, לא הייתי צריך כלל לחצות את רחוב הקדרים. רחוב
הקדרים, שראשיתו היתה מפוארת כל־כך, התמשך יוצא־דופן, ואני נקלעתי לרחוב
יהודי. גם בסימטה היהודית נגררו רבים אחרי, דבקו בי במירוצי; אולם היו אלה
אחרים לגמרי. הכלבים נעלמו, כביכול ניגרו ואזלו. אי מזה חשה הופיעה עגלה
קטנטונת, רק בעלת עינים גדולות. מה יועילו לי עיניך הגדולות, עגלתי
הקטנטונת, בעוד שחסרת הכרה את. הנה את הולכת, הנה את עומדת… בעיניים
כשלך, ועוד ללא הכרה, הוי, הוי, היית קופצת אצלי במקום הדרוש, במקום שאין
מוצא אחר. הנה באה אמך הפרה, הטפשה, והיא גועה: ביתונת שלי!

לכי בת, שוב לאחור, יש לשמוע בקולה של אמא.

התחלתי לרוץ ביתר מרץ, איש לא רץ אחרי, ואף על פי כן גרפתי
אתי את הכל־הכל. הבקתאות היהודיות התחילו לנוע, מסתובבות עם הגגונים, עם
ארובות העשן הקטנות, כל בקתה ובקתה לבדה. הן ביקשו יחד לרוץ עמדי והיו
מסתובבות. בעד החלונות התחילו להזדקר ראשים ופרצופים. מה? מהי הריצה הזאת?
המבט לא היה תמיה כל כך, אלא כמתגעגע, כשואל. הצוואירם מתוחים, הנה עוד מעט
והללו יקפצו החוצה ויילוו אלי, למירוץ הנהדר שלי. מה שאיש לא יצא החוצה,
אינו מוכח כלום. אכן, רצון היה בהם. העיניים היהודיות, השחורות, הפקוחות
לרווחה היו מתחננות ומתחננות כמו לקידוש השם. אולם החוצה יצאה רק אחת
במטפחת, וסל־נצרים בידה –

– אתי, בת־ישראל, לא כן?

– לא, לא אתך; אני נושאת בזה פת־שחרית לאבי ולשני דודי.

– תחילה דואגים לסבא… – חקרתי בסתר.

– לסבא דאגתי עוד אמש לפני לכתי לישון.

– אביך הוא אריה! – כמעט שנצטעקתי.

– אריה הוא דודי.

– ובכן, הריהו זאב…

– אבי הוא דוב, ודוד לי זאב. לכולם אני נושאת פת שחרית.

– מעט יש בסל. לכי הביתה. פתחי את הרפת ומשכי משם את השור בקרניו. שור עליהם לטרוף.

– הם לא יאכלו את כל אשר בסל. רצונך בגלוסקה? קח וגמע חלב מן הבקבוק. אם רוצה אתה.

– לא, לא, אסור עלי כל דבר, אפילו להתנשק אתך אסור לי,
מקודש הנני, הנה – מקודש לאש ההיא, אשר תבלע עוד מעט את קארליץ
כולה.

תוך כדי קראי את הקריאה הזאת, הוספתי לרוץ וזיעזעתי סימטה
שניה שהתפרצתי לתוכה. שוב ביקשתי להיעצר. הנה המה שלושת הבנאים! העולם עומד
לשקוע בעוד רגע, והללו פותחים בבניה חדשה. יהודים נואלים, שמסוגלים לכך!
יהודים חזקים, בריאים, אבל יהודים נואלים, נואלים ביותר, ניענעתי כלפיהם
בידי ורצתי על פניהם. בנו! בנו! אף לדקה אחת יש ערך בעולמו של הקדוש ברוך
הוא.

אותו רגע נפלה קורה מלמעלה ממקום עמדו של אחד האחים. הקורה נפלה למטה על ראשו של אח אחר.

נשארתי עומד כקפוא, בפה פתוח לצעקה: לעיני נפלה הקורה עליו! אבל זה הנפגע התגרד בערפו:

– הוי, אברהם־בר, מה זה אתה משליך כפיסים עלינו?

אברהם־בר העיף מבט אל אחיו למטה.

– אמור נא לי, יעקב לייב, מאימתי, אחא, נעשית רגיש כל־כך?

שוב פערתי פי על האנשים הללו. ביקשתי לדעת דבר ברור, אם לא טעיתי, והפלטתי:

– כפי שאני רואה, הרי אתם כבר לאחר פת שחרית?

– עדיין לפני כן, עדיין לפני כן! – נענה זה שלמעלה, ־ עוד מעט וטייבלה תביא לנו מה.

– מי?

– טייבלה.

הן ידעתי כי נושאים פת שחרית להם, אולם כי טייבלה שמה, זאת
לא ידעתי. דב שכזה, וזאב שכזה, ואריה שכזה ויונה מפרנסת אותם… פתאום ערבה
לי הגלוסקה וגמיעת החלב מן הבקבוק שהיא הציעה לי. חשתי כי אתחסן בכך כמוהם.
אולם אותה שעה קראני לבי אל דרכי הגדולה, הקרובה, שנזדרחה בהדר, ומיד פתחתי
לרוץ־לרוץ.

אותו רגע בא מישהו לקראתי, הגיע מתוך סימטה צדדית. לא
הצלחתי להתבונן אליו היטב… רק הבחנתי בקפוטה שלו, המפושקת, ובכיפה
היהודית בראשו. מגפיו ניצנצו לתוך עיני: ככל שיכולתי לראות תוך כדי ריצה,
היה זה צועד תחילה מרוגע, אולם משראני נדלק לא כאדם, כי אם כחומר־נפץ.
בן־רגע נשתנה האיש. הקפוטה המפושקת התפרחה ככנפיים, הכיפה למעלה מעל למצח
הגבוה, הרחב, והמגפיים נתכסו אבק. אך זוהי ריצה כהלכה! יהודי בקפוטה מתפרחת
כזו ובכיפה מוסטת כזו למעלה ובעל מצח גלוי גמום כזה – יהודי כזה, אם הוא רץ
מאחוריך ומשיג אותך והנה־הנה הוא משתווה בצעדיו אתך, הרי זו שמחה ממש
לראותו. צוהל הלב, גואה גואה משמחה. –

אולם הוא עבר על פני. מאחור ראיתי את כנפי בגדו, הוא רץ
וגם כנפי הבגד רצו, וגם בידים פרושות לרווחה, כנשר אדיר, והיה נוהם מה.
נוהם על מישהו, כי ראשו היה זקור למעלה, למעלה.

אני רצתי אחריו ולבי צהל־צהל. יהודי כזה, מעופף, מן הנמנע
הוא שיהיה שני להגיע; יהודי כזה מוכרח להיות ראשון. אין עיני צרה ביהודי
שכזה! אולם לא עוד אזכה לראות מפנים, ונכסף הייתי מאוד להציץ בו עוד מפנים.
פתאום, בעוד אני מהרהר כך, ראיתיו, הוא הסתובב, הפך פניו אלי, ושוב ראיתיו



נשארתי עומד. לא היו כאן פנים, היתה זו שלהבת אש, ידיו
המשוכלות כקודם וארשת־פניו החמורה, הלוהטת, כמו ציוו עלי לעמוד, ואני
נעצרתי, רק יגעתי להעלות בת־צחוק על שפתי.

– למה זה נעצרת, ידידי, רוץ!

– לאן? – שאלני קצרות, כמי שאומר: אדרבא, הראה, לאן? וידיו עדיין משוכלות לשני צדדיו, כמו חסם את הדרך לפני.

– מה פירוש לאן? כלום אין אתה רואה אש עולה על קארליץ, והרי אנו רצים לקראתה.

היהודי התבונן בי, ניגש לאי, הושיט לי יד:

– שלום עליכם! משמע, גם אתה משוגע?

– גם אני? מה פירושו של “גם” זה? – שאלתי, – ומי הוא עוד?

– אנוכי, אלא שאתה גדול יותר, כלום אין אתה רואה שאין טעם לרוץ, האש כבר בקעה לתוך השמים ופסחה על קארליץ.

– מה אתה סח?!

– נשאתי עיני לשמים, וכמו הטיח בי בגרזן על ראשי – יום גדול כבר עמד בקארליץ.

תרגם מיידיש מ.ז. ולפובסקי










קאמיזלקה (יידיש) – חזיה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44221