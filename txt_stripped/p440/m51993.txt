


	
	עתיד
	




ואנכי אמות, מחר או אחר שנה,

אנכי אמות – זאת אדע נאמנה;





לא אדע אם זה יהיה ביום קר, אם ביום חם,

אם זה יהיה בלילה, אם זה יהיה ביום.





אך השעה תבוא, מחר או אחר שנה –

היא תבוא, תבוא – זאת אדע נאמנה;





אני אהיה חור וקר ואשכבה על מצע תבן,

ואיש מוזר יבוא ויגיד: כבר תפרתי תכריך לבן!





וקרובי, העומדים על גבי, יתנפלו עלי –

אולי לא מת עוד בננו, אולי אחינו חי?





ונגש אליהם איש זר ודבר אליהם רתת:

הנה הביאו את הארון – הוא כבר מת! הוא כבר מת!





ונגשו שנים או ארבעה אנשים,

ונטלו אותי על מצע הקרשים,





ושמו אותי בארון, ושמו את הארון בעגלה,

ודפק העגלון את סוסיו, ועברו הסוסים הלאה…





וילדי הרחוב הקטנים ישחקו לתמם,

ועברה העגלה, והביטו אחריה דומם –





והתלחשו הילדים נפחדים: לויה, לויה –

ושבו אחר־כך למשחקם, כאלו דבר לא היה.





ועברה העגלה השחורה, ועבר הארון –

ואולי תזרח החמה? צפור תעבר ותרן?





ועברה העגלה השחורה, ועבר הארון –

ואולי לא תזרח החמה, וצפור לא תרן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51993