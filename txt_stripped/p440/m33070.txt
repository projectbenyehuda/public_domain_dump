


	
	בין ערבים
	




    שקי לי לפני לכתך –

הנני עצב; ככה עצב אני…

    שאלתי היום את לבי:

    לבי, למה תבכה בי?

ולא ענני…





    הביטי באש המערב:

עוד רגע קט והתפוצצו השחקים,

    מצערו של השמש;

    אלם עומד הוא על סף המערב —

    רק הצער תוסס.

בחזה־ענקים…





    ראי נא, ראי, חמודה —

אש המערב הולכה ועוממת,

    ולא התפוצצו שמים!…

    שקע כבר שמשנו עם עצבונו,

עם תוגתו האלמת.





    שקי לי לפני לכתך –

כי תקומי מחר ובאת אל נוי —

מי יודע אם עוד ידפוק לך לבבי?

    מי יודע אם השמש יופע עוד במזרח —

    אם עוד יופע, ועוד יזרח?…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33070