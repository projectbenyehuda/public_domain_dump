


	
	מעשה בחיט עני
	



א.


היה היה חיט עני אחד בעירה רחוקה
ונדחה. אותו חיט היה יושב כל הימים ותופר בגדים
לבני העירה כלה. כל הימים היה עוסק במלאכתו,
מלאכת התפירה והיה עני בכל זאת! משום־מה? משום
שאנשי העירה היו אנשים רעים וחטאים מאד ואילו
היו בסדם, בהפך אותה אלהים, היו מתים שם גם
הם.

כשהביאו אנשי העירה את האריג אל
החיט, היו אומרים לו ככה: שב ותפר לנו בגדים,
אנחנו נשלם לך כמה שתבקש!

ידעו הרשעים האלה שהחיט הצנוע הזה לא יבקש ולא ישאל בעצמו מחיר גדול.
לאחר שנגמר הבגד היה בא בעל הבגד,
נוטל אותו, לובשו ואומר לו לחיט: בוא מחר אל בית
פלוני ברחוב פלוני ושאל שמה לאיש פלוני, אז אצא
אליך ואשלם לך!

ביום המחרת – והחיט תועה בחוצות
העירה, בא לרחוב פלוני, לבית פלוני, שואל לאיש
פלוני והנה לא זהו האיש אשר יצא לפניו, לא זה האיש
אשר תפר לו הבגד.
לשוא בקש החיט העני ברחובות העירה את
בעל־חובו, איננו! אמנם לפעמים יש אשר הוא פוגש אותו
כשהוא הולך ביחד עם עוד איש אחד, אלא שלא יקרב
אליו ולא יתבע שכרו ממנו במעמד חברו כדי שלא
להלבין פניו.

גם ביום השבת הוא רואה את בעל־חובו,
בבית התפלה הוא רואהו, אלא שלא יגבה חוב ביום
השבת ובמקום קדוש.
ולכן היה החיט עני; מאכלו – פת־קיבר ומשתהו מים.




ב.


ויהי כאשר קרבו ימי האביב הראשונים
ותרב העבודה בבית החיט. משפחות, משפחות באות
וממלאות את דירתו הצרה. הורים וילדים אנשים וטף, הם
וחבילות של אריג לבין זרועם, וכל אחד מהם דורש
ממנו, תובע ממש, משביע אותו ומתמרמר עליו
למפרע: למען ה', יהיה נא בגדו של בני לימי החג!



לימי החג דוקא! יודע אנכי את החיטים, לכתחלה הם
מבטיחים לתפר את הבגד, אך לסוף אינם עומדים
בדבורם!

שמע החיט העני את דבריהם של אלה
והתחיל ירא: אולי באמת לא יספיק? מה עשה? התחיל
לשבת ולתפור גם בלילות. ישב יום ולילה כפוף על
גזרי האריג שהיו מונחים על ברכיו, מחטו בין
אצבעותיו ותפר, תפר חליפות בגדים לילדי העירה.



רבים מהורי הילדים לא שלמו לו עדין בעד בגדים
של אשתקד, ולא שם לזה לב – אם האבות חטאו, קטנים
אלה במה אשמים?

ראתה אותו אשתו שהוא עובד כל כך קשה ואמרה לו: לך ונוחה קצת, חצות הלילה הגיעה?
ענה לה החיט: ירא אנכי שמא לא אספיק לגמר את המלאכה.
שאלה אותו: את מי ירא? את ההורים?
ענה לה: לא את ההורים אני ירא, אלא את
הילדים הקטנים, שאם לא אתפר להם את בגדיהם ועלו
דמעות בעיניהם. את דמעות הילדים אני ירא.




ג.


עוד ביום השבת הגדול באו כל הילדים
הקטנים עם הוריהם לבית התפלה, כלם מקשטים בבגדי
החג החדשים. כל אחד התפאר לפני חברו: שלי יפה
משלך! שלי נאה משלך!

רק אחד היה בבית התפלה שהיה עצב בין
השמחים, רק אחד היה כאבל בין הצוהלים, אחד שהיה
בגדו בלה וישן נושן. זה בן החיט העני. בן החיט
שלא הספיק אביו לתפר לו את בגדו.
אהה! מי יודע אם יהיה לו בגד חדש גם
לפסח? חג הפסח־הרי הוא ממשמש ובא. עוד שלשה ימים,
ביום הראשון לאחר יום השבת הגדול, בא איש אחד
ובנו הקטן עמו, ביום השני בא עוד אחד עם ילדו.
אחרו שני האנשים האלה, לא היה להם פנאי לבוא קדם
עם ילדיהם, טרודים היו. לא חפץ החיט לתפר את
הבגדים הללו. עמדו האנשים והתחננו מלפניו,
בקשו אותו עד מאד, הפצירו בו ולא שמע להם, אלא
שנתקלו עיני החיט בפני הילדים ונהפך עליו
לבו, גם הילדים בקשו ממנו: אנא, תפר־נא לנו בגד
לחג הפסח! כך בקשו הילדים, ואולם לא בקול בקשו,
רק בעיניהם בלבד. תלו בו עינים בלבד, ונעתר
להם.

ביום השלישי, זה היום האחרון, היום
שלפני ערב פסח, לא בא איש אל בית החיט. ויאמר החיט
העני לבנו הקטן: עכשו ילדי היפה, אתפר לך את
בגדך אתה!

ויסר החיט העני את קנה מדתו וימד בו
את מדת בנו, ויקח את האריג, ויגזר אותו לגזרים,
לקח את מחטו בידו, והנה – אהה! חוטים אין לי. הנה
האריג, הנה המחט – ואולם החוטים, החוטים עוד
אינם.

שלח החיט את בנו הקטן החנותה: לך, בני, וקח לי פקעת של חוטים בהקפה.
בא הילד אל החנות, בקש מאת החנוני פקעת של חוטים ולא נתן לו.
וכה אמר לו החנוני: יודע אני את אביך שעני הוא ובמה ישלם?
שב הילד בידים ריקות ובעינים מלאות דמע הביתה.

נאנח החיט העני ואמר: כל העירה חיבת
לי כסף, ולי אינם נותנים פקעת של חוטים
בהקפה.

ישב החיט שעה קלה במר נפשו על ספסל
המלאכה, גזרי האריג על ברכיו, מחטו בידו, ישב,
ישב, כבד עליו ראשו מרב דאגה, צנח ראשו לסוף על
חזהו ונרדם.






החיט העני.png







עמד על ידו בנו הקטן, ראה את אביו והנה
נרדם, הלך ופרש נוגה לקרן זוית ולחש לו לעצמו:
הוי מה יהיה? הצהרים עברו כבר, עוד מעט, עוד מעט
והתחילה השמש לרדת… מה יהיה? הוי, מה יהיה?"&gt;
והילד לוחש את כל זה בחשאי, חרש, חרש
הוא דובב זאת לנפשו, כדי שלא לעורר חס וחלילה את
אביו, יודע הוא שאביו לא נתן שנה לעיניו זה לילות
אחדים, אדרבא, ינוח, יישן קצת וירוח לו.

והשמש –? לאט לאט התחילה לרדת,
וברדתה – אדמה כפלים, כדרכה תמיד. אך למה זה
עמדה השמש? שוהה היא נוכח חלונו של הבית הקטן,
שולחת בעדו קרנים דקות מן הדקות, קרני זהב.
ובנו הקטן של החיט, שעמד בירכתי
החדר וראה את קרני השמש ננעצות בעד החלון הקטן
קרא: הו, לולא היו קרנים קרנים סתם, אלא חוטים,
חוטים פשוטים!

ברגע זה הצליפה השמש קרניה בפני
החיט העני, החיט התעורר, פקח את עיניו, והנה. האח,
מה הוא רואה? קרן זהב דקה ננעצה
בחלון, נפלה על אדנו, מאדן החלון זחלה, זחלה על
שלחן עבודתו של החיט, מן השלחן על ידו הצנומה,
לבין אצבעותיו ואל נקב המחט. ראה פלא! מעצמה
נשחלה לתוך נקב המחט.
נדהם החיט לכתחלה ולא ידע מה יעשה
בחוט זהב זה שנשחל לתוך מחטו. היתפר את בגד בנו
הקטן או יחדל? אלא שלאחר רגע נתן עם לבו שמן
השמים עוזרים לו. על פני הארץ לא נתנו לו חוט
בהקפה וזכה בחוטים מן השמים, לקח ותחב את מחטו
באריג ותפר בגד יפה לבנו הקטן.



______



ביום המחרת, לפנות ערב היה בית התפלה
הגדול מלא מפה אל פה, האור היה רב, ואולם לא היה
האור רב מן הנרות ואור הנברשות שדלקו בבית
התפלה, רק מבגדו של בן החיט העני שהזהירו עליו
קרני השמש.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52751