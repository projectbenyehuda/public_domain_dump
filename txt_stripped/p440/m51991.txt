


	
	צפיה
	




פז נושר זה ברפש ואלה זאת נובלת,

שקיעת חמה זו – לא גסיסה הם כל אלה?

רוח זו של סתו בהמיתה הקובלת –

אם לא על יום המות תמללה?





המיה באה מגני – ההיתה זאת אנחה?

אם נאנח עלה על ענפו?

או אולי הרוח עצמו מבכה ככה

את העלה אשר טרפו?…





משק כנפי עוף מנפנפות במרום –

את עיני אשא: להקה אחרונה

ומאחרה יוצאת… להקת צפרים

משנה מקום, משנה מזל בהמונה.





צר לי מאד… אני שב היום לביתי,

את חלונותי אסגר ואוריד את וילוני,

ולא אראה בשמש סתו, לא בואו ולא צאתו,

בבואו לא יחשך יותר ובצאתו לא יבעיר חלוני…





בביתי אשב, אתכנס ואישן כדב במאורה,

וכדב על סיר הדבש אחלם נגהות וצפירות,

עד שאביב חדש בעתר אורות יפרץ בגבורה,

יפרץ אל חדרי בעד התריסים, בעד הקירות.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51991