


	
	מיכאל ועיניו (מעשיה)
	





מכאל ועיניו.png


א.


זה לא היה המלאך הטוב מיכאל, כי אם ילד
בן שש שנים. ההבדל גדול הוא: האחד הוא מלאך אלהים
החי בעולמות העליונים ומתרפק על השמש, והוא שט
ועף אל כל אשר יחפץ: מכוכב אל כוכב, ומנמנם
בלילה על הירח. והשני – הוא ילד קטן החי על
האדמה באחד הכפרים.

אמנם גדול הוא ההבדל בין מיכאל המלאך
ובין הילד מיכאל. ואולם יש אשר רבים טעו וחשבו את
הילד למלאך קטן שירד למטה, לגור פה על אדמות, כי
שתי עינים יש לו למיכאל הקטן והנו הולך וכובש
בהן את כל. ידוע שכלבי הכפרים עזי נפש הם,
נבחנים מאין כמוהם, וגם באותו הכפר שבו גר
מיכאל אין כלב שלא יחרץ לשונו. ואולם די לו למיכאל



להפך את פניו אל הכלב ולהביט בו – והכלב רובץ
לרגליו ומכשכש לו בזנבו. מיכאל הקטן כשהוא יוצא
ורוצה להשתעשע קצת עם היונים המהגות על הגג,
אינו קורא להן בפיו, אלא נותן בהן את עיניו – ועדת
היונים הקלה דואה ועומדת על כתפיו.

למיכאל יש כבר “רבי”. כשלמדו “אלף
בית” קרה מקרה שטעה מיכאל בין ס ובין ם וביןג – נ, גער בו רבו.
אלה האותיות דומות הן זו לזו. גם הרבי
עצמו לו היה מעין בספר כמיכאל, ודאי שהיה טועה
ומחליף את האותיות הללו אף הוא. אלא כל אשרו של
רבו הוא זה שאינו נותן עיניו בספר. בספר אין
ההבדל גדול… הנה טעה מיכאל פעם שנית, ורבו גוער
בו עוד פעם. וכשהוא טועה פעם שלישית, יש אשר
ירים עליו רבו את ידו. אלא שבזה הרגע העמיד עליו
מיכאל את שתי עיניו – ויד רבו רפתה, ועוד נשקו
במצחו.




ב.


פעם ביומא דפגרא, קם אחד מנערי
הכפריים ושמו איבן, ואשר הנערים העבריים שבכפר
קראו לו גלית, כי גדול היה וחזק עד מאד. קם איבן זה
באחד הימים, ביומא דפגרא ואמר אל העברים
הקטנים: באו נלחם יחד.
וייראו הנערים העברים להלחם אתו. וכה אמרו בלבם:

– גלית אמנם ישנו כאן ואולם דוד, דוד זה אשר בתנ"ך, אין אתנו פה.
אז הפשיל איבן את שרוליו ואמר: הבו לי
הנה נער וילחם בי, ואם אין אכה את כלכם! –
ובדברו הרים עליהם את אגרופו וינוסו.

הפנו ילדי העברים את פניהם מפניו. רק האחד לא נס. זה היה מיכאל.
ראה איבן שאחד נשאר על מקומו, רץ אליו
בחמה שפוכה ובזרוע נטויה. ואולם אך קרב אליו
ויעמד כי נתן בו מיכאל את עיניו. עמד רגע בלי
נוע, אחר נרתע לאחוריו, הפך את פניו וילך
לו.

ואולם ראה זה פלא! איבן הולך ושתי
עיניו של מיכאל רודפות אחריו. הוא בא לביתו – העינים באות אתו.

ראה איבן את אביו אשר גם שמו איבן והוא יושב על בקבוק היין.
קרא איבן אל איבן אביו: אנא, הסתירני; עינים שתים רודפות אחרי.
אמר לו אביו: עצם עיניך!
עצם איבן את עיניו ואמר: את עיני עצמתי ושתי העינים מרחפות עוד לנגדי.
הגיש איבן האב את הבקבוק אל פי בנו
ואמר לו: שתה מן החריף, החריף הזה ושב ורפא
לך.

שתה איבן מן הבקבוק, לגם אחת, לגם
שתים – נתבלבלו חושיו בקרבו ושתי העינים סרו
נמגו, לא היו עוד.

והעברים הקטנים אשר ראו במנוסת גלית
הוא איבן, ספרו את הדבר ביום המחרת לרבם. שמע
הרב, קרא אליו את מיכאל, החליק לו בלחיו ואמר לו:
גבור חיל אתה, נצחת את איבן בלי שפיכת דמים.
אשריך!

והרבנית אשר שמעה את כל הדברים האלה,
ענתה אמריה אף היא: הפליא מיכאל לעשות מדוד. דוד
הכה את גלית באבן, ומיכאל הכה את איבן
בעינים.




ג.


ואולם המעשה בגזלן – זהו אחד הפלאים
הגדולים שבעולם ורבים שאינם יודעים את מיכאל ולא
ראו את עיניו אינם מאמינים בזה. והמעשה שהיה כך היה:

לאביו של מיכאל ישנם הרבה שדות וגנים.
מביאים לו השדות הרבה בר והגנים הרבה פרות; מעט
מזה אוכלים הם והשאר באים אנשי העיר ולוקחים בכסף.

ויהי היום, יום שלאחר הקציר, כל הגרנות
והאסמים מלאים בר. ויבואו אנשים סוחרים מן העיר ויקחו את כל הלחם אשר לאביו של מיכאל בכסף מלא.

נתרוקנו הגרנות והאסמים – נשארו דלתותיהם פתוחות לכל רוח.
בא הרוח כגנב, פתח הדלתות לרוחה,
נכנס פנימה ראה שהם עומדים ריקים, יצא וסגר את הדלתות שוב. בו ברגע שכח הרוח שהם ריקים ושב ופתח
את דלתותיהם וסגרן שוב. פתחן וסגרן כל הלילה.

לעומת זאת סגר אביו של מיכאל את הבית על
מסגר ובריח. כי היה בבית שק הכסף אשר נתנו
הסוחרים בלחם אשר קנו.

נודע הדבר הזה לגזלן היער. התאוה האיש
הרע ההוא לכספו של אבי מיכאל. מה עשה? ישב שלשה
ימים ושלשה לילות בעמקו של היער ולטש את
סכינו.

עבר הזאב ונהם: הלשחטני אתה אומר?
– לא אותך, ידידי, ענה הגזלן, כי אם את
אביו של מיכאל; בוא אתי ועזרני. הואיל הזאב ועמד
לימינו.

עבר הנחש ושאל: הלדקרני אתה אומר?
– לא אותך, אחי, ענה הגזלן, כי אם את
אבא של מיכאל; בוא אתי ועזרני. הואיל הנחש ועמד
לשמאלו.

עברה לפניהם כבשה אחת שהלכה ותעתה
מעדרה. התחלחלה הכבשה למראה הסכין הנוצץ
ושאלה: הלבתקני אתה אומר?

– לא אותך, פתיה, ענה הגזלן, כי אם את אביו של מיכאל; בואי אתי ועזריני.
מאנה הכבשה ללכת אתו ולעזרהו
ותאמר: איש טוב הוא אביו של מיכאל, ובת דירו
אנכי.

התנפל עליה הגזלן ושחטה. שתה הזאב
את דמה, הגזלן אכל את בשרה והנחש שמאכלו – עפר,
נהנה ממראה עיניו בלבד. כך טבעם של הנחשים:



שמחים הם לאידם של אחרים. בלילה השלישי כשהיה
הסכין מלטש די צרכו, קם הגזלן עם עוזריו והלכו
הכפרה. באו אל הבית ומצאו את הדלת סגורה. קרב
הגזלן לשברה. אמר לו הנחש: אם תכה בדלת ושמעו
עוד אנשי הכפר; מוטב שאעלה אנכי הגגה ודרך
הארבה אתגנב לתוך הבית פנימה ואפתח לכם!
– ערום אתה נחשי, עלה וצלח! קרא הגזלן בשמחה.

עלה הנחש הערום הגגה, מן הגג – לתוך
הארבה, ובעוד רגעים אחדים שמעו הזאב והגזלן
זחילתו של הנחש אצל הדלת מבפנים. נפתחה לפניהם
הדלת ונכנסו. היה חשך בחדר ולא ידעו ללכת הלאה
שלף הגזלן סכינו, הבריק להב הסכין בחדר האפל
והאיר להם את הדלת השניה. פתחוה ונכנסו
שלשתם.

זה היה חדר המטות.
באחת המטות ישן לו אביו של מיכאל. ראשו
היה מפשל הצדה וצוארו חשוף. הבריקו עיניו של
הגזלן, הבריק סכינו שבידו, הבריקו עיניו של
הזאב, והנחש – מתפתל מתוך הנאה.

רצה כבר הגזלן לתקע את הסכין בצואר
המגלה, והנה נפתחה דלת החדר השלישי – מיכאל
ועיניו!

נפל סכינו של הגזלן מידו, הזאב כרע ורבץ תחתיו והנחש התקפל ונחבא בזוית.
רצו שלשת המשחיתים לשוב ולא יכלו, כי
דבקו שלשתם בעיניו של מיכאל ולא יכלו למוש
ממקומם.

הקיץ ברגע זה אביו של מיכאל ומצא את
כלם עומדים על יד מטתו, התחלחל ויצעק צעקה
גדולה.

– אל תירא, אבי, קרא מיכאל, הם לא ירעו לך; אלה המה חברי שבאו לבקרני. באו!
נכנסו כלם לחדרו הקטן של מיכאל. עמדה
שם בחדר מטה אחת, שכבו עליה הגזלן ומיכאל,
והזאב והנחש שכבו תחתיה.

בבקר בא הרבי ללמד את מיכאל חומש,
שמע גם הגזלן תורה. כשהגיעו אל הדברים: “לא תרצח” – נזלה דמעה מעיני הגזלן ושבר את סכינו
לשנים.

יצא הזאב ושאל את מיכאל לרופא שנים.
– רופא שנים למה לך?
– לעקור את שני ואת מלתעותי, שדם רב שפכו, נאנח הזאב.
והנחש קרב אל מיכאל ואמר לו: ואני חוזר ליערי!
– למה? תמה מיכאל.
– משום שיש בקרבי ארס, ובבית הזה אין מקום לו…
זוג עינים שחורות וגדולות היו לו
למיכאל, מי שהיה מביט בהן, לבו מתמלא רחמים
ואהבה אין קץ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52734