


	
	יונים
	








הביטי: אי מזה התנשאה להקת יונים,

וראי, גם ראי, העוגה שהן עגות,

אל מול השמש השוקע דומם חגות,

דומם סובבות ברגעי יום אחרונים.





עוד מעט וטבלו בימי אש אדמונים,

ובעינינו נראה על מה יונים נהרגות —

ואת, את האמנת, הן לא תדענה דאגות,

אנחנו רק שתינו כוס־יגונים.





הערב בא, ראי, השמש הליט פניו

וירד אל פי תהום. הלחצי אלי —

אנחנו יונים שתים קצוצות כנף.





באש דמדומים זו, בזהרורי ערב,

אין טוב בעולם זה כשמש שקע חי,

וכיונת אלם חגה להשרף.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46169