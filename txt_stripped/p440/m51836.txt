


	
	צללים
	




צללים, צללי ערב –

מה אשנא את הצללים!

לא נקראים – והנם,

באים – ולא נשאלים.





לא יש, לא אין המה,

לא חיים ולא מתים,

ועושים דרכם חרש…

מה שנאתים, הה, מה שנאתים!





מתרפסים הם כעבדים,

ובכפם מאום לא דבק;

נושקים חנם נעלי,

ומלקקים האבק.





מראש עד רגל – אני!

וצלי סרח עודף,

למה לי הסרח,

כי אחרי בא ורודף?





למה בא? מה יחפץ?

מה ישאל זה הסרח?

פתאם צץ לקראתי –

וירט לי הדרך.





בי אם תדה אבן –

ומתי, ואם לא אמת,

למשכב אפל; וצלי –

רמסתיו, הלך ורמס,





הלך והכה על פניו,

הכה ורקע,

והוא – הוא תם, מתמם,

אחרי יתנועע…





עם ערב בא אל קרבי;

שתיתי כוס ערפל –

ואהי צל עם צללים

ואשפל עם כל שפל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51836