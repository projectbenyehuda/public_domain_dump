


	
	אמונה
	








לבושת צחורים על יד אמך הרבנית

ישבת הערב, אצילה ורוממה.

אנחנו סחנו, התוכחנו ולא נחנו;

ואולם את, היפה שבבנות,

ישבת דוממה.





שחורת קוצות ושחורת העינים על יד אמך

ישבת הערב, תמה כה ורכה, ואנו

עלצנו, התלוצצנו ובצחוק פרצנו;

אך אלם פיך ולבך — הוא המליכך והרימך

על כלנו.





נעלה ורמה בין קרובים ובין רחוקים

ישבת, כלי יין מלא בין חביות ריקות,

את פנינה עם כל חנה בין אסתראין בלגינא,

אילת שחר את בין שמשות שוקעים,

אמונה בתוך ספקות.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48520