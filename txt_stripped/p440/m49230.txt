


	
	קרבן
	








דבריך טללי נחומים לי היום,

דבריך – רביבים;

חדלי, אל תרעיפים לי, האנקי דם –

לו ידעת עד כמה הם מכאיבים…





יד אמי לך… הסירי ידך מעל ראשי,

כאם את מלטפת ומרחמת,

דברי אתי קשות, הוכיחיני, דרשי!

למה אין את מתרעמת…





אני את לבך ואת רוחך אדע –

הן שם אחרת…

חדלי, לא אוכל ראות ללבך ולרוחך כבדה,

ושמע בו ברגע אותך מדברת.





תנבאי יום של אור לי מתוך חיוך אנוס,

ומתוך ניע קל בראשך –

חדלי, אל תחזי לי שמש ואור גנוז,

ובמסתרי נפשך ימש חשך.





חדלי נא, ואם את נושקה לי – לא נפת

תטפנה אל שפתיך לי בנשקך –

הגמיאיני־נא מעגמת נפשך תפת,

השקיני־נא מחשכך.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49230