


	
	שיר הגליל
	








"גילו הגלילים,

גבורי החייל,

שישו ושמחו

יומם וליל!"





היום ארך פרסה,

והערב רק אמה;

באתי הגליל

עם שקיעת החמה…





אך שקעה השמש –

ויהי ליל חשכה,

לא אראה אדמתך,

רק ארח את ריחה…





מחשכת הלילה

עולה קול חליל, –

שירו ישמיע

שומר הגליל!





יהמה הגליל –

כה יהמה לבבי;

רובי בצדי,

וסוסי ערבי.





הגליל! הגליל!

אך אתה גלילי!

אין ששון כששוני,

וגיל אין כגילי.





הלילה הוא הולך

הלך וחור;

שמש הגליל

כאש על הר תבור.





זולתך, הגליל,

מה לי ומי לי?

הגליל, הגליל –

אך אתה גלילי!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50334