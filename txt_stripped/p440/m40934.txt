


	
	סתו
	




גשמים וגשמים, גם ביום וגם בלילה.
עננים מכסים את השמים, והשמים כהים. איך,
השמש, החמה? השמש מתחבאה. רוחות קרות נושבות
מכל עבר, והעצים עומדים עירמים. השדות
ריקים.

– אילנות, אילנות, איה פרותיכם המתוקים ועליכם הירקים?

– נשרו־נשרו גם הפרות גם העלים. את
הפרות אספו האנשים, אכלו מהם, שמו אותם במרתף,
והעלים – הנה הם מתגוללים על הארץ צהבים
ונובלים.

– ואתם, שדות, הנה ככה ריקים אתם,
איה קמתכם הגאה, קמתכם המלאה? והפרחים וכל
הצמחים?

– את הקמה נשא האכר, הפרחים נבלו,
ריקים אנחנו ואין לנו כל! רק הגשם מטפטף והרוח
מנשב ומכה בנו.

– סנוניות, סנוניות! ככה רבות, ככה קלות אתן, לאן אתן כלכן?

– לארץ־ישראל! קר לנו פה, הרוחות
הקרות – את הקנים הן הורסות, את הנוצות הן נושאות,
ועפות אנחנו יחד, לבל נתע ולבל נעצב בדרך.
שלום לכם, שלום!

הנה הן החסידות! החסידות ורגליהן הארכות והדקות.

– גם אתן, חסידות, תעזבנה אותנו?

– תוק תוק! גם אנחנו. הדרך רחוקה ורבה, שלום לכם, שלום!

כזה הוא הסתו! אבל נבל הכל. שבת גיל וענג.

גם הילדים הלכו מכאן. האם גם אתם, ילדים, אל הארצות החמות הלכתם?…

– מסיקים את התנורים בבית, גם בגדים
חמים תפרו לנו לראש־השנה. הגדולים עוטפים
טליתות, ובאים לבית־התפלה. ואנו הקטנים שומעים
את שירת החזן ואת קול השופר. בראש־השנה
תוקעים בשופר: תקיעה, שברים ותרועה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40934