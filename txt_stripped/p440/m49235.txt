


	
	עם המות
	








עודני נער ועוד לפני זה, עוד אני ילד –

רעה לי המות, אתי לחברה ארח,

דבק בי כבן־זוג, היה אחרי כרוך,

עם צלי לצלעי נגרר על כל דרך.





התחמקתי מנו ואם ידעתי אשר לא אמלט –

חשתי מפלט לי, אל חיק אם צעירה ואוהבת,

נלחצתי ללוח לב אב רחום – אבי!

ואל הנערה נמלטתי מפני המות.





נמלטתי – אך לא הגדתי לשום איש בחלד…

בשתי בפני אב ואם, לא סחתי גם לאשה

את יראתי, את הגדולה והמבישה,

כה אבוש, אבוש ובבשתי כה אחרישה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49235