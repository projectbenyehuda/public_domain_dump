


	
	ילדי הפרחים
	








(אגדה לכבוד שבועות)



יפה הוא הגן העומד אחרי העיר, יפה הוא



מאד, עציו רעננים, שושניו אדמדמות, עשביו ירקרקים, שביליו צרים ומתפתלים.





ובעמד הילד באמצע השביל, לא יתאפק



עוד, ומבלי הבט לאחוריו ירוץ לארך השבילים, והמרוצה כל־כך נעימה וקלילה…





הוי, מה מצודדים אתם, שבילים עקלקלים!





כל ימות החרף עברו על הגן באבל; אף עלה אחד לא התנוסס על ענפיו, אף ציץ ירקרק אחד לא עלה בצד שביליו, אף ילד אחד לא פקדהו מן העיר.





באבל עברו עליו כל ימות החרף – –





אך קרן אחת, קו שמש ראשון עלה בשמי
מזרח – וציץ־חן צץ בן־רגע בירכתי הגן; עם קרן שניה בשמים, – צץ הציץ השני בלב הגן, ובשפך החמה את כל אוצר־אורה על פני הרקיע – צמח ים־עשבים חי בתוך הגן ויכסהו, פרחים שגשגו בחן־ילדים, ועלים עלו על העצים, עלים ירקרקים עד אין מספר.





עם נשיבות רוחות קלות באו הצפרים. בצפצוף צוהל בנתה לה כל אחת בית מקדשה בגן־עדנים זה.





וביום חם אחד המון ילדים באים מן העיר, ילדים קטנים, אחד אחד דומה לחברו.





שלום לך, הגן!





והילדים – אין זאת כי האביב בראם! – רוץ וטוס, עוף וראה, שוב וחלוף.





הוי, מה מצודדים השבילים, מה יפים השושנים!…





וקוטף לו כל ילד פרח אחד, ופרח אחר עולה ומשגשג במקום אחיו.





שני פרחים, שושן ושושנה, פרחו בירכתי הגן, בפנת־שביל נסתרה, חבויים מעיני כל בצל עץ רב־ענפים.



בליל שבועות פרחו.





השושן היה יפה מכל שושן, והשושנה – היפה בשושנות.





ושתי נשמות נפח אלהים בשני הפרחים, נשמות שני יתומים.





בליל שבועות מתו שני היתומים, בליל שבועות פרחו השושנים, ובליל שבועות החביא שדי נשמותיהם בתוך הפרחים.





ובחצי הלילה, כי ידמו העצים מכל אושה, כי יתרוקנו השבילים מכל ילד, ודממה גדולה עומדה בתוך הגן – –





נפתחים לאט־לאט גביעי שני הפרחים בירכתי הגן, בפנה הנסתרה, וראש של ילד קטן עולה לאט ומבצבץ מפי השושן, וראש של ילדה קטנה עולה לאט ומבצבץ מפי השושנה.



– קו־קו?

– קו־קו!

גמד וגמדית עולים מן הפרחים.

לאט־לאט מתפרדים ענפי העץ העבת המאחזים זה בזה, לאט־לאט הם הולכים ונפרדים…



כבר נראה שחק כחל, הירח כבר זורע אורו… לאור ירח הולכים הגמדים הלוך וגדול, הלוך וגדול…



לאור ירח נופלת ילדה חורה על צוארי ילד חור ומנשקים זה לזו… לאור ירח יוצאים הם במחולות…

ויפה הם מחוללים… יתומים עצובים היו
בחייהם – ולכן יוצאים הם במחולות אחרי
מותם…

ובבוא השחר, והשמים הולכים לאט־לאט
הלוך וחוור, והירח הולך הלוך והטשטש בחורת הרקיע, פוסק מחול היתומים בירכתי הגן, לאט־לאט הולכים שני הילדים הלוך וקטון, הלוך וכווץ, עד שנעשים קטנים־קטנים מאד. וקופצים המה עם כלות
ירחם, אל גביעי הפרחים ונכפפים הגבעולים.





ברגע זה נסגרים הגביעים שנית.





וביום חם אחד – ונערה טילה בתוך הגן,
שמלה לבנה לבשה אותה נערה באותו יום, את שערותיה סרקה באותו יום ותעש לה מקלעות – ותהי הנערה יפה, ותבקש פרח לה.

מכל הפרחים לא קטפה פרח אחד.

בכל השבילים בקשה, את כל הפרחים בחנה, ואף אחד לא קטפה.

את לבה לא לקחו.

ותתע כל היום, ותתע בכל השבילים השוממים, בכל השדרות הנשכחות מעין־רואה – ולפנות ערב נגלה לה מתחת לשיח עבת שושן ושושנה… ולא קטפה שניהם בבת־אחת, ותקטף את השושן, והשושנה נשארה… רק את השושן, והשושנה נשארה…

ותנעץ את השושן האדמדם בשמלתה הלבנה על פני חזה, ותעל על גבעה קטנה, ותרא: השמש ירד כבר אל פי התהום. רק שוליו מאדימים עוד את המערב.

ותתעצב הנערה מאד:

“השמש רד ואין רואה עוד את יפיי, ולמה לי השושן שברותי לי בגן?!”

ותקח את השושן ותקרעהו, ותקרע את השושן ותזרקהו לרוח.

ותשב אלי ביתה, ותפשט את שמלתה, ותשכב. בלילה בעתוה מלאכים רעים.

ובחצי הלילה כשנדמו כל העצים מכל אושה, כשנתרוקנו כל השבילים מכל ילד,
ודממה גדולה עמדה בתוך הגן – נפתחו גביעי השושנה בירכתי הגן, וראש של ילדה קטנה עלה לאט־לאט ובצבץ מפי השושנה.

– קו־קו?

ואין עונה.

לאט־לאט מתפרדות דליות העצים העבתים, המאחזות זו בזו, לאט־לאט הן הולכות ונפרדות, כבר נראה שחק כחל… הירח כבר זורע אורו. לאור ירח הולכת הגמדית הלוך וגדול, הלוך וגבוה… ועומדה היא לאור ירח – –

יחידה עומדה היא לאור ירח…















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39144