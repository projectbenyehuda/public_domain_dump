


	
	קשיות
	




אל תשאל עוד אותי: מדוע נעצבתי?

מדוע על סביבי כה אביט בלאות;

מדוע מבטי כה קודר; לא אשית

את לבי לאהבה ולרעות?





אל תשאל: מדוע לא תדע צחוק שפתי;

במצחי הצעיר כה רבים הקמטים;

מדוע אין דם עוד בפני החורים? –

אל תשאל לאלה הפרטים!





שאל אותי: איך אני חל עוד ומרגיש?

זיק חיים בעיני איככה מתנוצץ;

מקור דמעה מדוע לא נסכר עדנה;

מדוע הלב לא יתפוצץ?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51824