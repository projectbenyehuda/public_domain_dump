


	
	עמוס ח'
	




הנה ימים באים, נאום אדוני אלהים,

ימים גדולים מאד באים על ארץ ומתים,





והשלחתי רעב בארץ, תחת כל השמים,

לא רעב ללחם ולא צמא למים;





והשלחתי רעב בכם, רעב, אוי רעב —

לא רעב לכסף, ולא צמא לזהב,





רעב לא היה כמוהו, ולא ידעו כל חי,

רעב וצמא לשמוע את דבר אדוני.





ונעו מים ועד ים מזי רעב וצמא,

יבקשו את דבר אדוני על פני האדמה,





מצפון ועד מזרח ישוטטו, גם פה וגם שם,

ישוטטו דוויים וסחופים ומים ועד ים…





ונעו עיפים ויגעים, ונדו ונעו

לבקש את דבר ה' ולא ימצאו…





והיה היום ההוא, יום רוח זלעפות —

ביום ההוא תתעלפנה הבתולות היפות,





וגם הבחורים בצמא, בצמא יגועו —

ודבר ה' אלהים, את דבר אדוני לא ימצאו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39983