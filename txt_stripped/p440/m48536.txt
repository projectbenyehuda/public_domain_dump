


	
	אבדה
	








אגדה אבדה לי. האמנתי — זאת אגדה,

אך אגדה היא ירושלים. והנה באתי,

עליתי וראיתי במו עיני ומצאתי

את העיר בהרים — ואבדה לי, אבדה…





ורגע ראשון היה לבשתי בו חרדה,

רגע היה ועל מקומי עמדתי וקפאתי —

למה זה את רגלי למקום זה נשאתי?

מה נורא הוא! הוי, למה לא נחרשת שדה?





נתן ממש לי במקום חלום יקרות:



שמים היו לי ושמש בם מבהיקה —



ועתה עפר וחרבות עיר עתיקה.





העפר הוא תחוח והאבנים קרות,

כעפרות כל העולם וכאבני כל המקומות,

ממש לי — ותם, הוי, תם חלום החלומות!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48536