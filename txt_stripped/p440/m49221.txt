


	
	רקב
	








התזכרי העץ כי כרת, גם עבי היה לו וגבה –

קרבנו אל החלל ונראה את לבבו – רקב.

לא היה תוכו כברו… אי־אמון אותי תקף

לעצי היער

כלם, את כלם אכל עש, ואין שוה





להניחם, גם לכרתם אין שוה… מה בצע ומה טובה

בבית מהם כי יבנה? תולעת תחי, תבאש בסדקיו,

וגם האדם בקרבו ישב… אדם גאה שזקף

את ראשו כאילן… עש את עש יאכל לשבע.





יצאתי את היער ונמלטתי העירה, מן העיר

שוב נסתי ליער… וכן חוזר חלילה, חלילה…

נע ונד באין מקלט ומוצא, וכסובב על ציר –





“קין!” כן תגערי בי – “הוי, קין, בארץ נוד!”

קטנתי מנו… לה אען, לא אנכי כרתי האילן,

ואת הבל, את הבל אחי לא הרגתי עוד.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49221