


	
	לקראת האביב
	








ברוך לי היה, האביב!

שחדשת את העולם

מעשי־אל נתחדשו סביב,

למקטנם ועד גדולם.





נקרע חלון בבית הבורא,

צהר נפתח בה בתבה,

ונכנס בו גל של אורה,

ורוח נשבה בו שובבה.





השמים הם אחרים,

גם הים, גם היבשה,

שמש רם קולעת זרים

לראש התבל החדשה.





בגל החול, נא ראה הפלא:

ילד רך ישתעשע שמה

ילוד אשה הוא הילד,

אם צץ מבטן האדמה?





פלגים שוקקים ורנים:

“נולדנו צוהלים אך עתה!”

גם השיר של כנף הרננים

חדש הוא, עוד לא שמעת…





רק אני ואתה, אחא,

אנו שנינו מאשתקד,

ישן־נושן במשפחה –

עם כל חדש בוא ונרקד!











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46137