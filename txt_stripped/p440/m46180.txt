


	
	מלחמה
	








על פני הכביש הלכתי עם הרבה, הרבה נודדים, —

ואט הצדה ואכנס אל היער, אל האפל;

מי ידבק בי ביער קדומים זה, ומי אלי יטפל?

אני לבדד אתע בין רבבות ארנים בודדים…





הס, הס… מרשרשים גם פה… אי־אילו פה מתנודדים…

אם בין עצי היער, בין עם הדוממים דבר־מה נפל?

אם גם בני אלם אלה מחקים תעלולי בני השפל?

מערימים סוד? לא הם! זה חבר שודדים?





עוד טרם אאמין אך אשפיל באשון הלילה קולי,

ואת השלח אניף לימיני ולשמאלי,

למלחמה אקרא ואם איש עלי לא קם;





חד השלח הבריק, את תהום הלילה חצה;

הבקר אור —, השמש על הארץ יצא —

אין אתי איש, אך על הלהב היו נטפי דם.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46180