


	
	לשקיעת־חמה
	








לשקיעת־חמה נעורו בי רגשים רכים,

עגומים ואדמדמים,

כיצורי־פלא שרחשו סביב השמש

בגלי זהב המערב ובזיוים תלולים במרחקים.

יצורים רפים וחמים,

עם ראשים קלים וצוארותיהם דקים ­–

יצורי עולם אחר שתעו במקרה לעולם זר,

ואקלימו קשה למו, ­–

ואחת דתם למות כה בנכר.





גוססים יצורי הפלא ומתים בחשאי;

צונחים ראשיהם הקלים על לוח לבותם הרפים ­–

היצורים היפים!

עוד רגע ובא המון שרפים,

וקפלו גופיהם הצנועים בטליות שחורות,

ונטלום על שכמם, ונשאום לקבורה

באחת מפנות השחקים היותר אפלות…

ועד סוף כל־הדורות ­–

ינוחו שם טמונים, יצורי הפלא הללו,

ועולמם הזר והרחוק יתגעגע ליצוריו,

שתעו וגלו ממנו ­– ולא ידע קבורתם.





לשקיעת חמה נעורו בי רגשים רכים

כחלומות קלים וכהים כחלומות.

רחשי־פלא ­–

לא ידעם עוד לב־אדם על אדמות ­–

חי השמש, הפורשת מן המערב

ויורדת תהומות ­–

אם לא במקרה תעו רחשי־פלא אלה

מעולם של נשמות ושל רוח

הנה, על הארץ,

תעו ואבדו דרכם פה עם שקיעת חמה,

ורפרפו אבלים באויר חור־כהה,

ובצאתי לי לשוח לרוח בין השמשות

צדם לבי מבלי־משים ­–

לרוח בין השמשות…

ותועים הם בלבי ואינם מוצאים בו מקומם,

משיקים הם בכנף קלה־קלה על לב הבשר:

אין זאת, כי אם צר להם בחדרי לבי חולה,

משהו הוא חסר… לב האדם חסר ­–

כן, זר אני להם, צר וזר ושומם,

ואם כמוהם על בלימה אני תולה.





רחשי־פלא ­–

לא יכל לבי שאתם…

הנה המה גועים,

המה מתים,

הרחשים הענגים והטובים,

שתעו לעולם זר ונשבו בלב אדם…





חדלה כנף יצור הפלא, כנף מאד ענגה

לרפרף נוגה…

טפה חמה

מדמי לבי

נתזה על הכנף ­–

הכנף כבדה ונדמה…

מתו הרחשים הרכים בלבי, כה צעירים וקלים!

ועולמם הזר והרחוק יחכה

באפסי מרחקים

לרחשיו הרפים והנעלים,

שעפו ולא שבו,

ולא ידע את־הארץ, את־האדם ואת־הלב ­–

שבו גועו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46220