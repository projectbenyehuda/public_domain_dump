


	
	קטפו פרחים!
	








הן כך כתוב בתורה: בראשית ברא אלהים את השמים ואת הארץ. ובכן ברא אלהים בראשונה את השמים ואחר־כך את הארץ.

ויהי כאשר ברא אלהים את השמים, ברא בם את המלאכים ואת הכרובים, כי איך יתכנו שמים בלי מלאכים וכרובים קטנים, קלים, יפים ותמימים, שאינם יודעים דבר, רק לעוף, לעוף ולעוף!

אחר־כך ברא אלהים את הארץ. ויהי בברא אלהים את הארץ, וישמחו המלאכים מאד מאד, והכרובים שמחו עוד יותר, כי קטנים היו ופזיזים היו, והם הראשונים נפנפו כנפיהם, וזה לזה אמרו:

– נרדה!

כי הנה ידוע הדבר:

מי שיש לו כנפים –

צר לו גם בשמים.

גם המלאכים פרשו כנפיהם ואמרו לרדת ולרשת גם את העולם התחתון, אולם בזה הרגע יצא כרוז בכל רחבי השמים:

– אסור! אסור לרדת! לא לכם היא הארץ. אם מעט לכם רקיע השמים הזה, אפרש לכם עוד רקיע אחד במרומי, ואם יצר לכם גם בשניהם, אברא לכם גם שמים חדשים, רקיע שלישי ורביעי ויותר.

ואף אמנם שבעה רקיעים פרש הקדוש־ברוך־הוא למלאכיו במרומים.

שמעו המלאכים בקולו של הקדוש־ברוך־הוא ולא ירדו. והיה כי כלתה נפשם לרדת מטה, והתרוממו מעלה, מעלה…

רק אלה הכרובים הקטנים והקלים השיקו בכנפיהם הצחורות, השיקו רגע וירדו. לא שמעו בקול ה' אלהים וירדו. וכיצד ירדו? השמים היו עליהם סגורים ומסגרים. מה עשו? הוציאו כוכב נוצץ אחד ממשבצת השמים, נעשה בהם נקב קטן שבקטנים, הכניסו לתוך אותו הנקב אצבע צרדה, קרעו את תכלתם וירדו. חיש־חיש ירדו, קטנים וקלים ירדו מטה, מטה.

ויהי ברדתם, ויכם לבבם על אשר ירדו. אך הציגו את כפות רגליהם על הארץ, וינחמו על המעשה אשר עשו. אך עפו כה וכה, ויפל רוחם, כי לא מצאה האדמה חן בעיניהם, ויאמרו לשוב השמימה ולא יכלו. נפנפו כנפיהם, אך לשוא. כבדו הכנפים הקטנות והקלות, כבדו מאד.

עוד הם מנסים להתרומם, והנה בת־קול יוצאת ואומרת:

– יען אשר לא שמעתם בקול אלהים וירדתם לארץ, לכן תשארו פה לעולם!

התחלחלו הכרובים הקטנים והתחילו בוכים:

אוי ואבוי!

מה לנו פה,

מי לנו פה?

אבדנו, אבדנו –

הוי, למה ירדנו?

ברגע זה נשרו כנפיהם ונפלו לארץ, כעלים הנושרים מן העץ.

עוד הם מתבוננים אל הדרת הכנפים המתגוללות לארץ והנה – נבקעה תחתם האדמה ובלעה אותם עד צואר. רק ראשיהם הקטנים, היפים והעגלגלים בצבצו מתוך העשב הירק.

ובת קול יצאה והכריזה:

מעתה לא כרובים הנכם לא כרובים, לא בני מלאכים, רק פרחים!

בו ברגע נהפכו ראשי הכרובים הקטנים לפרחים. התחילו הפרחים נעים, זעים ובוכים:

אוי לנו –

שמים עזבנו,

לארץ שאפנו,

חשנו, מהרנו,

ועתה כי באנו –

אוי לנו, אוי לנו,

פה חיים נקברנו!



שוב יצאה בת־קול וקראה: "אל־נא, אל־נא
כה תזועו ותנועו, אל נא כה תבכו פרחים. האדמה לא מעון כרובים היא. ואתם – אתם ירדתם הנה ואני לא צויתיכם, ולכן יסרתיכם, אך לא קשה יסרתיכם, כי אהבתיכם, ולכן הפכתיכם ועשיתיכם פרחים!

קטנים אתם, רעננים אתם, ריחנים ולבנים, רכים וזכים אתם!"

שמעו הפרחים את הדברים הטובים האלה
ויתנחמו מעט, פרח אל פרח התבונן, פרח אל פרח נשא עין, כל פרח את ריח שכנו הריח, ויקראו:

– אף אמנם יפינו, גם ריחנו טוב!

רק אחד הפרחים, הלא הוא השושן האדם,



קרא מתוך כאב: ואל השמים לא נעלה לעולם! –



וכאשר קרא את הדברים האלה אדמו פניו עוד



יותר.

אחריו קראה גם החבצלת הלבנה במר נפשה: ואל השמים לא נשוב לעולם! – וכאשר קראה



את הדברים האלה הלבינה עוד יותר.

נשאו אחריה כל הפרחים את ראשיהם השמימה וקראו מתוך צער:

– אהה, כי לא נשוב שם לעולם!

אז יצאה בת־קול וקראה בפעם האחרונה:



"הנה כי ראה אלהים ללבבכם, שמע צעקתכם ובחמלתו עליכם פתח לפניכם את שערי השמים.



נכון הוא האלהים להעלותכם שוב אל שמיו, ואולם צר לו עתה על הפרחים! צר לו לאלהים שתי פעמים: צר לו על הכרובים שהפכו לפרחים, וצר לו עתה על הפרחים, להפכם לכרובים… – מכיון שנטעכם באדמה, עלו מתוכה, שגשגו והפיצו ריחכם הטוב על פני כל הארץ, רבו ומלאו את היערות, השדות, והגנות! ואולם את זאת יעשה לכם אלהים: הפרח שיהא נקטף ונתלש מן האדמה ביד, והפך לכרוב ועלה שוב השמימה".

שמעו הפרחים את הדברים האלה ותחי
רוחם, כי הנה לא אבדה עוד תקותם.
התחילו נעים וזעים משמחה, התחילו רועדים ומחכים בכליון עינים לידים, לידים אשר תגענה בהם, תאחזנה בהם ותקטפנה אותם.

חכו הפרחים, חכו דוממים וכמהים, גדלו יותר, יפו יותר מתוך צפיה. לאחרונה לא עצרו כח והתחילו דובבים כל אחד לנפשו, כל אחד בתוך גבעולו:

אני פרח,

פרח קט,

על אם דרך,

נע ונד.

ריחי רענן

שט ושט,

רוחש, לוחש,

סח בלט:

בואי, אחזי

בי, היד

נא תפשיני

וקטפיני!

ואולם לשוא התפללו הפרחים לידים, לשוא התחננו להן, לידים אשר תושטנה אליהם ותקטפנה אותם, כדי לעורר את הכרוב בתוך כוס כל פרח נקטף, אשר יעוף למרומי השמים.

לשוא, לשוא, – על פני כל הארץ לא היתה אף יד אחת.

העננים שמעו את תפלתם וימטירו על הפרחים מטרות עז. נטפי הגשם ירדו עליהם ברעש ובהמון. הפרחים צהלו לקראתם, כפפו והרימו ראש, וכל אחד קרא אל נטפי המים הכבדים: הכוני!



פצעוני! הממוני, מרטוני וקטפוני!

אך לשוא. אמנם המים הכו את הפרחים, הכום, פצעום, מרטום, אך לא עצרו כח לקטפם.

יצא אי־מזה רוח קל ונוח לשוט בארץ, ויהי בעברו על פני הפרחים שמע את לחשם גם הוא ויחמל עליהם, ויאזר שארית אונו, ויתגעש, ויתמרמר, וימלא חמה וישתער על הפרחים המתפללים לו; לתלשם חפץ, אך לשוא – לא עצר הרוח כח לקטף אף אחד מהם.

– יד! – קראו הפרחים נואשים, – יד אחת קטנה, רכה, רפה לו היתה על הארץ!

ויהי ביום הששי בערב ותעבר הרנה מציץ אל ציץ, מפרח אל פרח: אדם נברא! אדם נברא!

והפרחים – לא על האדם שנברא שמחו, רק על שתי ידיו, שהיו מתנועעות ומדלדלות מזה ומזה בלכתו.

ובלכתו – ולא ראו כמעט את קומתו הזקופה ותארו היפה, וקראו מתוך צהלה:

– ידים! ידים הולכות!

ואולם האדם, אדם ראשון זה, אשר ברא ה' אלהים מן העפר, לא הרגיש בהם, בפרחים, לא ראם ולא ידעם.

את בהונות רגליו ועקביו נשקו הפרחים בעברו על פניהם, את צלו הנגרר אחריו נשקו:

תפשני!

קטפני!

אך לשוא – אזניו של אדם הראשון היו פתוחות לכל קול, לכל המיה, ואת לחש הפרחים לא שמע. הנה עבר, עבר מהם והלאה.

בכל מקום לכתו, בואו, עמדו ושבתו – צצו ועלו הפרחים ולחשו לו: שלח ידך אלינו וקטפנו – אך הוא לא שמע.

דרכו היתה סוגה בשושנים – ולא ידע.

ויהי ברדת הלילה, נבהל אדם הראשון מפני החשך ועמד.

“חשך!” לחש אדם הראשון לנפשו ויירא להניע רגל. “אולי אין הארץ משתרעת עוד לפני”.



קדם לזה ראה אותה גדולה ורחוקה, ועתה אולי נעלמה הארץ מתחת לרגליו, ורק הנקדה אשר הוא עומד עליה נשארה, ואין להניע רגל.

“חשך!” לחש אדם הראשון לנפשו, כרע



ונפל לארץ, סגר את עיניו, כדי שלא יראה את החשך, ונבהל עוד יותר, כי הנה סגר את העינים והחשך לא נס עוד, הוא רואהו. אז יפקח אדם את עיניו ושוב יסגרן, יפקחן ויסגרן פעמים אין־ספור, ירא וכועס ומקלל, פוער את פיו ונושך, נושך את החשך בכל פה ובחמת רצח. לסוף, נפל על פניו ונרדם.

בבקר, אך נפקחו עיניו, ויצעק! מרב שמחה צעק, ומרב שמחה כבש ראשו ושתי ידיו בארץ, ואת רגליו הרים למעלה.

אדם אחד היה בעולם, שלא היה ילד מעודו, ואדם הראשון שמו. אדם ראשון זה נולד גדול לכתחלה, עם זקן נולד, אך מעשה ילדות, מעין עמידה על ראש ורגלים למעלה, אהב.

ויהי בעמד אדם על ראשו, וירח את ריח השושנה, שהיתה נוגעת בחטמו ממש. את ריחה הריח, ואולם קטוף לא קטפה.

ויהי בקומו ובלכתו – ופני השושנה האדמה אדמו עוד יותר מבושה:

"האמנם כה דלה אני ומכערת–
כי יתן לי אדם כתף סוררת?

האמנם כה נבאש זה ריחי באפו, כי לא לקחני האדם בכפו?

כלב עבר עליו – ולטפו. סוס רץ על פניו – וטפח לו על גבו; יונה ירדה על כתפו, ויקחנה וישקנה – ואלי לא יתבונן".

ואדם הראשון אמנם מלא אהבה היה לכל



היצורים, לכל הבהמה והחיה ועוף השמים, ויאמר:



גדולה היא ארץ זו ואני לבדי הנני על הארץ; אלך ואבקש לי רעיה בין הברואים ולא אהיה עוד גלמוד בארץ.

בקש, בקש ולא מצא. מה עשה? עלה על ראש הר והכריז:

אדם הראשון מבקש רעיה,

לא יפה ביותר ולא מכערה,

לא חכמה ביותר וגם לא פתיה,

לא משכלת ביותר ולא נבערה.

אם תהי מאד יפה, הן תיף אזי מני,

אם חכמה ביותר, אז תחכם ממני,

ואם אקח לי רעיה יותר משכלת –

אז אעש אולת,

כי משכיל ביותר אני עצמי אינני.





הוא טרם כלה את דבריו ופרה אחת עבה ושמנה עלתה אליו אל ההר.

ראה אותה אדם הראשון ויקרא בתמהון: את?! לדבר תדעי?

הניעה הפרה ראשה ממעלה למטה, כלומר: ידוע אדע.

– דברי! – קרא אדם הראשון אל הפרה.

הפרה פערה את פיה וקראה בקול ממשך: מ– מו!

לא מצא דבורה חן בעיניו, ולא רק זאת, אך מצא בה עוד מגרעת: "ארבע רגלים לך ועל האדמה לא תבטחי…למה זה תורידי גם ראשך לארץ?



הרימי אותו לשמים כמוני".

ויהי כי לא יכלה הפרה גם את הדבר הקל הזה לעשותו, וישלח אותה מעל פניו.

רדי לך, פרתי,

מעל הרי רדי,

לא את רעיתי,

לא לי את, לא לי!

ירדה הפרה, ועוף גדול ויפה, הלא היא הנשרה, עפה אליו אל ההר.

– את? – קרא אדם הראשון בתמהון. –



אמנם יפה את, נשרה גדולה וקלה את, ואולם לא תצלחי לי לרעיה!

– מדוע? – שאלה הנשרה.

– הן את עפה! – ענה אדם הראשון.

– האם זה לא יפה?

– יפה! – קרא אדם הראשון מתפעל – הרי זה יפה! אך מה בצע לי בעופך?…את תעופי ואני לא אוכל לעוף אחריך…

רדי לך, נשרתי,

מעל הרי רדי,

לא את רעיתי,

לא לי את,לא לי!

אז תעל אליו הלביאה העזה והיפה.



ותמצא הלביאה חן בעיניו, כי הוד מלכות לה, ושאגה לה, ועיניה קודחות כגחלי אש, ויקרא אליה אדם הראשון:

– יפה את, הלביאה, ועזה, וגם עיניך קודחות, אך מדוע הן יהירות ומביטות עלי בעברה?



אולי תקצפי עלי? אנא, אל־נא תקצפי.

הלביאה הניעה בראשה אחת הנה ואחת הנה ושאגה לו:

איני כועסת כל עקר.

– אם לא תכעסי עלי, אז צחקי, צחקי לי.



אני רוצה לראות את הלביאה צוחקת, רוצה אני ברעיה אשר תדע צחוק. גם אני יודע צחוק, ואולם אני – אך מעט יודע צחוק, ולכן תהא נא רעיתי צוחקת הרבה.

נסתה הלביאה לצחק, אך לא צחקה;



מצמצה, מצמצה בעיניה, פתחה פיה מעט, הניעה בלשונה, התחיל הריר נוזל מזויות פיה, ואולם צחוק לא צחקה.

ויקרא אדם הראשון אל הלביאה ויאמר:

– אהה, כי צחוק לא תדעי!

– לא צחוק ולא דמעה! – שאגה הלביאה במר נפשה.

– גם לבכות לא תוכלי! לא לי את!

רדי לך, לביאתי,

מעל הרי רדי,

לא את רעיתי,

לא לי את, לא לי!

כשכשה הלביאה מבישת בזנבה, ירדה מהר־מהר מעל ההר ונעלמה ביער העבת, רק שאגותיה הנוראות פלחו את לב היער.

– לא חפץ בי האדם!

עמדה אז השמש הצעירה והבהירה באמצע השמים. צהרים היו, ויהי החם גדול עד מאד, ויכרע אדם הראשון ויפל עיף ויגע וירדם.

גם הפרחים, שצצו ועלו סביבותיו, אף
הם התעלפו בשרב הצהרים הגדול, נמנמו, חזו וחלמו ידים שלוחות אליהם, ידים, ידים, ידים…

אז ירד ה' אלהים על אדם, יקח ממנו את הצלע ויבנה ממנה את חוה.

ויהי כאשר פקח אדם את עיניו, וירא את



היצור הנפלא, הלא היא חוה העומדת עליו, וישתאה לה, ויקרא אליה ויאמר:

– היי לי ברוכה, בת־השמים.

– לא בת־שמים אנכי…– ענתה לו חוה, ותכף התחרטה על אשר אמרה אמת, על אשר אמרה שאיננה בת השמים.

– האמנם גם את נוצרת מן העפר כמוני?

– גם לא מן העפר, – ענתה לו חוה והרימה ראש.

אז ירתע קצת האדם לאחוריו וישאלה מתוך יראה:

– לא מן השמים ולא מן הארץ? מאין תבואי?

– ממך! – ענתה לו חוה בקצרה.

– ולאין תלכי?

– אליך!

– ממני באת ואלי תבואי! בואי!



בואי…האח, עתה אראה, כי עצמי ובשרי את!



ואולם, אם רוצה את להיות לי לרעיה, צחקי לי בראשונה, צחקי לי וצאי אחר־כך במחולות. אני מבקש לי רעיה צוחקת ומחוללת.

אז קמה חוה ואמרה: אני אצחק ואחול לך ביחד.

– אנא!

התחילה חוה סובבת לעיני אדם רכה וקלה ופניה צוחקים, צוחקים לו.

האח, האח! צחוק זה ומחול זה של אלה הם.



אולי תוכלי ותשירי לי גם כן, האלה? צחקי, חולי ושירי לי! – קרא אדם הראשון, ופניו צוחקים אף הם, ורגליו מרקדות לקראתה אף הן במחול.

הניעה לו חוה בראשה: גם זאת או כל, הט אזנך ושמע:

לא, לא אלה

ולא מלאך,

אני צלע –

צלעך, צלעך!

לא אנכי –

אתה עקר;

אני צלעך –

ואם לא נכר…

אז ירים גם אדם את קולו וישיר לה אף הוא:

כה יפית

נעמת בגילך –

ואם את צלעי,

אני צלך!

רק את החרוז הזה שר ונאלם. רגע עמד,



אחרי כן קרב אליה, אחז אותה חרש בידה ושאל



אותה בלט: ודמעה יש לך בעיניך?

– דמעה? מה זאת דמעה? – שאלה חוה, תמהה ומשתוממת.

– לבכות תדעי?

– אם תכאיב לי, אז אבכה, – ענתה לו חוה.

– האכך? שאל אותה אדם באהבה רבה והרים את ידו.

– זה לא מכאיב, – ענתה לו חוה.

אז הפנה אדם את ראשו בחלל העולם וצלצול שפתים מלאות נשמע באויר.

– מה עשית, אדם? – שאלתו חוה.

– נשקתי לרוח החולפת. – ענה אדם בצחוק קל.

שתי דמעות גדולות, זכות וחמות עלו בעיני חוה ונתלו בריסיה.

ברגע זה עמד אדם וקרא: רעיתי! תמתי! יפתי! שאלי – מה אתן לך ואפיסך?

– תן לי את אשר תתן, ולו גם את הרוח החולפת!

– זאת אפס!

הרים אדם את עיניו לשמים, מתכלת



השמים היה רוצה לתת לה – אך נעלה היא ממנו.



העיף עיניו לימין ושמאל – מרחקים יפים, כה יפים –



אך ריקים; אז הוריד את עיניו לארץ וירא את השושנה



אשר צמחה לרגליו.

ויכרע אדם ויפל לארץ ויקטפנה ויגישנה שי לחוה.

ויהי בקטפו את הפרח הלז, ותצא בו



ברגע נשמתו, ותהי לכרוב קטן וקל, שפרש את



כנפיו ועלה למרומים.

והשושנה, אם כי יצאה נשמתה בהקטפה, אך ריחה הטוב לא פג.

ראתה חוה את הפרח היפה הזה, רצתה לאכלו, ואולם בהגישה אותו אל פיה, הקדים אפה להריח את ריחו הטוב, ואמרה:

– יפה היא מתנה זו לאפי, לא אבלענה.

ויהי כי ראה אדם, שמצאה מנחתו חן בעיניה, וישח ויקטף לה עוד; והיה מדי קטפו את הפרחים, ועלו הכרובים הקלים למעונות הרום, אשר התגעגעו להם כה הרבה, וממעונות הרום, הלא הם השמים, הציצו הכרובים הקטנים והקלים למטה וברכו משם את זוג האנשים הראשון, שהיה עומד על ראש ההר. וככה ברכום הכרובים:

– ברוכים תהיו לנו שקטפתם אותנו!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39145