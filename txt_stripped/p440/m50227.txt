


	
	[הו ערש, עני בך נשאתי]
	








הו ערש, עני בך נשאתי,

בור — מנוחתי אמצא בך,

נפרד נא, הוי, עיר רבתי,

שלום, שלום! אקרא לך.





שלום אקרא לך, קדוש ספי,

שם יתהלך כרובי תם,

שלום עיר, שחמדת לבי

תופע לי ראשונה שם.





לולא ראיתיך, היקרה,

לא פגשתיך, המלכה, פה —

לא באתני כל הצרה,

לא הייתי אמלל כה.





לא בקשתי אהבתך,

לא שערתי לבך קנות,

רק חפצתי בקרבתך

נשם וחיי־שקט ראות.





ואולם אותי את דוחפת,

כלך־לך! יקרא פיך זה לי;

דעתי, הה, עלי נטרפת,

ולבי, לבי נשבר בי.





קודר אלך־לי, נעימה,

עיף, חולה ובלב מר,

ראש זה כבד עד אשימה

הרחק, אל תוך קבר צר.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50227