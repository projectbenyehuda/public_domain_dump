


	
	לחם
	








הקיצותי – ושאון מוזר עלה באזני,

בחשכה עלה, בחלוני כלפי חוץ:

מי ילון שם, מה יהמה שם כמשק גבים?–

המון רעבים.





העלתי הנר וכיביתיו מיד מיראה,

זו עינם – אל תפגע בחלוני ובנרי,

הם צבאו על שער החומה הסגור –

אופה שם יגור.





הם עמדו צפופים ודחוקים והשחירו יחד

אנשים, נשים וטף, שורה ארכה.

כתף לכתף עמדו, שכם לשכם

וחכו ללחם.





אך האופה לא יצא אליהם: לפנים אפה,

לפנים, לפנים לא היה תנורו צונן,

ובגדיו לבנים היו וטבולים בקמחו –

נטשטש הקמח ונמחה.





גם אתי לא היה לחם, רק כסף לי היה,

ואקח שקלים אחדים ואשליכם החוצה;

השקלים צלצלו באבן, אך איש לא לקחם –

זה לא היה צליל לחם…





שולי שמים האדימו – דמדומים של בקר!

אך גם עין לא נשא אליהם המון האנשים:

לא ככר לחם שם עולה, חום וחם ועגלגל –

שם רק שמש יתגלגל.





ואין אל-מי לפנות, השמים והארץ –

הם צחיחים, רק כוכבים ואבנים בחיקם;

אבנים! עוד מעט קט והיו לברות

אבני החומה הקרות.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50344