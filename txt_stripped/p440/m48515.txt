


	
	פגישה
	




כוכב זהב נפל מן השחקים,

זיק ממרומים נפל —

וצלל בערפל.





שירת זהב משפתותי דם נתקה,

שירה קטנה, נאה,

והליל בלעה.





זה היה רגע של נפילה אל חיק המות:

חשב כבר הכוכב לכבות ולהעלם

והשיר — האלם.





והנה נפגשו בתהום הליל השיר והשלהבת,

שיר האדם נפגש עם השביב ממרומים,

עינים לעינים, פה לפה —

והבריקו עוד הפעם זה לעמת זה,

עוד הפעם אורו פני שני היתומים.





















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48515