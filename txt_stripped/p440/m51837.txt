


	
	עינים
	




מה אהב אותה, הה, מה אהבתיה!

שבע ביום אנכי מת עליה,

ושבע ביום, שבע ביום אני קם לתחיה –

המות והחיים בעיניה.





ובמותי – אני מת ככל המתים,

קראו לבן־חברה־קדישא וחפר

קבר לי, ובואו כל רואי והבאתם

לקבורה אותי – הנני שוכן עפר.





וכשוב אלי הרוח – אז אין להכיר אותי,

יצורי לוהטים, יצור ויצור על דמיו;

בחיותי – מי שלא ראני עוד בחיותי –

לא ראה אדם חי מימיו.





מה אהב אותה, הה, מה אהבתיה!

לא אדע לבי קרבי, מני אהבה; –

רק אחת אדע: אני מת וחי על פיה,

גם מות וגם חיים לי תצוה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51837