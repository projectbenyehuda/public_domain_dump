


	
	תישים בעלי זקן ועזי פנים
	



א


שמעו ואספר לכם מעשה שהיה. מעשה בשלשה תישים שנסו מן המכלאה.



שלשה תישים בני־חיל נסו בליל, נסו,
ברחו אל האחו, למקום שם עולה העשב הרך, למקום
שם יפך הנחל הזך; הלכו למקום שם הרוח יפוח,
שם יצאו לשוח, שם ירקדו־יחוללו, יתהוללו,
ישתוללו.






ב


כל הלילה תעו התישים, ברחובות
על־פני מגרשים, תעו־תעו ואל האחו לא באו. את
הדרך לא ראו ולא מצאו.

ויהי בבקר והשמש להם זרחה, ויראו
מרחוק את האחו וישמחו, ויצהלו ויריעו,
ויקראו איש אל אחיהו: אוצה! רוצה!






ג


ויהי כאשר אצו, כאשר רצו, והנה
שר־עץ בנוי על־פני תעלת־מים, והגשר
רחב־ידים.



קם התיש הבר ועבר את הגשר, הנה
הוא אץ, הנה הוא רץ, הגשר יזדעזע, והתיש –
בזקנו ינענע ובטלפיו ירקע:



– טרח–טר־רח

ארים נורא קול –

ברגלים אך!

לא אחת מפני כל!






ד


ותחת הגשר רחב־הידים, בתוך
תעלת־המים, בבור העמק והשחור ישב שד־המים
הנורא, ראשו חלקלק וירקרק וחטמו כבקבוק, עיניו
כשתי לבות בלי ריסים וגבות.



חפץ שד־המים לאכל את הראשון בתישים, וידבר אליו דברים קשים, וכה אמר:



– מי שם אץ? מי שם רץ? מי ברגליו מרקע עד שהגשר יזדעזע? אתפשנו ואכלנו!



נבהל התיש, עמד רגע נדהם וקופא כשיש, ואחרי רגע התחנן:



– אל נא, שד רחום וחנון, אל נא תאכלני,
אני קטן הנני, זה אחי השני, הוא גדול ושמן
ממני, אכל נא אותו!



ושד־המים עוד יושב תחת הגשר
רחב־הידים, ראשו חלקלק וירקרק, חטמו כבקבוק,
עיניו כשתי לבות בלי ריסים וגבות, והרי הוא
יושב וחושב, חושב ושומע: הגשר שוב יזדעזע,
שוב יעבר עליו תיש, יתנועע וברגליו ירקע:



טרח־טר־רח!

ארים נורא קול –

ברגלים אך!

לא אחת מפני כל!



נתן עליו שד־המים בקולו: מי שם על
הגשר עולה? מי שם אץ? מי שם רץ? אתפשנו ואכלנו!



נבהל התיש השני, התכוץ כלו
וכאלו אינו, לא רקע עוד ולא בעט, וקולו
רעד־רעד:



– אנא, אל תאכלני, אני עוד קטן הנני,
אחי השלישי הנה הוא בא אחרי, הוא גדול ושמן
ממני, אכל נא אותו!



האמין לו שד־המים, יושב הוא תחת
הגשר רחב־הידים, ראשו חלקלק וירקרק, חטמו
כבקבוק, עיניו כשתי לבות בלי ריסים וגבות,
יושב הוא ושומע: הגשר שוב יזדעזע, שוב תיש
עובר עליו, יתנועע, ברגליו ירקע:



– הו, מה לי גשר־עץ! אני אץ רץ כחץ; הס כל אחד, הס! אני תיש עז!



טרח־טר־רח

כך וכך!

ברגלים אך!

טר־רח!



ושד־המים יושב וחושב: אך אמת אמרו לי
בעלי־הזקן נאמנים דבריהם, נאמנים!
עדת־שמנים, סעדת־שמנים תהיה לי היום
הזה!



וישא שד־המים את קולו, ויקרא בחמה גדולה:



– מי שם אץ? מי שם רץ? מי ברגליו ירקע וכל הגשר יזדעזע?



וזה התיש הקטן לא נבהל כל־עקר, הוא נע על הגשר כשכור, קורא בכל גרונו ועונה:



– אני הוא התיש הצעיר, היהיר, המהיר,
בעל הזקן השעיר, ואתה – אם כי ראשך חלקלק
וירקרק וחטמך כבקבוק ועיניך כשתי לבות בלי
ריסים וגבות, – בוא, אם אינך מפחד, בוא, ונאבק יחד!
בקרני אבתקך, בטלפי אהדקך, אשחיתך!



נבהל שד־המים ונחבא בבהלה, עמק־עמק לתוך התעלה.






ה


עברו שלשת התישים את הגשר ובאו אל
האחו; היו עשביו דקים, רכים וירקרקים ומתוקים
מכל ממתקים; וכאשר באו – אכלו וישבעו, ושוב
אכלו עד ששמנו ועבו, ושוב אכלו עד שצבו,
ונשארו שם ואל העיר לא שבו.



מן היום ההוא ואיש עוד לא ראם, ואיש לא שמעם, רק אני שם הייתי ואת התישים ראיתי.



זה התיש הקטן, עדין הוא בכור־שטן, בן־חיל וטוב. וזה הסוף.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40611