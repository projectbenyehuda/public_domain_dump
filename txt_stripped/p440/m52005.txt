


	
	על דאבדין
	




שטף גל בלב ימים,

בן־תהומות, חי ועליז,

בין כפים ובין צורים

דרך לו יפלס;





ויאהב הרים ראשו,

ונסק לשחקים אהב,

ויצעק גם לשמש –

ויצף תלתליו זהב.





אך בא לחוף ונפץ,

ונמוג ואיננו –

איך אאסף נטפיו?

איך אוכל אקימנו?





כוכב הילל רעד

ונפל ארצה פלאים –

מקומו אי ומצאתיו,

ואשיבו לשמים?





מים איך אמשה שמש?

ורגע מן הנשיה?

איך אשיב קול לגרוני?

ואדם מת – לתחיה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52005