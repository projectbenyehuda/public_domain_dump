


	
	[הבריקו הרחק פני הים]
	




הבריקו הרחק פני הים

באור אחרון שכבר עמם;

ליד בית הדיג ישבנו שם,

ישבנו לבד ודומם.





האד והמים עלו רום,

השחף עף במחוגה;

מעיניך באהבת תם

דמעתך נשרה נוגה.





היא נשרה לך על צחורה יד,

ואכרע לך, הנעימה;

מכף ידך, צחורה יד –

שתיתי את הדמעה.





מני אז בי לבי דוי,

נשמתי בי כלה ואינה;

הרעילה, הה, את בשרי חי

האשה בדמעת עינה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55525