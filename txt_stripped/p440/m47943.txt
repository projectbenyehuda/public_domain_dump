


	
	שליחי טרם אתא
	








רוח עצב, רוח עגום,

שא־נא את אנחתי

דרך שדות, דרך יערות

אלי אהובתי.





הרחק הרחק יש עירה,

קטנה העירה —

שם בית־עצים עומד לבן,

שם ילדתי גרה.





לפנות־ערב עת מתקדרים

ארץ ושמי רמה;

עת ששכינת יגון דומם,

שורה על הנשמה —





לפנות־ערב עת האויר

מהול בדמי־שירה;

עת מתעצב אל בשחקים, —

בואי אזי העירה…





תשאל: איה בית ילדתי?

יראו לך מעונה.

לאט, לא פתע…ולא בחזקה —

תדפק על חלונה.





בגשתה חורה אל החלון,

תלחש לה אנחתי —

את געגועי בה יצקתי,

את יגון לבתי…





דומם תמתין, רוח עצב,

אל־נא תשט מחלונה;

שמע מה־תגיד לך ילדתי,

ואחר תשוב הנה…





רוח עגום, רוח עצב,

את אנחתי נשא —

לתשובתה שוא אחכה,

שליחי טרם אתא…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47943