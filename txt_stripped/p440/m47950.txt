


	
	משירי אובד
	








הוא נגלה לי בלילה קודר אחד,

הלילה היה קודר אז מאד;

שחוק בעותים עלה בעלטה,

עלה בעלטה ואבד…





השביל — עוד לא עברתי בו, הו מה התעקם!

מה התעקל שבילי זה הצר…

רוח מרדף נדחק בין המצרים;

עלי ראשי נתכו תלונה ובכי מר.





הוא נגלה לי אזי לפתע פתאם, —

אלם נצב נגדי, וכנציב

מות, כנציב מות שחורה,

רק התול חי הזדעזע עלי פיו.





באישוני עיניו נחו געגועים מתים;

נשקף צער־גדול — מת;

ואש עוד דלקה שם, אש שאינה מצפה

למלאך גואל ולמבשר נס…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47950