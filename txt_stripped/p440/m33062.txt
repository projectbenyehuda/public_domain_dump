


	
	אלגיה
	




מכל חמודות היו לי —

רק לבי לבי נשאר לי…





    שמש היתה לי ברם,

    עם ערב צללה בתהום…





לי צפור שרה שירת־יה,

במרחק־רזים עפה לה…





    שושנת־קסמים היתה לי,

    עם צאת היום ונבלה היא..





פעם אותי חשק עז —

וגוע חיש עם קו הפז…





    לבבתני תקוה, תקות־תם,

    ונעלמה היא עם כלות היום…





על גבשוש בודד, בקבר צר,

שוכבה לה ילדתי כבר…





    מכל חמודות היו לי —

    רק לבי לבי נשאר לי…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33062