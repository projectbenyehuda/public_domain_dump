


	
	אור
	








לא קויתי לאור כי יבוא,

ולנגהות לא יחלתי –

והשמש, ראה, בחלון!

אשר רב, לו לא פללתי…





לא קויתי לאור ויזרח,

לא פללתי לו – ויופע!

זרועות לו הושטתי כהות:

רפא, הוי, רפא־נא לי, הרופא!





זרועות לו הושטתי כהות,

פני חורים לו הראתי –

וכמו איל על אפיקים

אערג, אערג לו: צמאתי!





בהמון חוגג, זכים, בהירים,

קוי זהר, קרני כתם:

הרק לנשק לי ולא יותר

לחדר משכבי באתם?





או ירדתם פה מטה,

קוי זהר, משמי רמה,

ועל כנפי אורכם תאמרו

שאת את נפשי אתכם שמה?











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46140