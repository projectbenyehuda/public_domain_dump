


	
	[עם דמעה צלולה]
	




עם דמעה צלולה שדללה מעיני,

השתפך צער רך מתוך לבבי;

וברגע שחלל חדרי ספג צערי,

את אחותו ספג כר משכבי…





הנערה פתחה עוד בבקר את החלון,

ותחליף מכסה כרי זו הנערה…

ובשובי לעת ערב לא נכרה עוד הדמעה,

ובחלל החדר לא עוד היה צערה…





בלילה הקיצתני בכית חרישית בחלוני:

זה היה צערי; – צערי מה תהימה? –

פתחתי לו החלון – ולא נכנס אלי –

רק תבע מני את אחותו, את הדמעה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45953