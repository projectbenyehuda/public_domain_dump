


	
	לאחר המעשה
	




חלום ככה מוזר

לי נראה בשנת:

נפתחה דלתי

ונכנס הלז.





הוא עמד על ספי,

וחכה עד בוש –

הסתכל בי דומם

והרכין לי ראש.





עוד עינו בי חודרה

וצופה בלי תם,

ואני על כס אשב

ומחיך לו דם.





“למה לי תצחק?”

אז ישאל רתת;

"אי־לך המות,

כי באת אל מת;





אל שערי בית־עולם,

כה שומם וזר,

התעוך רגליך

ואל גל עפר קר.





פי קבר פתחת

ותחכה עד בוש,

לשוכן בו תביט

ותרכין לו ראש".











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51996