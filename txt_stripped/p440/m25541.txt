


	
	פתיחה למסבת מורים בליל הסדר שנת תש"ב [1942]
	



1

לילה זה, ליל זועות… וראשון, ראשון ליל לגאולה… הנה
כי כן: מסבת מסובין זו הרי היא מסבה לגאולת בראשית, אנחנו קיבוץ המורים
לעברית במצור ובמיצר זה בורשה – נזדמנו לכאן לחגיגה… לחג האביב
שנת… אנו חוגגים את ליל־הגאולה הראשונה התוססת בנו היום בכוח משנה,
הגוברת בנו חילים, הפועמת ומפעמת אותנו בגבורה כפולה ומכפלת. אלה הגבורים,
גבורי הרוח, בעלותם על המוקד, חזקים באמונתם ובחדותם עוד יותר, זו החדוה
הצוהלת! הצוהלת גם לקראת המות! כמה זה זר… לא מאראנים נועדו לסדר חשאי,
כי אם גאולים ונדונים למות נאספו לשמחת סעודה אחרונה… חג וחגא – בשעה
זו רגילים לחשות… הן חרש חרש אנו מובלים לטבח באלם פה ולשון. מושיטים
אחינו היום את צוארם למאכלת ואנו מדברים היום ברור, בלא שמץ של מליצה.
כשעומדים על המוקד אינם מדברים גבוהה. כמה זה זר, ואולם עם כל הזרות שבדבר
אין בו מן המגוזם.

אכן, ליל לגאולה הלילה ולא לשעבוד… ליל זועות, אף
אמנם, ליל בלהות – כן, אך לא לשעבוד… בני חורין אנו בעמק בכא זה, בארץ
חירום זאת, בני־חורין לעולמי עד… כל כלי יוצר ומשחית לא יצלח לשעבדנו,
התכשרנו לה לגאולה מתוך יסורים וחבלים במשך תקופות ונכשרנו לה! היתה לנו
הכשרה במדבר החיים הגדול, צרפנו באשו הלוהט, בסערה וסופה הועלינו הורמנו
וטהרנו. לא נשתעבד עוד לשום פרעה, לא נבנה ברצוננו הטוב לשום עריץ ומשעבד
את פיתם ואת רעמסס, ואם יש כאן בינינו מישהו שאין לבו כלבנו אנו שלם עם
מצפונו, הלא הוא אלהיו יושב בסתרי סתריו, הלא הן הנימין הדקין המקשרין
אותו אליו ואל נכסיו הגדולים, בתקוה שעוד יגדלו – אם יש כאן בינינו שכזה –
מן הרשעים הוא שלא נגאל בשעתו, בגאולת בראשית, שלא נצלה באש הצרופה של
גאולת עם. אנחנו, אנו שנזדמנו לכאן אחים לשמחה ולצרה, הכרנוה, ידענוה
בחבלינו ובכל קשי של חיים דמינו שקוים בה בהכרתנו הכא. ואין שמחה של גאולה
אלא אצל בעלי ההכרה.

אנחנו המורים, אנחנו אנשי ההוראה… הורים אנו! מי כמונו
יודע שלא ללמד באנו, לא להטיל מרותנו ודעתנו אנו על “תלמידים”, אנו באים –
להורות, להתוות קו, לשים ציון, להראות אות אחת בתורה – ואת השאר – הגע
בעצמך, חתור אתה בנבכי תהום, מצא את דרכך אתה. דרך טובה אם מצאתה אתה –
הרי היא טובה שבעתים! אנו באים אל הנוער עם חלומותינו הגדולים, חלומות
התחיה כגבר שבא אל אשה, ייר בה מתוך אהבה את טפת הפנה, את טפת היסוד והולך
לו, כאילו הולך, הוא רק מתרחק, כמרים על שפת היאור, לדעת מה יעשה בילד…
אנו מתרחקים קצת עם חרדתנו בלב ועם דאגתנו בנפש… זה הגרעין שזרענו –
הישגה? היעשה פרי הלולים? היגדל? היבכר… כאלהים אנחנו, הנוטע בנו יצרים
וכחות בראשית הגדלים ומתבשלים בו מאליהם. ואולם אלהים נעלה הוא ממנו ביותר,
יותר רחוק… אנחנו – אנו קרובים יותר אל הרך שלנו ואינו נלוש בידינו אלא
מתוך זהירות… נהיה כאלהים קרובים ואוהבים, אוהבים מקרוב. נזרק נא אל
הנוער ניצוץ אחד, הוא יהיה ללהבה… יצר אחד רק נכניס לתוך לבו – על יצריו
שהביא אתו מרחם אמו העבריה… לא יצר, כמובן, רק נוספות ליצר נשית לו,
ליצרו הטוב, כדי שיחזק, יגבר בה בנפש הרך מאליו.

ליל גאולה וזועות לנו הלילה… שמי האביב הרחוקים מכחילים
מעל ראשנו ותהום רובצת תחת… ראו: דגל החיים והמות בידנו… גם החיים
והמות – תאומים הם לנו הלילה. תאמי גורלנו… עומדים אנחנו על פי קבר
ומצוים חיים לעם. לבנו, לבנו לו לעם, בירושלים שבגולה נהרגו אחינו כמעט
כלם, ובמותם צוו לנו את החיים בפלך זה… הנה – בא עתה תורנו אנו! אם לא
בא? לא נתפלל לו למות, ואולם אנחנו – נכונים… בעלי הכרה ומוקדשים למות –
נימין בלתי־נראין לעין נמשכין מהם אל הנשארים בחיים. יוצאים חלומות התחיה
ושאיפות ליצירה ולשחרור רוח העם והעולם כולו מלב הולכים אל לב באים.
שלשלת הנצח אינה נפסקת! אנו נכונים למות… ואם גם היום, הלילה, ברגע זה אם
תדפק יד רוצח על דלתנו. יש שהם באים ביחד, הרוצח ואליהו הנביא –… הרי
כן, נכונים אנו! ובמותנו – נצוה את החיים לקיבוצי עמנו באשר הם שם, דעו,
ותהי זאת נחמתכם: אנו מפרים אותם יותר במותנו על קידוש השם, על קידוש
העם, מאשר בחיינו…

צר לי בלילה זה על המשומדים ועל אלה העומדים להשתמד ועל
אלה התועים והמתעים מתוך קהות של הרגשה ועוני של רוח, הנהרגים כאן אתנו,
יחד, המושלכים אתנו אל בור אחד… קבר־אחים לכאורה, ואולם לא יאחה הקבר את
אשר לא אחו החיים. כנפל טמון יהיו. יחד הרגנו אך לא כמונו יצוו לביתם.
אין להם בית, אין להם חלק בבית ישראל סבא, ואין להם מה לצוות. כאחיתפל
הם, כאותם היהודים שהתגרמנו ונתאשכנזו, שבה בשעה אשר עצתם הרעה, עצת תפלה
וכחש מסוכלת – הרי הם תולים על וו, שולחים יד בנפשם, מאבדים את עצמם
לדעת – ואינם מצוים לביתם… צר לי עליהם, את כוס התרעלה הם שותים כמוני
ואין הם מצוים חיים לדור.

אנחנו עולים עליהם. ברגעים אלה, בם ברגעים שאנו נכונים
לעלות לגרדם, לא נהיה ענווים ביותר ונסהד על עצמנו: גם אנחנו, אם כי בני
לוי אנו, בני שבט חפשי בישראל, כלומר בעלי הכרה לגבי תעודת עם יוצר, עבדים
הננו לכל פרעה, עבדים מתוך הכרח. מתוך הכרח אנו עובדים להם, מתוך הכרח וע"י
אונס אנו מקימים לו ערי מסכנות, ואולם מעשה נורא אחד, תועבה אחת לא עשינו:
את ילדינו לא קבענו בחומה הזרה ולא טחנו עליהם כאותו טיח נדהם ומיואש
המכסה בטיחו על ילדו כדי שלא ישמע את שועתו הבוקעת מן העץ ומן האבן, הנה
הוא טח על ילדו – טח והחליק, החליק בכף הסידים וחסל. אנו אם חסרה לנו לבנה
אנו קובעים את עצמנו בחומה, על ילדנו חסנו, שמרנו עליה, על השארית.

לולא השארית! שאריתנו, שבת נצח היא, כלום עצרנו כוח לבוא
לכאן למסבה הלילה, ליל הזועות ואביב העועים. זאת השארית – נחמה בה לאחר
מותנו ואשר לפניו אנו עומדים, ומתבוננים בו בלי מורא.





א לפסח תש"ב.










כך הכתיר המשורר את דבריו שנשא בפני מורים עבריים בסדר שני של פסח תש“ב. לאחר מכן חזר ומחק כותרת זו. כתב היד שנתגלה ב־1945 בארכיון ”דרור“, בחפירות בדז'לנה 34, שמור בבית לוחמי הגיטאות ע”ש יצחק קצנלסון.
מאראנים – כינוי לאנוסי ספרד ופורטוגל.
בירושלים שבגולה – הכוונה לעיר וילנה, המכונה “ירושלים דליטא”. ב־1 בספטמבר 1941 הובלו כ־5000 יהודים לפונאר ונטבחו בו במקום. ב־6 בחודש זה נכלאו יהודי וילנה בשני גיטאות שחוסלו סופית בספטמבר 1943.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25541