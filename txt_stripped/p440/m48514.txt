


	
	גרוטסקה
	




לפני שנים רבות

נשא גלעד אשה,

ילדה לו האשה,

ילדה לו חמשה.





אחד אלם, ואחד חרש,

ואחד שתום־העין,

אחד גדם ואחד חגר —

וכלם שותים יין.





זה מדלי, זה מדליים

וזה מתוך השקת,

אחר שתיה, שתיה שניה,

ואחר כך מחלקת.





האלם קלל, החרש השיב,

ושתום העין ראה:





גדם וחגר נאבקים —

ראה מתוך הנאה.





ילדה עוד בן אחד

אשה לו אחרת,

לא נמצא מום בששי —

וגרש מני קרת…





בנה גלעד בית

משמיר ומשית

ולחמשת בניו

הנחיל את הבית.





רבו עליו יום כלו

ועד היות הבקר;

הבקר אור — השלימו,

ובהסכם כל: נחלקה!





נחלק את הבית —

יצאה המשפחה,

יצאה אל הבית

בצעקה ובצוחה…





לי המרתף! ולי הקירות!

ולי תהי עליתו!

לי דלתותיו ומפתנו,

לי גגו וארבתו!





כל אחד קשר חבלו,

אלי חלק ביתו,

לחלקו אמנם קשרו,

אך לא יוכל שאתו.





לא יוכל זוז ממקומו

וימשך בו בחבל,

להבל בעלו ימשך,

ונאנח להבל…





כל אחד מן החמשה

ישב לפוש רגע,

היד בחבל תאחז

וכה בלבבו יהגה:





הוי, למה לגלעד נולדו

בנים לו אחדים?





טוב לדת בן רק אחד

ובנות חמשה בתים…





באחד ישכב, בשני יישן,

בשלישי יאכל וישתה,

לבית הרביעי יזמין אורחים,

בחמישי יערך משתה.





אחי, שלא נולדו,

אם באו ואם ראו

אשר לי הנחיל אבי

גלעד — והתפקעו!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48514