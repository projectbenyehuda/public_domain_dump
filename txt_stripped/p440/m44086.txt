


	
	דוד בן ישי
	




לישי בית־הלחמי היה מקנה רב: צאן ובקר וגמלים וחמורים והרבה כרים ושדות מרעה היו לו מחוץ לעיר.

ולישי שמונה בנים, וקבע להם אביהם שמונה חדרים, חדר לכל אחד, שמונה חדרים קטנים ויפים לארך הבית.

והיה בעלות השחר, וקם ישי הזקן ממטתו לעורר את אחד מבניו שיפתח לכל הבהמה אשר ברפתיו וארוותיו, ויצא עמה אל מחוץ לעיר על פני כריו ושדותיו הרחבים, המלאים ברכת אדוני.

היה ישי הזקן נכנס בראשונה לחדר בנו בכורו, קרב אל מטת הישן, נוגע קצת בכתפו, ומסיח לו חרש:

– אליאב, כלום אינך שומע את הפרות גועות, את הגמלים מחרחרים, ואת החמורים נוערים? השחר עלה כבר – קום וצא עמהם אל המרעה!– אבא! – היה אליאב עונה מתוך שנתו, – כלום אינך שומע מעבר לקיר נחרת בן צעיר ממני? יקום הוא וילך אחרי הצאן.

נכנס ישי לחדר בנו השני, קרב אל מטתו ומושכו בכתפו:

– אבינדב! כלום אינך שומע את קול הצאן והבקר העולה מן הרפתים ומן הארוות? כבר התאדמה פאת מזרח כדם, קום וצא עמהם אל המרעה.

– אבא! – היה אבינדב קורא מתוך שנתו, – כלום אינך שומע מעבר לקיר נחרת בן צעיר ממני? יקום הוא וירעה את הצאן.

וכשראה ישי הזקן, שאבינדב מתהפך על צדו השני, היה עוזבו לנפשו ונכנס לחדר בנו השלישי, קרב אל מטתו ודופק בשכמו:

– שמה, העודך ישן, שמה? העודך ישן, שמה? כלום מניחים לך עדרי אביך לישן? ראה, הוזה, השמש כבר עלתה, והעדרים רעבים ומבקשים מרעה.

– אבא, אי, אבא! למה אתה בא ומפריעני משנתי המתוקה? הט אזנך לקיר ושמעת נחרת בן צעיר ממני – עוררהו וילך הוא אחרי הצאן.

וישי הזקן היה נכנס מחריש לחדר הרביעי, בנו הרביעי היה שולחו לחדר החמישי, החמישי – אל הששי, הששי – אל השביעי, והשביעי אל השמיני, אל הצעיר מכלם, אל דוד.

דוד היה תמיד חולם חלומות בשנתו, והחלומות כלם היו טובים ונפלאים. פעם חלם שהוא לוחם עם אריות ודבים, שהתנפלו על העדר, והם נופלים מתים תחת מהלמות אגרופיו; פעם – שהוא לוחם עם ענקים נוראים ויכול להם; לפעמים הקשיב מנגינות נעימות, שלא שמע כמוהן בהקיץ; ופעמים הוא רואה בחלומו, והנה כל הכבשים שלו עמדו על רגליהם האחוריות והם משנים צורתם מעט מעט עד שפניהם דומים לפני אדם… וגם האבן, שהוא יושב עליה, משתנה ונהפכת לכסא זהב גדול, ושוט הרועה שבידו – לשרביט זהב, והכל כורעים ומשתחוים לפניו וקוראים: יחי המלך דוד לעולם!



חלומות כאלה וכאלה היה חולם מדי לילה בלילה. בראשונה היה מספר אותם לאחיו, אך אליאב אחיו הבכור, שהיה מהיר־חמה, גער בו בכל פעם וחרף אותו, ולכן ספר אותם לאביו. אביו היה מחליקו בחבה על לחיו ואומר לו: בני, החלומות שוא ידברו, ואתה אל תשגה בהם ושים לבך לעדרים. אך בלבו שמר ישי את החלומות של בנו הצעיר, ובגשתו אל מטתו לעוררו משנתו, חשב: בני זה ודאי חולם עתה על כתר מלכות, ואני מעירו לצאת עם העדרים.

– דוד, בני דוד! – היה קורא ישי הזקן בלחש, בהכנסו לחדר בנו הקטן, – ראה, השמש כבר מביטה מן המזרח, והצאן והבקר גועים ומבקשים אכל.

מיד היו נפקחות עיניו היפות של דוד, ובראותו את אביו הזקן עומד עליו, היה קופץ ממטתו ואומר:

– לולא חלומי הטוב, הייתי כבר יושב על אחת הגבעות, והעדר היה רועה לפני על פני המרעה.

אז מהר דוד להתלבש ורץ ופתח את הגדרות והרפתים, והתפרצו מהן כל הכלואים בתוכן: הגמלים דוהרים, החמורים מקפצים ומניעים לו באזניהם הארכות, הפרות גועות משמחה, והכבשות מלחכות את ידי רוען היפה ואת בגדיו ורצות לפניו ואחריו לאפר הירק.

וישי עומד ומביט אחריו וחושב: היהיה בני זה כל ימיו רועה צאן ובקר או יהיה רועה לעם ישראל, כאשר חלם זה פעמים רבות וכאשר נבא עליו שמואל הרואה?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44086