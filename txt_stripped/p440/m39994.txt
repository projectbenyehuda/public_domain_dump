


	
	חלום פרעה
	




צאו וראו והתמהו

מה שעיני פרעה ראו:





עצל שכב שבע שנים —

ובשמינית קם יגע;





צם ר' צדוק שבעה ימים —

ובשמיני והוא שבע;





כבשה תשת מעינות שבעה —

ואל השמיני תרוץ צמאה.





רחל נרדמה בערב

ובבקר — והיא לאה…





עשיר הלוה לעני שקל —

הלוה שקל ותבע מאה.





ישמעאל יור באחיו יצחק —

וישמעאל, הוא שוע!





שבתי לביתי, מצאתי גנב,

אמר לי הגנב: צאה!





פרות כחושות אכלו שמנות!

דקה אכלה את המלאה…





צאו וראו והתמהו,

מה שעיני פרעה ראו…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39994