


	
	המונית
	








בבית שבו גרתי היתה שפחה –

סמל השממון;

תמיד ישבה לה על יד הסירים

כעורב שחור בין פרחחיו,

ושפתה אותם ושרה שירים –

שירי המון.





ותהי השפחה טרודה כל הימים,

ובלילות טרודה;

והיו שערותיה פרעות על השכם –

מאין די זמן לעשותן;

מידים מפחמות אכלה את הלחם,

כפופה ומרדה.





בחצי כל לילה היו באות מן המטבח

לחישות־דברים –

השפחה ישבה שם ובחיקה פרור,

והיא שוטפת אותו ומקללת –

שוטפת ומקללת: ארור,

ארור אתה כלי־בית־זרים…





ופעם באתי בשעה מאחרת,

לפני עלות השחר:

הכל נמו, גם השפחה נמה,

סיריה עמדו שפותים על הכירה,

החתול נם למרגלותיה – ובדממה

נשמעו כבר צעדי יום מחר.





קרבתי דם אליה ואסתכל בפניה:

אל היו פני המונית, פני בת־כירה;

שערותיה נחו פרעות עלי כרה –

– ארור אתה סירי! – דובבה בשנתה.

בחלון נפלה קרן־בקר, קרן־ברה,

נחה ישר על פניה להעירה…





בבית שבו גרתי היתה שפחה,

סמל השממון;

תמיד ישבה לה על יד הסירים

כעורב שחור בין פרחחיו.

ושפתה אותם ושרה שירים,

שירי המון.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47933