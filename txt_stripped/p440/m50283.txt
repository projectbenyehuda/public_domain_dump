


	
	על העין
	








רחל עמדה על העין,

היא וכדה ואיש אין –

היא לבדה, היא לבדה.

היא עם כדה.





שלחה אל הכד את ידה.

שלחה ידה ורעדה,

נפל כדה וישבר –

עלם עבר…





עמד עלם זה וצחק –

מן המדבר בא הרחוק…

אף היא בצחוק תט ראשה מטה:

“מי זה אתה?”





את עיניה תט לצדדין –

דודי בא, גם צח ועדין,

מן המדבר תבוא עתה –

מי זה אתה?





הגיד לה העלם מי הוא,

מי היא אמו, מי אביהו…

קראה רחל אז הטובה:

“אתה קרובי!”





חבק לה הלז ונשקה:

היא בחול עיניה תקעה…

תביט חרסי כד האבן –

הוי, מה יגיד אבי לבן?…






קצנלסון.png













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50283