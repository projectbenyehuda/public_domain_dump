


	
	שני אחים
	








בחיק הליל האפל שקע

הארמון על ההר הרם;

אך בגיא יאירו ברקים,

צליל חרבות נשמע שם.





אחים נצים שם נזעמים

בחמת־עז ובשנאת־עד.

אמר, מדוע הם נלחמים

עם החרב תוך היד?





היא, השועה, בעיני־להבה

את הקרב הציתה בין

שנים אחים שכורי אהבה

לה, ללאורה בת־החן.





מי משניהם, מי יניע

לבה ותושיט לו היד?

לא השכל פה יכריע, —

חרב, צאי, הכריעי את!





באמץ־נפש הם נאבקים,

הך והך בסתר צל.

הוי, גורי לך, את חרב־נקם,

אור־מתעה זה בחיק הליל.





אויה! אויה! אחי־דמים!

גיא־הרגה, אויה לך!

ארצה נופלים שני הקמים,

אח — ברזלו בלב אח.





שנים מאות חלפו, תמו,

קבר כסה אותם קר;

ארמון — חרבה שנשמה,

נשקף מעל ראש ההר.





אך במורד, תוך הבקעה,

רחש סוד עם־לילה קם;

לשון חרבות שם מבריקה,

זוג האחים נלחם שם.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50251