


	
	תהלים
	








שירו להרי ירושלם, להררי קדש!

הררי אל אשר כה גבהו ורמו,

אשר נשאו את־ראשם לשחקים,

ואל שמי השמים צעקו ­–

שירו להם, כי נרדמו…





הוי שירו, הוי שוררו למו!

החרידום בשירי השירים,

שוררו, שוררו,

מחבלי השנה התירום!,

העירום, העירום,

הוי עוררום עוררום, עוררום!





מה־לכם, הרי ירושלם, הררי קדש?

אתם שמעינות אלה וישועה עליכם יהימון ­–

כסלעים הייתם בישימון!

אתם ­– אל שכן על כתפכם ועם נביאיו פה נדבר–

כצורים הייתם במדבר!

אל קרבכם באתם, ההרים!

יראתם,

ואל נקיקיכם נחבאתם!





לא הרים ­–

רק במתי קברים!

נמחק אות חיים על פניכם, לא ציץ ולא פרח,

ויירט עליכם כל דרך…

תליתם תלי אבן על צואר ­–

ואדם בל יעבר, בל יעבר…





הוי, הרי ירושלם, הוי, הררי קדש!

הלא תשאלו, הרי, הרים שוממים ונשמים,

לשלום יתומיכם תשאלו?

אשר גלשו כעדר מעליכם וגלו

ונפוצו בעמים…





שירו להרי ירושלם, להררי קדש!

שירו עם ערב ­–

הזהב מקצה השמים, יקר הדמדומים

עליכם כי נגה ­–

שירו, כי נפעמה נפשי וחגה בי, חגה,

ולבבי לי כנור בקרב.





שירו ­–

כי אור נפל רחוק על הרי…

נפל אור, נפל חסד עלומים,



וכמו בימי דוד נהרו ­–



שירו־נא, שירו להרי!





שירו!

הוי, שמש במערב, דם! ומדורות בים!

שלחו להבות כיין ואשים כדם,

שלחון אל הרי, ועל הרי הפיצון,

ושירו, הוי שירו להרי, להררי קדש ­­–

עם ערב הקיצו…











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46225