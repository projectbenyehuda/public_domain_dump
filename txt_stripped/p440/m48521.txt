


	
	משירי אפיקור
	








אם שעה אחת נפלה לך בנעימים,

השעה המשחקת באה —

התמכר־לה,

כי לא לעולם תשחק לך השעה.





אם שעה אחת נפלה לך בנעימים —

אל, אחי, אל תתנכר־לה,

אחת היא ואין לה שניה;

כחלום הלילה כך גם היא חולפת מהר,

כחזיון־לילה צוללת היא בתהום נשיה —

וחי החיים! שאין יודע אתה, גם לא תשער

מה־שמור לך בעקבה…

אם גיל לך צפוי, אם מעצבה?

כי לא לקראתך הולך וגם בא עתידך,

הוא אורב לך אחורי כתפך ומחרידך…









ואלהים — הוא עשה את השמים כחלים,

ואת החמה ברה,

ואת הלבנה יפה,

ואת הכוכבים צלולים —

לא לשמחת לב הבריות ולא להנאתם,

אורים מתעים הם, אש זרה,

להתעות בם ולגנב בם את־דעתם של הבריות עשם…





הנה נמשכה עינך לשחקים,

אותך קסם השמש —

כלך, כלך לשמש…

ובין כה — אינך רואה בנעשה

אחורי ערפך —

האדם, ענן אמש

בא עליך —

ומכסה…





הנה נמשך לבבך לכוכב —

אותך קסם השחק!

כלך, כלך לשחק…

ובין כה — אינך מרגיש בשטן הרע,





מאחור הוא בא,

על כתפך הוא רוכב

ומצחק…





הנה נמשכה נשמתך לענן הצחור,

אותך קסמו השחקים —

כלך, כלך לשחקים…



ובין כה — אינך רואה השד והקבר —



לך כרה מאחור,

עוד מעט והפילך לתוכו — ועבר,

ומצבה לא יקים…





אני —

עת רעי מחבקני, מאמין גם בצרי —

וזהו דברי:

אם שעה אחת נפלה לך בנעימים —

לך שב על יד הפסנתר ופרט עלי הנימים, —

פרט לך שירת חגים, שיר עליזים,

ואת חלונך פתח לשמש המזהירה,

והצליפה בעתרת קוי־זהר פזיזים,



על פניך ועל השירה…









ואמר:

אלהים! אני יודע גם יודע —

כי רק להתעותני בראת את האור…

אך לי לא היה שמשך אור מתעה!

אני צופה גם לאחורי, גם אדע מה־שם נעשה…

ידע אדע ולשנות זעיר שם מני יבצר…

על כן לא אלך בגדולות ולא אאמין ברמות,

לא אעפילה;

יומנו קצר,

יום רב האיכות ומעט הכמות,

נגילה, אחי, נגילה,

מחול וששון, כי מחר נמות…

אלהים! לא היה אורך לי היום — אור מתעה!





וצא ורקד לקראת הלבנה מלכת־נשפים,

רקד ברחימו לאור החור, לאור הכשפים;

רקד והלהב את־פניני השחקים, את הכוכבים —

ויצאו במחולות גם המה, השביבים הנאוים;

ושכרם המחול — ונפלו אחדים מרומם,

ונפלו על ראשך ואל לבך באשם וחמם —





ואמר:

אלהים, — לא היה אורך לי אור מתעה!





ועוד אחת אגיד לך:

אם שעה יפה לך שוחקת —

אל תחמיצנה;

עוד לפני שעה דלקה אש על המזבח,

ועוד אכלת מן הזבח —

האש דולקת,

והזבח — נותן ריח…

ועתה קרב וראה:

העצם החרוכה, גם האש איננה!…





רק אחת היא השעה המשחקת!





לא חזה לבי עוד, לא ראתה עוד עיני:

יום יפה אחד ולו ידמה גם יום שני!





לא נקטף פרח עוד ואחר צץ במקומו —

ואם ראה חלום טוב איש — לא נשנה לו חלומו…





אם אהב פעם אדם, לא יאהב פעם שניה —

רק פעם יחור עלם בזרועות יפה־פיה…





עבר ליל הכלולות, שחר מת מתגלה —

החתן אינו חתן והכלה אינה כלה…





לא שב עוד רגע שעבר ולא קרה עדנה בחלד:

שיאבד לאיש פתע הזקן ויחזר לו גיל ילד…





אם אך העבר צד — לא יעזב עוד את צידו;

אם הושר כבר השיר לא תשמע עוד את הדו…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48521