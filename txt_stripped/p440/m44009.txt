


	
	שכנים
	




ישבו שני אנשים בבית־המדרש לאחר
תפלת הערב. על־יד החלון ישבו והציצו בעדו
החוצה, על פני הרחוב האפל והמרפש ועל שמי
הסתו הקודרים.



ישבו שני האנשים ושוחחו על־דבר עולמו של הקדוש־ברוך־הוא.



הסב האחד את פניו מן החלון, נאנח
בחשאי ואמר אל השני: עולם זה – אל אחד בראו,
ואולם כמה הוא משתנה מזמן לזמן. כמה הוא
נחמד באביב! מה רב יפיו בקיץ! ואולם כמה הוא
מכער עתה, בעתותי הסתו! הביטה וראה! זה הרפש
שברחוב, אלו השמים המעננים, אלה הגשמים
הטורדים ואלה השדות הקרחים.

צחק עליו חברו ואמר לו: ואני לא כן
עמדי, אמנם, יפה עולמנו באביב ובקיץ, אך לא
נופל מהם זה תור הסתו, טוב ויפה הוא כמוהם!

שמע האיש את דבריו, משך בכתפיו ולא ענה לו.

לאחר רגעים אחדים קמו שניהם והלכו
לביתם, שכנים היו שני האנשים, ואולם הראשון, זה
שהיה קובל על הסתו, גר בחיק האדמה, במרתף,
הכתלים היו טחובים מגשמי הסתו שלא פסקו,
עששית קטנה הפיצה אור כהה במעונו הדל, המלא
כלים שבורים. ארון רעוע עמד, פתוח לרוחה, אך היה
הארון ריק. הילדים הקטנים מבקשים לחם ואין, ריק
הבית כשדות הסתו.

אכן צדק האיש הזה שאמר: אין רע ואין מכער מתקופת הסתו!

האיש השני גר באותו בית ממעל למעון
שכנו. בחדרים מרוחים ישב, מנורות רבות האירו
בכל חדר. התנורים היו מסקים, בעלת־הבית פתחה
את המזנון והוא מלא כל טוב. ריח התפוחים
אדמי־הלחי עולה באף, האופה בא והביא לחם לבן
וחם. העלו מן החבית הקשואים הכבושים, קשואים
גדולים, קשים וקרים. ישב האיש עם בני משפחתו
לשלחן.

אכן צדק האיש הזה שאמר: אין טוב ואין יפה מתקופת הסתו!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44009