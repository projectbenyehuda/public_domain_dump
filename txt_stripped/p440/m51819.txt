


	
	אלי קיר
	




לא ארכה עוד דרכי. היא היתה, רק היתה ארכה.

הנה הקיר!

את כבי נא, כבי את אש האבוקה –





כבי האש ועוד אאמין: לדרך אין קצה,

ואם כי עברתי החצי –

הנה הקיר!





כבי האש טרם עוד כשלה הברך,

השליכי מיד האבוקה, –

היתה ארכה הדרך –

היא הולכה ותמה,

היתה רבבות פרסה ארכה,

ונותרה רק אמה.





הנה הקיר!

כבי האש ומעטה לילה לי צוי,

השקיני מיינך, עורריני לשיר –

שכור־יין ושר – אנכי את רגלי אשוה,

ואנפץ את ראשי לקיר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51819