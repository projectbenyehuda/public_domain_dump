


	
	[עוד רגע, עוד רגע]
	




עוד רגע, עוד רגע וכבה הכוכב האחרון במרומים,

ושמחו לאידו העננים;

ואני אנא בא בהלילה האפל, השומם –

מי יאיר, מי יסביר לי פנים?





ואנכי לא אדע את הדרך בה אלך – לא אדע,

והשבילים כה רבים ועקומים –

וכאן בתהו הזה, עלי לבקש את האבדה,

למצא חלום העלומים…





בצדי כל דרך לי אורבים מלאכי־המות ושטנים,

משחירים מזויות־סתרים –

ארור יום מחר ואורותיו החמים והלבנים,

שינשקו את רגבי קברתי הקרים!…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45952