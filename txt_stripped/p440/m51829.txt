


	
	עזר
	




לולא את, עלית כצפירת בקר במזרח שמי,

ולו כשחר לא בקעת ודרכת על במתי עבי –

לא עלה וזרח אחריך שמשי זה כל ימי,

והיה יוקד לבטלה בי בתהום לבבי.





לולא את, נקרית כעדנה לי במדבר חיי,

ולו בחם עיניך לא תבאי ותעמדי לפני –

ולא נעורו בי לעולם כל שפוני־טמוני מאויי,

ומלבי־צור – לא היו בוקעים אלה מעיני.





נרדף על צואר ולפני החרב המתהפכת –

עזרי מאין? כה אעמד, אתהה עלי אם דרך;

לולא את שבאת והרימות עלה משלכת –

לולא את – ולא הוספתי קום עוד אחרי כשלי ברך…





נדון למיתה, לקראת המות אתנהל שח וערירי,

אך עמדך – מתוך צחוק עשיתי דרכי עמדך;

מתוך צחוק לקראת המות אלך ולא אירא,

לא נורא הדרך למות בלכתי על ידך.





לא ראיתיו מעולם ויראתיו, אך בקרבתך

הבלגתי על פחדי ואמר: יהי מה, אראנו!

נהוג בידך קרבתי לפרגד וארים המסך,

ואציץ מעבר לחיים, והנה – המות איננו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51829