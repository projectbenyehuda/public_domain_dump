


	
	אחרון חג
	








דפקה יד על פתחי אט ­­­–

לבי, למה תנע?

יום על יום חכיתי לה,

שנה עלי שנה…





למה ינע לבי בי?

למה רוחי תהמה?

יום על יום תפלתי לה,

יום־יום אגל דמע…





דפקה יד על פתחי אט ­–

ולבי ­– כאלו אינו,

דלתי סבבה על ציר ­–

ורוחי בי ישנה…





נבוכה תעמדי על הסף,

וכלולה בהדרך ­–

ואיני קם, ואיני זע,

ובואך לא אברך ­–





באת אלי באחרון חג,

עדי־עדיים תעטי;

באת אלי עם הערב יום ­–

ואני כבר מתי.





שבי מעט על יד המת,

נוחי מעט ותצאי,

למה תמהרי… הן גם את,

מתה את לחצי…











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46221