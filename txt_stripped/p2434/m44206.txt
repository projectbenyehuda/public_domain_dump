


	
	זמני מה
	



פתיחה מוסר לזמן






זמני מה לך להיות מריבי / חשבתני לאויב לך אהובי

אהבתך מאד לי נפלאתה / אענדנה עטרות לי חביבי

דבקי בך הלא הוא ימי חיי / ופרידתך היא תחדש כאבי

אלופי את ומידעי ורעי / ואיך תבגד ותעיף עיניך בי

למטרה שמתני למפגע לך / לירות את חציך בתוך לבבי

צנפתני כמו צניף וכדור / עטיתני בלהות מסביבי

ולמה זה נקלותי בעיניך / לרחיק נדוד כמו עפר וכצבי

חף אנכי לא עוון לי ואשם / כי רשפי אשך יבער בקרבי

אשחרך בכל שמשי ואמשי / ובהקיצי ובשכבי על משכבי

האם זה חסדך הוא עם רעך / להיות הבל וענין רע מצבי

לזאת שובה כימי קדם וחדש / כנשר נעורי לבלתי עצבי

יאמן נא לי דברך ואל נא / תעבר חק תפר ברית לכזבי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44206