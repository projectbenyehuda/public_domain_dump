


	
	מלכי דר
	



סימן: משה ח׳סין בר רב צדקה. מנגינה: חוסיני


מלכי דר רום אל חי מרום מראשון אל נאמן

שמו אודה בניב שפה ולשון כל זמן

הוא יזריח אור לישרים באישון אב רחמן

חסין ישמיד בני אצר ודישון ותימן

בני אל חי ישמרם כמו בת אישון נין הימן

ריבה ריבי וחיש ביאת נין נחשון ציר נאמן.





רחם עלי וחיש אמר לנפשי צהלי

ברב חסדך הקשב ושמע ניב רחשי וקולי

צורי מהר הוציאני לחפשי כי צר לי

דרכי כונן ועל אויבי שא ראשי ודגלי

קולי אשא בשיר לך צור קדושי וחבלי

החש חסן ישע ובנה מקדשי וזבולי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41840