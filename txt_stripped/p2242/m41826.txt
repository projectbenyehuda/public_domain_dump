


	
	מלך גואל
	



א

לפסח

סימן: משה ח׳סן ח׳זק


מלך גואל ומושיע / אל נערץ בסוד קדושים

ולאין אונים עצמה ירבה / מחזיק רפיון ידי רשים

כי הוציא בחדש אביב / בני ישראל חמושים

הודו לאל כי החדש / הזה לכם ראש חדשים.





שמו יחדיו נרוממה / עלי נבל ועלי עשור

כי זכר את דבר קדשו / ויוציא עמו ממצור

והוא צוה אלי עמו / קחו לכם שה בעשור

להודיע כי הוא ישר / על אלהים ואנשים.

הודו לאל





העם עשו את פסחיהם / בלתי פחד ממצרים

בשירי זמרה ותהלה / בשלש כתות מחנים

אכלו אותו עלי מצות / ומרורים בהערבים

בלתי מבשל במים / ונא כי אם צלי אשים.

הודו לאל





חסן ישע ימינו אל / הראה להושיע למו

כי השקיף ממעון קדשו / העם מתבוסס בדמו

דם פסח ודם המילה / אזי עבר הוא בעצמו

למצרים ואת עמו / הוציא מעבדות לחפשים.

הודו לאל





חזק, חושה שלח זרים / לבני אדם ופילגשים

שימם כמהפכת ערים / ערי אשורים ולטושים

ותכניע גאון זרים / ושלח לעם לך דורשים

האדון אשר מבקשים / בניסן ראש החדשים.

הודו לאל











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41826