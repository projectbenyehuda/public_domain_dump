


	
	על הרופא הנופל שדוד ברשת האהבה
	



על הרופא הנופל שדוד ברשת האהבה / אפרים לוצטו




ילדה יפה אחת ומאד אהבת



באה ביתה רופא מזור לקחת,



לאמר, כי זה ימים נפשה כאבת,



אף בלילות רחק ממנה נחת.


  


עוד השגל הזאת אצלו נצבת,



שלח ידו לחקר אם יש קדחת;



ותצת בלבבו פתאם שלהבת,



אהב, נלכד גם הוא אל תוך הפחת.


  


נדהם, אף משתאה היה הגבר;



עד החולה שנית הטיבה טעם:



בי האדון, האין מרפה לשבר?


  


אז הוא: הה רעיתי, אל נא תחשוכי,



חבשי את את פצעי, אמנם הפעם



לא הרופא, אך החולה אנכי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/593