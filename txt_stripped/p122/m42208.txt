


	
	[ארצי הנשקפה הנה נכונה]
	




ארצי הנשקפה הנה נכונה

על־ראש גבעה רמה רבת ידים

ביתי ברחובה הוא כדמות הרמונה

לוצאטה משפחתי ושמי אפרים.





שם אנכי על־רב שלום אשכנה

שם לי נטעתי גן על־עין המים

ובנות השיר על־השפה תרנה

משלי דודים יום יום בין־הערבים.





הנה אמנה אף כי עודני ילד

אין כל־דבר כי על־רוחי אות יעש

קנאה אין בלבבי אף־אין בי כעש.





אף־כמצחק אל־מול קורות החלד

לא עשר אתאוה לא אירא עני

מי זה האיש אפוא אשר כמני.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42208