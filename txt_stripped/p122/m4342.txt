


	
	על גבר עמיתי, בשומו פעמיו לדרך טריאסטי, לקחת לו משם אשה
	




הכן, יצחק, הכן תבת עץ גפר,



ופרוש אל התימן כנפי דגלך.



חרוץ טריאסטי רוץ בגאון גליך,



ודמה דודי לצבי או אל העפר.




כי שם ראה תראה אשכל הכפר,



היא העלמה חנה שמחת גילך;



את אזרועה תפתח, תקרב אליך,



ונפש החולה תמצא כל-כפר.




הנה בלבוש מלכות תשב מנגד,



נאוה ומענגה תשקיף אותכה,



חלב ודבש תזוב, תזל כל-מגד.




ברך קופידו נא, ברך המחץ,



בדשן התענג, וראה איככה,



תבאנה טובותיו אחר הלחץ.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4342