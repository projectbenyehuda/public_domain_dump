


	
	השיר יהיה לכם כליל התקדש חג האסיף תקופת השנה
	



השיר יהיה לכם כליל התקדש חג האסיף תקופת השנה / אפרים לוצאטו

  


חג האסיף הן התקדש הליל,



אולם לבי כמעט חלל מבית,



כי ביהודה, מעת גלה החיל



אין אסף, אין בציר, או נקף זית.


  


הן כרם ישראל העושה חיל,



כסו פניו חרול ויעל שית;



הוד ההיכל מדח, לא פר, לא איל,



יובא כימי עולם אל הר הבית.


  


נאור אתה אדיר, כי צבאותיך,



עת במדבר תעו בישימון דרך,



סכותה בענן ובאש אוכלת;


 


איך תתאפק אל מול חרבות ביתך?



מה לא תקים את הסכה נופלת?



מה לא תקום, ולך תכרע כל-ברך?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6328