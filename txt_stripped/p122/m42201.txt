


	
	[זאת רעיתי נאוה בבנות הארץ]
	




זאת רעיתי נאוה בבנות הארץ

זרה גם נכריה מחיתו־יער

מחלמיש קשה קרה משלג

הבעירה בלבבי חרבני קיץ

יש חשך עמדי ענן ולילה

עוד ממולי תשב ברה כשמש.





רחקתי במנוסה מזה השמש

ואמד בצעדי מרחב הארץ

תעיתי כה וכה יומם ולילה

בהר או בבקעה שדה או יער

החרף האביב קציר וקיץ

אל־זרם אל־מטר ברד ושלג.





הייתי כדונג חמאה או שלג

כי ימסו המס מחום השמש.

חכיתי האביב ויבא קיץ

כי בגללי הומר משפט הארץ.

דמיתי אש לוהט בקצה היער

וירב המוקד לילה מלילה.





מתי יבא מתי יבא הלילה

וישעשעו נפשי אגלי השלג

הנה כחי יבש כעץ ביער

ויך את־עצמותי שרב ושמש

רק נע ונד הן אתהלך בארץ

לריק יום יום שואף בכורי קיץ.





בחרף חם יהיה או קר בקיץ

אם אנכי אשקט או יום או לילה

ירוצו הדגים על־כל־הארץ

החמט יתנשא יעוף לשמש

האש בברית שלום ידבק לשלג

אריה יגור בעיר האיש ביער.





שם יפתי אכתב על־עץ ביער

על־קרח בקרה על־ציץ בקיץ

אכן בבלי צלמה כבלי אור שמש

בלילה יום ביום אקרא הלילה

ובלי מראה ההוא תולע ושלג

אלבין או אתאדם עודי בארץ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42201