


	
	מי אנכי ומי ביתי
	



מי אנכי ומי ביתי / אפרים לוצאטו

  


ארצי1 הנשקפה, הנה נכונה



על ראש גבעה רמה רבת ידים,



ביתי ברחובה הוא כדמות הרמונה,



לוצאטו משפחתי ושמי אפרים.


  


שם אנכי על רב שלום אשכנה,



שם לי נטעתי גן על עין המים,



ובנות השיר על השפה תרנה



משלי דודים יום יום בין הערבים.


  


הנה אמנה, אף כי עודני ילד,



אין כל דבר, כי על רוחי אות יעש,



קנאה אין בלבבי, אף אין בי כעש.


  


אך כמצחק אל מול קרת החלד,



לא עשר אתאוה, לא אירא עני,



מי זה האיש אפוא אשר כמני?







היא סנדניאל ארץ חמדה במדינת פריאולי  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1799