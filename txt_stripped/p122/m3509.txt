


	
	החקים והמשפטים אשר יעשה אותם האדם וחי בהם
	




מי זה האיש שחר שלום עד קבר

לשבת בטח כל-ימיו מסער,

פה בדרכי תלך אל תט אל עבר,

כי זה היכל כל-טוב, אף זה השער:

על הון תשיש רק לא תחת על שבר,

אתה תחכם רק לא תבוז איש בער,

בנעם תתראה לקראת כל-גבר,

את הישיש תהדר, תחון הנער.

אל נא תהגה אם לא תשפט כל-אמר,

אל נא תשפט אם לא תחקר כל-טעם,

אל נא תחקר את הנשגב מחמר.

אם יש עולתה בך אחר אל תכח,

אם זר שמך נאץ אל תט בזעם,

שיתה תמיד יראת שדי אל נכח.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3509