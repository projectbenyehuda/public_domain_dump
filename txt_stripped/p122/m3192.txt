


	
	דברי ריבות בשער, בין הנפש ובין החוש, על אודות יעלת חן אשר אהבתי
	




עלמה הנשקפה, ברה כשחר,



נפשי חתה ממך, הלאה בורחת;



לא כן אמנה חושי, [שאין לו שחר]



כי בך עלז על רב שלום ונחת.


  


הנה צוארך צח מצמר צחר,



ערב ריח אפך מכל-מרקחת;



אך בגללך החשק בא, ויחר



עלי אפו; כמעט אמות לשחת.


  


תתי לבי לתור ולבקש חפש,



אך בשעיפי תועה עד כה הסכלתי,



אם משפטי אטה הנה או הנה.


  


הולך אחר עיניו חמס הנפש;



אולם אם זאת אקשיב, יפיך חללתי,



ואנה לי חיים אם לא ממנה?
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3192