


	
	למען ציון לא אחשה
	




ציון הנדחה, כי עד האפר



האל המתנשא הטה פניך;



ולמען ענותך וקהות שניך,



את אמץ האמים הרבה ויפר;


  


מתי? מתי נאוה בפאר ושפר



תופיעי מסביב? כי אז בניך



ירנו בצדקה, ומתי מוניך



יבושו יחד ככתוב בספר?


  


קול כתנים על מפלתך ארימה,



אשם, אשאף, אצריח, אף אריע,



כי ממכת מכך מכה גם אני.


  


אריד במרי שיחי ומאד אהימה,



שלום לא יהיה לי, עד כי יגיע



יום הבהיר ההוא כי תכונני.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7445