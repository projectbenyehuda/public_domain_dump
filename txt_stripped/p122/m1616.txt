


	
	מנחה היא שלוחה ליעלת חן, כשך חמת אביה ואמה, ולא חשכו את שאהבה נפשה ממנה
	



מנחה היא שלוחה ליעלת חן, כשך חמת אביה ואמה, / אפרים לוצאטו

ולא חשכו את שאהבה נפשה ממנה / אפרים לוצאטו


אל הר המור לאמור מזמור הן באתי,



וראי ניב זה נבזה יזה עליך;



רק השירה, סרה, שרה שרתי,



מתן נבל, כי בל יובל אליך.

לפני שפעת יפעה נבעת יצאתי,



כל חן נכרת לקראת הדרת כליך;



את צוף לקחך כל-חיך לוחך מצאתי,



כל-לב הקר נדקר ביקר מליך.

איש הנבר גבר, וכבר החבל



את החתן נתן נתן הפעם,



בך כמצחק על חיק, הרחק כל-אבל.

איש שעשועים, נעים, אף עם טוב טעם;



ידו תעגב על גב עגב ונבל,



ובכל פנה רנה, פנה הזעם.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1616