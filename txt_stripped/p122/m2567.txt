


	
	אל הלקח ארון האלהים, ה"ה האלוף הנעלה כמוהר"ר אהרן חיים פינקרלי מץ בק"ק וירונה, כי פאדובה בא לעת מרפה, והנה בעתה וימת שם
	




הוי פאדובה תזעק אבל עוררת,



הוי בדמעות שליש תהים וירונה,



וקהלות ישראל כלן תבאנה,



לשאת הגה והי במרומי קרת.


  


אויה! כי יד הויה בנשיא תפארת,



ותכל ממלכתו עד לא נכונה;



תאלמנה חכמות, לא עוד תרונה,



התורה תשתומם, כמעט נעדרת.


  


מי זה ישיב אל אל אנשי עולתה?



מי זה יורה דעה על כס ממשלת,



ויהי מחסה ועוז עת בצרתה?


  


כל-רוח נשברה אך בו הרגיעה,



אך בו כל-לב דוה מצא תוחלת,



הה! כי גמר חסיד! אל נא הושיעה.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2567