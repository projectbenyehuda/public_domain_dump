


	
	אם לא תדעי נפשי
	




אם לא תדעי, נפשי, אחריתך

קחי לך מופת ואות מראשיתך.

הבל יסודך ועל תהו בנותך,

בואך כצאתך וחייך כמותך.

ולמה תרגעי / ורוח שוא תרעי?

פני לך, כי תסעי / כמו אהל רעי,

ותבקשי ואינך –

ואיך על זה לא פקחת עינך?



בתאוה דבקת אשר היא אויבתך

ולא התבוננת כי תקרב עתך.

יינה יונך וגם פתה תפתך,

עד ייעפו אנשי מלחמתך

ונושאי כליך – / וישוב אליך

גמול מעלליך! / לזאת מעליך

הסירי יינך!

ואיך על זה לא פקחת עינך?



רב לך לדרש את אשר תעזבי,

אל טוב אדני תנהרי אם תאבי.

איך תהפוכות בלבך תחשבי –

פעמים תשובבי ופעם תשובי?

אם אחת לקונך / ורבות לרצונך,

ואיך יתם עונך – / והיצר לשטנך

יעמד על ימינך?

ואיך על זה לא פקחת עינך?



התל זמן בך; לעמל נדחת,

לבנות ולקנות, ועודך לא נחת.

הכל יכלה – ועל מה בטחת?

הלא בתענוגך שכרך לקחת!

לאל חי את אמה / לעבדהו, ולמה

עבדת האדמה? / שובי ודעי מה

תאמרי לאדונך!

ואיך על זה לא פקחת עינך?



מה לך, תבל, תסיתיני להבל?

תני או לקחי – אני עוד לא אקבל!

איך אשמח על זמן, או אתאבל?

מעט אשכנה בך; ינשא או ינבל,

יעלה או יוריד, / ישקיט או יחריד,

ואעבד או אריד – / המות יפריד

ביני ובינך!

ואיך על זה לא פקחת עינך?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14948