


	
	מוחרך
	



מוחרך / ר' אברהם אבן-עזרא




אל מתנשא על כל לראש / שחר, וכסות צדק לבש.



נשמת שדי יום יום דרש, / אכן רוח היא באנוש.


 


בך רוח בשם נקבה, / חיה, כשגל נצבה,



ממקבת אור נקבה, / מצור החיים חצבה,



מידיעה מנה שגבה, / מגלגל שכל שאבה.



חכמתו כים רחבה – / ויהי בגוית איש לראש.


  


רוחי, במה תנצלי / יום על כף משפט תעלי?



ובידך שם אל כלי / חקי שכלך – שתפעלי,



ובמו כחך לא תהבלי / ובתורת פיו לא תמעלי.



מצחי, מכבד מעלי / השתוחח על עפר ובוש!


 


מה יתאונן, מה יענה / גבר, יום יראה פני



יוצרו, על מאסו עניני / דתו ויתש בניני



חק נתן לו, לאמר: פנה / אליו, ובמחנה תם חנה,



וברגע חיי עד קנה / ופצעיך בשכלך חבש!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2955