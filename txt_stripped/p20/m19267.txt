


	
	אותות אל במעשיו נצבות
	



מי כמוך






אותות אל במעשיו נצבות,



גם הם כתובות בנתיבות,



על כן האמינו הלבבות



לשני האתות האלה.



בבלי כלי הכל חולל,



במוצק מצוק הגלגל מתגולל,



בכן ילאה הפה למלל



את כל הגדולות והנוראות האלה.



רוחו הטוב למדנו,



כי להיטיב לנו העמידנו,



ולולי זה לא ילדנו
ולא הראנו את כל אלה.



האור בראשית כל ברא,



ואחר שמים וארץ קרא,



ומלאה תנובה, ואמרה:



מי ילד לי את אלה?



מושלים שנים על משמרות



יצר, וכוכבים על צורות,



כי אמר: יהי מאורות!



ויהיו כל אלה.



בים חיות ועוף יסדם,



ובארץ חיות ובהמות הולידם,



להכיר מעשיו לבני אדם –



לא בחר יי באלה.



ראה אל בעמק מחשבתו:



הכל עשה יפה בעתו



בששה, ויכל מכל מלאכתו



במלואת הימים האלה.



בנה מצלע אדם כרצונו



עזר, ויביאה אל האדם בגאונו,



וישם שניהם בגן עדנו



אחר הדברים האלה.



יסרם אל במצוה חדשה:



אכילת עץ הדעת קשה!



וישאל הנחש את האשה,



ותדבר אליו כדברים האלה.



מלל ערום: ׳אלי שמעו,



תאכלו מן העץ – ולא תגועו,



רק טוב ורע תדעו –



מי לא ידע בכל אלה?׳



׳אדם, למה חטאת לי?׳



ויען לאמר: ׳מה מעלי?



אשר נתתה נתנה לי,



ותקראנה אתי כאלה.׳



׳יעצת רע, חוה, לנפשך,



לזאת תשוקתך אל אישך,



יען כוננתיך אני להקדישך –



ותרגזי לי בכל אלה.׳



רע משיא האשה בכחשו



פרש רשתו ולכד נפשו



על כן יחולו על ראשו



כל הקללות האלה:



׳על גחונו לכתו ועפר מאכלו,



ואיבת זרע איש השכילו,



וקללה נמרצת יוסיפו לו



זעום גרש ממקום תפארתו,



ואכר ורועה יצאו במתכנתו



כי ידע את חוה אשתו –



ותלד את אלה.



רועה – הכהו אח גאה,



ויאמר חי, הכל רואה,



אל המכה: ׳אחיך אי?



ומה המכות האלה?׳



הורג בזדון – שדי העציבו,



לנוד ולנוע בארץ מושבו,



לרעתו ולכחשו קמו בו



כל האלות האלה.



ברואים הרבו בארץ רעה,



לזאת עת רעתם נגעה,



ואל אמר: ׳יאבדו מארעא



ומן תחות שמיא אלה!׳



מימיהם השחיתו ברע מעלליהם –



והושב להם כפי תגמוליהם,



ומבול מחם, ובאו בהם



המים המאררים האלה.



דברי התבה פלאים עצומים,



לחיות זרע לכל היקומים,



בהם תם, שם איש תמים,



ושלשת האנשים האלה.



יעצו נקבצים בעצת נפשם,



לבנות מגדל להרים ראשם –



וירד עליון להפיצם משם,



להוריש את הגוים האלה.



נגה האב כשמש בצאתו,



ובבתרים יסד עמו שבועתו,



ולא אתו לבדו בריתו,



כי אתנו אנחנו אלה.



תמים קרא בשם אל אלים,



והשיב מדרך פשעם אוילים:



׳אל תפנו אל האלילים



ואל תטמאו בכל אלה!



אם רצונכם לנצח לחיות –



רחצו הנשמות במימי תושיות,



ועזבו משכיות והבלי גויות,



כי תועבת יי כל עשה אלה.



לדרך רב קחו צידה,



ולחפש תצאו מן העבודה,



והנה נשמתכם בכם לעדה –



מי חכם ויבן אלה?׳



יחידו העלה לעולה ברצונו,



ונפדה באיל זמנו קונו,



ויבואו עליו ועל בנו



כל הברכות האלה.



סבות היו, עליון יסדם,



ואיש תם ברח משפך דם,



ושנים עשר בנים הולידם –



עם יי אלה.



אל, מעשיו תמיד נתכנים,



ואל מצרים ירדו אמונים,



על דבר בן זקונים –



מי חכם וישמר אלה?



נאסף יוסף ובניו נחמסו,



וערלים על עליהם עמסו,



וכטיט וחמר חוצות נרמסו



שתים עשרה האבנים האלה.



השלכו ביאר כל הילודים,



וכל האבות בפרך נעבדים,



וישמע קול זרע היהודים:



׳מדוע קראני אלה?



האל דבר על לבי,



כי היה כחלל בי;



על כי אין אלהי בקרבי



מצאוני הרעות האלה.׳



קדושים ברשת זר נתפשו,



ואבדו כלם או נעלסו,



ומשה ואהרן עשו



את כל המפתים האלה.



רועה ואחיו עם זקני



באו לתנין בשם יי;



ויאמר פרעה ׳מי יי,



ומי האנשים האלה?



והלא כלכלתי אבותם מביתי –



היוכלו לצאת דרור מעבודתי?



אני קניתים בחלמי, וזולתי



לא אדנים לאלה!׳



בחמה אמרו יועציו: ׳הנה



הוסיף להכותם, וענה תענה!



אל תירא ולבבך אל ירך משני



זנבות האודים האלה!׳



הוכיחם הנביא: ׳למה תחטאו



ומפני בוראכם לא תיראו?



שאו עיניכם וראו,



מי ברא אלה?׳



אמר מכחש מלאכת שמים:



׳אני עשיתיני ולי יאור מים!



רב לך, ערל שפתים,



עד אן תמלל אלה?׳



לוי אזי השליך מטהו –



ויהי לתנין בכח עושהו,



ויאמרו החרטמים: ׳נעשה כמהו –



ואת מי אין כמו אלה?׳



אל הפך לדם יאורו,



ובצפרדעים וכנים וערב יסרו,



עד שלחו בנו בכורו –



ואם לא יגאל באלה.



שב תנין להודות רשעו,



ודרך האמת ציר הודיעו:



׳אל יסף התל פרעה,



פן יסיף להכתו על אלה.׳



תמו בכורי און בגבולם –



ובכורי ישורון נמלטו באהלם;



מי שמע כזאת לעולם?



מי ראה כאלה?



לחפש יצאו לילה צבאות,



ופתיות חשבו נפשות פתאות,



ויבחר מלכם רכב שש מאות,



ויקח לו את כל אלה.



הקריבו הזדונים את מחניהם,



וישאו בני ישראל את עיניהם –



והנה מצרים נסע אחריהם,



ויחנו אלה נכח אלה.



חרדו מצר פרש רשתו,



וישבע להם ציר באמתו:



׳נשבע השם בזרוע תפארתו,



אם כמות כל האדם ימתון אלה!



זר, על אדוניו מורד,



נפשך תדלף כדלף טורד,



וחי אל שאול תרד –



וירדו כל עבדיך אלה!׳



קדוש הוביש הים להעבירנו,



ויאמרו מצרים בבואם אחרינו:



׳אוי נא לנו! מי יצילנו



מיד האלהים האדירים האלה?׳



אמונים בלילה חיל אזרו,



עת גזרים בים סוף נגזרו,



וביבשה אנשים ונשים עברו



בין הגזרים האלה.



מטהו נטה ציר על הים –



ושבו לאיתנם גליו ודכים,



וצללו כעופרת בלב ים



האנשים הרשעים האלה.



נשאו קול יחד פדויים,



נוגנים ושרים בשירים רצויים –



אז יאמרו בגוים:



הגדיל יי לעשות עם אלה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19267