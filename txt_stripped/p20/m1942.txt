


	
	גאולה
	



גאולה / ר' אברהם אבן-עזרא


אם כח אבנים כחי / אם ברזל לבבי?



אשא על אמתי, ובני / אמי נחרו בי!

בעלות על לבבי ימים / שמחתי בחלדי



וכבוד אל בבית עולמים / עמד לי לבדי –



הה, איך אמצאה תנחומים, / כי סר מחמדי?



איך אהל ישובב רוחי / יהל שם ערבי?



הה על שה פזורה הנה / היא טרף ללביא?

רד יומי והן איד עולה, / מאור יהדפני



אל חשך אויל ואכלה, / לא אל ירדפני,



נבעתי עדי קול עלה / נדף ידפני.



אלך מדחי אל דחי / כי פחים סביבי,



נכשלתי – עדי כל אבני / השדה יריבי!

מלאתי כלמות עולם / חסרתי נעימות,



ומרעים מריעים כלם / ראו בי נקמות,



כי כלה שארי, אולם / נותרו העצמות.



נפשי אשפכה עם רוחי, / אתחנן לאבי –



אולי אל לבבי יפנה / הגואל להביא.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1942