


	
	אעלז אלהי בזכרך
	




אעלז אלהי בזכרך, / בך לבדך כל טובתי —

נר לרגלי דברך / ואור לנתיבתי!



בא הלם הלא לבו נמלך

כי עלי שבכה יתהלך.

גם אני למחר קרוא לך —

אדעה אשר בעבורך / לעבד אדמה הובאתי

מה ביד כל יצוריך? / ואת סוד בריאתי!



רחמיו אשר לא ימנו

אשאלה, הלא לי יענו

כאשר סביבותי יחנו.

פעמי תמך באשוריך, / כוננה לשמך מסלתי

וחזות טוב הדרך / תנה כל פעלתי!



מה אחשבה או מה אחזה —

כל יקר לבד הודך נבזה!

דאגי לכל רע למה זה?

אעלה עלי לב יקרך — / תעלה אזי לי ארוכתי,

ואקוה לאורך — / וסרה אפלתי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14451