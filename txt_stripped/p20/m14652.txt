


	
	מה לך צביה
	




'מה לך, צביה, מה תעצבי?

ואני בתוכך שוכן בשבי!'



אוה ברית איתן החל עבד

דודי בכל לבב ובכל מאד,

לחקר אמת כונן עד היסוד.

שכל – והשכיל בי את יושבי

קדמון, ומאין יש חוצבי.



בשמי אהבי האם נושנו,

כי לא כאז טוב ריחם נתנו?

או אם חרוניך בי עשנו?

כי מעבר תחנוני לך, אבי

כל חי, באף סכת בעבי.



'רעיה מצפצפת, קומי לכי!

מבור יגוניך תמשכי.

די מלחייך עוד לבכי!

עורי ולא תוסיפי תדאבי,

ממעיני ישע גיל תשאבי.



הלא בשביך אכסף נעמך,

ריחך בלי נמר גם טעמך

עמד, וכשמש נגדי שמך.

לראות ישועתי התיצבי,

אשוב להנחילך ארץ צבי!



מאז ברית אבות הן נכתבה –

כי לא בהמשך קץ נכזבה

תקוה, ולא תכבה האהבה.

כמעט עדי יעבר זעם חבי,

אזכר ברית אברהם אוהבי!'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14652