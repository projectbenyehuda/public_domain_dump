


	
	אל נערץ בסוד גלגלו
	




אל נערץ בסוד גלגלו / וקדושיו בידו,

שם אותות שמו על דגלו — / ברוך שם כבודו!



בקדש בריאות רמות / נוצרו מאמתו,

הנם על תמונות שומות / על משמר בדעתו;

יוציאם במספר שמות, / איש איש ממלאכתו,

ישמח בעלות גורלו, / יכיר מעבדו —

ולמלאת אשר יאמר לו / למועד יעדו.



רקיע אשר על ראשי / החיות נשאו

הוא כסאו, ועל פי משה / הכבוד קראו.

יקרא אל שמו, לא יחשה / כי הוא שר צבאו,

יתרוצץ סביב היכלו — / על כן העמידו,

ויפקד אגדת חילו / מן הבא בידו.



מי יוכל ספר מעבדיו / נגלים או צפונים?

איך יגיד — ואין בלעדיו / בין מחוץ ולפנים?

היכחשו אשר בם עדיו / עדים נאמנים?

כל פה יערך מהללו, / כל עין תעידו,

עזו בשחקים ומלא / הארץ כבודו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14479