


	
	אם הנדוד חלקי
	






אם הנדוד חלקי



מכל עמל נפשי,



אשמח בחבלי, כי



צריי בתירושי.



לא אשכחה חשקי



לעד, ולא אשי



תמיד בשיר מזמור,



כוסי לבד אשמור



לידעיה.



כה תאמרו ליוסף,



מה לך להתגאל



בדמי דוה לבב;



הן חסדך שואל



אח, את מכרתהו,



מי יהיה גואל;



הואל גהה מזור,



כי בך צרי לעזור



לפדיה.



עיני שפת שני



ראות וצופיות,



צואר כמגדל עז



בנוי לתלפיות,



תלוי כתפוחי



זהב במשכיות,



כל ארחו נאור



כי צור בראו לאור



ולמחיה.



מגדל יקר לי, בו



אחסה ואתלונן,



פניו בעד לחיו



שמש בעץ רענן,



להיות לעד ולאות



נאם והתחנן;



הוא הוא ערוגת מור,



שם אהבה תגמור



לי נהיה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21145