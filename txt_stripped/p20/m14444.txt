


	
	אמרה יום יום בראותי
	




אמרה יום יום בראותי / תוחלתי תמשך:

לאל הוחילי, נפשי, / כי קץ שם לחשך!



בחלה נפשי בזמני; / יד אבי נגעה בי,

העמיד אויב על כני / ואחשב בלבבי

כי כפר זאת לעוני — / כן אמר כל נביא.

שיתי, השונאת אותי, / על לבך יום נפשך,

כאשר בא לי עת מוקשי, / יבוא לך עוד מוקשך.



'רעית חן, לבה כוסף / לי ולישעי צופה,

אם בין שפתים אסף — / לך נפשי נכספה,

יונה נחפה בכסף / למאד כלה יפה.

עתה אשיבך אל ביתי / וכבודי על ראשך,

אחרי באי אל קדשי / לא יבוא עוד שמשך!'



ממעונך הקשב הגיון / פי ויריבי ריבה!

כחזון צופים עיר ציון / ברצונך היטיבה,

וכמאז אל אפריון / הכבוד השיבה.

קדם עמו בהיותי / לזר היה נושך —

בהלו נרו על ראשי / לאורו אלך חשך!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14444