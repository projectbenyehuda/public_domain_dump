


	
	זרע ישורון
	



(פיוט (לשביעי של פסח)




זרע ישורון, צבאות מחנים,



פצחו ברנה לרוכב שמים,



וחקקו מופתיו על לוחותים –



אשר עשה לכם במצרים.



אותות ומסות עצומות ונוראות



עשה, להיות על גדלתו אות,



למען דעת כי הוציא צבאות



את בני ישראל ממצרים.



בגאות לבב צר חשב להתנכל



בעם אל, וצוה כל זכורם לשכל;



ואז אל נגפו ועצתו סכל –



ונבקה רוח מצרים.



ראתה עינו בהפך לדם מימיו,



ועלו צפרדעים בו וביקומיו,



וכנים וערוב השחיתו בעמיו,



וימת כל מקנה מצרים.



השחין העלה את באש מחניהם,



וברד וארבה שחתו גניהם,



וחשך החשיך את מאור עיניהם,



ומת כל בכור בארץ מצרים.



מהרו לשלח – ולרדף יצאו,



ודרך בלב ים גאולים מצאו,



ואחרי עברם – מי הים גאו,



וינער יי את מצרים.



׳שישו, גאולי, והרבו בשמחתכם,



וכוסות ישועה שאו על גאלתכם,



וזכרו יום אשר פקדתי אתכם



ואת העשוי לכם במצרים.



כיום אמהר גאלות הבאות,



ואתכם בחמלה אפדה מתלאות,



ועיניכם תראינה נפלאות,



כימי צאתך מארץ מצרים.׳







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18726