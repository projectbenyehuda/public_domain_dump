


	
	אדון עולם יצוה
	




אדון עולם יצוה / לדל צועק חסדו,

ועצביו יחוה / ויתחנן לנגדו

ולסליחה יקוה / ולדבריו לעבדו:

רוצה יי את יראיו / את המיחלים לחסדו.



בחונים לך בתחנון / באו ושיר מעלים

לך, שוכן שחקים, / ורחמיך מיחלים;

יהמו מעיך / ובנך אל תכלים,

מה אדם וחסדו / וכאין חלדו.



רם על כל רמים / וידו כל יצרה,

רצה עם דל ונבדל, / ענהו בעת צרה,

הט אזן לצעקו / כי בשמך יקרא

ושור בכיו למרדו / ושק תפר לגלדו.



הפוכים בתוך רשעם / קול נתנו בביתך,

לקראת רודפיהם / נא הרק חניתך

ועל כל שונאיהם / תשפך את חמתך;

ראה אויבו לצדו / וחטאתו לנגדו.



מה אען ואמר – / וחטאי יענה בי

ופשעי אדע / ואשמתי וחובי?

ואיכה ראש ארים / לנגד צור לבבי?

נפלה נא בידו / כי אין מלבדו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15022