


	
	[אימתי עדן שממת]
	




אימתי עדן שממת; קומי עלי כי רחמת,

מה יפית ומה נעמת!

בת חיקי, בפניך / חיים וצוף בשניך.

יפי וחן אזניך, / עגיליך באזניך,

ועיניך / בפוך שמת.

רעיתי בין יעלות – / קומי עלי בלילות,

והן תצאי במחולות / ושדיך כאשכלות;

אם אשמת – באוב קסמת.

היך היית לקצפה / בנשים היפה,

כשחר נשקפה; / וכי שמוך לגדופה

אם נפלת – / הוקמת קמת!

מה תתאונני, בתי? / קומי לך צאי אתי!

אביאך לבית תפארתי, / אני אישך ואת אשתי.

עדי עדיך / והתנחמת!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6477