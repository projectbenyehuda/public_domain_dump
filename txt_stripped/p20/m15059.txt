


	
	אשרי האיש ירא
	




אשרי האיש ירא / מקול הקורא, / בעוד יש בו
נשמה;

במה איש חשוב? / ילך ולא ישוב, / בשובו אל
האדמה.

רוחו נוססה בו – / ויגבה לבו, / בעוד יש בו
נשמה;

הולך לקבר – / ופתאם ישבר, / בשובו אל האדמה.

מהלכיו גבהים / כמלאך האלהים, / בעוד יש בו
נשמה;

במותו – כבהמה / להבל דמה, / בשובו אל האדמה.

רוחץ את פניו / טהור בעיניו, / בעוד יש בו נשמה;

מי יגש אליו – / וטמאתו עליו, / בשובו אל האדמה?

אתמול קול הרים / בשמחה ובשירים, / בעוד יש בו נשמה;

יודעו בו יהגה / קינים והגה, / בשובו אל האדמה.

רודף טוב ריח / ושמן רוקח, / בעוד יש בו נשמה;

בלוייו נקרעים / וירם תולעים, / בשובו אל האדמה.

נמשכה מכתו – / ירבה כבוד ביתו, / בעוד יש בו
נשמה;

עברו ימי מהומה – / ואין בידו מאומה, / בשובו אל האדמה.

זרוע תפארת / ולשון מדברת, / בעוד יש בו נשמה;

רד אל בור עמק – / ולשונו תמק, / בשובו אל האדמה.

הוד והדר לפניו, / יראה בעיניו, / בעוד יש בו
נשמה;

נפל למשואות / וחשכו הרואות, / בשובו אל האדמה.

חמד סוד רעים / ומעשה תעתועים, / בעוד יש בו
נשמה;

מה יבקש בתבל? / כי הכל הבל, / בשובו אל אדמה.

תסובבו מלתך / ויגיד תהלתך, / בעוד יש בו
נשמה;

ועל עצמו תגמר – / אך את נפשו שמר, / בשובו אל האדמה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15059