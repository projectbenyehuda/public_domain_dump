


	
	אשתחוה אפים ארצה
	



רהוטה


אשתחוה אפים ארצה, כי אין למטה ממנה,



אתנפל לפני עליון, גבוה על כל גבוהים.



במה אקדם פניו כי אם ברוחי? הלא היא מאתו
ובידו,



במבחר גופתי הוא יחיה, כי אין לאיש נכבד
מנפשו.



ראש וסוף אין לגדלתו – ולשוני איך תגדלנו?



רחוק רחוק משמי השמים, וקרוב קרוב מעצמי
ובשרי!



הנה באתי לך, אלהי, כי אין מועיל זולתך.



הלא צבא השמים והארץ כלם נבראים כמוני;



מהם איך אדרש תשועה – ותשועת כל יצור כזב!



מנוס אין לעבד בלתי לאשר קנהו!



מה אחשב לדעת? וידעתי כי להיטיב לי בראתני.



מספר עצמו חסדיך – ומחול הים חטאתי.



עין איך אשא אליך? והיא גם היא חטאה,



עוד מה יענו שפתי? גם המה הרשיעו!



זדון לבי עשה לנפשי אשר לא יוכל אויב עשהו



זלעפה אחזתני ממנו – אוי לי כי מריתי!



רע יצרי התעני, כי לא היה רצוני להכעיסך,



רעותי לי לבדי הרעו – ואתה לבדך תעשה חסד!



הודיעני דרך יועילני, כי כל ידעתי אתה
הודעתני.



השמעתי דברי לבי לאזני – ואתה תשמע
השמים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18618