


	
	[אצולה מכבודו אל בראך]
	



רשות לקדיש




אצולה מכבודו אל בראך / ועל ארבע דמות חיות נשאך,



בקרבך גם סביבך מפעלותיו – / ואן תסתרי, כי הוא מלאך?



ראי מה תעשי, כי הוא יחפש / חדריך וישמעך ויראך.



היי נא עם תמים דעות תמימה / ואל נא תשאלי על מעשיו איך.



מאומה אין בידך, רק דברך, / ומי את עד אשר חסדו הביאך?



דעי כי כל בשמים וארץ – / לברך שם כבוד יוצרך ובוראך.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8295