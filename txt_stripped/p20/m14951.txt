


	
	אפתח שפתי בנגינותי
	




אפתח שפתי / בנגינותי, / אלי, תוך ביתך,

כי מבשרי, / אלהי צורי, / אחזה גבורתך.

את אל נעלה, / עושה פלא / בגדלך וגאותך.

כי מה האדם? / חטאתי – מה אפעל לך, נצר האדם?



בבואי לקברי, / אמצא אורי / חשך ואפלה.

לי הפשע, / כי מרשע / לאל חלילה.

כפר פשעי / והחש ישעי, / אל נורא עלילה

על בני אדם! / חטאתי – מה אפעל לך, נצר האדם?



ראה איש נבוב / נמשל כזבוב / ריח מור יבאיש

וישכח סופו, / יום תוך גופו / המון רמה יפריש.

ארבה בכי, / כי אנכי / תולעת ולא איש,

חרפת אדם! / חטאתי – מה אפעל לך, נצר האדם?



הכלמו פני / יום בוא עוני / המונים המונים,

עת יאספו / פשעים נוספו / היום ולפנים.

אל תמים דעה, / נא הושיעה, / כי פסו אמונים

מבני אדם. / חטאתי – מה אפעל לך, נצר האדם?



מריי העבר, / צדק דובר / והעולם סובל!

מרום, תראה / כי איש נכאה – / ימיו כציץ נובל.

איך יתגאה / או יתנאה – / וידע, כי הבל

הם בני אדם? / חטאתי – מה אפעל לך, נצר האדם?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14951