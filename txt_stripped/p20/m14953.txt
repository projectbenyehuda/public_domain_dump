


	
	אלהי הודיעני את ארח החיים
	




אלהי הודיעני / את ארח החיים;

אתה מחסי, חלקי / בארץ החיים.



כל הזמנים הבל / בלעדי עת רצונך

וכל המקומות תהו – / בלתי בית מעונך

וכל המעשים שוא / לבד עשות הטוב בעיניך –

לעשות כל הימים / אשר הם חיים.



מה אעשה ואן אפנה – / והנה חטאי קוראי,

ואתה גרשתני / ויהרגני מוצאי?

תפלתי עשנת / ואין יתרון לי בקראי,

ואם לא אתה חלקי – / למה לי חיים?



אם אתה הדפתני – / דפקתי שעריך,

ואם את השלכתני– / בחרתי חצריך,

ואם קודר הלכתי – / נר לרגלי דברך,

באורך, יה, נראה אור, / כי עמך מקור חיים.



אחיה אם תחיני, / אלהי, ברצונך

ואמות אם תמיתני / בקצפך וחרונך.

גם את הטוב והרע / נקבל מלפניך –

ונוחיל חסדיך, כי / טוב חסדך מחיים.



במימי סליחותיך / את כל אשמותי מחה,

ולפי רב חסדיך / את כל יגונותי דחה,

ועל מי מנוחותיך / נהל נפשי והנחה

להתהלך לפניך, / לאור באור החיים.



ראיתי כל עמל – / והנה הכל הבל,

אך עבודת מלכותך / לבד חלקי מתבל,

ועת אמצא רצונך / אשיר בכנור ונבל

ואמר: אשרי, ואחלי / מצאי מצא חיים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14953