


	
	אסירת שבי סורה וגולה
	




אסירת שבי / סורה וגולה, / שובי אל בית מעוניך!

קהלת אהליבה ואהלה, / קרבו ימי חזיוניך:

כי יבעל בחור בתולה / יבעלוך בניך

ומשוש חתן על כלה / ישיש עליך אלהיך!



בתשובה, אחותי, אעירך / בהסיר רע מעללך,

עד ייטב לי בעבורך / וחיתה נפשי בגללך.

אתעדנה בנעים זמירך / בקרית עזך ומהללך —

השמיעיני את קולך / הראיני את מראיך!



רחצי, אחותי הגדולה, / גם את כמותי והזכי.

לי אהליבה ולך אהלה — / וכונני דרכך עם דרכי.

לאהלו שבתחלה / נטה להשיב שם מלכי.

שאלי משאליך, כי / לא ישיב את פניך.



הא לך, אחותי רעיתי, / אפיל תחנתי עתה;

אולי קרבה ישועתי / וחזקה ידי אשר חתה

ושבה בדתי עבודתי / וכהן מקטיר עלי מחתה —

לא תחזי רע, ומחתה / לא תקרב אליך!



מה לך מנהמת כיונה, / אחותי? ישועתי קרובה.

תבואי ציון ברנה, / כי אז מנחתך ערבה,

ונסו יגון ואנחה / ולך יה דודך באהבה.

לא תוסיפי עוד לדאבה / כי בעליך עשיך.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14450