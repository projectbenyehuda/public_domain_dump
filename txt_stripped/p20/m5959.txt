


	
	[אהליבה עם בנותיה]
	




אהליבה עם בנותיה / מתאוננה

בענות בנאות נאותיה / בת יענה,

ראתה ארך שבותיה, / קול נתנה:

מה איחל עוד אני? / יאשוני שוררי

אצעקה חמס – ואין פוצה / מצוררי.

'בת נדיבים, אם תיחלי – / אתגברה

על משנאים, כי ימין חילי / לא קצרה.

הא ישועתי אמת, ובלי / פה אמרה:

מעמדה, הנני / פה – ואיה שוחרי?

מעטו עתה, ואין קצה / למאחרי.'

רצצוני, רועצי, דודי, / ואקראה,

גדפו שמך, והוא סודי, / ואקנאה,

אך ללבי – כי לאל ידי / לא מצאה.

דכאני העני / עד אברך אוררי,

חורפי אודה ואתרצה / אל גוערי.

'מה לדלים צועקים אלי? / הן אענם!

יהמו מעי לזאת עלי, / ואחוננם.

אעלם פתאם להיכלי, / ואשכנם.

אזכרה אהבת בני / אז בלכתו אחרי,

אוהבי אהב ואמצא / למשחרי.'








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5959