


	
	בני אדם אמצתם
	



רהיט




בני אדם אמצתם – באותו סכל יעידם,



ותאמר: ׳שובו בני אדם!׳



בני אדם בושים על חטאם מפני מבין סודם –



יי השקיף משמים על בני אדם.



בני אדם רצון אביהם יבקשו בעודם –



נורא עלילה על בני אדם.



בני אדם – הזהרתם מאד לישר מעבדם:



׳מישרים תשפטו, בני אדם!׳



בני אדם – מה חלדם ואין הודם;



על מה שוא בראת כל בני אדם?



בני אדם – בתוכחות יסרתם בך בבגדם,



כרם זלות לבני אדם.



בני אדם נעימותיך יחלו, כי אין לאל ידם,



כי פסו אמונים מבני אדם.



בני אדם – עמלם לרוח ואפס כל מאדם,



אך הבל כל אדם.



בני אדם זוכרים, כי לא יכילוך שחקים וגדודם,



אף כי לבות בני אדם.



בני אדם רוממות אל יחוון ויעידו, בהגידם



חסדו ונפלאותיו לבני אדם.



בני אדם – אמתך תנחם ובטובך יגל כבודם –



פעלת לחסים בך נגד בני אדם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20821