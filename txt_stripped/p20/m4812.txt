


	
	[אל אמת עמי]
	




אל אמת עמי, / ואני ממי / אפחדה לי?



יעשה שלום / לי, ורב שלום / יעשה לי.


  


בו אדבר מ- / די היותי תחת צלליו,



מי יגלה, מי, / תעצומו או מהלליו?



מעדה לשמי / מהדרו ושמי גליליו.



מאזי מעלי / מתהומי / מגור ומעלי,



מעביר נפלי / צור, מרימי, / אחז בשפלי.


  


רחשי מולו / אשפכה כמים, ואמנה



אזכרה גדלו, / כי לתעצומו אין תכונה.



מה אחו? הן לא / קץ למהללו, באמונה



אם שמו פליא – / רחמיו לבלי / חק למולי



הוא לבד דגלי, / הוא לבד חילי, / יעזר לי.


  


האמירני, / כי יצרני / בעבורו,



אט נשאני / עד הביאני / אל יקרו.



אשמחה אני, / כי יעטני / סות הדרו.



יאזין קולי, / כי בעת סכלי – / הוא בכסלי,



אך ביום צר לי / שם שמו צלי / מקרב לי.


 


מה אדבר לו? / אדעה כי לא / לי שבילי,



אך כפי יכלו / יעזב נכלו / איש אוילי.



אהיה אצלו, / אעלה עלה / בית זבולי.



הוא צרי חילי, / כי משוש גילי / הוא באבלי,



הוא מנת חבלי, / הוא ביום אפלי / נר לרגלי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4812