


	
	ככל יצורי אבדו
	




ככל יצורי אבדו, / כלו בהבל שני;

חטאות נעורי עמדו, / ענו בפני.



אן אברחה מחטאי,

אסתתרה מרואי,

אתוכחה עם בוראי?

מה אעשה, יום ירדו / אל פי שאול עליוני –

אף כי בעת יפקדו / עלי עוני?



ביני ובינות יצרי

דברי מריבות ומרי,

על רחקו מיוצרי.

עתי עבד – יפרדו / לי כה וכה חשבוני,

עת תאוה – יצמדו / כל רעיוני.



משען לבבי על מי?

כי מעשים אין עמי.

אשוב, כפי תעצומי,

אל אל – ועוד יוסדו / על רחמיו בניני.

תמיד קרבי יודו / את שם אדני!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15058