


	
	אשא כנפי רעיוני
	




אשא כנפי רעיוני: / מתי יאורו זמני,

הקודרים מני זדוני? / זה כמה אין קץ לשני!



בכיתי לקשי ירחי / עת אזכר עתים רחוקות:

כי אעבר בסך ארחי, / אין אבן נגף ופוקות,

לבוא אל פרדס שלחי, / עם דודי אשבע נשיקות,

אם יהיה חטאי כשני – / כשלג ילבין לעיני:

אך עתה אדמו לבני / ובקראי סך בענני.



רוחי תתעטף לאל, כי / נדדתי אין ואין,

אין חשך מחשיך כחשכי / ואקוה לאור ואין:

האור המתוק לחכי / נראה לי עין בעין –

ויוחר חפש המוני: / וכדרשי טעם זקני,

אם חכמו סוד קץ חזוני – / תסתתר בינת נבוני.



הנחלתי ירחי תלאות: / ילינו עלי אדומים:

'עד מתי, עם לא תבונות, / תוחיל חזיונות סתומים?

חקיך זרים, ושונות / דתיך מכל עממים.'

מה לכם, אנשי מדני, / הדוברים עתק באזני?

האשכח ים סוף וסיני? / הם הם עדי נאמני!



מועצותם גם מחשבותם / השכיח שמך לעמי,

לשאב מבור מחצבותם / קנאוני לילי ויומי,

בל עלי כל עצבותם / מהחזיק תמיד בתמי.

השיבה שלם למוני, / השקמו את כוס חרוני!

שוב, אלי, האר אישוני, / כי אתה נרי ה'.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14707