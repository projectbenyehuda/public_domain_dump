


	
	אל יגלה לעיני
	




אל יגלה לעיני / מעבדיו,

נודעה יד אדני / אל עבדיו.



בו לבדו אאמין; / אדרשהו,

אלמדה מעשי מן / מעשהו.

אשמאיל או אימין — / אפגשהו,

ועלי רעיוני / שם פקידיו,

נצבו על פני / סוד מעידיו.



רחבה לא תמד / דת יקרו.

דק וחוגו עמד / על דברו.

משפטי פיו למד / עם בחרו —

בא אזי מסיני / עם גדודיו,

ועדנה באזני / קול פחדיו.



מה אבקש עוד לי? / רק רצונו!

כי יסוד משאלי — / הוא יבינו,

ואשר הוא טוב לי — / הוא יכינו.

הן לזאת הגיוני / אל ידידיו:

אהבו את אדני / כל חסידיו!



מפלאותיו — כמה / איש יבינם?

מעלתם עצמה, / מי ישנם?

מצעדי איש חכמה — / הוא יכינם.

יום וליל הגיוני / ניב ידידיו:

אהבו את אדני / כל חסידיו!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14476