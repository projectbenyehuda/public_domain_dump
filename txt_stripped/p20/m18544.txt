


	
	ובכן יי קראתיך
	




ובכן יי קראתיך: חושה לי, / האזינה קולי בקראי
לך!



תכון תפלתי קטרת לפניך, / משאת כפי מנחת
ערב.



שימה, שמרה לפי ואמתך תדבר,



אל תט לבי לרע עם פתאים לחבר.



יהלמני דבר עון אשר אצבר,



נשמטו ימי עדנה ובא העת לקבור,



כמו פולח נפזרו עצמי לפי הבור,



כי אליך אל שבתי בתם ובר.



שמרני מפח הציבו גוי גבור –



יפלו במכמריו רשעים יחד, אנכי עד אעבור.



קולי כמבכירה מפני אימיך,



אשפך את נפשי ואדרש רחמיך.



זעקתי מפני תגרת קמיך –



הקשיבה שועי ממכון שמיך.



בהתעטף רוחי אזכרה נעמך,



הבט לכבודך יום בו ארוממך –



הוציאה ממסגר נפשי להודות את שמך.



יי, שמע שיחי ביום עשור לחדשי



ואל תבוא במשפט אתי על כחשי –



כי רדף אחרי פרא שב לחפשי.



בהתעטף עלי נפשי בהנפשי,



זכרתי ימים מקדם אשר אשיא.



פרשתי ידי מתוך פח מוקשי –



מהר ענני, כי בריתך לא אשי.



השמיעני גיל אשר ירים ראשי,



למדני רצונך והסר כל משיא.



למען שם כבודך תבנה הר קדשי –



ובחסדך תצמית איבי והאבדת כל צררי נפשי.



ברוך צור, לבבי שמו שם גורלו;



חסדי – יי הוא לבדו, ואנכי – חבלו.



יי, מה אדם? – ותדע שכלו,



אדם להבל דמה – ומה פעלו?



יי, הט זבולך וחיל ארץ – כלו,



וברק ברק והפץ כלו!



שלח ידיך להצילו –



אשר פיהם פערו צרים להבהילו.



אלהים, אל דמי לך עד לך תבדילו.



הנותן תשועה לבן ישי אצילו –



פצני והשב את כבודך להיכלו.



אשר בנינו שם מגדלים בגדלו,



מזוינו מלאים וירב צאן קהלו,



אלופינו שם מסבלים אצלו –



אשרי העם שככה לו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18544