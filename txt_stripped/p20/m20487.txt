


	
	כל תהלתיך אל
	



פזמון




כל תהלתיך, אל אשר כל פעל,



מי ישמיע? אך מחשב בם יעל.



תמיד איחל – והוספתי על



כל תהלתיך.



ברוח נשברה היום אדרשך,



כדת מלאכי עליון עומד אבקשך



ואוסיף להביט אל היכל קדשך.



רצתי לקחת מתהלות שמץ –



ונדדתי סעפי בסוד יצר חומץ;



וטהר ידים יסיף אמץ.



מעון, חשף זרוע קדם חשפת,



ואסף שה פזורה כמאז אספת –



יספת לגוי יי יספת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20487