


	
	אהה ירד על ספרד רע
	








אהה ירד / על ספרד / רע מן השמים!

עיני עיני / ירדה מים.





בכות עיני / כיעני / על עיר אליסאנה!

באין אשם / בדד שם / הגולה שכנה

באין חלף / עד אלף / שנים, ושבעים שנה –

ובא יומה / ונד עמה / וגם היתה כאלמנה,

באין תורה / ואין מקרא / והמשנה נטמנה

והתלמוד / כמו גלמוד / כי כל הודו פנה.

ויש הורגים / וגם עורגים / מקום אנה ואנה.

מקום תפלה / ותהלה / לבית תפלה נתכנה.

לזאת אבכה / וכף אכה / ובפי תמיד קינה



ואין לי דמי / לאמר: מי / יתן ראשי מים.





ראש אקרח / ומר אצרח / על גולת אשביליה –

על אצילים / הם חללים / ובניהם בשביה.

ועל בנות / מעדנות / נמסרו לדת נכריה.

איך עזבה / עיר קורטבה / ותהי כים שאיה? –

ושם חכמים / ועצומים / מתו ברעב וציה.

ואין יהודי / גם יחידי / בגיאן גם אלמריה.

ומיורקה / ועיר מאלקה / לא נשאר שם מחיה

והיהודים / השרידים / הכו מכה טריה.

לזאת אספדה / ומר אלמדה / ואנהה עוד נהי נהיה

לשאגותי / בתוגותי – / וימאסו כמו מים.





הוי אקרא / כמצרה / על קהלת סגלמאסה –

עיר גאונים / ונבונים / מאורם חשך כסה;

ושח עמוד / התלמוד / והבניה נהרסה

והמשנה / לשנינה / ברגלים נרמסה –

ועל יקרים / מדקרים / עין אויב לא חסה;

אהה אפס / כל קהל פאס / יום נתנו למשסה,

ואי חסן / קהל תלמסן / והדרתה נמסה;

וקול ארים / בתמרורים / עלי סבתה ומכנאסה,

וסות אקרעה / עלי דרעה / אשר לפנים נתפשה,

וביום שבת / ובן עם בת / שפכו דמם כמים.





מה אען? / – כי למען / חטאתי זאת היתה,

ומאלי / צור חילי / רעה אלי כלתה.

למי אשבר / ומה אדבר? / – והכל ידי עשתה!

חם לבי / בתוך קרבי / על נפשי אשר עותה

ומארצה / מחוז חפצה / לארץ טמאה גלתה

ונכלמה / ונאלמה / לספר תלאות לאתה.

ועם כאבה / בלבבה / לחסדי צורה קותה,

לצוות פדות / מעבדות / כי בצל כנפיו חסתה.

בבית כלאים / בכל עת, אם / זכרה שמו – אז חיתה,

רק בכיה / עלי לחיה / ביד אמה אשר קשתה

מאד תורה; / עדי ירא / אדני משמים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/27898