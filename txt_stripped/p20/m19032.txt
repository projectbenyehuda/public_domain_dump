


	
	שיר אענה
	



(הבדלה)


שיר אענה, / כי הנה / מבשר טוב חיש יצעד –



אליהו התשבי מתשבי גלעד.



אל חילי, / בך גילי / בששת ימי המעשה:



יום ראשון – / כבת אישון / בצל כנפיך אחסה



בכל ענין / וכל קנין, / וכן בשני אעשה;



ובשלישי / את ראשי / בכל אשר אפנה אנסה,



וברביעי / היה ישעי – / לא אגור משוסה;



ובחמישי / ובששי / במי גיל יגון תמסה,



ונכונן / ברב רנן / וגם דת זכור נעשה –



והבשר / בל יחסר / ולחם לבב אנוש יסעד.



בכל חדש / גיל חדש – / ותשרי יבוא בשמחה,



ממרחשון / עד סיון / אהי בהשקט ובבטחה,



ובכסלו / אהי שלו, / טבת, שבט אצליחה;



בחדש אדר / הנאדר / גבורת אל אשיחה,



וניסן בא / בנס אהבה / ונס יגון ואנחה,



ואיר הוא / כמהו / וסיון ותמוז ברוחה;



ולא אדאב / בחדש אב / ובאלול אין צוחה –



וכל שני / באדני / בטחתי, לא אמעד.



ראה, מלכי, / לעולם כי / בך שם עמך כסלו.



שנת תהלה / וגאלה / כדברך קרא נא לו,



וקם ראובן, / הוא הבן / הראשון, לגורלו,



בהתאסף / בית יוסף – / ושב שמעון לגבולו;



ויהודה / בקול תודה / ולוי ישא קולו,



וגד ואשר / ודן – בישר, / ונפתלי – בהיכלו;



ויש שכר / ליששכר / וזבלון בזבולו,



ובנימין, / לקץ ימין, / בבקר יאכל עד.



מלך על עם, / אשר נדהם / מגוי מתקוממך,



היה עמו / וצו שלומו / מכוכבי מרומיך!



והוד טלה / אל יכלה / והדר שור תמימיך,



בעת תאומים / התמימים / יהמו נא רחמיך;



ובסרטן / אין שטן – / אבל רבי שלומיך,



ומאריה / בנך חיה / ושית בלבו אימיך;



והבתולה / תהי בעולה, / כחזיונך ונאמך,



למאזנים / פי שנים / תן מטוב נעמך;



ושית עקרב / נגיד הון רב, / למלאת את אסמיך,



וחץ קשת / באף תשת / בלב אויבים קמיך;



גדי ודלי, / עדי וחלי, / יהמו על רחומיך –



כמו דגים / בכל פלגים / ידגו לרב ולעד.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19032