


	
	אמרה כתושה בעלי
	




אמרה כתושה בעלי: / בעלי סר מאהלי,

אהלי חרב במעלי, / מעלי הפליא מחלי,

מחלי דומם בלי כלי, / כלי שיר נשבה וכל חלי.

חלי אין לי / ורב אבלי / ברב הבלי, / עדי כבלי / ברגלי כעדי;

עדי הודי / ביד רודי / ובא שדי / ושב דודי / להסך
בעדי.



בעדי יליץ מעני, / מעני כקול אוב מעני,

עני קם לפזר מחני, / מחני נתונה לשוטני,

שוטני שש כי דל אני, / אני תוך מצולות כמו אני —

אני צלל / ולב דלל / והתגולל / בדם חלל / ואל חי
שהדי,

שהדי על / אשר פעל / בליעל; / ואיך יעל — / ולי
יאמר: רדי?



רדי לך, ימין אל, בלוחמי! / לוחמי יבוז לנאמי,

נאמי רכות להולמי, / הולמי ינעם בנעמי,

נעמי סף באבד שמי, / שמי תם ומטה פעמי.

פעמי צד / יליד ציד / ושלח יד / בבת נכבד;/
ושסע כגדי

גדי עם גור / ארי יגור, / ואיך יגור — / ופי סגור /
עדי בוא מועדי?



מו­עדי נשרף והצבי, / צבי מחמדי בבית שבי,



שבי אהלך למול חובבי / חובבי רחק ואוהבי,

אוהבי נהפך לאויבי, / אויבי בפרך ירד בי.

בי, צורי, / הדך שורי / ולמזורי / שלח צרי! /
ותרחיב צעדי —

צעדי אל / נוה הראל, / ובא גואל / לישראל / בקרית מועדי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14445