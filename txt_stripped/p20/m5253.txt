


	
	אם דרך מעמדי
	




אם דרך מעמדי, / אתבונן קול שמועה:

אולי בא לי מבשר / טוב, משמיע ישועה?

בשביה אעבירה / קול מגיד מחלתי,

איך באה הצפירה / שהחריבה נותי?

הוסרתי מגבירה / וימלך בן אמתי,

ולעולם מעבידי – / בבלי אזן רצועה.

פעם שרתי – ועשר / פרעות אויב פרועה.

רחק דודי, ונעוה / לב השכין בחצרו,

ואני גולה במדוה / הנפש בעבורו.

לא אשאל, אך אקוה / עד עת יבוא דברו;

ישיב שבית נדודי, / ישית גפנו נטועה

מטע קדש – ויסר / היתד התקועה.

מחמדי – צר ישדם, / ועדיי מחלצותי

מני יעדם, ויעדם; / וארבה צעקותי

אל אל, ושמו אקדם / אך באמונת אבותי.

את מועידי ועדי,/ באת בברית ידועה,

את בנך עת תיסר – / תזכר לו שבועה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5253