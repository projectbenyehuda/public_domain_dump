


	
	[אחלי יכונו דרכי לשמר]
	



לברכו

  


אחלי יכונו דרכי / לשמר חקיך,

כי מנוחה לא מצאתי / כי אם בחשקך,

עבדך אני – הדריכני / בדרך צדקך.

הן שאלתי אחת היא – / להפיק רצונך,

לא אבקש מלפניך / כי אם פניך.

באמת אין ערך אליך – / ואיך אמשילך?

או למי אדמה פעליך? / והכל פעליך!

את בראתני – ומה אוסיף / לדבר אליך?

מחשבות רוחי וקניני / הם קניניך,

לא למעני אתה עושה / כי אם למענך.

ראש וסוף אין לחסדיך – / ומי לא יודך?

ואמת אין בלעדיך / ומעשה ידיך,

ואשר בשמך כחשו – / הם הם עדיך!

יחשב לבי כה וכה – / הנה הנך!

אפגעה בך, כי אין מבדיל / ביני ובינך.

מלפניך אני יוצא / ורוצי אחריך –

מחזה בל חזו עיני – / לבד מהדרך,

מאמר לא שמעו אזני – / רק מאמריך,

אות חתמו לבי – הנך / רואה בעיניך,

ואשר ספר פי – הנה / עולה באזניך!

על אסיר יצר רע – צוה / ישועות פניך,

זכרך בפי שים, ובלבו / בנה בית מכונך.

רחמהו בשאתו עיניו / לכסא מעונך,

הט זרועך ותהי ידך / על איש ימינך

ובמחשכים עלינו / נסה אור פניך.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8229