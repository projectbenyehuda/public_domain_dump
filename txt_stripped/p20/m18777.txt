


	
	ארחות תושיה שלשים ושתים
	



(רשות לאזהרות)




ארחות תושיה שלשים ושתים תענינה עליך:



אמנם נמצאת טרם המצאם וכלהם פעליך!



אמתך לא תשיג הנשמה – והלשון איך תכילך?



יי אלהי, אין ערך אליך.



אליך באתי, כי באין מקום תשכן בי,



אזכרך בשם קראוך נביאיך והיה משגבי,



אני ארחץ בנקיון כפי – ואתה טהר לבי



ורוח נכון חדש בקרבי.



בקרבי שכן כבודך, טרם ברחו נשבע בנפשו:



בוא אל יבוא בעיר עד שובו למעון קדשו.



בנך עליך שם שברו לדעתו שלא תבישו –



כי זה הבכור, שים ימינך על ראשו.



ראשו תרים ולבו תשמח ותרחיב פיו על הקמים,



רצון תעטרנו כצנה בגלותך דברים סתומים
וחתומים



רבה אנחתו וגדלה צעקתו, בגלות יושב משמים,
כי ארכו לו שם הימים.



הימים האלה החיים והטוב הורשת הורי,



העתיקו גם הם דברותיך ומצותך תחכמני מצוררי,



הכי זמירות היו לי חקיך בבית מגורי –



אלהים, למדתני מנעורי.



מנעורי ועד הנה אגיד לכל יבא פלאיך,



מאז הבדלתני וקראתני ראשית קרואיך,



ממלכת כהנים וגוי קדוש וסגלת ברואיך –



מה רב טובך אשר צפנת ליראיך.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18777