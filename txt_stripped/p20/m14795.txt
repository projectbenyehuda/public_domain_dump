


	
	אלהי עולם הקשב רחשי
	




אלהי עולם / הקשב רחשי

בעמדי נכלם / מרב כחשי,

לגדל עוני / נפלו פני –

שובה, יי, / חלצה נפשי!



במה אחלה / פני דר מעונים? –

ואני מחלה / מרב יגונים

באפי יעלה / עשן הזדונים

פשעי רמו, / בפני קמו,

כאריה המו / לטרוף נפשי.



רפו ידי / עת זכרתי

רב מעבדי / אשר נואלתי,

ועצם אידי / וגם נבהלתי.

לגדל פשעי / רחק ישעי

ומרב רשעי / נקטה נפשי.



הבט, מלכי, / ממעוניך,

לדבר חכי / הט אזנך

ושים את דרכי / מול פניך.

חמול נא, אלי, / וסלח פעלי

וכפר נא לי / חטאת נפשי.



מלכי, רצה נא / תשובת עבדך

ואל תשב נא / עני וגם דך,

ודל הוא – אבל, נא, / מקוה לחסדך.

ביום צרתי / שמע נאקתי –

בכה חסיתי, / אל תער נפשי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14795