


	
	אל אחד ואין זר אתו
	




אל אחד ואין זר אתו, / מופתיו אמצאה בי;

איך אדרש בחיי בלתו — / ושמו צור לבבי?



ברא על כבודו רקמת / גלמי עד היותי,

ויפח באפי נשמת / חיים עד חיותי.

ויתן ביד לב חכמת / סוד חיי ומותי —

אערך את כלי מלחמתו, / אקרב אל קרבי,

מה אדם ומה מחשבתו? / אך עמי יריבי!



רחוק משמי שמיו — רק / קרוב מקרבים,

כל חופש דרכיו מרק / שטף מכזבים.

אראנו בעין, זרק / עליו מי אהבים —

אך דעת יקר מחשבתו / הלאה מחשבי,

לא עמד בסוד מתכנתו / כל חכם ונביא.



מלא פי ולבי זכרו, / כי לשמו אאוה.

בו אשתעשעה ודברו / עם נפשי אחוה.

אמשך לנחל אורו / ולטובו אקוה.

טוב חנם בדרשי תתו — / אל יחר לאבי!

מה אען? והן, על דעתו, / אין לי שי להביא.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14472