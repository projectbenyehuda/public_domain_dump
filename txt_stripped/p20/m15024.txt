


	
	אל נכספתי לראותך
	




אל, נכספתי / לראותך,

על כן חשתי / אל ביתך;

לילה קמתי / לחלותך –

אשבעה בהקיץ / תמונתך!



בשמך קראו / אביוניך

ועין נשאו / למעונך,

נשוא על נלאו / בין מוניך –

והנם שקדו / על דלתיך.



רצונך יזמו, / נורא עלילה,

ונשף קדמו / לסדר תפלה,

וממך נכלמו / לבקש מחילה

על לא שמרו / תורתך.



הגות מהללך / בפה לא חשכו

ועצם גדלך / בקהל ערכו;

חקר מפעלך / לשונם דרכו –

ומי ישמיע / תהלתך?



משך, אל, חסד / אל בניך,

ומקדש יסד / ברצונך,

וכלה כשד / בחרונך

ושור, כי באו בנחלתך.



מחרפי שמך – / הרס שניהם

ונהל עמך / מאהליהם;

והראם עצמך / ופנה אליהם

ולי, אני עבדך בן אמתך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15024