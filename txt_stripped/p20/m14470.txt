


	
	אחשק ולא אדע מקום עפר
	




אחשק — ולא אדע מקום / עפר וסתר אהלו;

מי לי ויורני הדום / רגליו ומדרך נעלו?



בינות צלעי גחלי / חשקו כתנור יבערו,

לשטף לחיי נחלי / עיני כימים יסערו.

יודעי כאב לב נחלה, / על לב קשה לב דברו!

אחלי שאו אליו שלום / נדרש למי לא שואלו,

ילך לנודו והלם, / ילאה סבל על סבלו.



ריבות שפת מריב אני / אשמע, ולי מה מתקו!

אם בשבי אראה עני, / או בי צעירים ישחקו —

עוד קט מעט ולמעני / רחמי ידיד יתאפקו,

יקרא בקול: יקרב הלם / נד לעבד צור פועלו!

אבנה באבני יהלם / כסאי, ותחש אנעלו!



העם קניתו נחלה, / הבן קראתו בן בכור —

עד אן במכה נחלה / ישבע בחרפה ממרור?

יצעק לרב המחלה: / אבי, חסדיך זכר!

זכרה אלהים, לו בתם / לב זך וישר פעלו,

וזכר אדני לאדום / יום זר ומוזר מעלו!



מה טוב נשוא בשבי שבא / לעג, ובוז בוז וארם,

לא על גמול יד רחבה — / כי אם לחשק רב ורם.

לעבד לשמך אתאבה — / עובד לאל זר יחרם!

יגל ויפתר חלום / אל בן מכרתו, והלא

די לו סתם קץ וחתם — / יעלה ויבוא גואלו!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14470