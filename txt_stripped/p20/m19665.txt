


	
	אש תוקד בקרבי
	



קינה לט׳ באב




אש תוקד בקרבי / בהעלותי על לבבי / צאתי
ממצרים,



וקינות אעירה / למען אזכירה / צאתי מירושלים.



אז ישיר משה / שיר לא ינשה / בצאתי ממצרים,



ויקונן ירמיה / ונהה נהי נהיה / בצאתי מירושלים.



ביתי התכונן / ושכן הענן / בצאתי ממצרים,



וחמת אל שכנה / עלי כעננה / בצאתי מירושלים.



גלי ים המו / וכחומה קמו / בצאתי ממצרים,



זדונים שטפו / ועל ראשי צפו / בצאתי מירושלים.



דגן משמים / וצור יזוב מים / בצאתי ממצרים,



לענה ותמרורים / ומים המרים / בצאתי מירושלים.



השכם והערב / סביבות הר חורב / בצאתי ממצרים,



קרוא אלי אבל / על נהרות בבל / בצאתי מירושלים.



ומראה כבוד יי / כאש אכלת לפני / בצאתי
ממצרים,



וחרב לטושה / לטבח נטושה / בצאתי מירושלים.



זבח ומנחה / ושמן המשחה / בצאתי ממצרים,



סגלת אל לקוחה / כצאן לטבחה / בצאתי מירושלים.



חגים ושבתות / ומופתים ואותות / בצאתי ממצרים,



תענית ואבל / ורדף ההבל / בצאתי מירושלים.



טובו אהלים / לארבע הדגלים / בצאתי ממצרים,



אהלי ישמעאלים / ומחנות ערלים / בצאתי מירושלים.



יובל ושמטה / וארץ שוקטה / בצאתי ממצרים,



מכור לצמיתות / וכתוב לכריתות / בצאתי מירושלים.



כפרת וארון / ואבני זכרון / בצאתי ממצרים,



ואבני הקלע / וכלי הבלע / בצאתי מירושלים.



לויים ואהרנים / ושבעים זקנים / בצאתי ממצרים,



נוגשים ומונים / מוכרים וקונים / בצאתי מירושלים.



משה ירעני / ואהרן ינחני / בצאתי ממצרים,



ונבוכדנצר הרע / וטיטוס הרשע / בצאתי מירושלים.



נערך מלחמה – / ויי שמה / בצאתי ממצרים,



רחק ממנו / והנה איננו / בצאתי מירושלים.



סתרי פרכת / וסדרי מערכת / בצאתי ממצרים,



חמה נתכת / עלי סוככת / בצאתי מירושלים.



עולות וזבחים / ואשי ניחוחים / בצאתי ממצרים,



בחרב מדקרים / בני ציון היקרים / בצאתי
מירושלים.



פארי מגבעות / לכבוד נקבעות / בצאתי ממצרים,



שריקות ותרועות / לקלון וזועות / בצאתי מירושלים.



ציצת הזהב / והמשל ורהב / בצאתי ממצרים,



אפס העזר / והשלך הנזר / בצאתי מירושלים.



קדשה ונבואה / ושכינה נוראה / בצאתי ממצרים,



נגאלה ומוראה / ודוה וטמאה / בצאתי מירושלים.



רנה וישועה / וחצוצרות תרועה / בצאתי ממצרים,



וזעקת עולל / עם נאקת חלל / בצאתי מירושלים.



שלחן ומנורה / וכליל וקטורה / בצאתי ממצרים,



ואליל ותועבה / ופסל ומצבה / בצאתי מירושלים.



תורה ותעודה / וסדר העבודה / בצאתי ממצרים,



וחסרון התלמיד / ובטול התמיד / בצאתי מירושלים.



אל אלהי הצבאות / יראנו נפלאות /



וישיב שכינתו / אל ציון ועבודתו / לתוך
ירושלים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19665