


	
	אל חי בכל עצר
	




אל חי בכל עצר / ובכל עיניו משוטטות

ועל טוב ועל רע נאצר / הנפשות נשפטות –

ויד שובב אז תקצר / מעל עונו לשטות,

ויעמד במקום צר / אשר אין דרך לנטות.



בהבל שניו כלו / וסוד הרוח נכחד

ממנו– והוא כלוא / במסגר גוף; ולא פחד

לעשות כל אשר שאלו / לבו ועיניו יחד –

עזב עבודת אחד / אחרי רבים להטות.



רפתה דעתו בעבור / זרועי יצרו חזקו –

ויהי באולתו שבור-/ תאות-לב – ועל פרקו.

שכח יום יהי קבור / ומוסרי גו ינתקו –

הלא שם רמה חבקו / השוכבים על מטות.



מריך, כבודי, הלאך / ויום אחר יום נשמד

יום חייך – וחטאך / כחול ים אשר לא ימד.

הוסר, ובוראך / יצו לך מעמד נחמד,

ואל תהי כפר לא למד – / ועשית לך מוטות!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14952