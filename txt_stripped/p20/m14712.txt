


	
	ראש דברי
	




ראש דברי במה אקדם מעונה?

ראש אשפיל ואבוא במלה נכונה

ראש האשמרת התיכונה.



את לבבי אתנה לדעת: מה

נפשי ואיכה אני ולמה ועל מה?

חשבתי לאחז דרך מזמה

ועל מחנה שכל רוחי חונה.



בעצם העולם אראה פלאים:

מקרים יתחדשו, יוצאים ובאים –

ואדע באמת כי הם נבראים!

אשרי אנוש אשר בזאת עינו פונה.



רעיוני יעירוני עוד לבקש:

מה הבורא? כבר נודע כי יש!

והעולם מחדש והוא המחדש,

וכל בריאה בלי זמן ובלי יש כוננה.



מה תבקשו הבל, הולכים אחרי

חכמות אין מועיל בהם, ובוערי

‘איך נמצא גרם ועליו מקרה?’

בינו מה נפשכם בראשונה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14712