


	
	אשא לבבי עם כפי
	



סליחה




אשא לבבי עם כפי / ואעמד לבקש רצוניך



ואקד ואכרע עלי אפי / ואקוה רב חניך,



אולי בערכי צפצופי / תיקר נפשי בעיניך –



יהיו לרצון אמרי פי / והגיון לבי לפניך.



בצדקתך, עוזר דלים, / שמע נא קול אביון בזעקו



חמס מגוי מהוללים / ופדהו מיד עושקו,



ורחם על עם אמללים / וראה, כי לא על צדק־



תינו אנחהו מפילים / תחנונינו לפניך.



רפא לעמך מכאובו / וקבל שיחו והגיגו



בחמלתך, וריבה ריבו / מאויב זומם להרגו,



והשיבו לעיר מושבו / וכל איש ואיש כמנהגו –



כל אשר עשית יבו־/או וישתחוו לפניך.



השיבני לימי חרפי / והגיה חשכי ונשפי



ואבד משנאי ומחרפי / ושכלל בית קדשי וספי



והסר מני כל דפי / והטיב אחריתי וסופי



ובקראי לך תכון תפ־/לתי קטרת לפניך.



מי אל כמוך נאדר – / ועל כל רמים רמת?



חי לעדי עד, לא נעדר – / ואם מעין יצור נעלמת.



לובש כבוד והוד והדר / ועזך בשחק שמת –



אתה נורא אתה / ומי יעמד לפניך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20489