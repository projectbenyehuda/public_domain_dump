


	
	אהבה
	



אהבה / ר' אברהם אבן-עזרא


אמות – ולא מת מחלי / האהבה חושק לפני!



חשקי למלך רב בלי / רפיון ובו כל מעיני,



בחדר לבבי מחלי / צפון ולא נכר בפני,



פן יאמרו עלי: חשק הרגהו / מה לו לבקש לו גדולות?

באהבה אות נאמן / לא עמדו רבים בסודו:



אם תאהב שפל – ימן / פיו תואנות תחת כבודו,



אם תאהב אב רחמן – / לחמל יעירהו כבודו.



דודי ורעי זה, בו אבחרה כי הוא / יצפון לישרי לב גמולות.

רבים תמהים כי לאם / עבד אלהיו כל ימותיו



ויקו שנת פדיום ויום / רצון ולא מלאו שנותיו.



ואענם: אלו בתם / לב האמינו בו ומופתיו –



מופתי ימי ישע ראו ותמהו / ויחדלו ברד וקולות.

"מת בשבי, הא לך צרי – / מעשה ידי חוזה ונביא!



לחבש כאב קח מפרי / פיהם בחזיוני כתבי



אמרו לבן בין גור ארי / יגור ובין ליש ולביא:



ארך פדות אשביעהו וארוהו / ונחדשה אהבת כלולות".
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1133