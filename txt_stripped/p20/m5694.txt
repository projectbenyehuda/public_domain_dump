


	
	[אשא עיני לכל דרך]
	



מאורה

  


אשא עיני / לכל דרך;

אן מלפני / אן דודי ברח?

  

ברח דודי – ובכרובי / שכן כבודו,

מי יתן לי ימי טובי / מותי בידו,

טרם בוא צר וירדה בי / מאז, ועודו

על במותי / באף דורך –

כחי במתני / עלי לטרח.

  

רד לי היום אשר שאו / ערי תהלה,

ספו חזים ונדכאו / ראשי סגלה,

חלפו ימי ולא באו / ימי גאלה.

קצרה נפשי / ברב ארך

מסגר, ועיני / תמיד לארח.

  

"מי השליכך בתוך זרים? / הלא עונך!

שובי אלי, והן ארים / נסי לעינך,

מפני ירעשו הרים, / אבוא למענך.

קומי אורי / כי בא אורך

וכבוד אדני / עליך זרח!"







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5694