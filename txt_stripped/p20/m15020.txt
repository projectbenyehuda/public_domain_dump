


	
	יי אחד ושמו אחד
	




יי אחד ושמו אחד.



אל מסתתר נגלה בפלאי מעבדיו וגדלו,

הארץ האירה מכבודו ושוליו מלאים היכלו,

שרפים עומדים ממעל לו,

שש כנפים שש כנפים לאחד.



בעבדיו לא יאמין ויהפך למשחית הודם,

אף שכני בתי חמר אשר בעפר יסודם

ולעפר ישכן כבודם,

הכל הולך אל מקום אחד.



רחום טוב ליראיו ולחושבי שמו,

הננו אתאנו לבקר בהיכלו ולחזות בנעמו,

ומעבדיו ומעמו

לא נשאר אחד.



התקדשו למחר ומשנת הוללות עורו, רעיוני,

הכונו לקראת חוקר עלומי ומבין צפוני,

נפשי וגופי, שובו אל אדני!

למה אשכל גם שניכם יום אחד?



מציב מהמורי מריו ילכד בפח מצודיו

והירא את דבר יי לכונן מעבדיו –

תמו וצדקתו תמכו בידיו,

מזה אחד ומזה אחד.



נדרש לנפש תדרשנו, טוב לגבר ייטיב מפעליו

ויקרע במעל ידיו מעיל מעליו מעליו,

ויגאלהו מרדת שחת אם יש עליו

מלאך מליץ אחד.



התקוששו אוילים, שובו שובבים וחרדו לרגעים,

התבוננו כי צל ימי חיינו – מעט ורעים,

ימי שנותינו – בהם שבעים

שנים, הנה חלום אחד.



תולעת ולא איש ירבו עצבותיו,

בעפר ימות גזעו ואם עפרות זהב גגו וקירותיו,

ואבני נזר מנפצות ישימו מראשותיו

תחת הקרש האחד.



חלו נא פני אל – ורוח חסדו ממרום עלינו יערה,

לקבץ מכנפות הארץ נדחי ובמתקוממי יתגרה,

ופנת יקרת קריתו יקרה, ויקרא

מלך ירושלים אחד.



יהיו ללעג שאנני ולבוז גאיוני,

ירים נס להתנוסס לשארית המוני,

לקרא כלם בשם אדני

ולעבדו שכם אחד.



ישבית מפנינו מתלעות לביא ושני אריה,

יקימנו לפניו, אלפי חסדיו יחיונו ונחיה,

ביום ההוא יהיה

יי אחד ושמו אחד.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15020