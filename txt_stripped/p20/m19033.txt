


	
	תשבי שלח לי אלי
	



(הבדלה)


תשבי שלח לי, / אלי, לרפא מחלי!



אל נא בחובי / תרחיק זמן הישע,



כי לא בחרבי / אבטח – ולי לא תושע.



רבה יריבי / מהר ועיניו השע,



וסמך בנפלי / ידי והעצם חילי.



בי, אל, התחריש / מבן יקו רחמיך?



ויטור ונפיש / איך יירשו כרמך?



קומה, ועל איש / שעיר שפך זעמך



ושמע לקולי / ונשא כקדם דגלי.



רב מהיותי / יושב משומם בשבי,



החש פדותי / על יד נביאך תשבי;



שוב אל נותי / ודמה לעפר וצבי,



יצב גבולי / ובנה דביר היכלי.



׳מה לך בשיחך, / תצעקי כשבויה?



הנה משיחך / נגלה ובא אליה!



רקחך וריחך / ארח בהר מוריה,



ועלי חלילי / שיר יענה נין מחלי.׳







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19033