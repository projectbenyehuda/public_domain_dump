


	
	אלי עלי חטאך
	



תוכחה




אלי עלי חטאך, יחידתי, ולמאד קונני,



קרעי סגור לבך וספדי נא ומר קולך תני,



זכרי משוגתך ואולתך וזאת התבונני,



קומי, עצלה! עוררי לבך, למתי תישני?



בזית דבר מלכך ורם לבך ועטית גאוה,



כי תגרעי בית תם ותציבי אהלי תאוה.



איך תשכחי את אחריתך, יום תהי בו זעוה?



מה תאמרי לפני אדוניך ומה זה תעני?



רחצי והזכי באשמרת ומחטא רחקי,



שברי על השוא ומוסרות הבלים נתקי,



רפי ידי יצרך ויד שכלך ודעתך חזקי,



מהרי והרפי בית מרי ובבית אמונות תשכני.



הלכו וספו כל ימותיך בהבלי הזמן –



שובי ודרכך ישרי לעבד אלוה רחמן,



זכרו עלי חכך מאד ימתק כנפת צוף ומן,



מכרי ועזבי את יקר תבל ושובי עד הני.



מה לך, עניה, תרגזי עלי ולמאד תהמי?



קוי והוחילי לצור ישעך ולבך נחמי



בדבר ישועותיו ואמרותיו, ואל נא תדמי,



בטחי בשם מלכך והסמכי ובו השעני.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20829