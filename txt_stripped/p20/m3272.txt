


	
	אהל משכני צור, הקימהו
	



[אהבה]


אהל משכני' / צור, הקימהו במעוני!

בבוץ הטבעו רגלי ותבחר מחנק נפשי,



עצמו מצמיתי עלי ולא יגה שביב אשי,



אצעק: מתי מתחת ידיהם אצאה חפשי?



אמר לאדוני:



אותי לאט / תנחה והט / אזנך ואת



תשוב תעלני!

רבי אם עצם כחו והצליח נפלאות,



ישחית עם שפל צדק וירגיע נוראות,



יכבד העון ויליץ ולא יאמין לקול אות –



יונתי, ביני



כי נע ונד / יוציא ביד / אל, הוא לבד



אחד ואין שני.

השמיעי קולך, כי עוד מעט תחסי בצל גואלך,



קרב את קצך, רני והרחיבי מקום אהלך,



תשובי אל עיר חמדת ישועתך ולגבולך;



בית ציון תבני,



יתמהמהו, / יתלהלהו / צוררים – והוא



ילבישך שני.

מקשיב קול נענה יאזין לשועתי ולי יענה:



'עדר הנפוץ הנה יבקר עוד וימנה,



גדר הפרוץ נכון יהי לעד ויבנה,



לדביר ארמוני



אקח מחו– / ללת וחו– / שקת וחו–



לת אהבה אני!'








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3272