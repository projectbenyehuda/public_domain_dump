


	
	קטעים מתוך "חי בן־מקיץ"
	



[הפגישה]


שמעו, חכמים, מלי / ויודעים, האזינו אלי! / בינו,
אישים / וישישים,/ והקשיבו, בוערים/ ונערים,/ כי
אמת יהגה חכי ומפתח שפתי – מישרים./ בני אמי,/
שמוני נוטר ללא כרמי./ קמתי לנסע / ולבקש
מרגוע,/ כדי שתנוח נשמתי / ותנפש נפשי
ותתיחד יחידתי,/ ועמי רעים / לדברי שומעים.



וארא – והנה איש זקן הולך בשדה / משבח לאל
יתעלה ומודה./ דמותו כדמות המלכים / והודו כהוד
המלאכים,/ לא החליפוהו הזמנים / ולא שנוהו
השנים. עיניו כיונים / ורקתו כפלח הרמונים,/ לא
עותה קומתו ולא כשל כחו,/ לא כהתה עינו ולא נס
לחה,/ שמניו טובים כריח נרדים,/ חכו ממתקים
וכלו מחמדים./ ואמר לו “שלומך ישגה / ובחכמה
תמיד תהגה / ולעד לא תשגה! / בן מי אתה ומה
שמך / ומה מלאכתך ואי־זה מקומך?”



ויענני במלים/ ממלאים באבני מרגלים /
ובדברים סדורים / כתמים ואורים./ ויאמר לי “ייטב
אלהים את שמך / ויהי כנהר שלומך,/ יהי תמיד
בכסלך / וישמר מלכד רגלך! / חי בן־מקיץ שמי /
ועיר הקדש מקומי,/ ומלאכתי אשר אתה רואה /
אעשנה ולא אלאה –/ אשוטט בכל עיר ומדינה / ובכל
צד ופנה,/ ואבי הדריכני דרך חכמה / ולמדני דעת
ומזמה / ואהיה אצלו אמון / בבעל המון / בצלו
חמדתי וישבתי ולא אעתק,/ כי פריו לחך ערב
ונמתק”.






[התחלת הסיור]






אמרתי “משכני אחריך נרוצה,/ אגילה בך ואעלצה,/
בדדיך אשמח ואשיש / מיין הרקח ומעסיס”. /
ויאמר לי “לא תוכל לרוץ נגדי / ולעוף עמדי – /
וכנפיך נשברים / ואין לך אברים”./ ואמר “מי
יתן־לי אבר כיונה,/ אעופה ואשכנה! / בי אדוני,/
אל תפן אל זדוני,/ כי אליך גליתי את ריבי / ועליך
השלכתי יהבי / ולך תוחלתי ושברי – / רפא חליי
וחבש שברי!”/ ויוליכני דרך קרובה/ אל ארץ ארכה
ורחבה/ תחלק לשלשה חלקים / עמקים ורחוקים: /
תחלת האחד מהם במים / וסופו בשמים,/ ושנים
הנשארים / אשר המה העקרים –/ האחד במזרח
קצתו / והשני במערב ראשיתו,/ זה על זה יהל אורו
/ וזה מזה ילבש הדרו. / לאלה תחלק הארץ בנחלה
/ בראש ובתחלה,/ ולא יוכל באלה המקומות
הגבהים/ כי אם איש מלא רוח אלהים.



ובקצה הארץ הזאת עין תביע,/ קולה מרחוק
תשמיע,/ פלגיה – נהרים / ומימיה – מים אדירים,/
מרפים כל מחץ ומחלה / ומעלים רפואה ותעלה./
ואנחנו כאשר קרבנו אליה / ועמדנו עליה,/
הפשיטני כתנתי והשליכה / ויורידני ערם
לתוכה./ ויאמר לי “שתה מים ממקורה / ונוזלים
מתוך בארה,/ כי בה יחבשו שבריך / וירפאו
אבריך / ויהיו לך כנפים / לעוף בשמים”. /
ואשתה ממימי החיים / אשר לנפשות מחיים,/
ויסורו ממני מכאובים ונגעים / וחליים נאמנים
ורעים,/ ויהיו לי כצרי / לחבש את שברי / מכנפי
ואברי.



אני כאשר שתיתי דיי / ונתרפאתי מחליי,/ שלח
ידו ולקחני / וממצולות העין העלני / ויבאני אל
מדינה / קדומה וישנה / הורגת אוהביה / ואוכלת
יושביה./ בתוכה אהלים / חשכים ואפלים,/ השמש
רחוקה מהם / והירח לא יזרח עליהם./ ואחריהם עין
חמה / בתוכה תבוא החמה / מקורה איננו נסתם /
תתהפך כחמר חותם.

ובמדינה אנשים / דלים ורשים,/ ימיהם מעט ורעים /
והמה בונים ונוטעים / ורואים הבנינים יהרסו /
והזרעים ירמסו / והארמונים יסתרו / והאילנים
יעקרו / והכל נופלים במוקש / אין דורש ואין
מבקש./ ואיך יעמדו / ולא יתפרדו? / והמה
מקבצים ומחברים / מאויבים וצרים! / אין להם שקט
ושלוה / ונחת וחדוה,/ כי הדברים הטובים / ברעים
מערבים:/ החדוה / במדוה,/ והשמחה / באנחה,/
והששון/ באסון./ היודעים לא ימצאו חן בדעתם /
והקלים לא ירוצו בקלותם / ואנשי חיל לא ינצלו
בחילם,/ כי עת ופגע יקרה את כלם!


[תחום האש]


ואחרי הגבול הזה אש אוכלה / אל השמים עולה,/
גחליה בוערים / ורשפיה סוערים / להביה כחרבים /
ושביביה ככוכבים, / לא יכבוה הגשמים / ולא
ישטפוה הימים./ הסלעים ימסו ממדורותיה /
והצורים יזובו משלהבותיה.



אנכי כאשר ראיתי אותה / וחזיתי דמותה,/ רפו ידי
וכשלו ברכי / ועששו מכעס עיני / ונפלו מפחד
פני / ולא יכלתי לעמד,/ כי נפשי נבהלה מאד./
ויגש האיש אלי / ויעמידני על רגלי / ויאמר אלי
/ “אל תירא ואל ירך לבבך / כי תלך במו אש לא
תכוה ולהבה לא תבער בך!” / ויעבר על פני /
ויאמר “בוא, ברוך יי!” / ויקחני מהרה /
ויעבירני במדורה./ וארא הלהבים לפנינו משקים
/ והשביבים סביבותינו דולקים / והרשפים אותנו
מקיפים –/ ואנחנו שלמים ואין אנו נשרפים.






[הגלגלים (העולם האמצעי)]


ויהי כאשר יצאנו מתחומם / ונצלנו מחמם,/ וארא
אצל המדינה / ממלכות שמנה,/ להם זבולים / עצומים
וגדולים,/ אמיצים וחזקים / וכראי מוצקים,/ אחד
באחד יגשו גגיהם / ורוח לא יבוא ביניהם,/ איש
באחיהו ידבקו/ יתלכדו ולא יתפרקו,/ מנהגותם
לא תחלף ולא תשתנה / וצבאותם לא תספר ולא
תמנה.



וכלם מנצחים / וברן יחד משבחים,/ לעולם עומדים/
ולצורם עובדים,/ שומרים חקותם/ ומחזיקים בבריתם,/
רעה לא תאנה אליהם/ ונגע לא יקרב באהליהם./
לכתם – לכת שואפים/ ועבודתם – עבודת נכספים,/
צורותם שוקדות/ ונפשותם סולדות,/ כי עליהם יזרח
האור / ממעון טהור ונאור,/ שמה מעין גנים / באר
מים חיים.




[נוגה]






ובממלכה השלישית נשים שאננות,/ מנגנות
ומענות,/ תופשות כנורים / ועוגבים וזמירים /
ותפים ומחולים / צלצלים ונבלים / מפזזות
ומכרכרות / ומרקדות ומשוררות./ עליהן מלכה/
ענגה ורכה,/ פניה כשמש בצאתו/ וכירח
בתמתו./ עיניה כחרבות / ושניה כעדר הקצובות /
שכלם מתאימות/ ומשכול שלמות / כחוט השני
שפתותיה/ וכעין העורב קוצותיה/ כפלח הרמון
רקתה / מבעד לצמתה / אגן הסהר שררה / ותאר
החמה תארה./ אורה יגה ויהל –/ וכל רואה יתמה
ויבהל.


[מאדים]






ובממלכה החמישית אנשים אדמים / שופכי דמים,/
סעפים / וחנפים / ושודדים / ומזידים./ הקרב
אומנותם / והמלחמה מלאכתם,/ השחד לוקחים /
והנפשות רוצחים,/ מפילים החללים / ואוכלים
השללים,/ אוהבי און ומרמה/ ושונאי דעת ומזמה./
שלטונם – איש מלחמה / ובעל חמה,/ חרביו מורק /
ושניו חורק./ רמחיו מוכנים וחניתותיו ערוכות /
חציו שנונים וקשתותיו דרוכות,/ פרסות סוסיו כצר
נחשבו / וגלגליו כסופה ירכבו./ הורג נקיים /
וגוזל עניים,/ האון פעלו/והעמל עמלו,/ לא יכלם
מדבר מרמה / ולא יבוש מעשות זמה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20105