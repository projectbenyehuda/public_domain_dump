


	
	אודה לאל חיי
	






אודה לאל חיי חסדו, שמני

ממתים מחלד חלקם בחיים.

במה אכף לך? – אין לי זולתי

פה יודה כי טוב חסדך מחיים.

רבו מופתי אל מבית ומחוץ,

אם לא אדעם למה לי חיים?

הוא מקור החכמה; איך ייבש לבי,

אחר נתן עליו מים חיים?

מעשיו ראיתי, באתי גן עדנו –

שם עץ הדעת, שם עץ החיים.

עיני אורו, כי האל נטע בי

אזן שמעת תוכחת חיים.

זה אלי הנו, אמרה הנפש,

[אגיד] כי ממנו תוצאות חיים.

רמה הדרת חסד הנחילני,

גם היא תודיעני ארח חיים.

הוא בנה עזרי מצלע אדם

ויאמר לי: עם אשה ראה חיים.



הוא חי העולם, בשמו יתברך

כל אשר באפיו נשמת חיים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13391