


	
	בת נדיב חכי
	




בת נדיב, חכי / אל צור משגבך

ויגדל שמך, כי / גדול בקרבך!



אימים מחדריו / לבשי בחילה

ולעשות מאמריו / חושי בגילה,

באי שעריו / בתודה ותהלה –

רחצי, הזכי, / טהרי את חבך!



בחסדיו יחלים / בן חולה תלאות,

ויחפיר ויכלים / גוי מקניא קנאות,

ועל אל אלים / ידבר נפלאות –

וכעת תשכי / מרגזך ועצבך.



'ראי, כי פתרתי / את סוד חלומך,

והתגדלתי / וארום לרחמך.

ברוכה את, בתי / וברוך טעמך –

למה תבכי / וירע לבבך?



מה יתרון לשמי / בנודך ומה יסכן?

אחותי, אל מקומי / תשובי ויכון

כסאי והדומי / ובתוכך אשכן

ובסכך – סכי, / מסבי – במסבך.'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14644