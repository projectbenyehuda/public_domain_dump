


	
	[אאמיר אל האמירני]
	




אאמיר אל האמירני, / רוחו באפי,

כאשר לא יחשך חסדו / לא אחשך פי.

באמת איך לא יתכן / עזו למלל,

מהלליו לא לו – אכן / הם למהלל,

תמוש חיתי – לא כן / סוד כל מחולל.

אקרבה כי יקריבני / אליו בתקפי,

ואשו תחת שי נגדו / נפשי בכפי.

רחמיני נא למענך, / רוח אלהים,

רב להשיגך לרצונך / אשאף ואהים,

אדרשה אכן בגאונך, / מעלת גבהים

בך, ולי – כי ממך אני; / יד אל תרפי

מערום שכל, ובמדו / בשתי תחפי.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3392