


	
	אופן
	



אופן / ר' אברהם אבן-עזרא


אל חי ברא מסבה, שמה השכין כרוביו.

ברא כסא כבודו



ולמענו העמידו,



כל אופניו בידו –



תחתיו אש לא מכבה, / צרר מים בעביו.

רב מחנהו ורם,



בצפון וימין קשרם,



אך הוא לבדו ספרם –



כי אין יוצא ואין בא, / כי הם משרתיו קרוביו.

הן בארץ עינם



והלב יבין לשונם,



מעידים כי שם קונם



למנאציו הוא כלבה, / ושמש צדקה לאוהביו.

מהלל בפיהם נמרץ,



רצים רץ לקראת רץ,



מעריצים אל נערץ



בסוד קדושים רבה / ונורא על כל סביביו.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8100