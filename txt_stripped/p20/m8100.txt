


	
	[אל חי ברא מסבה]
	



אופן

  


אל חי ברא מסבה, שמה השכין כרוביו.


  


ברא כסא כבודו



ולמענו העמידו,



כל אופניו בידו –



תחתיו אש לא מכבה, / צרר מים בעביו.


  


רב מחנהו ורם,



בצפון וימין קשרם,



אך הוא לבדו ספרם –



כי אין יוצא ואין בא, / כי הם משרתיו קרוביו.


  


הן בארץ עינם



והלב יבין לשונם,



מעידים כי שם קונם



למנאציו הוא כלבה, / ושמש צדקה לאוהביו.


  


מהלל בפיהם נמרץ,



רצים רץ לקראת רץ,



מעריצים אל נערץ



בסוד קדושים רבה / ונורא על כל סביביו.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8100