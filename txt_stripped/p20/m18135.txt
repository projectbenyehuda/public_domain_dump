


	
	יוצר בחכמה רוחי (בקשה)
	






יוצר בחכמה / רוחי בקרבי,



אלהי, נשמה / שנתת בי.



אתה האל עושה / פלא ונסים,



אשרי שבך חוסה, / מושיע חוסים,



כי בשכוי תשים / בינה ובלבי.



בפגרים מתים / תחזיר נשמה,



אותות ומופתים / תפליא בחכמה,



לך לבי כמה, / צורי משגבי.



רופא החולים, / פוקח עורים,



מגביה שפלים, / מתיר אסורים,



משפיל ומרים – / רפא נא כאבי!



הרם על כל רמים, / זוקף כפופים,



מלביש ערומים, / מנעיל יחפים –



תן כח ליעפים / ופדם משבי!



מכסא כבודך / אתה בראתה,



צורי, לנגדך, / אתה יצרתה,



אתה נפחתה / לקימה בי.



קרב שנת פדות / מן השמים,



הוציאני מעבדות, / רוקע ארץ על מים,



יחינו מימים / ויביט עוצבי.



טהור עינים, / אזור בגבורה,



יושב שמים, / עוטה תפארה –



המצא כפרה / וסלח נא חובי!



נעים בכל נוי, / אדיר בקדשה,



לא עשני גוי / ולא עשני אשה –



ימהר יחישה, / ידרש לעולבי!



חן-נא לאמך, / מעביר שנה,



זכר רחמיך, / הנותן בינה!



צורי, עד אנה / לא תקשיב ניבי?



זבד טוב / זבדני מלכי,



לא עשני עבד, / עשה כל צרכי –



יגיה חשכי / ויאיר נתיבי.



קדוש ישראל, / גומל חסדים,



מביא הגואל / יגאל עבדים –



רחם נדודים, / צורי ואבי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18135