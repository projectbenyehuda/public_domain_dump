


	
	אללי אללי צרי
	



קינה לט׳ באב






אללי אללי, / צרי / סמך עלי!



אללי אללי, / צורי / סר מעלי!



אמר אויב להתל בי: / ׳עם יי אלה –



הלא פזרתים בחרבי, / לא אדנים לאלה!׳



איך יעמד לבי / ותקראנה אתי כאלה?



הלא על כי אין אלהי בקרבי / מצאוני הרעות האלה.



בניך, איך תשיתמו / ככלי אין חפץ בו?



ובית בנו אבותימו, / אלהי ישראל בא בו –



החריב צר ביום אידמו, / שועלים הלכו בו,



ואמר: ׳אי אלהימו / צור חסיו בו?׳



רדה הצר והניף חרבו / בהיכל קדשו –



ושב המלך למסבו / במעון קדשו.



ואיך נכרי כל מום בו / יקום במקום קדשו?



איה השם בקרבו / את רוח קדשו?



מה יעשו זרוים / בארץ לא להם?



או מה יענו שבוים / לפני שוביהם –



ולחרף אלהים חיים / שתו בשמים פיהם?



למה יאמרו הגוים: / ׳איה נא אלהיהם?׳



הנותן בים דרך ובמים עזים נתיבה,



נקם את נקמתנו ואת יריבנו ריבה,



ואת אחריתנו מראשיתנו היטיבה!



השיבנו יי אליך ונשובה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18935