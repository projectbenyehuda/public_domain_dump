


	
	מוחרך לברכו
	




כל אשר / יוכל להתרצות / אל אל בנאמו –

גדלו / ליי אתי / ונרוממה שמו!

אחלי / לבי שיחזה / שם אל בראו.

בעלי / לב בקשו רזי / השם ופלאו,

יעלה / על ניב איש חוזה, / ‘אהיה’ קראו,

ועלי / דתו נכתב: זה / זכרו וזה שמו.

בוערים / איך לא יכירו / שם צור ילדם?

סוררים / איך לא יישירו / את מעבדם?

סוחרים / בזבול יעירו: / איה כבודם?

אומרים / לבני איש: שירו / לו, ברכו שמו!

רשמו / צורות נפרדו / חקי אמונות,

עצמו / עד לא יגדו, / וברב תבונות

חכמו, / כי בם ילדו / כל התמונות –

ינאמו / זה לזה: הודו / לו, ברכו שמו.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7651