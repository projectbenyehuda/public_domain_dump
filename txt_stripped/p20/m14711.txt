


	
	צורי עון מריי
	




צורי, עון מריי סלח / ושגבני,

ולחיק ידיד אדום וצח / תשובבני!



אם אסכלה – מצותך / תחכמני,

או אאבל – אמרתך / תנחמני,

אף מן קמי תורתך / תרוממני.

על מי ישועתך שלח / לנהלני

והדרך רכב צלח / והעלני!



בוגד וצורר יאמרו / כי קץ שבותי

ארך, ועל כן שברו / לשכן בביתי.

רחמי אלהים נכמרו / לחיש פדותי.

בן עבדך ישי משח / ושעשעני,

עד מה יהי שפל ושח / מלכי לעיני?



רגלי בפחים נפלו – / התר אסורי,

עיני בגלות אפלו - / האר מאורי.

מלך וכהן יעלו / לבנות דבירי.

מכוש וחבור וחלח / אנא פדני,

צרי ברגלי אף דלח / ועודדני!



מלכי, בפי ובמעני / אודה שמך,

כי על עשר ועל עני / ארוממך.

חן עמך, ולי אני / רב רחמיך

צוה ליגון נאלח / לשכחני.

אורך ואמתך שלח / להנחני!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14711