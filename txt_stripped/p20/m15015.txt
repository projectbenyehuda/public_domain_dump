


	
	כי שמע אל אביונים
	




כי שמע אל אביונים ה'



אשפך כים דמעות, / אלבש פחד וזועות,

כי אפפו עלי רעות – / אולי יעשה ה'.

באתי בשם אל להתגבר / וגאות לבי לשבר,

כי באו בנים עד משבר – / בצר לי אקרא ה'.

גבהו פעליו מאמר / ואיך ישיגם יציר חמר?

כי גבה מעל גבה שמר – / גדלים מעשי ה'.

דעכו נרות אמונים / וגברו מימי זדונים,

כי דכיתנו במקום תנים – / דבר שלח ה'.

הציקתנו תבוסת ערינו / ובחסדך שמנו שברנו,

כי הושעתנו מצרינו / הנעדים על ה'.

זרה עמי ברב כחשו / ולא נתן למות נפשו,

כי זכר את דבר קדשו: / ‘זרע ברוכי ה’ '.

חסיתי בך, שומר אמוני, / חכיתי סליחת עוני,

כי חסדך לנגד עיני – / חן וכבוד יתן ה'.

טובך צדק לפי יאלף / עד לא תדברנה שפתי סלף,

כי טוב יום בחצריך מאלף – / טעמו וראו כי טוב ה'.

יגרתי מחמת קצפו / ואיחל חסדו עד פה,

כי יבער כמעט אפו – / יחל ישראל אל ה'.

כחסדו גמל ולא נפרע / מדור מרוצתו לרע,

כי כלו חנף ומרע, / כחשו בה'.

למדו שכון משכני עליון, / שבעי לעג ובזיון,

כי לא לנצח ישכח אביון – / לכן חכו לי, נאום ה'.

מעשהו זכרו והוד פלאו, / מי יבא לתכונת בוראו?

כי ממזרח שמש עד מבואו / מהלל אקרא ה'.

נוקשתי בפח חטאת נעורי / ולא שמעתי לקול מורי,

כי נשאתי חרפת נעורי – / נפלה נא ביד ה'.

שיחי שעה, הצור, ושבר / עלי ומלקוחי תקח
מגבור,

כי שמו אתי בבור – / סומך צדיקים ה'.

ענה נא עם עני ורועד / ולבת ציון היה סועד,

כי עת לחננה כי בא מועד – / עורה, למה תישן, ה'?

פזורים אליה יחבר / וצריה תחתיה ידבר,

כי פי ה' דבר – / פציתי פי אל ה'.

צדק אביכם לחיקכם / ישיב, ותראו בשונאיכם,

כי צוררים הם לכם – / צעק לבם אל ה'.

קומה ועדר נפזר תבקר / ועיני טורפיו תנקר,

כי קמו בי עדי שקר – / קנוא ונקם ה'.

ראש אחד ישימון בעצמה / וקהל גדול ישובון ביד רמה,

כי רבים בני שוממה, / רדפי צדק מבקשי ה'.

שעה שועי ושא מריי / ובשר אסירי שביי,

כי שמע ה' קול בכיי – / שמש ומגן ה'.

תשעה קרבן מהללו, / תחיש לחדש ימי גילו,

כי תקחנו אל גבולו – / תגדל נפשי בעיני ה'.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15015