


	
	ברום גלגל סובב
	



רשות לקדיש




ברום גלגל / סובב עלי מעגל –



שמך יגל, / נורא מאד, נדגל!



ראיתיך, / יוצרי, בעין לבי,



קראתיך / רחוק – ובמסבי



מצאתיך, / הנך בתוך קרבי,



לך מכלל / יפי וציץ מהלל



בכל מעלל / ישיש וגם עולל.



כבוד עולם, / גדול ומתנשא,



ואת נעלם / מכל וכל נושא –



ואיך אולם / ודביר לך מכסה?



לך ממשל / על כל גביר משל,



ולא נמשל / הודך בכל משל!



יהי חקר / אל כל יקר נמצא,



ואין חוקר / כס עזך ימצא,



וכל בקר / משפט לאור יצא,



ולא יחדל / לעד ולא ידל,



אבל יגדל / שמך ויתגדל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19668