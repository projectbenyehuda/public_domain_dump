


	
	[שחוק האישקאקי (השחמט)]
	




אשורר שיר במלחמה ערוכה / קדומה מן ימי קדם נסוכה



ערכוה מתי שכל ובינה, / קבעוה עלי טורים שמנה.



ועל כל טור וטור בהם חקוקות / עלי לוח שמנה מחלקות,



והטורים מרבעים רצופים / ושם המחנות עומדים צפופים.



מלכים נצבו עם מחניהם / להלחם ורוח בין שניהם.



פני כלם להלחם נכונים / והמה נוסעים תמיד וחונים,



ואין שולפים במלחמתם חרבות, / ומלחמתם – מלאכת מחשבות,



ונכרים בסימנים ואותות / בפגריהם רשומות וחרותות.



ואדם יחזה אותם רגושים / ידמה כי אדומים הם וכושים.



וכושים בקרב פושטים ידיהם, / אדומים יצאו אל אחריהם,



והרגלים יבואון בתחלה / למלחמה לנכח המסלה.



והרגלי יהי הולך לנגדו / ואת אויבו יהי נוטה ללכדו,



ולא יטה בעת לכת אשוריו / ולא ישים פעמיו לאחוריו,



ואם ירצה – ידלג בתחלה / לכל עבר שלשה במסלה.



ואם ירחק וינוד מזבולו / ועד טור השמיני יעלה לו –



כמו פרז לכל פנים יהי שב / ומלחמתו כמלחמתו תחשב.



והפרז יהי מטה פסעיו / ומסעיו לארבעת רבעיו.



והפיל בקרב הולך וקרב / והוא נצב עלי הצד כאורב,



כמו פרז הליכתו – אבל יש / לזה יתרון למה שהוא משלש.



והסוס בקרב רגלו מאד קל / ויתהלך עלי דרך מעקל,



עקלקלות דרכיו לא סלולות, / בתוך בתים שלשה לו גבולות



והרוח יהלוך מישור בדרכו / ובשדה עלי רחבו וארכו



ודרכי עקשים הוא לא יבקש, / נתיבו מבלי נפתל ועקש.



והמלך מהלך על צדדיו / לכל רוחות ויעזר את עבדיו,



ויזהר בעת שבתו וצאתו / להלחם ובמקום תחנותו,



ואם אויבו באיבה יעלה לו / ויגער בו – ויברח מגבולו.



ואם הרוך באימה יהדפהו / ומחדר לחדר ירדפהו –



ויש עתים אשר יברח לפניו / ועתים יש לסתרו לו המוניו.



וכלם הורגים אלה לאלה, / וזה את זה ברב חמה מכלה,



וגבורי שנים המלכים / חללים מבלי דמים שפוכים.



ועתים יגברו כושים עליהם – / וינוסו אדומים מפניהם,



ועתים כי אדום יגבר – וכושים / ומלכם בקרב הם נחלשים.



והמלך יהי נתפש בשחתם / בלי חמלה וילכד ברשתם,



ואין מנוס להנצל ומפלט / ואין מברח לעיר מבצר ומקלט!



ועל יד צר יהי נשפט ונשמט, / ואין מציל – ולהרג יהי מט.



וחילו בעדו כלם ימותון / ואת נפשם פדות נפשו ישיתון,



ותפארתם כבר נסעה ואינם / בשורם שכבר נגף אדונם,



ויוסיפו להלחם שניה – / ויש עוד להרוגיהם תחיה!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2072