


	
	אלהי שמע נא
	




אלהי, שמע נא לקול עבדך, / עשה לי למענך כפי חסדך,

וקבץ נדוחי אלי ארצך / מהרה, ותגאל שאר עדרך.



בשמך, אלהים, שלח עזרך / להציל שארית כלל
עמך,

אשר הם מחכים ליום ישעך / שלח עזך צור ולמשיחך.



רצה נא תפלות בבית קדשך, / אשר הם חשובים
כקרבנך,

משולים כאתרוג בשלחנך, / עשוים כקדם
בהיכליך.



הכינם, הבינם בצדקתך / ותהרס לזדים כפי כחך,

ותענה מחכים ליום ישעך, / להציל שארית כלל
עמך.



מדכים, מענים, בני עירך – / תכפר לחטאם
בחמלתך,

ותפתח לבבם לתורתך / להבין להורות בבית קדשך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15065