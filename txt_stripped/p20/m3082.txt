


	
	סליחה
	




אשתחוה אפים ארצה,

כי אין למטה ממנה,

אתנפל לפני עליון,

גבה על-כל-גבהים.

במה אקדם פניו?

כי אם-ברוחי! אשר הוא מאתו,

במבחר גופתי הוא יחיה -

ואין לאיש נכבד מנפשו.

ראש וסוף אין לגדלתו  -

ולשוני איך תגדלנו?

רחוק רחוק משמי השמים,

וקרוב קרוב מעצמי ובשרי!

הנה-באתי לך אלהי,

כי-אין מועיל זולתך;

הלא כל-צבא השמים והארץ

כלם נבראים כמני,

מהם איך אדרש תשועה -

ותשועת כל-יצור כזב?

מנוס אין לעבד

בלתי לאשר קנהו! -

מה אחשבה לדעת?

וידעתי כי-להיטיב לי בראתני.

מספר עצמו חסדיך -

ומחול הים חטאתי.

עין איך אשא אליך?

והיא-גם-היא חטאה.

עוד מה-יענו שפתי?

גם-המה הרשיעו!

זדון לבי עשה לנפשי

אשר אויב לא-יוכל עשהו,

זלעפה אחזתני ממנו -

אוי-לי כי-מריתי!

רע יצרי התעני,

כי לא-היה רצוני להכעיסך,

רעותי לי לבדי הרעו -

ואתה לבדך תעשה חסד!

הודיעני דרך יועילני,

כי כל ידעתי אתה הודעתני.

השמעתי דברי לבי לאזני -

ואתה תשמע השמים!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3082