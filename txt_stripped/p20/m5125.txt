


	
	[אודה עליון יושב במסתרים]
	




אודה עליון יושב במסתרים, / נעלם – ומעשיו ממעשיו נכרים,



המאיר לארץ ולדרים.


  


בדבריו אופנים סבבו,



ומאזני שחק ברוחו נצבו,



וכשחק מאזנים נחשבו –



והוא שופט, זה ישפיל וזה ירים.


  


רמה על מחשבת חכמתו,



ויגלה לרועים עלומתו,



ובאר מים חיים היא דתו –



ממנו ישקו כל העדרים.


  


מאורו עיני לב תארנה,



ודרכיו המעגל תצרנה,



מחשה – וחכמה בעדו תרנה:



דבר צדק, מגיד מישרים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5125