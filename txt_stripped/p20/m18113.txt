


	
	איך תמו מאויי (תוכחה)
	




איך תמו מאויי / ויום יום ירבו חליי,



בחרפה הכו לחיי – / נקטה נפשי בחיי.



בני אדמה איך ינכרו / אותות אמת, ולא יזכרו



היותם למחר מתים, / והנם אוכלים ושותים?



רצו ילודי אשה / אחר תאוה חדשה,



ובהבל יגילו – / על כן לא ישכילו.



הלכו גודרי פרץ / בדרך כל הארץ,



אחרי ראו ימי עני – / והלכתי גם אני.



מי מנהו יסתר? – / אשר הגוף יותר,



בצאת רוח מקרבו, / ככלי אין חפץ בו?



בבית סהר הנוצר / אנוש עצור בכל עצר,



סבבוהו גלגליו – / שלח ברשת ברגליו.



נדף כעלה יבש, / מבקש בגד לובש,



אשר בצאתו מרחם / נודד הוא ללחם.



ערום בא בראשיתו, / כן ילך באחריתו,



אוכל לחם עצבים – / כל ימיו מכאובים.



זורע שוא יקצר / ריק, ואיך כח יעצר?



כקנה וסוף קמל, / כציץ יצא וימל.



רוח איש בלבבו / יסוד הגוף להציבו,



דומה לשר הצבא – / כי הוא יוצא ובא.



היכלי ענג גויות / מלאות כל משכיות,



בבוא המות אליהם / סר צלם מעליהם.



חק נתן לבן אדמה / כמה יעמד שמה,



וקצרים הם עלומיו / וכימי שכיר ימיו.



זה סוף כל האדם / אשר ישכב וירדם



ונשחת גוף מה נעים / וירם תולעים.



קדש כבוד-שם-דרך, / באל אמן יתברך,



אז יאמר: אלי זה, / מחזה שדי יחזה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18113