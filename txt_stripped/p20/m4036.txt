


	
	ר' אברהם אבן-עזרא
	



ר' אברהם אבן-עזרא


אחלי, לבי לפניך / ועליך נסמך,



כי אהבך ואת ביתך, / כי טוב לו עמך.

בעבור כבודך בראת גויות ונשמות,



הן לעדים נאמנים לך שחקים ואדמות,



ואמת מבית ומחוץ צפיתם חכמות –



ואני בער – ובהמות / הייתי עמך.

ראתה נפשי כי ישאו מפתח וחוגר,



תאגר – ומי יוכל להפיץ? תפיץ – ואין אוגר,



תעצר – ומי זה יפתח? תפתח – ואין סוגר.



הנני בידיך, כי גר / הייתי עמך.

מעמד כשמש נכון היום תמיד חסדך,



ועבודתך היא חפש ובטח בחסדך,



כל ברואים יאבדו בלתי שמך לבדך –



אות עשה נא עם עבדך / לטוב – וחי עמך.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4036