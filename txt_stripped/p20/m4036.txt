


	
	[אחלי, לבי לפניך]
	




אחלי, לבי לפניך / ועליך נסמך,



כי אהבך ואת ביתך, / כי טוב לו עמך.


  


בעבור כבודך בראת גויות ונשמות,



הן לעדים נאמנים לך שחקים ואדמות,



ואמת מבית ומחוץ צפיתם חכמות –



ואני בער – ובהמות / הייתי עמך.


  


ראתה נפשי כי ישאו מפתח וחוגר,



תאגר – ומי יוכל להפיץ? תפיץ – ואין אוגר,



תעצר – ומי זה יפתח? תפתח – ואין סוגר.



הנני בידיך, כי גר / הייתי עמך.


  


מעמד כשמש נכון היום תמיד חסדך,



ועבודתך היא חפש ובטח בחסדך,



כל ברואים יאבדו בלתי שמך לבדך –



אות עשה נא עם עבדך / לטוב – וחי עמך.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4036