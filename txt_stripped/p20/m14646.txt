


	
	הבוחר בשירי זמרה
	




הבוחר בשירי זמרה / אקרא, / יתגדל שמו הנורא!



אתבונן – / ובכל שפר

וארנן / לאל כל ספר,

ויכונן / אנוש מעפר

ובלבו נשמה ברה / ברא, / כמלך בתוך הבירה.



בכל הוא / ומידו כל,

כמהו / היות לא יכל,

כתהו / לנגדו הוא כל!

מה אמר – ויד כל נברא / קצרה, / דעתו מאנוש נבצרה?



רם פלאו / וסוד עליוניו,

עם כסאו / משרתי פניו,

מוראו / עלי אופניו,

במים עליות קרה, / קרא – / שמים ברוחו שפרה.



מוראים / בכל מעבדו,

כי נראים / מעידי הודו.

לנביאים / יגלה סודו,

כי נפש בעיניו יקרה / הורה / ללכת בדרך ישרה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14646