


	
	גאולה
	



גאולה / אברהם אבן-עזרא


איה גואלנו, שם מופתים באמון?



איה מנהלנו בילל ישימון?

בן אל בין פלשת יתפלש באפר,



שממותיו בשמה מי יחק בספר?



מסתער בשעיר ויעפר בעפר,



ראשו שח בשוח עד כפה ואגמון.

רחב גבול גבל ומנחת בנחת,



זרח אור לזרח ומחת עמך חת,



אין נפש בנפיש ולא נחת בנחת,



נכאב הוא במואב, גם הועם בעמון.

היה בן אמתי לראש ואני לזנב,



יתפאר למען יראה יום ליום נב;



חק נתן לנפשו מדת אל מגנב,



קול דברי כקול אוב – וקול דבריו כהמון.

מיונת רחוקים נשמע קול חנינה.



אם בין השפתים שכבה עדינה –



כנפיה בכסף נחפה; כי באמנה,



בפרש אל מלכים – בה תשלג בצלמון.

נכספתי לציון ועפרה אחונן,



מכאובי ליום יום אל מי בו אשנן,



כי לא אשקטה יום וליל, עד יכונן –



אז בשמו ירנן הר תבור וחרמון.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2999