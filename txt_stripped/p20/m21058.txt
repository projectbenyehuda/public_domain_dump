


	
	לדור דורים
	




לדור דורים שנותיך אלהים



וחיינו מתי מספר ספורים;



ואתה חי וקים לעדי עד,



וסופר כל למשפחות ודורים,



ושכן עד וקדוש רם ונשגב,



ועשה טוב ומיטיב לישרים,



ומדריכם בדרך הישרה,



ונקראים חסידים גם ברורים,



בחסדך אלהים למדני



לתורתך ואבין הסדרים,



ועזרני להתחכם בדתך,



ואדעם יהו על פי סדורים,



כמו עד כה עזרתני בטובך,



לפרש עוד פשט כל הספרים.



והשלמתיו בארבעת אלפים,



תשע מאות ועוד שבע ועשרים,



שנת ששית למחזור ר״ס ברומי,



שנת רצון שנת תפקד אסורים,



ביום ששי ביום טובה ושמחה,



לישראל קדושים גם טהורים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21058