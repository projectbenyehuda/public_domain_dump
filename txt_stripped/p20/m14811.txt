


	
	אחלה בתחנון לרוכב ערבות
	




אחלה בתחנון לרוכב ערבות

במוסף יום שמיני שיחות ערבות,

גבורות גשם אזכיר ברכה לי להרבות –

ענני, אדני, ענני בגשמי נדבות.



דבקתי אחריך, מהלל בכל התשבחות,

הגות אמרותיך שמורות וערוכות,

ותן לי גשם ממעינות הברכות –

ענני, אדני, ענני בגשמי ברכות.



זכרנו ברחמים ופקדנו ברצון,

חשר לי גשם להשביע מרעית צאן,

טוב טעם ודעת למדני בלי לחצון –

ענני, אדני, ענני בגשמי רצון.



ירויון גשמים ממטר מים,

כי טל עבר ובא גשם מים,

לתת את שאלתי משמי השמים

ענני, אדני, ענני בגשמי שמים.



ממעל תרעיף מטר, ממרומים

נא רביבים הגשים לעם לך רחומים,

סכות לחשי בחסד וברחמים –

ענני, אדני, ענני בגשמי רחמים.



עטרנו וברכנו – ובמצותיך נשתעשעה,

פקדנו בפקדת רחמים וישועה,

צמחי ארצנו בגשמים השפיעה –

ענני, אדני, ענני בגשמי ישועה.



קומם ברחמיך שערי עזרות,

רצה מעננו בנעים זמירות,

שעה שיחנו, ופארות להפרות –

ענני, אדני, ענני בגשמי אורות.



תחן בחסדך עם לך נחויים,

תפן אלינו ברחמים ותכתבנו לחיים,

תביננו דת אמרי עץ חיים –

עננו, אדני, עננו בגשמי חיים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14811