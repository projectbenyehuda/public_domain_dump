


	
	אראלים וחשמלים
	




אראלים וחשמלים



זה אל זה שואלים:



איה אל אלים?



מעריצים ומהללים.



אלי וילון יאמירו גדלו,



ברעש, בגעש יפארון מהללו –



שרפים עמדים ממעל לו.



גדודי רקיע יקדישון ביחד,



דוברים הלול במורא ובפחד –



שתים יכסה פניו.



זקי זבול יצפצפו מהלליו,



חשים הם לקרא זמר מכלוליו –



בשתים יכסה רגליו.



טפסר מעון בצלו יצטופף,



יחיד בהודו עליו יחופף –



ובשתים יעופף.



כתות מכון מחדשים משמר,



להוקים יחד להלל במאמר –



וקרא זה אל זה ואמר.



מלאכי ערבות מחנות נוראות,



נצבים להללו בתהלות נאות –



קדוש קדוש קדוש יי צבאות.



יתחננו לנגדו בעד ישראל עבדו;



ירצה, ומעבדו יקבל מעבדו –



מלא כל הארץ כבודו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18609