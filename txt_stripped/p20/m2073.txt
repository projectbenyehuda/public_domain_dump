


	
	[אפס אמת בלתך והכל לך]
	




         אפס אמת בלתך והכל לך,



         יעיד עלי פלאך ועל גדלך,



         אותך אבקש ובי מכון כסאך.



         עיני לבבי פקח עדי יראך,



תודיעני ארח חיים, / שבע שמחות את פניך.



         בזרועך תעמיד לכל חי גבול



         ותחצב גו לרוחך בית זבול,



         ויחזה בו דמות לכל נפלאות



         ידך, והיה לך לעד גם לאות –



כי ממנו תוצאות חיים, / כי שמת עליו עיניך.



         רוחי בידך – ומה בידי עשות?



         כל תאותי לבד בך לחסות.



         איך אאבל על יקר – ובך אשמחה!



         או אפחדה מאנוש – ובך אבטחה!



אין טוב לאדם בחיים / כי אם זרועך ואור פניך.



         מאתך מענה לפי אשאלה,



         שמך אהלל בך ואתפללה,



         הא מהללך צרי ללב נהיה,



         איך אגועה – כי בזכרך אחיה!



&lt;ארך ימים&gt; ושנות חיים / נצח נעימות בימינך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2073