


	
	אדון נפשי גאלני
	




אדון נפשי, גאלני

ואל קדשך תנהלני.



ברחמיך שעה שועי –

ואת צרי ומכניעי

תכלה ממכון רועי,

ומקמי תרימני

ומשחת תקימני.



ראה עניי, פדה שביי

ושור בכיי עלי לחיי,

שלח צריי, רפא חליי;

לראש גוים תשימני,

לעין צרים תרימני!



היש לי בלתך גואל?

לך אעטף כדל שואל.

לרחם עמך הואל,

ומאבלי תנחמני

ואל הודי תשיבני.



מהרה, צור, ראה פני

והאר מחשך עיני –

ואז אענה למשטיני:

'ומה לכם תריבוני –

ואישי יאהבני?'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15066