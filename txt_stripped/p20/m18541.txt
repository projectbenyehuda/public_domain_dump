


	
	אברכה את יי כל ימי
	



פתיחה (ליום הכיפורים)


אברכה את יי



כל ימי ושני



ולו אערך רנני –



אלהי אבי אברהם.



בסרעפי בקרבי



אודה בכל לבי



בעוד נשמתי בי –



יי אלהי אברהם.



רחמני וגאלני



ומעוני פדני,



אתה יי חנני,



זכר לאברהם.



השקיפה ממעונך



על שארית המונך



וברך למענך



זרע אברהם.



משך נא חסדך



על עם עבדך,



זכר לעבדיך:



׳וישכם אברהם׳!



חיש לנו ישועה,



זכר ברית ושבועה,



קדוש, הושיעה



בעבור אברהם!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18541