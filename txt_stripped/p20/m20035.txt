


	
	אליך אשובה
	



פיוט לימים נוראים




אליך אשובה בלב נשבר,



אל תפקד בחסדך אשר עבר,



חללה לך מעשת כדבר



הזה, להמית צדיק עם רשע.



רבות עשית, צורי וגואלי,



היום אל תדינני כמפעלי,



לאור תוציא דיני; אנשי לבב שמעו לי,



חללה לאל מרשע.



הולכים לאורך לא ישופם ליל,



צור, אשר בצלו גר זאב עם איל,



ובעת יחרה אפו – ברב חיל



אין המלך נושע.



למה, אדני, נחלתך פזורה



ונעה כצרור בכברה?



וצר גבולו, מצרה, כארץ סדמה ועמרה



ואדמה וצבים עד לשע.



כנס פזורי אפרים



וקבץ גלות ירושלים



כיום וירא ישראל את מצרים



מת על שפת הים ויושע



אדני ביום ההוא עם בפרך שומם



מיד רשע בימינו מתקומם,



וירא כי אין איש וישתומם



כי אין מפגיע ותושע



לו זרעו, למען שב הקים את בריתו



והחלש יתן כחו לעת זקנתו,



כי הנער יבטח בילדותו –



ואברהם בן תשעים ותשע.



פדות שלח כפלגי מים בציון



מרקיד כמו עגל לבנון ושרין



כמו בן ראמים; ובא לציון



גואל ולשבי פשע.



כעת נקמתי, אלה ינקם



אשר לעבדו לא יהי; מקום



המשפט שמה הרשע ומקום



הצדק שמה הרשע.



ובהשמד אויב מפני שמד,



תכונן צדק ויחמדוני חמד,



יחלו פני כעת ויעמד



פתח הבית לאלישע.



ועל היום נפש לעפר שחה



מצאה מנוחה ומחטא צחה,



רוחך הטובה תנוח; כמאז נחה



רוח אליהו על אלישע.



ויבטחו בך יודעי שמך פלאיך



ואשמח בחזיון נביאיך.



מה רב טובך אשר צפנת ליראיך,



וטוב לא יהיה לרשע.



נושא לבבו בכפו – תשא עונו



ושעה שועו כעוקד עקד את בנו,



והבל הביא גם הוא מבכרות צאנו



ומחלביהן וישע.



טוב אדני – ולטוב עבדו יערב,



ופדהו מיד עון לו יארב



וממוקש שפתיו; כי ברב



דברים לא יחדל פשע.



יגבה לבי בשוכן גבהי,



יגיה חשכי יוצר נגוהי,



תגל נפשי באלהי, כי



הלבישני בגדי ישע.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20035