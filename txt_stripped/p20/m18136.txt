


	
	ישני לב מה לכם (תוכחה)
	






ישני לב מה לכם / לא תתבוננו בכם:



מה היתה ראשיתכם / ומה תהיה אחריתכם?



את נפשכם ראשונה / בינו ובאחרונה –



ותדעו מי בוראכם / ותחזוהו מבשרכם!



בכם תבנית עולם, / דמות הדברים כלם,



ותחת ידו נפשכם / החיה אשר בלבכם.



ראשכם בית משכנו / ובמח ארמונו,



ובגויתכם נשמה / כמו מלך באדמה.



הצופים עיניכם / והשוערים אזניכם



והמשרתים הם ידיכם / והנערים רגליכם.



מריחות נחירי אפכם / וסופר הלב לשונכם



וטועמות השפתים / וטוחנות השנים.



עליכם שר השכל – / ובכם יצר נוכל



והכבד למאכלכם / והכליות לתאותכם.



זה כל יסוד וכל בנין / להועיל הוא ולענין –



וארבעה יתקוממו, / זה בזה ילחמו.



ראו, כנוח חם לבבכם / יצא ויברח מלככם,



והעליות ישפלו / והבתים נפלו.



הגויה תשאה / ובה תולעת תראה,



והמלך, ביום צאתו, / לא ישוב עוד לביתו.



חיים בשכל אתם / תהיו, ואם לא ידעתם –



כבהמות נחשבים / והמתים הם טובים.



זכרו זאת והשכילו / ולדעת הואילו:



רוחכם מי יביאנה / ומי זה יוציאנה?



קחו כלי הלב ותראו: / הדברים איך נבראו –



והכירו הבורא! / מי כמהו מורה?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18136