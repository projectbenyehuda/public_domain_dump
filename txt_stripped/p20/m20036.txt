


	
	בטחתי באל נורא
	



מאורה




בטחתי באל נורא – / מי זה ירשיעני?



אדני לי לא אירא – מי איש יכניעני?



באהליו אגורה / ובהם אל יטעני,



אני אל אלהים אקרא – / ואדני יושיעני.



אל מיחד באיים, / אל תבזה ענות עני,



ועת אקרא בעד דחויים – / אל תעלם ממני



ושימני לראש פדוים / ובטח תושיבני,



ומענה רך כשיר לויים / בינה, אל, וחנני



ודרך ארח חיים / בלכתי תודיעני.



ברחו כל טובותי / כי ארכו יגונותי



וספו בהבל שנותי / ובאנחה כל ימותי,



וילכדו עונותי / את רגלי בחטאתי.



יודע עלמתי / המבין מחשבותי,



דלני ממצוקותי / ומתוך תשיעני.



רעיוני יעירוני / ויאמרו לי: עצל עורה!



וסעפי יורוני / מיום משפט נורא,



ונוגשי חטא יורוני / כחצים למטרה



ולבקר ישחרוני / כי דברתי סרה –



אוי לי כי אסרוני / וחטאתי יגיעוני.



העזתי את מצחי / ושכחתי צור גוחי



ויז דם על מצחי / והכה הלחי.



לזאת אשפך רן שיחי / לפני עז מבטחי,



אולי אמצא לרוחי / מנוחה בהשתוחחי,



בהקיצי ממנוחי / טובך תשביעני.



מה אשיב ומה אענה / ומה לי, דברי לעו,



כי חצי שכני סנה / עמדי נועדו.



סלח, אל מעלות בונה, / לאיש מעגלותיו נעו,



רע אליו לא יאנה / ובאורך האיר עיני.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20036