


	
	שבת ויום חג יגשו
	



(פיוט לשמיני־עצרת החל בשבת)


שבת ויום חג יגשו, / איש באחיהו ידבקו,



חסד ואמת נפגשו, / צדק ושלום נשקו.



אז הוד שביעי לאב תמים / ושביעי לזרע אנשים



גם השביעי בימים, / גם השביעי בחדשים,



ושנה שביעית לעולמים – / מפי קדוש מקדשים.



מקדשי קדש יקדשו / ומצדיקי דת יצדקו.



בסוף שבע שבתת שנים – / שנה שמינית היא קדש,



גם יום שמיני – לבנים, / אדם ובהמה לקדש,



ובשמיני נקראו כהנים / אחר מלאו ימי קדש –



שבעת ימים לא משו, / ובשמיני התחזקו.



רחבה תורת אל וטובה / לטובים, אשר דרכה שמרו,



ומצרע וזב וזבה / ביום השמיני יטהרו,



וחקת הבית כתובה: / בשמיני יחטאו וכפרו



משרתים, האמת דרשו / ומעבודת־שוא רחקו.



מרודים, החפצים קרבת / אלהים, יהיו לעטרת,



כי שמרו כבן כבת / בגלותם כל משמרת –



הוא יום שביעי ושבת, / גם יום שמיני חג עצרת –



ששון ושמחה ילבשו, / יתענגו גם ישחקו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18714