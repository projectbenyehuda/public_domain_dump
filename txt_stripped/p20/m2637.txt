


	
	אהללה שם אלהי בעודי
	



[לברכו]


אהללה שם אלהי בעודי



על טוב אשר עשה עמדי



כפי אשר תשיג ידי,



ולכבודו אעיר כבודי,



אמר, בהכיני לדרשו:



ברכי נפשי את יי וכל קרבי את שם קדשו

בעצמה עצמותי עצם



ובבשר ועור כסם,



ולבבם נתנו מכסם



ליי, כי הוא השם



בקרבו את רוח קדשו.

ראה המשפל צדקו



כי להיטיב לכל חשקו,



מה מענה יש לו לרחקו? –



כי היוצא מחיקו



החוצה – דמו בראשו!

מלא הכל קניניו,



אשרי מבין מצפוניו



ושפך נגדו תחנוניו,



כעבד לפני אדוניו



עמד לבקש על נפשו.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2637