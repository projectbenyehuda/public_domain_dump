


	
	בצר מנוסי אשימה
	



(אופן (לשבועות)




בצר מנוסי אשימה / תורת יי תמימה.



אשים בדתי חדותי,



חלקי בלקחי ומנתי,



עדות יי נחלתי –



קול שיר בעודי ארימה / לדת מימים ימימה.



בכו שרפים בזבולם



יום נדדה דת מגבולם,



ויצעקו חוץ אראלם:



׳איכה כבודה ונעימה / תושם בפי עושה פימה?׳



רגזו לאמים בראותם



אש דת, ועם אל לקראתם



פתחו ברנה שפתותם:



׳בנו בריתך הקימה, / נעשה ונשמע – ויהי מה!׳



הפלי בסיני נוראותיו



צורי, במכתב לוחותיו,



על כן אתנה צדקותיו –



איך מול גמול עושה כימה, / מה מהללי ואני מה?



מלכי, שעה שועת דלים



עונים לך כבני אלים,



קדוש בקדוש מהללים,



פותחים ביראה ובאימה / שפה ברורה ונעימה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18780