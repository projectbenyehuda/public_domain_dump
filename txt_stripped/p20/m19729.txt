


	
	אוי כי מלון צדק
	



קינה לט׳ באב




אוי כי מלון צדק כליל יפי



ומקום מכון משפט בלי דפי,



אזלו ימי חרפי; והן חורפי



גבר – לזאת אתן בעפר פי.



בדד בצוק מדבר וחם שרב



ההר, חמד אל ומלך רב,



נשם; והוד גלה, וגיל ערב –



חשך משחור נשפי ובא נשפי.



ראשי שערי נשאו רמו –



איכה ב[ארץ] טבעו ושממו,



ונאות צבי ארץ באש תמו!



הוביש פרחי עם שאר טרפי



הה אקראה ליום אשר טרף



אפו, והיכלו באש שרף.



אולם ומזבח ביד ערף



צרי, בתת ידו עלי ערפי.



מלכי, אשר שפך חרון אפו,



כלה חמת זעפו וכל קצפו –



לבי ינחם, גם יצו לרפוא



נפשי, תהלתו ידבר פי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19729