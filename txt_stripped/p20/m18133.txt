


	
	אעירה שחר על דברתך (סליחה)
	






אעירה שחר על דברתך,



אקיצה משנתי לספר גבורותיך,



אשכימה לבקרים לרומם הדרתך –



אשמורות קדמתי לשיח באמרתך.



בסרעפי בקרבי אגידה נצחך,



בעשתונות לבי גדל שבחך,



בעודי אזכירה פלאי כחך,



באימה וברעדה סלה אנצחך.



גבורותיך שחקים מספרים באהבה,



גדלתך יגידו תבל ויושבי בה,



גאונך מרגיז הים והחרבה,



גערתך מיבשת תהום רבה.



דעה איה ולשון למודים,



דרבוני חכמה, אנשים מלמדים?



דקדוק מעשים נוראים ונחמדים –



דרש פעלם, וכלו מחמדים.



הן מקצתם אגידה ואספר –



הורוני ישישים יודעי ספר,



הבינותי מדעתם לחשב ולספר



הגיון לשונם ואמרי שפר.



וטוב ונעים בקר לקדם



ולחלות פניך, אלהי קדם.



ואנכי תולעת תפלתי אקדם



ורחמיך אבקש ולא ארדם.



זכור תזכור ימות עולם,



זכור רחמיך וחסדיך מעולם:



זן בריותיך בחסד כלם,



זדים וחסידים – ולא כפעלם.



חנון ורחום, עושה גדולות,



חוקר כליות ורב עליליות,



חופש טמונות וסתרי מפעלות,



חונן ומפליא, נורא תהלות.



טבולי רגיון ינצחוך נגונים,



טפסרי ערבות ישוררוך רננים,



טכוסי מרכבה, רבבות שנאנים



טעם ימתיקו וברעד מתחננים.



יורדי הים, יודעי נסיך,



יגידו באיים גדל מעשיך,



יושבי אהלים, מבטן עמוסיך,



יחודך מיחדים בקרב מכעיסיך.



כח גבורותיך מי זה ימלל,



כעלילותיך להשמיע תהלות ולפלל?



כליותי יסרוני יום וליל



כבוד שמך לנצח ולהלל.



לילה אקום, אליך אתחנן,



לחש צקון בלבי אתבונן –



לשקד על דלתתיך ולהשתונן,



לחסות בצל כנפיך ולהתלונן.



מי אנכי ומי עבדך?



מבטא שפתי אערך נגדך!



מבטח אני ברחמיך וחסדיך,



מדתך – לשמע באי עדיך.



נפשי אויתיך, שומע עתירות!



נוצר חסד לאלפי דורות,



נושא עון ופשע עברות,



נא למענך נקני מנסתרות!



שימה נא עמך ערבני,



סעדני בימינך וענותך תרבני,



שבע שמחות פניך תסובבני,



סוככני באברתך ולבטח תושיבני.



עליך מעודי השלכתי יהבי,



עזרתי היית, אלהי אבי,



עזי ומעזי, ריבה ריבי!



ענני בקראי, בצר תרחיבי!



פשעי תמחה ותעביר אשמים,



פלטני מעון ומאדם חטאים!



פדעני משחת ומגחלי רתמים!



פקודיך הבינני – ואהיה תמים.



צמאה לך רוחי בקרבי.



צור, צרפה כליותי ולבי!



צדקתך תמגנני, צורי ומשגבי,



צדקני במשפט ואל נא תעזבי!



קרוב אתה לכל קוראיך ודורשיך,



קוויך לא יבושו ומבקשיך.



קבלני ברצון, כי אבקשך,



קשב תחנתי ממעון קדשך!



רחמיך, יי, וחסדיך מעולם.



רשעי כפר, ידוע ונעלם.



ראה עני חפוי ונכלם,



רחם ושא חטאתי כלם!



שערי תפלה פנימי וחיצון –



שדי, תפתח דלתותם בעלצון!



שי, כתמים מן הצאן,



שם אמרי יעלו לרצון.



תודות, שלמים וזבחי עדה,



תקרבת עולה כעל מוקדה –



תמורתם תפלתי ותפלת העבודה



תכון כקטרת-בשם-וקדה.



אני ברחמיך שכבתי ואישנה,



הקיצותי משנתי נפלאותיך לשננה.



חזקני ואמצני עזרה הישנה,



עצמותי להחליף ולהפריח כשושנה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18133