


	
	רשות לקדיש
	




הבוחר בשירי זמרה / אקרא / יתגדל שמו נורא!


  


אתבונן – / ובכל שפר,



וארנן / לאל כל ספר,



ויכונן / אנוש מעפר



ובלבו נשמה ברה / ברא – / כמלך בתוך הבירה.


  


בכל הוא / ומידו כל,



כמוהו / היות לא יכל,



כתהו / לנגדו כל,



מה אמר? ויד כל נברא / קצרה, / דעתו מאנוש נבצרה!


  


רם פלאו / וסוד עליוניו,



עם כסאו / משרתי פניו,



מוראו / עלי אופניו,



במים עליות קרה, / קרא – / שמים ברוחו שפרה.


  


מוראים / בכל מעבדו,



כי מראים / מעידי הודו.



לנביאים / יגלה סודו –



כי נפש בפניו יקרה / הורה / ללכת בדרך ישרה


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7650