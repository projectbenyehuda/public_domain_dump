


	
	הרחקת כליל חכמה
	



תשובת אברהם אבן עזרא ליוסף אבן צדיק






הרחקת כליל חכמה,



וחברתך מאד נעמה;



וכן מחלת פרידתך,



עלי כל מחלה עצמה;



ושמשך זרחה לכל,



ולי באה ונעלמה;



ואיך אשא נדוד מחוץ



ומבית ועד כמה



אני כלוא בבית עלמה,



אבל לא אדע על מה;



ירוצון נהרי עדן



לפני ואני אצמא,



ואין לי רק ראות עיני,



כמביט אל פני חמה;



ואולם נחמני שיר



ארגתו מעשה רקמה,



והאותות אשר דבר,



כבר באו וכן המה,



חבוק ונשוק ושוק על שוק.



ואזרוע עלי שכמה;



אסובב על מקום עטין,



כמו נזיר סחור כרמא;



ודי שתהיה עמי



מטהרה ולא גשמה,



ואשיג אל קצת תאות



לבבי על ידי מרמה.



וכל זה יהיה שוה,



עדי כי תאדים שלמה,



עדי ארדף ואשיגה,



ואכה עדי חרמה,



ואשיאה כמו נחש,



והנחש גדול ערמה,



ואשלים את עבדתי,



ואדע כי כבר שלמה



לך שלום כחול הים,



אבי השיר, כליל חכמה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21173