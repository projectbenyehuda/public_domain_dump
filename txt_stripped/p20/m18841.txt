


	
	יום בהמן אף אל חרה
	



(מאורה (לפורים)




יום בהמן אף אל חרה,



ליהודים היתה אורה.



איך קדוש אל לזר נמכר?



נין מזנב על זאת נעכר,



כי לנגד אל חי נזכר



תת תחלה עשרים גרה.



באמת, אל הוא היועץ!



מה יחשב אויב רועץ?



צר לנפשו עשה העץ,



כי עצת נפתל נמהרה.



רננו בנים יום נושעו,



מעשי יה בהם נודעו,



אז אצילים פורים קבעו –



נעשה על פי התורה.



הגברת, בידי אמה



גם ביד אח ישבה דומה,



עד שחקים ידה רמה –



היא בתוכם מתנכרה.



מה תדבר למריביה



רעיה, עד תושיביה?



כי תרחם ותשיביה



לך, ויובל שי למורא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18841