


	
	אח ועבד הדמוני
	



קינה לט׳ באב




אח ועבד הדמוני ויתנו ארצי שממה;



איה קנאתך? למה יאמרו: ידנו רמה?



אתן, נשים, האזנה את אמרתי הקשה:



הלבי חזק כברזל, אם יש בשרי כנחושה?



דודי ראני בשביה, קנני לו לאשה,



אל תוך ביתו הביאני וכסני שמלה חדשה;



שטיתי תחת אישי – על כן הייתי גרושה,



אין לי מכיר, רק עלי כל המשפחה קמה.



באל הנראה ללבבות כחשתי: לא ראיתיהו,



גם הוא נמצא בכל מקום – בצר לי לא מצאתיהו;



לא עניתיהו יום קרא, ולא ענה יום קראתיהו.



הוא קנאני בלא עם – ואני בלא אל קניתיהו,



לעבד חנם מכרני תחת אשר לא עבדתיהו –



כף ספקו עלי עוברים, ממני ראו נקמה.



רועים באו בכרם ולמורשה ירשוהו,



שנה בשנה יבצרוהו ובשביעית יטשוהו,



יבצרוהו ויעוללוהו, ישנוהו וישלשוהו;



היצלח לאחר כל-עץ בו, בהיותו לח – ויבשוהו,



ומגדל אשר היה בתוכו – יפילוהו ויתשוהו?



הוא המגדל, אשר ראשו מגיע השמימה.



העוד קץ שביי ארך ופשעי עוד ישיגני,



מנוד ראש לאמים יתנני ולמשל עם יציגני,



אלך לעבדי – יכני, אבוא לאחי – ימוגגני,



אני נע ונד בארץ, כל מוצאי יהרגני –



אנה אלך מפניו אל מקום? הלא ישיגני!



מחוץ תשכל חרב ומחדרים אימה.



׳מה לך כי נזעקת? הקולך זה, בני בכורי?



דם, כי הנה אנכי בא אליך כדברי,



לעבר בגויי הארצות, עד אובילך אל חדרי,



שמה אבוסם – ושכתי כפי עליך עד עברי.



בי נשבעתי: חי אני, לא יעבד עוד בך נכרי,



ועוד עם בני עם יצחק לא יירש בן האמה.׳







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18932