


	
	[אם אויבי יאמרו רע לי]
	




אם אויבי יאמרו רע לי / ואמרתי: מטה רגלי –



אלהי אברהם אלי / ופחד יצחק היה לי!


  


בינותי בספרי נביאים, / ודברי ישעיה במכתבו



היו לפני נקראים, / כי קרובה ישועה לבוא.



הן דורות עוברים ובאים – / ועם אל עומד במכאובו,



כי אלף שנים פלאים / ירד, ובמרירות לבבו



יאמר: אם תגאל – גאל, ואם / לא תגאל – הגידה לי!


  


ראית, יחזקאל, מראות / ועלי נשאת משלים.



הבקשת דברי לראות / ושאלת לבני אלים



עד מתי קץ הפלאות, / כי לא באה שנת גאולים?



השיבני על פי נבואות / "מה יש ביד המשכילים



לעשות? ואדני העלים / ממני ולא הגיד לי".


  


מי יתן לי ואתחבר / עם דניאל איש חמודות,



אשר ידע פשר דבר / והבין בכל משל וחידות!



אתחנן-לו בלב נשבר / ואשאלנו על אודות



הקץ, לראות אם עבר / ואם עוד נבואותיו עתידות.



אנשי לבב יאמרו לי / “מה זה תשאל? והוא פליא!”


  


נבערו חכמי ונבוני / ואיש מהם לא ידע מה,



ומרב בכי חשכו עיני, / כי עת פדותי נעלמה.



ואחפש בתורת אדני – / ואמצא חפצי שמה,



כי אל ישיב שבות המוני, / ולו נדחו בקצוי אדמה.



זאת היתה לי נחמה, / על-כן אדברה וירוח לי!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7001