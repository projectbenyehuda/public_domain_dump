


	
	אל למושעות פדני
	




אל למושעות פדני, / העלני ממצלות־

ים! חטאי רדפוני, / העוו ישר מסלות;

אם עוני קדמוני – / איך אקדמך בעולות?

אך לבבי אקריב – ותרצני,

ואיחל עד שתחנני.

יוצרי, רצה שיחי,

יערב לך לקחי,

נא אל תדינני –

על מה תריבני?

חושה רפאני

וסלח לחטאתי!



בוראי, בנך בכורך – / משלה בו יד מעניו,

גרשוהו מדבירך, / נעלו דלת בפניו:

קום, פדה וגאל אסירך / מידי שוטניו ומוניו,

כי לישעך תמיד לבד יוחיל,

טוב ויחיל דומם אחזו חיל.

מעניו לך קצרו,

צעדיו מאד יצרו.

מהר שבר כבלו,

פנה נתיב רגלו,

הרם כנס דגלו

תוך עיר קהלתי!



רקבו עצמות מקוה / רחמיך הנצורות,

בן ראות אביו יאוה, / לחזות נעם
גבורות.

קום ותן לו עז, וצוה / ישעך, עזרה בצרות.

העלהו ארץ ירשתו,

שלמה לו בשנת גאלתו.

יחנה במשכנו,

יעלה לדוכנו;

ישב בארמונו,

עריו ובנינו

ארצו וקנינו,

ערי אחזתי.



מהלל אל – נפלאותיו; / צור – בתוך לבי מצאתיו!

על מרומים משכנותיו – / רק בעין שכלי חזיתיו!

ובגבהי מחנותיו – / אך בבית קדשי ראיתיו!

הן לבבי שמתיו כניחוח –

אך יצורים לך יעלו ריח

נשחטו בבית עו[לם]

בין דביר ובין אולם –

לבי לך מקדש,

יענה בשיר חדש,

יגדל ויתקדש

שמך בשירתי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14805