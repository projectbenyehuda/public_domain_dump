


	
	בחסד עליון ינחם
	




בחסד עליון ינחם / איש, חטאיו – הניחם;

עת יזכרם – יתנחם, / ומודה ועזב ירחם.

אל ישיאך יצרך, / גבור, ורע לא יגורך;

המיתהו כפי כחך, / כי בקש להדיחך.

ביני נפשי, בעודך / קשורה בגוף, יסודך,

ולבב קרעי – ולא מעיל; / אולי תוכלי הועיל.

רדפת אחר תאוה, / יחידה – ולך לא נאוה;

ואם מתקה ראשיתה – / לא זכרת אחריתה.

הכנו, רעיוני, / בטרם יתמו שני,

פן תהיו כצל עבר – / הבו לכם דבר!

מה יחשב קצר ימים / לבוא עם נעלמים?

ואיך נפשו תתנשא / לדעה מה יעשה?

מה יתאונן גבר / ועל יוצרו מה ידבר? –

ושכל נתן אליו, / בחמלת יי עליו.

הה למתים התענגו / ולשתות יין שגו,

ויקשו לבותם – / כי לא מלו אותם.

אשרי משכיל, חשב / נפשי כמו גר תושב

בארץ, ועד מותו / יי הוא נחלתו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15016