


	
	את עצבי אגיד
	




את עצבי / אגיד – ויחרד / אויבי ויבך לי.

איך לבי / ישכן – ונע ביד / צרים, ובועלי

בעל בי? / אין לי צרי – לבד / תקוה לגואלי.

לולי שמך, חזקי וחשקי, / ספתי בבית שבי!



בחבלי / השכין מחבלי / אלי בזעמו,

בלע לי / מבוז מקללי – לו כבדו שמו.

בכסלי / רשף, ושואלי / יראו אשר כמו

חולת אהבה אני – לרחקי / מארץ הצבי.



רב שיחי / מבוא במחקר / כי רע מאד ומר.

מה כחי עתה – ונעקר / סוד היסוד כבר?

איך אחי – / כי אחזה יקר / אל מכרוב להר

עולה? אחר שכב בחיקי / ברח כמו צבי.



'מה תהמי / עלי בלי דמי? / דמי – והנני!

יום קומי / פתאם תנחמי. / אכן למעני

מקמי / אקם; ואיך שמי / יכעיס – ואל אני

ואלה בני, בני חשוקי, / אברהם אוהבי.'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14641