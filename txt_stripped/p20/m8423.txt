


	
	מוחרך
	



מוחרך / ר' אברהם אבן-עזרא

  


אתה גחי / מבטן, אודך / מדי אחי!



בנעימותיך / נפל חבלי,



במסלותיך / עמדה רגלי,



והליכותיך / הראית לי –



תסכן ארחי, / ותשת עדך / ציץ על מצחי.


  


ראיתי, גלמי / מעבדך,



עצם מעצמי / טוב ידיך,



אין מטיב עמי / בלעדיך.



אם מנכחי / רגע סר הודך – / אבד נצחי.


  


בכל פעלך; / איך יגמלו



על אחת? ולך / לא יועילו!



ושאת מהללך / לא יכילו,



אפס כחי, / במה אעבדך – / כי מה שיחי?


  


מה רב פלאך / עת אשכילה,



אם אקראך – / אז אגילה,



או איראך – / לך אוחילה!



הן מבטחי / אתה ובידך / אפקיד רוחי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8423