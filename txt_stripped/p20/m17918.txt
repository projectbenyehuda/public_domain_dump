


	
	נח. אל אל אין ערך
	




אל אל אין ערך, ורמה / ידו ונוראה.



בשמו אגדת זבול סמוכה,



על חק בלי יעבר ערוכה;



בה אין תמונת כל – ואיכה



שכן עלי סוד, ודמה / לאש במראה?



רבו משרתיו סביב מסלות,



שמם במשפט וכל פעלות



נראו בראשם וכל עגלות –



היא הפקדה על בני אדמה / באה ויוצאה.



מה נעמו מדברי נביאים,



ראו בחיל מעלה פלאים:



לקרא קדשה בשם קרואים,



כלם כאחד עונים באימה / ואומרים ביראה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17918