


	
	אזכיר גבורות אל אמת
	



פיוט לקריאת התורה (לשמחת תורה)




אזכיר גבורות אל אמת ושלוחו,



נאמן ונתן נרד זכרו ריחו.



בא בערפל אז, ולא אכל ימי



שבתו בהר סיני – ולא סר כוחו.



ראה כבוד אל המדבר עמו



פנים אלי פנים ונשגב שיחו.



התנבאו שבעים זקנים, נאצל



רוח יקר להם – אבל מרוחו.



מה נפלאו מופתיו במצרים וים! –



עשה לאל מקדש ושם שם נוחו.



פניו כשמש זהרו, עד מותו



לא כהתה עינו ולא נס לחה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18711