


	
	זמרו משכיל
	




זמרו משכיל, שפלים עם גבוהים,

חדשים גם ישנים, חשכים עם נוגהים:

כי מלך כל הארץ אלהים!



אותות אמונות אל על לוחות לבות

חרותות בעט מזמות ילדוהו מסבות,

כי בוראם אחד ונפלאותיו רבות –

ואמת אל ואין עוד, זולתו אין אלהים!



ברא לכבודו מבראי שחקיו;

רצים ולא ייגעו, כי שקולים עלי קו

צדק – והוא מלכם והוא נהגם בחקיו,

ויאמרו: יי הוא האלהים!



רמת ונשגבת מדעת אדם,

ויודוך הכל כי תקצר ידם.

אכן כפי כחם יהללוך בעודם:

כי אל גדול יי אלהים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14647