


	
	[צור המקרא בצור ישראל]
	



גאולה

  


צור, המקרא בצור ישראל, / קומה לעזרת קהל ישראל!


  


אלי, לפנים ימינך רמה –



הבט לבנך בכורך, למה



נמכר לעבד ביד האמה?



איה דברך בתורתך, אל: / “כי לי עבדים בני ישראל”?


 


בי אש קנאות לבבי תבעיר,



כי נעבדתי בכף איש שעיר,



נהפך דבר “יעבד רב צעיר”,



כי איך קדוש אל ביד מתגאל / יצעק לפניו – ואין לו גואל?


  


רבו נגעי וידי רפה,



אחד, הרג כל ילידי רפה!



לא אפתחה עם מחרפי שפה;



נרדם ומה יעשה ישראל / עד עת אשר יעמד מיכאל?


  


"מיום גלותך, נות אהבתי,



שבעת מרורים וחרב ביתי,



אכן בעיר זר אני לא באתי;



עתה, בשובך לעיר ההראל, / גדול בקרבך קדוש ישראל."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7848