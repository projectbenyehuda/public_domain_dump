


	
	[שפתי רננות לבני פאדובה]
	




Isac Raffael Finzi


[נולד בשנת 1728 בפֿררה ומת בפדובה בשנת 1813]






שפתי רננות לבני פאדובה / רני פלט יסובבם סלה

המה ראו מעשה יי / ויספרו כבודו ברחובות קריה

רעדה אחזתם באישון לילה / עודם בערשותם ישנים

אין מספר לקולות המונם / שועתם השמים עלתה

והיה זועה הבין שמועה / כי צעקו ואין שומע

וקול העם ברעה / לא אזן מלין תבחן

יפטירו בשפה הוי הוי / ואין מבין מה־לעם כי יבכו

על־כן רחק ישועה / ולא ישיגנו רוח והצלה

עד נעורו משנתם / ועין ראתה ותעידהו

אז נבהלו מראות / ואשר לא שמעו התבוננו

כי בערה אש בבית יהודה / להבה תלהט קרות ביתו

ראו נערים נחבאו / מנוס בקשו לנפשם

שכן קרוב ואח רחוק / פלצות אחזם ולבם סחרחר

וקרובים מרחוק עמדו / פן־ימוטו עליהם גחלים

ויקומו וינוסו בנשף / ערומים הלכו בלי לבוש

חק וזמן לא נתן להם / להציל כל־הון יקר ונעים

ויעזבו את־אהליהם / ותוחלת הונם אבדה

והחצר סגרת ומסגרת / ואין פותח בריח ודלתים

ורוח לבשה אחד ושנים מעמנו / ולפני שר העיר מהרה רצו

ויקם המושל לילה / ולעבדים צוה ויגזר אמר

לאמר צאו מהר וראו / ובתי בני־ישראל הצילו

ויעבר מלכם לפניהם / והחליל מכה בחוצותים

גם מהמגדלים קולות נשמעו / ברזל בברזל יחד

ויתקעו ויריעו לאמר / האספו ולכו לישועתה

ויקהלו כאיש אחד ויבאו / אומנים ומשליכי ביאר כלי

ויפתחו כל־בארות המים / ובכל־פנות נרות הדליקו

וישאבו מים בחפזון / ולמקום הבערה הביאו

ורוח נסע מאת יי / ושלהבת אחור נסוגה

בכדי־מים ידו פרש שר / ונדיבי עמים אחריו החזיקו

בבית התפלה מורים העתירו / כי ליי הישועה ונעתור למו

תחת ההריסות תשקע האש / ולא יספה שוב אליו עוד

מגור מסביב לבטחה נהפך / ובעלות החרסה חסד אל יבאנו

תושב וגר אולמו שב / וכלם יבכו את־השרפה

ויער יי את־רוח הנגיד / והעמיד מאנשיו לשמרנו

והוא כחפץ חסד / הולך ובא להזהירם

ברכו עמים אלהינו / אשר נתן כזאת בלב השר

כי לולא התמהמה / כמעט נטיו רגלינו

כי כמשלש שעות חזר / ונעור האש מערמות העפר

משאת העשן החלה / מתוך המשרפות גלתה העלתה

ולראשי העדה נתן תודה / כי ביראת יי עליהם

קדשו צום קראו עצרה / ומנדיבי לב נדבה הוציאו

וכל־הקהל על־עמדם / ממחצית היום ועד־הלילה

כלם בשירי דוד / עונים ואומרים ביראה

על־כן ביום זה בכל־שנה / ישבח לאדני לדור

וביום ח"ג לירח מתן דת / לזכר עולם יהיה בנו

כי בלתי מקום הבערה / יי בתינו הציל

והאל הנקדש בצדקה / לו ישלם נדר נדרנו

ואחלינו יכונו דרכינו / ואת־האש הגדולה הזאת

לא נראה עוד / ובחסד עליון נשמחה ונגילה

יצחק ירנן כל־איש / ובעד עדתו יפגיע

רפא אל נא את־שבריה / וגאלתם מהרה תצמח

יברך ישמר יי חילם / וזרעם נכון לפניהם

צאצאיהם ירבו בבר / ובתורה ירימו ראש

יביאם לגבול קדשו / הר זה קנת"ה ימינו.

(1795)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40796