


	
	[שבץ אחזני עצמי חרו]
	




Salomon Nizza


]מונציה, בשנת 1718 היה עוד בחיים]






סליחה



– – ͝ – – – ͝ – – – –



שבץ אחזני עצמי חרו



ירא וחרד נֽבהל שמני



עת אזכרה ימי אהה עברו



כמלאת רצון יצרי שאול הורני



על־כי חטאי עד־מאד גברו



מיוצרי אוי לי אשר עשני



מה אמרה אליו וישמיעני



דברי עונות גברו ממני.





לפני אדון עולם ושופט צדק



מה אענה אם לו אני שגיתי



כי יחקרני אל וימצא בדק



אויה לנשמתי, אבוי, מריתי



פשעי כקוץ מכאיב, משכת חדק



יפריש כצפעוני עדי חליתי



לבי כמו דונג בתוך מעים



נמס ואין כח רפה ידים.





מכל־משובותי כהיום שבתי



בוכה ומתודה אמת חטאתי



סרתי כבן סורר ולא הקשבתי



ממעגלי־ישר וקו יצאתי



נחם ונעצב מאשר שובבתי



עיני אלי־על גאלי נשאתי



חטאת נעורי אעזב מעתה



רחום כחסדך זכר־לי אתה.





הנה מבשר טוב וציר ממעל



עונה “חזק אל־תערץ” היית



"קום לך ואל־תחת עלי המעל



קומה והתעורר ואם עוית



הן התשובה למשובה תעל



מרפא ארוכה לך בכי בכית



ישמע אלהים את־תפלתך



יתן לך כל־משאלות לבך.





נוסף תשובה שכבר תכנת



תעתיר בעת רצון לשוכן ערץ



תכין לבבך והתבוננת



תרים תרומה לעניי ארץ



אם תעשה אותם אזי כוננת



דין רע לך נקרע ונסתם פרץ



יצֽילך מפח ומבית־כלא



תזכה ותחיה על־שלשה אלה".





יפו דבריך וכן דברת



המה משוש לבי מאשר אני



כן אעשה אשמר אשר אמרת



כי אל־מחוז חפצי הביאותני

אותי במליך הלא עזרת



שולחך אודה אשר הנחני



קרוב לכל־קורא ברב חסדך



מהר ענני באמת ישעך.





צדיק וישר נגדך אשמתי



קבל תשובתי היה סולח



תכון תפלתי כאלו שמתי



קרבן קטרת לך עלי מזבח.



מצות צדקה לאנוש קימתי



ובחוט משלש זה אני בוטח



אבוא ברנה אל־מעון ביתך



אני בצדק אחזה פניך.





הושע עבדיך והצילמו



מלוחצים, לצוררים תכריע



מקדֽשך כונן, ותטעמו



מכון לשבתך, ושם תופיע.



אתה כרועה נהלם תרעמו



את־צאֽנך נא תחבש תרגיע



אנא לרוחתם פקח עיניך



קומה אדני אל נשא ידך.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40770