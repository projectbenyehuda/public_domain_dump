


	
	ספר אחיקר החכם
	




בעזר אלהים אכתב את־משלי אחיקר,



הלא הם קורות אחיקר החכם וסופר סנחריב



מלך אשור ונינוה1.




א.


בשנת עשרים לסנחריב בן־סרחדום2 מלך אשור ונינוה,
הייתי, אני אחיקר, סופר למלך. ובעודני נער הגד
הגד לי: “בן לא יהיה לך”. והעשר אשר עשיתי לי
גדול היה מספר. ואקח לי ששים נשים ואבנה להן
ארמנות ששים, אך בן לא היה לי.

ויהי אחרי כן ואבנה לי מזבח רם, כלו עץ, ואשים עליו אש ואתן בשמים עליה3. ואמר: “אהה יי אלהים! מה־יאמרו האנשים
בראותם כי מתי ובן אין לי! “הנה אחיקר, איש צדיק
וטוב ועובד אלהיו, מת ובן אין לו אשר יקברהו, ואף
בת אין לו, ולרכושו אין יורש כרכוש אשר קללה
רובצת עליו”. אנא אלהים! תנה לי בן זכר, והיה
במותי ושם עפר על עיני”.

ואשמע בת־קול קוראת: “אחיקר הסופר
החכם! כל־אשר שאלת ממני נתתי לך. ואם בנים
לא נתתי לך, רב לך תעצב! הנה נדן בן־אחותך הוא
יהיה לך לבן. והיה ככל־אשר תגדל קומתו כן
תוסיף ללמדהו כל־דבר”.

ויהי כשמעי את־הדברים האלה וישב
אלי יגוני ואמר: “אהה יי אלהים! התתן את־נדן
בן־אחותי לבן לי למען ישים עפר על עיני במותי?”
אך דבר לא הושב לי, ואעש כאשר
צויתי4.



ואקח את־נדן בן־אחותי לבן לי. ואתן לו
שמנה מיניקות, כי רך היה. ואכלכל את־בני בדבש
ואושיבהו על כרי משי ואלבישהו בוץ
וארגמן5. ויגדל בני ויגבה כארז6. ויהי כאשר גדל בני ואלמדהו ספר וחכמה.
ויהי כשוב המלך מדרכו ויקרא
ויאמר לי: “אחיקר הסופר החכם ואיש עצתי! כי תזקן
ומת, מי זה ישרתני כאשר שרתני אתה?” ואען
ואמר לו: “אדוני המלך לעולם יחיה! 7 לי בן וחכם הוא ויודע ספר הוא כמוני ולמוד
הוא”. ויאמר לי המלך: “הביאהו וראיתיו. והיה אם
יוכל לעמד לפני ושלחתיך בשלום וכלית ימי
זקוניך בכבוד, עד יום מותך”.



ואקח את־נדן בני ואעמידהו לפני
ברוך היום הזה ליי. כי כאשר רץ אחיקר לפני
סרחדום אבי ולפני8, כן נשא
שכרו. את־בנו הקים בשער [ביתי] בחייו והוא
יכלה ימיו9, ואקד, אני אחיקר,
ואשתחוה למלך ואמר: “אדוני המלך לעולם יחיה!
כאשר רצתי לפני אביך ולפניך עד עתה, כן גם
אתה אדוני הארך נא אפך עם בני הרך הזה, למען
יגדל טובך עמי פי שנים”. ויהי כשמע המלך
דברי ויושט לי את־יד ימינו10 ואנכי אחיקר השתחויתי למלך.
ולא חדלתי מלמד את־בני, כי
השבעתיו תורה כלחם ו[הרויתיו חכמה] כמים;
וכה היו דברי אליו:


ב


א שמע, נדן בני, ובינה לי ודברי זכר כדברי אלהים11.



ב נדן בני! כי תשמע דבר ומת בלבבך ולאיש אל תגלנו12, פן יהיה
כגחלת בפיך ונכוית בה וחבלת לנפשך, ועל
האלהים תלונתך.



ג בני, אל תגד כל־אשר תשמע ואשר תראה אל תגלה.



ד בני חבל קשור אל תתיר, וחבל מתר אל תקשר13.



ה בני, אל תשא עיניך להביט אל אשה אשר כחלה עיניה ותשימן בפוך14. בלבבך אל תחמדנה. כי בתתך לה
כל־אשר בידיך לא תמצא בה יתרון ורק לאלהים
תחטא.



ו בני, אל תנאף את־אשת רעך, פן ינאפו אחרים את־אשתך15.



ז בני, אל תאץ כשקד השוקד להנץ
ופריו יאכל לאחרונה. אך השכל כתות המאחר
להנץ ופריו יאכל
לראשונה.



ח בני, הורד עיניך והשפל קולך והבט
מתחת לעיניך, כי לא בקול רם יבנה בית. כי לו בקול
רם יבנה בית, כי עתה בנה החמור שני בתים ביום אחד16, ולו ברב־כח תנהג
המחרשה כי עתה ינתק אתה מכתף
הגמל17.



ט בני, טוב הסע אבנים עם חכם משתות יין עם סכל.



י בני, נסך יינך על קברי צדיקים ואל תשתהו עם בני עולה18.



יא בני, עם חכם לא תשחית, ועם אויל לא תחכם19.



יב בני, הלוה על איש חכם וחכמת



כמוהו, ואל תלוה על איש מרבה דברים, פן תחשב
כמוהו20.



יג בני, כל־עוד נעלים ברגליך דוש
קוצים, ופנה דרך לבניך ולבני בניך
[אחריך]21.



יד בני, בן־עשירים אכל נחש ויאמרו:
אך לצרי לו יאכלהו; ובן־עניים אכל נחש ויאמרו:
אך כי רעב הוא
יאכלנו22.



טו בני, אכל אשר לך ואל תושט ידך [לקחת את־אשר] לרעך23.



טז בני, עם נקלה גם לחם אל תאכל.



יז בני, אל־יחר לך בטוב לשונאך, וברע לו אל יגל לבך24.



יח בני, אל־תקרב לאשת־אמרים ולאשה אשר קולה רם.



יט בני, אל־ישט לבך אל יפי אשה ובלבבך אל־תחמדנה25. כי יפי אשה [טוב] טעמה, והדרה דבר־פיה.



כ בני, אם יפגשך שונאך [ומחשבתו עליך] רעה, פגעהו אתה בחכמה26.



כא בני, רשע נפל ולא קם, וצדיק לא ימוט, כי־האלהים עמו27.



כב בני, אל תחשך מהלמות מבנך28. כי כדמן לגן וכרסן לחמור ולכל־החיה וכחבל ברגל החמור – כן
מהלמות ל[גו] נער29.



כג בני, הכנע את־בנך30 בעודנו נער,
בטרם יחזק ממך וקם עליך ובושת בכל־רע
מעלליו31.



כד בני, קנה שור בריא (?) וחמור מפריס;
ואל תקנה עבד בורח ושפחה גונבת, ולא יאבידו
כל־אשר לך32.



כה בני, דברי איש כזב כצפרים השמנות, אשר רק איש חסר־לב יאכלן33.



כו בני, אל־תבא עליך קללת אביך ואמך, פן לא תשמח בטוב בניך34.



כז בני, אל־תלך בדרך ונשקך בל עמך, כי לא ידעת מתי יפגעך אויבך.

כח בני, כתפארת העץ בענפיו ובפריו
וכתפארת ההר בעציו, כן תפארת גבר באשתו
ובניו35. והגבר, אשר אחים אין לו
וגם אשה ובנים אין לו – ונקל בעיני שונאו. כעץ
על אם הדרך הוא, אשר כל עובר עליו יקטף ממנו,
וכל חיות־השדה תשלנה עליו.



כט בני, אל־תאמר: אדוני כסיל ואנכי חכמתי, אך מנעהו ממשוגותיו ואז יאהבך.



ל בני, אל־תאמר: “חכם אני”, ואחרים לא כן יחשבוך36.



לא בני, אל־תשקר לאדוניך, פן ימאסך ואמר לך: “סור לך מנגד עיני”.



לב בני, יהיו דבריך אמת, למען יאמר לך אדוניך: “קרב אלי וחיה”37.



לג בני, אלהים ביום אידך אל־תקלל, פן ישמע וקצף עליך.



לד בני, אל־תיטיב לרעך האחד מרעהו, כי לא ידעת מי ידרש לחפצך באחרונה38.



לה בני, רגם באבנים את־הכלב אשר עזב את־אדוניו ללכת אחריך39.



לו בני, הצאן אשר רבות דרכיה, טרף היא לזאב.



לז בני שפט משפט צדק בנעוריך, למען יכבדוך בזקוניך.



לח בני, המתק לשונך והנעם מפתח
שפתיך, כי זנב הכלב יאכילהו לחם, ופיו –
מהלמות40.



לט בני, אל־תתן לרעך לדרך על רגלך, פן ידרך גם על צוארך41.



מ בני, הכה איש בדבר חכמה, למען יהיה
בלבו כקדחת ב[יום] קיץ, וכסיל – אם גם תרבה
להכותו בשבט הבן לא יבין42.



מא בני, שלח דבריך עם חכם ואל תורהו
[איך יכלכלם]. אך אם כסיל מלאכך, לך אתה
ואותו אל־תשלח43.



מב בני, נסה את־בנך בלחם ובמים ואחרי כן תניח בידו כספך ורכושך44.



מג בני, היה אתה הראשון לעזב
את־המשתה ואל תוחל לשמני בשם, פן יהיו
לפצעים לראשך45.



מד בני, האיש אשר ידו מלאה, חכם
ונכבד יקרא. אך האיש אשר ידו ריקה אויל ושפל
יקרא46.



מה בני, נשאתי מלח והסעתי עפרת, אך
לא ראיתי כבד משלם איש חוב אשר לא
לוה47.



מו בני, נשאתי ברזל והסעתי אבנים
ולא כבדו עלי ככבד איש היושב בית
חמיו48.



מז בני, חנך בנך לרעב ולצמא, למען ייטיב לנהל ביתו49.



מח בני, טוב עור־עינים מעור־לב. כי
העור בעיניו חיש ילמד הדרך והלך בה. אך העור
בלבו יסור מן הדרך הישרה, והלך עקלקלות50.



מט בני, טוב אוהב קרוב מאח רחוק51. וטוב שם מהדר רב52, כי שם טוב לעולם יכון53 והדר יבל וחלף.



נ בני, טוב מות מחיים לאיש אשר54 לא ימצא מנוח55. וטוב קול מספד באזני הכסיל מקול זמרה
וששון56.



נא בני, טוב עצם בידך מאוז בסיר רעך.
וטוב כבשה קרובה מעגל רחוק ממך. וטוב צפור אחת
בידך מאלף צפרים מעופפות57. וטוב רש קובץ על יד
מעשיר מפזר כספו. וטוב בגד צמר אשר עליך
מבגדי בוץ ומשי אשר לאחרים58.



נב בני, שמר דבר בלבבך וייטב לך, כי בצאת דברך [מפיך] ואבד לך רעך.



נג בני, אל־תוצא דבר מפיך בטרם
הועצך בלבך. כי טוב הכשל בלבך מהכשל
בלשונך.



נד בני, כי תשמע דבר רע והסתרתו שבע אמות באדמה.



נה בני, בקרב אנשים נצים אל־תשב, כי אחרית מצה קטל.



נו בני, מעות משפט מרגיז אלהים.



נז בני, מרע אביך [אל־] תרחק59, פן לא יבוא רעך אליך.



נח בני, אל־תרד לגן־שרים, ולבנות אלופים אל־תקרב.



נט בני, היה עזר לרעך לפני השליט, והצלתו משני אריה.



ס בני, במות אויבך אל־תשמח60.



סא בני, כי תראה זקן ממך וקמת מפניו61.



סב בני, אם יקוו מים באין אדמה, או אם



תעוף צפור מבלי כנפים, ואם ילבין עורב כשלג
ומר כדבש ימתק – גם כסיל יחכם62.



סג בני, אם כהן הנך לאלהים, השמר לך מפניו, בוא לפניו בטהרה ואל תסור ממנו.



סד בני, כבד גם אתה את־האיש אשר היטיב אלהים עמו63.



סה בני, אל תריב עם איש ביומו, ואל תתיצב לפני נהר והוא מלא64.



סו בני, עין איש כעין מים, לא תשבע עשר עד־תמלא עפר65.



סז בני, אם אמרת בלבבך: “איך אחכם?”, הרחק פיך מדבר שקר וידך מגנבה – וחכמת.



סח בני, אל־תבוא לכלולות אשה, כי ברע לה תקללך ובטוב לה לא תזכרך66.



סט בני, הדור בלבושו, הדור בדבריו, ונמאס בלבושו גם דבריו נמאסים.



ע בני, כי תמצא דבר לפני פסל ונתת לו חלקו67.



עא בני, היד אשר שבעה ואחר ראתה רעב
[לא] תתן, והיד אשר רעבה ואחר ראתה שבע גם היא
לא תתן68.



עב בני, אל־תשא עיניך להביט אל אשה
יפה ואל תתבונן ביפי אשר לא לך הוא. רבים אבדו
ביפי אשה, כי
אהבתה כאש יוקדת69.



עג בני, יהלמך חכם מאה, וכסיל אל־יסוך ראשך בשמן בשם70.



עד בני, אל־תרבה לבוא לבית רעך, פן ישבעך ושנאך71.



עה בני, אל־תשים טבעת זהב על ידך ואין לך, פן ילעגו לך כסילים72.
זאת התורה אשר שם אחיקר לפני נדן בן־אחותו73.


ג


ואני אחיקר אמרתי בלבי: שמור ישמר
נדן את־כל־אשר למדתיו וקם תחתי בשער המלך.
אך לא ידעתי כי לא שמע נדן בני לדברי, ויהי
כזורה אותם לרוח. וגם הוסיף [נדן] לאמר: “אבי
אחיקר, זקן והנה הוא עומד על־פי קברו, ושכלו סר
מעליו ובינתו נסתמה”. ויחל נדן בני להרע לעבדי
ויכם ויהרגם ולא חמל על עבדי ואמהותי
החרוצים, האהובים והטובים, ויהרג את־סוסי
ואת־פרדותי הטובות עקר.



ויהי כראותי כי הרע נדן בני מעשיו,
ואען ואמר לו: “נדן בני, לרכושי אל־תקרב. כן
יאמרו המושלים: היד אשר לא עשתה את־העשר, עינה
לא תחוס”74. ואמר לאדוני לסנחריב
את־כל־הדברים האלה, ויהי דבר־אדוני: “לא תמשל
יד־אחרים ברכוש אחיקר כל־ימי־חייו”.



וכראות נדן בני כי קם נבוזראדן אחי
[תחתיו] בביתי ויקצף מאד ויאמר: “אחיקר אבי
זקן ובינתו חבלה, ודברי חכמתו נואלו. ועתה אולי
ינחיל את־נבוזראדן אחי גם את־רכושי ואותי ירחיק
מביתו”.



ויהי כשמעי את־הדברים האלה ואמר:
“אויה לבינתי אשר הבאיש נדן בני ריחה, ואויה
לדברי חכמתי אשר המאיס בני”.
ויהי כשמע נדן זאת ויקצף ויעל
אל־שער המלך ויחרש [עלי] רעה בלבו. וישב
ויכתב שתי אגרות לשני המלכים אויבי סנחריב
אדוני. האגרת האחת: “לאכי בן־חמסלים75 מלך פרס ועילם מן אחיקר סופר סנחריב מלך אשור ו[נושא] טבעתו, שלום! כהגיע האגרת
הזאת אליך קום בוא לקראתי אשורה,76 ואנכי אביא אותך אל־אשור ומשלת עליה
בלי מלחמה”. והאגרת השניה: “לפרעה מלך מצרים
מן אחיקר, סופר מלך אשור ונינוה ו[נושא]
טבעתו, שלום! כהגיע האגרת הזאת אליך קום בוא
לקראתי לבקעת־הנשרים אשר בדרום ביום העשרים
וחמשה לחדש אב, ואנכי אביאך אל־נינוה בלי
מלחמה ומשלת עליה”. וידמה נדן את־[כתב]
האגרות האלה לכתב־ידי ויחתם את־האגרות
בטבעת המלך וילך. וגם אגרת אחרת כתב אלי
כבשם סנחריב המלך אדוני לאמר: “מן סנחריב
המלך לאחיקר הסופר ו[נושא] טבעתי, שלום!
בהגיע אגרתי זאת אליך ואספת את־כל־אנשי
צבאי אל ההר הנקרא ציץ, ויצאת משם ובאת לקראתי
ביום העשרים וחמשה לחדש אב, ובראותך אותי קרב
אליך וערכת את־אנשי החיל לנגדי כאיש היוצא
למלחמה77, כי מלאכי פרעה מלך
מצרים באו אלי לראות מה החיל אשר עמי”. וישלח
נדן בני את־האגרת הזאת אלי בידי שנים מעבדי
המלך.



ואחרי־כן לקח נדן בני את־האגרות
אשר־כתב [למלכי פרס ומצרים] כמו מצוא מצאן,
ויקראן לפני המלך. ויהי כשמע אדוני המלך
את־דברי האגרות ויבך ויאמר: “אהה אלהים!
מה־פשעי לאחיקר כי ככה הוא עושה־לי?” ויען נדן
בני ויאמר למלך: “אדוני אל־תקצף ואל־יחר לך,
קום והלכנו אל־בקעת הנשרים ביום הנועד
באגרת, ואם אמת [הדבר] והיה כל־אשר תצוה היה
יהיה”.



וינחה נדן בני את־המלך אדוני ויבואו
אלי אל־בקעת הנשרים וימצאוני ועמי צבא רב
אשר נאספו שמה. ויהי כראותי את־המלך ואערך
את־החיל במערכה נגדו, כדברי האגרת. ויהי
כראות המלך זאת ויחרד חרדה גדולה. ויען נדן
בני ויאמר לו “אל תרגז, אדוני המלך. שוב ולך
בשלום אל בית־הקיץ ואנכי אביא את־אחיקר לפניך”.
וישב אדוני המלך לביתו ונדן בני בא אלי ויאמר
לי: “היטבת לעשות בכל־מעשיך, והמלך הללך
מאד וכן צוך לאמר: שלח את־אנשי הצבא וילכו איש
איש אל־מקומו וארצו, ורק אתה לבדך בוא אלי”.



אבוא לפני המלך. ויהי כראות המלך
אותי ויאמר לי: “הבוא באת אלי אחיקר, סופרי
ובן־טפוחי אשור ונינוה? אנכי שלחתיך בכבוד,
ואתה בגדת בי ותהי אחד אויבי”. ויתן לי
את־האגרות אשר נכתבו בשמי ובחותם־טבעתי
נחתמו. ויהי כקראי אותן ותכבד לשוני ואברי
כשלו ואבקש אחד מדברי חכמתי, אך לא־מצאתי.
ויען נדן בני ויאמר אלי: “סור לך, זקן וכסיל,
מלפני המלך, ותן ידיך לכבלים ורגליך
לאזיקים”.



ויסב סנחריב המלך פניו ממני וידבר עם נבוסמך מסכן רעי78 לאמר: “קום, לך געת באחיקר והרחקת ראשו מגויתו מרחק מאה אמה”. אז נפלתי על־פני
ארצה ואשתחוה לפני המלך ואמר: “אדוני המלך
לעולם יחיה! דברך יקום, באשר זה חפצך אדוני
להמיתני. ואולם אנכי ידעתי כי לא־חטאתי לך. אך
בי, אדוני המלך, צוה נא והרגוני בשער ביתי
וקברוני בקבר”. ויאמר המלך לנבוסמך מסכן רעי:
“לך הרג את־אחיקר בשער ביתו וקברהו בקבר”.



ואשלח אל־אשפגני אשתי לאמר:
“הוציאי אלף עלמות מבנות שבטי ולבשו שק ואפר
והילילו וספדו ובכו לי ויצאו לקראתי וקוננו עלי
בטרם אמות. ואת אפי לחם וערכת את־השלחן
ועשית משתה לנבוסמך מסכן רעי ולפרתים אשר
עמו79 ויצאת לקראתם והבאת אותם לביתי, וגם אנכי אבוא לביתי כאורח”.



ותבן אשפגני אשתי כל־דברי, כי
רבה חכמתה, ותעש ככל־אשר בקשתי ממנה,
ותצא לקראתם ותביאם אל־ביתי ויאכלו לחם והיא
עומדת עליהם לשרתם. ויהי כהרדם האנשים על
מקומותיהם מרב־היין אשר שתו, ואבוא, אנכי אחיקר,
אל נבוסמך ואמר לו80: “שא עיניך
למרום, וזכר אחי את־האהבה אשר היתה בינותינו.
ובמותי אל תעצב, וזכר כי כאשר הסגירך סרחדום,
אבי־סנחריב, בידי להמיתך, לא הרגתיך, כי
ידעתי כי לא נמצא בך אשם, ואחיך עד אשר
בקשך המלך. ובהביאי אותך לפניו נתן לי מתנות
לרב ותשורות רבות נשאתי מלפניו.81 ועתה חייני גם אתה וגמלני טובה כאשר
גמלתיך אני. ולמען לא יאמרו: “לא הומת אחיקר”
והרע לך המלך, הנה לי בבית־האסורים אשר לי עבד
אחד, מנזיפר שמו, אשר משפטו למות. שים נא
את־בגדי עליו ואנכי לא אמות, כי לא חטאתי”.82



ויהי כדברי את־הדברים האלה ויצר גם לנבוסמך מסכן רעי מאד עלי83, ויקח את־בגדי
וילבישם את־העבד אשר בבית האסורים, ויער
את־הפרתים, ויקומו בשכרונם84 ויהרגוהו וירחיקו את־ראשו מגויתו מרחק
מאה אמה ויקברוהו85.



והקול נשמע באשור ובנינוה לאמר: הומת אחיקר הסופר86. ויקם
נבוסמך מסכן רעי ואשפנגי אשתי ויעשו לי
מקום סתר – שלש אמות רחבו וחמש אמות גבהו –
מתחת לאדמה, תחת סף־שער ביתי, ויתנו לי לחם
ומים87. וילכו אל־סנחריב המלך ויאמרו לו: “הנה מת אחיקר הסופר”88. ויהי כשמע האנשים זאת ויבכו והנשים
שרטו פניהן ותאמרנה: "צר־לנו עליך, אחיקר החכם,
גדר פרצי ארצנו89; כי איש כמוך לא יהיה עוד לנו לעולם90.



והמלך סנחריב קרא לנדן בני ויאמר
לו: “לך וקראת מספד על אחיקר אביך, ואחר בוא
אלי”. ויהי כבוא נדן בני לא קרא עלי מספד ואף לא
זכרני, ויאסף אליו אנשים ריקים ופוחזים 91 ויושיבם סביב לשלחני בשירה
ובזמרה, ומעל שפחותי ועבדי האהובים הפשיט



את־בגדיהם ויכם ולא חמל; וגם מאשתי אשפגני
לא בוש, ויבקש לעשות בה מעשה גבר באשה.
ואני אחיקר משלך באפלה בבור תחתית, שמעתי
קול אופי וטבחי ושרי המשקים אשר לי בוכים
ונאנחים בתוך ביתי. וכעבר ימים אחדים בא אלי
נבוסמך מסכן רעי ויפתח את־הדלת וישם לפני
לחם ומים. ואמר לו: "בצאתך מלפני והזכרתני
לפני האלהים ואמרת: "אלהים, אל אמת וצדק ופועל
חסד בארץ! שמע־נא לקול אחיקר עבדך וזכרה זבחו
לפניך מריאים ככבשים. ועתה הנה השלך לבור
צלמות במקום לא־יראה אור. ואתה הלא תציל
את־הקורא אליך? שמע־נא יי לקול רעי92.


ד


ויהי כשמע פרעה מלך מצרים כי אני
אחיקר הומתי, וישמח שמחה גדולה, ויכתב
לסנחריב כדברים האלה: “מפרעה מלך מצרים
לסנחריב מלך אשור ונינוה, שלום! אמרתי לבנות
לי ארמון בין־השמים ובין הארץ. ועתה בקש
ושלח אלי מממלכתך בונה חכם, אשר ישיבני דבר
על כל־אשר אשאלהו. ובשלחך אלי את־האיש הזה
ואספתי מסי מצרים, מס־שלש שנים, ושלחתים
אליך. ואם לא־תשלח אלי איש אשר יגיד לי כל־אשר
אשאלהו, ואספת אתה מסי אשור ונינוה, מס־שלש
שנים, ושלחתם אלי בידי המלאכים האלה הבאים
אליך”.



ויהי בהקרא דברי האגרת הזאת לפני
המלך, ויקרא לכל־שריו ואצילי מלכותו ויאמר
להם: “מי־בכם האיש אשר ילך מצרימה להשיב למלך
דבר על־כל־אשר ישאלהו, ובנה לו ארמון כחפצו
והביא אלי מסי מצרים מס־שלש שנים?” ויהי כשמע
השרים את־הדברים האלה ויענו ויאמרו למלך:
“הלא ידעת אדוננו המלך, כי לא
בימיך לבדם, כי גם בימי אסרחדון אביך, אחיקר
הסופר הוא לבדו פתר דברים כאלה, וגם עתה, הנה
דן בנו למוד־ספרו וחכמתו, [שאל נא אותו]”.
וכשמע נדן בני זאת ויקרא בקול לפני המלך
ויאמר: “גם האלהים לא־יוכלו לעשות כדברים
האלה, אף כי אנוש!”.93



ויהי כשמע המלך זאת ויצר לו מאד,
וירד מעל כסאו וישב על־הארץ ויאמר: “צר־לי
עליך, אחיקר החכם, אשר האבדתיך בגלל דברי נער
רך. מי־זה ישיבך אלי עתה? במשקלך אשקל לו
זהב”.



ויהי כשמע נבוסמך מסכן רעי



את־הדברים האלה וישתחו לפני המלך ויאמר לו:
“אדוני המלך! כל־המנאץ דבר־אדוניו אחת דתו
למות. ואנכי אדוני נאצתי דבר־מלכותך. צוה, אפוא,
ותלוני על־העץ כי אחיקר אשר צויתני להרגו
עודנו חי”. ויהי כשמע המלך זאת ויען ויאמר:
“דבר, נבוסמך, דבר. דבר איש טוב וישר אשר
לא־ידע עול. אם כדברך כן הוא והראיתני את־אחיקר
חי, ונתתי לך מתנות כסף משקל מאה ככר וארגמן
משקל חמשים ככר”. ויאמר לו נבוסמך:
“השבעה־לי אדוני המלך, כי אם לא ימצאו בי
פשעים אחרים עליך לא תזכר לי את־עוני זה”. ויושט
לו המלך יד־ימינו94 על־הדבר הזה.
וימהר המלך וישב על מרכבתו ויאץ
לבוא אלי, ויפתח דלת [בורי], ואעל ואבוא ואפל
ארצה לפני המלך. ושער ראשי יורד על־כתפי,
ושער זקני יורד עד־לחזי, ובשרי מכסה בעפר
וצפרני ארכות כצפרני הנשר95. ויהי כראות המלך אותי ויבך, ויבוש
לדבר אלי, ויאמר לי, והוא נעצב מאד: “אחיקר! לא
אנכי חטאתי לך. בנך אשר גדלת הוא אשר חטא
לך”. אז עניתי ואמר לו: ”אחרי כי ראיתי פניך,
אדוני, לא אנה לי כל־רע". ויאמר לי המלך: “לך
לביתך, אחיקר, וגלחת שערך ורחצת ושבה אליך
רוחך ארבעים יום96 ואחרי כן בוא אלי”. ואבוא אל־ביתי ואשב בו כשלשים יום.



וכשוב אלי רוחי באתי אל־המלך, ויען
המלך ויאמר לי: “הראית, אחיקר, את־אשר כתב אלי
פרעה מלך מצרים?” ואען ואמר לו: “אדוני המלך!
אל ־יצר לך בגלל־הדבר הזה. אנכי אלך מצרימה
ובניתי ארמון למלך והשיבותיו דבר על־כל־אשר
ישאלני97 והבאתי עמי
מס־מצרים, מס־שלש שנים”. ויהי כשמע המלך זאת
וישמח שמחה גדולה, ויעש משתה גדול, ויזבח
זבחים רבים, ויתן לי מתנות, ואת־נבוסמך מסכן
רעי הושיב בראש־כלם.



ואחרי כן כתבתי לאשתי אשפגני
לאמר: "בהגיע אגרתי זאת אליך ואמרת לצידי
וצדו לי שני גוזלי נשר, ולאורגי תאמרי ועשו
חבלי פשתים. ארך החבל אלף אמה ועביו כעבי
האצבע הקטנה, ולחרשי העץ תאמרי ועשו לי
כלובים לגוזלים. ואת תני נא לנבואל 98וטובשלום, שני נערים אשר לא ידעו דבר
ולמדום לאמר: “טיט וחמר, אבנים ולבנים, תנו
לבונים, כי הם בטלים”. ותעש אשתי ככל־אשר
בקשתי ממנה. ואחר אמרתי למלך: “יצו אדוני
והלכתי מצרימה”.



ויהי כצוותו אותי ללכת ואקח עמי
אנשי־חיל [ואלך]. ויהי כהגיענו אל־התחנה
הראשונה, ואוציא את־גוזלי הנשר ואקשר את־החבלים
לרגליהם, ואת הנערים הרכבתי עליהם וישאום
ויעלו מעלה מעלה. והנערים קוראים כאשר למדום:
“טיט וחמר, אבנים ולבנים, תנו לבונים, כי הם
בטלים”. ואחרי כן השיבותים אל־כלוביהם.


ה


ויהי כהגיענו מצרימה ואבוא אל־שער
המלך. ויאמרו שרי המלך אליו: “בא האיש אשר
שלחו מלך אשור”. ויצו המלך ויתנו לי מקום
ללון. ויהי ממחרת ואבא לפני המלך ואשתחוה לו
ואשאל לשלומו. ויען המלך ויאמר לי:
“מה־שמך?” ואמר לו: “אביקם שמי; ואני אחת הנמלים
הנמאסות בממלכה”. ויען ויאמר לי: “הכה נקלותי
בעיני אדוניך, כי שלח אלי נמלה נמאסה
בממלכתו? לך, אביקם, למלונך והשכמת בבקר
ובאת אלי”.



ויצו המלך את־שריו לאמר: “מחר לבשו
תולע”. והמלך לבש בוץ וישב על־כסאו ויצו
להביאני לפניו ויאמר לי: “למי דמיתי אני אביקם
ולמי ידמו שרי?” ואען ואמר לו: “דמית, אדוני
המלך, לבל ושריך לכהניו”. ויוסף ויאמר לי: לך
למלונך ומחר בוא אלי".



ויצו המלך את־שריו לאמר: “מחר לבשו
בגדי פשתים לבנים”. וגם המלך לבש לבנים וישב
על־כסאו ויצו ואבא לפניו ויאמר לי: “למי דמיתי
אני, אביקם, ולמי ידמו שרי?”. ואמר לו: “דמית,
אדוני המלך לשמש ושריך לקרניה”. ויוסף
ויאמר לי: “לך למלונך ובאת אלי מחר”.



ויוסף המלך ויצו את־שריו: “מחר לבשו
שחורים”. והמלך לבש תולע. ויצו ואבוא לפניו
ויאמר לי: “למי דמיתי אני, אביקם, ולמי ידמו שרי?”
ואמר לו: דמית אדוני המלך לירח ושריך
כוכבים"99. ויוסף המלך ויאמר לי: “לך לביתך ובוא אלי מחר”.



ויצו המלך את־שריו לאמר: “מחר לבשו
בגדי פסים שונים ושערי הארמון יכסו תולע”.
והמלך לבש משי ויצו ואבא לפניו ויאמר לי: “למי
דמיתי אני אביקם, ושרי למי ידמו?” ואמר לו:
“דמית, אדוני המלך, לחדש האביב [ניסן] ושריך
לפרחיו”100.



ויאמר לי המלך: “בראשונה דמיתני
לבל ואת־שרי לכהניו; בשניה דמיתני לשמש
ואת־שרי דמית לקרניה; בשלישית דמיתני לירח
ואת־שרי לכוכבים וברביעית דמיתני לחדש האביב
את־שרי לפרחיו. ועתה אמר נא־לי אביקם: אדוניך
למי ידמה”? ואען ואמר לו: “חלילה לך, אדוני המלך
מהזכיר שם־סנחריב אדוני בשבתך. דמה סנחריב
אדוני ל…בל 101ושריו לברקים
אשר בעננים. והיה אם־יחפץ והוריד טל ומטר ואם
יחפץ והוריד ברד, ובהרעימו וכלא את־השמש
מזרח וקרניה מהראות. וכלא את־בל מצאת ובוא בחוץ
ואת שריו מהראות, וכלא את־הירח מעלות
ואת־כוכביו מהלם”.



ויהי כשמע המלך את־הדברים האלה
ויקצף מאד ויאמר לי: “השבעתיך בחיי אדוניך,
הגידה לי שמך”. ואען ואמר לו: “אני הוא אחיקר
הסופר ו[נושא] טבעת סנחריב, מלך אשור
ונינוה”. ויאמר לי המלך: “הלא שמוע שמעתי כי
הרגך אדוניך?” ואמר לו: “עודני חי, אדוני המלך.
והאלהים הצילני מאשר לא פעלו ידי”. ויאמר
המלך אלי: “לך, אחיקר, לביתך ומחר בוא אלי
והגדת לי דבר אשר עוד טרם שמעתי כמוהו ואשר
גם שרי טרם שמעו כמוהו ואשר טרם נשמע במדינת
מלכותי”.



אז ישבתי ואהגה בלבי ואכתב אגרת
אחת לאמר: “מפרעה מלך מצרים לסנחריב מלך אשור
ונינוה, שלום! מלכים ידרשו למלכים 102ואחים לאחים. ועתה הנה מעט מס־ארצי
והכסף אשר בבית אוצרי. צו ושלחו אלי מבית
אוצרך תשע מאות ככר־כסף ואחרי חדשים מספר
השב אשיבם למקומם”. ואת־האגרת הזאת צררתי
ואקח בידי. ויצו המלך ואבוא לפניו ואמר לו:
“אולי תמצא באגרת הזאת דבר אשר עוד טרם
שמעת”. וכאשר קראתי את־האגרת לפניו ולפני
שריו ויקראו בקול כאשר צום המלך ויאמרו:
“שמוע שמענו את־הדבר הזה וכן הוא”. ואמר להם:
“התשע מאות ככר תחוב מצרים לאשור?” וישתומם
המלך בשמעו זאת103.



ואחר אמר המלך אלי: “חפצתי לבנות
ארמון בין השמים ובין הארץ וגבהו מעל לארץ אלף
אמה”. ואוציא את־הגוזלים ואקשר את־החבלים
לרגליהם וארכיב עליהם את־הנערים והם קוראים: “טיט
וחמר, אבנים ולבנים, תנו לבונים, כי הם בטלים,
ואתה האמן בל”104. וכראות
המלך זאת נמס לבו. אז לקחתי, אנכי אחיקר, רצועת
עור ואך את־שרי המלך עד כי נסו כלם. ויחר אף
המלך בי ויאמר אלי: “אכן משגע הנך, אחיקר!
מי־הוא האיש אשר יוכל להעלות אליהם דבר־מה?” ואמר
לו: “אל־תאמרו, אפוא, דבר על־אדוני סנחריב. כי לו
היה הוא פה, כי עתה בנה שני ארמנות ביום אחד”.
ויאמר לי המלך: “חדל, אחיקר, מדבר־הארמון ולך
למלונך ובבקר בוא אלי”.



ויהי בבקר ואבא לפני המלך ויאמר
לי: “הגידה לי, אחיקר, פשר הדבר הזה: סוס אדוניך
צהל באשור וסוסותינו פה שמעו קולו ותפלנה
עוליהן”. ואצא מלפני המלך ואצו את־עבדי לצוד לי
חתול105, ואיסרהו בשוטים
בחוצות העיר. ויהי כראות המצרים זאת וילכו
ויאמרו למלך: “גבה לב אחיקר על־עמנו וגם התל
בנו, כי לקח חתול וייסרהו בשוטים בחוצות
עירנו”. וישלח המלך ויקרא לי ואבא לפניו
ויאמר לי: “למה זה בזיתנו?” ואען ואמר לו: “אדוני
המלך לעולם יחיה! הרע הרע לי החתול הזה מאד. כי
אדוני (סנחריב) נתן לי תרנגל וקולו ערב מאד, והיה
כקראו וידעתי כי חפץ למלך (סנחריב) בי
והלכתי לשער המלך, והנה אמש הלך החתול הזה
אשורה וימלק את־ראש התרנגל ההוא וישב”. ויען
המלך ויאמר לי: “רואה אנכי, אחיקר, כי מאז זקנת
השתגע השתגעת. הן מפה עד־אשור מרחק שלש
מאות וששים פרסה! ואיככה זה־אמרת כי החתול
הזה הלך בלילה אחד וימלק את־ראש התרנגול
וישב?” ואען ואמר: “ואיככה זה שמעו סוסותיכם פה
קול צהלת סוס אדוני ותפלנה עוליהן, והמרחק בין
מצרים ואשור שלש מאות וששים פרסה?”.



ויהי כשמע המלך את־דברי ויקצף
מאד ויאמר לי: “הגד־נא לי, אחיקר, פשר החידה
הזאת: על עמוד אחד שנים עשר ארזים, ולכל־ארז
שלשים גלגלים ולכל־גלגל שני חבלים: האחד לבן
והשני שחור”. ואען ואמר לו: “אדוני המלך! רועי
השורים בארצנו, גם הם יודעים פתרון החידה הזאת
אשר אמרת. העמוד אשר אמרת הוא השנה; שנים
עשר הארזים שנים עשר חדשי־השנה הם; שלשים
הגלגלים שלשים ימי החדש הם; ושני החבלים,
האחד לבן והשני שחור, הם היום והלילה”.



ויוסף המלך ויאמר לי: “אחיקר, פתל לי
חמשה חבלים מחול הנהר”. ואמר לו: “צו־נא אדוני
והוציאו לי חבל־חול מבית אוצרך ועשיתי כתבניתו”.
ויאמר לי: “אם זאת לא תעשה לא אתן לך מס־מצרים”.
ואשב ואהגה בלבי מה־לעשות. ואצא מארמון המלך
החוצה ואקב חמשה חרים בקיר המזרח אשר להיכל.
ויהי כבוא השמש בחורים ואפזר בהם חול ויראו
קוי השמש משזרים (כדמות חבלים) בתוך הנקבים.
ואמר למלך: “יצו אדוני ולקחו את־אלה ופתלתי
לכם [חבלים] אחרים תחתם”. ויהי כראות המלך
ושריו זאת וישתוממו.



ויצו המלך עוד ויביאו אלי רכב רחים
שבור ויאמר אלי: “תקן לנו, אחיקר, את־הרחים
השבורות האלה”. ואלך ואביא פלח־תחתית
ואשימהו לפני המלך ואמר לו: “אדוני המלך, גר
אנכי במקום הזה וכלי אין עמי, צו את־תופרי
הנעלים וגזרו לי רצועות מן התחתית הזאת,
אחות־הרכב, ותקנתי את־הרכב מהרה”106.
ויהי כשמע המלך זאת ויצחק ויאמר:
“ברוך יום נולד בו אחיקר לאלהי מצרים! ועתה אקרא
יום שמחה ומשתה גדול על אשר ראיתיך חי”. ויתן
לי מס־מצרים, מס־שלש שנים.



ואנכי מהרתי לשוב אל־סנחריב המלך
אדוני. והוא יצא לקראתי וישמח בי שמחה גדולה
ויעש משתה גדול ויושיבני בראש בני ביתו ויען
ויאמר אלי: “אחיקר, כל־אשר חפצת שאל ממני”.
ואשתחוה לפני המלך ואמר: “אדוני המלך!
כל־אשר אמרת לתת לי תן לנבוסמך מסכן רעי, כי
הוא האיש אשר הצילני ממות107.
ולי אדוני המלך, צו ונתנו לי את־נדן בני למען
אלמדהו תורה אחרת, כי את־התורה הראשונה שכח”.
ויצו המלך ויתנו לי את־נדן בני. ויאמר המלך
אלי: “לך אחיקר, ועשית בנדן בנך כחפצך ואיש
לא־יצילהו מידך”.



ואקח את נדן בני ואביאהו אל־ביתי
ואאסרהו בכבלי ברזל משקלם עשרים ככר,
ואקשרם לטבעות; ועל צוארו שמתי כבלי ברזל
ואכהו אלף מכות על־כתפיו ואלף ואחת על־מתניו.
ואשימהו במבוא שער חצרי ואתן לו לחם במשקל
ומים במשורה. ואסגירהו לנבואל108 נערי למען ישים עליו משמר ואמר לנערי:
“כתב בספר את־כל־אשר אמר לנדן בני בצאתי
ובבואי”.


ו


ואען ואמר לנדן בני:
בני, הממאן לשמע באזניו, מאחורי
צוארו ישמיעוהו". ויען נדן בני ויאמר לי:
“למה־זה חרה אפך בבנך?” ואען
ואמר לו: “בני, אנכי הושבתיך על־כסא כבוד ואתה
סחבתני מכסאי, ואולם צדקתי, היא הצילתני”.



א היית לי, בני, כעקרב אשר עקץ
את־הסלע, ויאמר לו הסלע: “לב אשר לא ירגיש
עקצת”109. ויעקץ [העקרב]
את־המחט ויאמרו לו: “עקץ חד מעקצך עקצת”.



ב היית לי, בני, כעז אשר עמדה על האוג 110ותאכל ממנו. ויאמר לה
האוג: “מדוע זה תאכלי אותי? הלא ידעת כי־את עורך
ימשחו בשרשי”. ותאמר לו העז: “אנכי אכל אותך
בחיי, ובמותי ישרשוך”111.



ג היית לי, בני, כאיש אשר השליך אבן
השמימה. אל־השמים לא הגיעה ומאלהים קבל
חטאתו112.



ד היית לי, בני, כאיש אשר ראה את־רעהו
רועד מקר ויקח כד־מים וישפך
עליו113.



ה בני, לו גם הרגתני לא יכלת לקום
תחתי. כי ידוע תדע בני, כי אף אם־יגדל
זנב־החזיר שבע אמות, תחת הסוס לא
יקח. ואף אם־יהיה שערו רך ותלתלים, על־בשר
נגידים לא־יעלה השער לעולם114.
בני, אמור אמרתי כי אתה תקום תחתי וירשת
אותי, את־ביתי ואת־כל־אשר לי, אך האלהים לא רצה
זאת ובקולך לא שמע.



ו בני, היית לי כאריה אשר פגש חמור
השכם בבקר ויאמר לו: “בוא בשלום, אדוני השר!”
ויאמר לו החמור: “כשלום אשר
ברכתני בו יהי שלום האיש אשר אסרני אמש ולא
חזק אסורי, כי עתה לא ראיתי
את־פניך”115.



ז בני, הושם הושם פח על גל אשפה
ותבוא צפור ותראה אותו ותאמר לו: “מה־תעשה
בזה?” ויאמר לה הפח: “מתפלל אנכי
לאלהים”116. ותאמר לו הצפור:
“ומה־הדבר אשר בפיך?” ויאמר לה הפח: “מאכל
לאורחים”. ותקרב הצפור לקחתו
והנה אחזה בצוארה. ויהי בצר לצפור ותאמר:
“אם זה הוא הלחם לאורחים, אל־ישמע לקולך האלהים
אשר אליו תתפלל”.



ח היית לי, בני, כשור אשר אסר יחד עם־אריה ויפן הארי וימגרהו.



ט והיית לי, בני, כרמת־התבואה
המחריבה אוצרות בר אשר למלכים והיא במה
נחשבה117.



י בני, היית לי כסיר אשר עשו לו ידות זהב, בטרם נקתה תחתיתו משחרה118.



יא בני, היית לי כאכר אשר זרע שדהו
עשרים איפה שעורים ובקצרו את־שדהו והנה עשה
עשרים איפה. ויאמר האיש לשדהו:
“את־אשר זרעתי קצרתי; ואתה, הלא תבוש בשמך
הרע. כי איפה עשתה איפה, ואנכי איככה זה אכלכל את־נפשי?”



יב בני, היית לי כצפור הצפר המפילה את־רעותיה בפח119. את נפשה לא־תוכל להציל ממות. אך בקולה הרגה את־רעותיה.



יג בני, היית לי כתיש המוביל את־רעיו לטבח 120ואת־נפשו לא יציל.



יד בני, היית לי ככלב אשר בא אל־תנור
היוצר להחם את־בשרו ואחרי החמו קם וינבח
עליהם.



טו בני, היית לי כחזיר אשר הלך
אל־הרחצה, ויהי בראותו בור ובו מים עכורים וירד
אליו וירחץ בו ויקרא
לרעיו: “בואו, רחצו!”



טז בני, אצבעי על־פיך, ואצבעך על
עיני. למה זה גדלתיך שועל, אשר עיניך אך
במאורותיך?121.



יז בני, הכלב האוכל מצידו
122טרף הוא לזאבים; ויד־עצלים תכרת
מן השכם והעין אשר לא תראה, העורב
יקרה123. מה־הוא הטוב אשר
גמלתני, בני, כי זכרתיך ונפשי התנחמה
בך.



יח בני, אם האלהים יגנבו, במי ישביעום?124 ואיככה זה ישב הארי 125אשר גנב חלקת־אדמה,
ואכל ממנה? בני, אנכי הראיתיך פני מלכים
ולכבוד גדול העליתיך; אך אתה אמרת להרע
לי.



יט בני, היית לי כעץ אשר אמר לכורתיו: “לולי היה הדבר אשר בידיכם ממני126, כי עתה לא־התנפלתם עלי”.



כ בני, היית לי כאפרוחי הסנונית אשר
נפלו מקנם וישאם החתול ויאמר להם: “לולי אני
כי עתה קראתכם רעה גדולה”. ויענו ויאמרו:
“העל־זאת שמת אותנו בפיך?”



כא היית לי, בני,
כחתול אשר אמרו לו: “חדל מגנב, כי אז תבוא ותצא
בבית־המלך כטוב בעיניך”. ויען ויאמר להם:
“גם־אם תהיינה לי עיני כסף ואזני כסף לא אחדל
מגנב”.



כב בני, היית לי כנחש אשר ברכבו
על־אטד השלך אל־הנהר. ויראם זאב ויאמר להם:
“נבל רוכב על רעהו, ורע משניהם נוהג בם”. ויאמר
לו הנחש: “לו באת הנה, כי עתה נתת חשבון
על־העזים וגדייהן”127



כג ראיתי, בני, עז מובלת לטבח; ויהי כי
עוד טרם הגיעה עת פקדתה ותשב למקומה ותרא
בנים ובני בנים128.



כד ראיתי, בני, סיחים הורגי אמותיהם129.



כה בני, אנכי האכלתיך כל־ממתקים;
ואתה, בני, האכלתני לחם בעפר ולא
שבעתי.



כו אנכי סכתי אותך, בני, בכל־שמני בשם ואתה השחת לעפר גוי.



כז בני, אנכי גדלתי קומתך כארז
ואתה השחתני בחיי ותרוה את־נפשי
ברעתך.



כח בני, אנכי רוממתיך כמגדל, כי
אמרתי בלבי: “כי יקום אויבי עלי ועליתי
ושכנתי בך”. אך אתה בראותך את־אויבי כפפת
ראשך לפניו.



כט בני, היית בעיני כחלד אשר עלה
מן־הארץ להתיצב למול השמש, כי עינים אין לו.
יראהו נשר ויכהו וישאהו130.
ויען נדן בני ויאמר לי: “חלילה לך מאלה, אבי אחיקר, עשה עמדי כרחמיך. כי גם־אם יחטא איש לאלהים וסלח לו, וגם אתה כפר לי עוני זה ואנכי
אשרת את־סוסיך ורעיתי את־החזירים אשר
בביתך131, ונקראתי אנכי הרשע, ורק אתה אל־נא תחרש עלי רעה”.
ואען ואמר לו:



ל היית לי, בני, כתמר אשר עמד על־שפת
הנהר ואת־כל־פריו הפיל אל־הנהר. ויהי כאשר בא
אדוניו לכרתו ויאמר לו התמר: “הניחה לי רק השנה
הזאת ועשיתי לך חרובים”, ויאמר לו אדוניו: “אם
בפריך לא־הצלחת, איככה זה תצליח בפרי אשר לא
לך?”132



לא בני, אמרו לזאב: “מדוע זה תלך
בעקבי הצאן?” ויאמר להם: “אבק הצאן טוב לעיני
מאד”.



לב הביאו זאב לבית־הספר ויאמר לו
מורהו: “אלף בית”, ויאמר הזאב: “גדי,
שה”133.



לג בני, אנכי הוריתיך כי יש אלהים,
ואתה קמת על־העבדים הטובים ותכם על־לא חמס
בכפם. וכאשר חיני אלהים בגלל צדקתי, כן
ישמידך בגלל מעלליך הרעים.



לד בני, שמו את ראש החמור בקערה
על־השלחן, והנה התגלגל ויפל על־הארץ.
ויאמרו האנשים: על־נפשו רגז, כי לא־כבד.



לה בני, בך צדקו דברי המשל: “לאשר הולדת קרא בנך, אך לאשר קנית 134קרא עבדך”.



לו בני, נכונו דברי המשל: “שים
את־בן־אחותך תחת אצילי ידיך ונפצהו אל־הסלע”.
והאלהים אשר הצילני ממות הוא ישפט בינינו. –



ופתאם והנה צבה נדן כנאד וימת.



לז עושה טוב, טוב יגמלוהו, ופועל רע, רע יגמלוהו.

כורה בור לרעהו בו יפל מלא־קומתו.

ולאלהים נאוה תהלה ועלינו רחמיו, אמן.





כלו משלי אחיקר החכם, סופר סנחריב מלך אשור ונינוה135.










מאמר זה נוסף, כנראה ע“י המעתיק. וכנראה, גם ביב  מ”ט, 1 נקראו דברי אחיקר “משלי אחיקר”, ור' שם.  ↩



סרחדום הוא אסר־חדן אשר היה בן סנחריב ולא אביו. ר‘
מלכים ב’, י"ט, 37; פפירי יב וספר טוביה א', 21, אשר בכלם אסר־חדן הוא
בן סנחריב. משגה זה נמצא גם במקומות אחרים בספר הזה. הנוסחה הערבית
הלכה גם היא בעקבות כתב־היד הסורי הזה.

לפי טוביה א', 21 אסרחדון הוא המפקיד את אחיקר  למשנהו.  ↩



נוסחת כה“י: סברה, (תקוה, בטחון), ויש לפרש: בטחתי  באש העולה השמימה כי היא תמלא שאלתי; H.R.קורא:סיברתא=מאכל, ונלדקה ההולך בעקבות הופמן הציע
לקרא צברא=עץ נותן ריח Aloe)). וגם בקטע בר‘  מ’: ”אחרי כן בניתי לי מזבח בשמים רם". ולפי זה תרגמתי.  ↩



לפי הנוסחה הערבית, המאוחרת מן הסורית, הקריב אחיקר
קרבנות לאלילים ויתפלל אליהם, כי כן יעצונו “יודעי העתים החכמים
והמכשפים”, ורק בראותו כי לא שמעו האלילים לקול תפלתו התפלל ליי, ויי
בכעסו על אחיקר אשר התפלל אל האלילים בראשונה קצף עליו ויענהו כדברים
האלה: “ יען כי קראת אל האלילים בראשונה ותקרב להם קרבנות – ערירי תלך
כל ימי חייך. ועתה קח את נדן בן אחותך לבן לך”. כונת הסופר המאוחר הזה
להוכיח את אפסות האלילים ולעומתם את כח ה', מבצבצת ועולה מן ההוספה
הזאת מאליה.

לעמת זאת יספר קטע כתב יד בר‘ מ’ את קורות אחיקר טרם  שאתו משליו לפני נדן בקצור גדול. ור' הקדמה.  ↩



אסתר א', 6.  ↩



ר' תהלים צ"ב, 12. דרך גדול הבן המתואר פה דומה  מאד לדרך גדול הבנים המתוארת בספרי העם של טוביה.  ↩



ר‘ דניאל ה’, 6.  ↩



רץ לפני=שרת; כי כן היה דרך המשרתים את המלך לרוץ
לפני מרכבתו. ועי‘ כתבת בר־רכב: ורצת בגלגל מראי מלך שור. ש"א ח’, 11,
ש“ב ט”ו, 1, מל"א א', 5.  ↩



מורי הח' מקלין העיר אזני למשגה אשר שגה הריס בתרגמו
ואקים=ואנכי אקים. ואקים בסורית הוא גוף שלישי עבר או גוף ראשון עתיד;
ולפי שגם בארמנית הננו מוצרים “ויקם את בנו”, והוא מתישב יותר גם לפי
הענין, על כן עלינו לבכר את הגוף השלישי. וכן תרגמו רוב יתר
המתרגמים.  ↩



נשבע לו.  ↩



בכ“י בר‘ מ’”: “ודברי זכר כדברים האלה”.  ↩



משלי כ“ה, 9־10. ב”ס י“ט, 10: שמעת דבר, בלבך ימות.
וכן פפירי יב נ”ג, 15: אם לא תשמר, וגלית כל אשר תשמע, הנה יקרה לעתים
כי תכשל, והבאת עליך שואה. ותחת האשימך את נפשך על משוגתך תתלונן על
יי.  ↩



אל תגלה סוד אשר הוא כחבל קשור שאין להתירו.  ↩



יחזקאל כ"ג, 40. את הכחל והפוך שמו הנשים סביב
עיניהן בדמותן את אלה ללוית־חן, וכן משפט הנשים הערביות עד
היום.  ↩



דומה לו איוב ל"א, 9־10.  ↩



חלק המשל השני מחובר בתכנו אל: השפל קולך. הקול
והשאון אפס הם. את מקור המשל הזה אמרתי למצא ביב נ“ג, א: מ[ה] חסין
הו מן חמר נער. ב[י]תא=מה חזק מחמור נוער. – בהיות כי החלל אחרי מלת
ביתא גדל, אשער כי המלים החסרות אחרי ביתא היו אולי: לו בקל רם מתבני
הוא, חמר תרין ביומא חד בנא=בית, לו בקול רם יבנה, כי עתה בנה החמור
שנים ביום אחד. ור' הערתי למשל כ”ב. R.H. טעה  כנראה בקריאת כה“י. נוסלת כה”י הוא כתרגומו. ונוסחת אחר R.H.
אחרי: והבט מתחת לעיניך: כי לו בקול רם יבנה בית כי  עתה וגו‘, לאמר: השמיט “כי לא בקול” וכו’.  ↩



הכח המרבה אך הוא אפס. המאמר בכה“י הסורי הוא:  ”ואלו בחילא תקיפא מתדברא הות פדנא חובה (ו־ R.H. סובר חרבה): מן שחתא דגמלא לא משתריא“ ופרושו: כי לו
בכח חזק תנהג המחרשה כי עתה נותר אתה לעלם תחת כתף הגמל (ולא תחת כתף הבקר). אך פרוש זה דחוק הוא. ולפי
דעתי מלת ”לא" בין דגמלא ומשרתיא היא אך כפל שתי אותיות האחרונות של
מלת גמלא, ואז יהיה פרושו כאשר תרגמתי למעלה. החרישה בגמלים נוהגת גם
כיום במזרח. האת מחוברת אל הכתף במושכות ואם תנהג המחרשה בכח גדול
תקרענה.  ↩



ב“ס ל', י”ח; כמאכלים אשר ישימו על הקברים. טוביה  ד', 17: פרס לחמך על קברות צדיקים  ↩



לאמר: בהתחברך אליהם.  ↩



פרקי אבות ד', א: והוה מתאבק בעפר רגליהם (של  חכמים); משלי י“ג, 20 ושם כ”ו, 4.  ↩



עליך לדאג לטוב בניך, ולו גם תהיה עבודתך קשה מאד
(עכ"פ עבודה שאין בה נזק). ועי‘ בראשית רבה, פרשה מ“גד, פיסקא י”ב:
"אמר ר’ לוי עד סנדלא בריגלך דרוס כובה (בפסיקתא נשתבש המשל ותחת “דרוס
כובה” נאמר “כבוס כופה”). מי שנתון למטה מהם (מהקוצים) מתירא מהם, אבל
אתה שאתה למעלה מהם, דושם".  ↩



ודומה לו קהלת ט‘, 16. חכמת המסכן וכו’. האנשים  יבזו כל מעשי העני, ואת כל מעשי העשיר יצדיקו.  ↩



חצי המשל האחרון לפי כ"י בר‘ מ’.  ↩



משלי כ"ד, 17.  ↩



משלי ו‘, 25. וב"ס ט’, 8. וכן ע"ב ממשלי  אחיקר.  ↩



אל תגמלהו גם אתה רע. הראהו משוגתו בחכמתך.  ↩



משלי כ"ד, 16.  ↩



משלי י“ג, 24; שם כ”ג, 13־14: “אל תמנע מנער מוסר
כי תכנו בשבט לא ימות. אתה בשבט תכנו ונפשו משאול תציל”. ושם י“ט, 18:
”יסר בנך, כי יש תקוה, ואל המיתו אל תשא נפשך“. ונלדקה (ע' 38,
הערה 7) אמר להראות ע”י משל זה, כי חיי הבן העברי ומותו היום כלם בידי
אביו (patria potestas שלמה). אךלפי דעתי כונת
המליצה “אל תשא נשפך” היא: אל תירא פן ימות, כי לא ימות, ולזה השוה
המשל הנזכר לעיל (כ"ג, 13־14). – פפירי נ"ג, 3־4. ואם לא תישר הערת
למשל ח' (הער' 6) בעיני הקורא, כי אז נאמר כי תכן שתי השורות הראשונות
של פפירוס זה דומה לענין זה: מה חזק מחמור נוער – בן אשר חנכוהו ויסרוהו ואשר שמו אבן (?) על רגליו. אך לפי
פרוש זה לא תבאר מלה ביתא.  ↩



ודומה לו מליצת שלמה; משלי כ"ו, 2.  ↩



“את־בנך” – כך הניקוד במקור (הערת פרויקט בן־יהודה).  ↩



משלי כ“ב, 6. ב”ס ל', 12: כוף ראשו בעודנו נער והך  מתניו בעודנו ילד, פן יחזק וקם עליך.  ↩



בנוסחה הערבית: וחמור אשר פרסותיו גדולות. ופרוש  המשל: קנה דבר אשר יועיל לך ואל תקנה דבר אשר יגרם לך הפסד.  ↩



כונת המשל ברורה: רק האויל יאמין לדברי השקרן. הוא
בולע דבריו כאויל האוכל צפרים שמנות. אך קשה לבאר, מדוע זה יחשב האיש
האוכל צפרים שמנות לאויל ר' יב נ"ד, 4.  ↩



שמות כ"א, 17; דברים ה‘, 16; משלי כ’, 20.  ↩



תהלים קכ“ז, 3־5; שם קכ”ח, 3. וביב נ“ד, 12 הפך
המשל הזה: אל ישמח לבבך ברב בנים ובמעוטם…; וכן בנוסחה
הארמנית (R.H.) משל ל”ד: ברב בנים אל תשמח,  ובמעוטם אל תעצב.  ↩



משלי ג', 7.  ↩



ר‘ יב נ"ו, 1, 7: – – – באדניך, כי חן גבר הימנותה – [ס] שנאתה כדבת שפותה. (אולי
היו המלים החסרות: “לא תכדב”.): אל תשקר (?) לאדוניך, כי חן גבר דברו
אמת, שקר שפתיו ישניאהו. – ור’ יב, נ“ח, 4: קרב עלי ולא יאמר לך
ר[חי]ק מני. וכנראה כי המשלים ל”א ול"ב היו בעקרם אחד.  ↩



ע‘ שבת. י’ ע“א: ”ואמר רבא בר מחסיא אמר רב חמא בר
גוריא אמר רב: לעולם אל ישנה אדם בנו בין הבנים“. אף פה מפני סבה אחרת:
שבשביל משקל שני סלעים מילת שנתן יעקב ליוסף יותר משאר בניו נתקנאו בו
אחיו ונתגלגל הדבר וירדו אבותינו למצרים. ובנוסחה הארמנית
(R.H.) משל 52: ”בני, אל תיטיב לבנך מעבדך, כי  לא ידעת מי משניהם ידרש לחפצך באחרונה".  ↩



שלח מעליך את האיש אשר בגד באדוניו ובא לשרתך, ואל  תקבל אותו.  ↩



יב נ“ה, 4: כי מפתח פמה; שם נ”ד, 6: רכיך ממלל; שם  נ"ז, II, 6: חכים ממלל כי מפתח פם.
ושהריסטני בספרו: כתאב אל מלל ואל נחל (ספר הדתות והכתות), הוצאת
קורטון (ראש ע' 306), הביא את חצי המשל הזה השני כדמותו בשם דמוקריט.
ור' הקדמה. ופרושו: בכשכש הכלב זנבו הנה והנה יראה כמתחנן ומחניף
לאדונהו, ואז יתן לו אדונהו חפצו. (ובשירי יצחק האנטיוכי הוצאת
בדג‘אן, סוף ע’ 701, תאור דומה לזה: ויש (חיות) אשר חננת אותן ביכלת
לכשכש זנבן ובזה תצלחנה למצא חן [בעיני אדוניהן]). אך בנבח הכלב
סופו לקבל מהלומות.  ↩



וגם בזה הביא שהריסטני בשם דמוקריט (שם סוף ע'
305): אל תתן לאיש לדרך על עקבך היום, פן ישוב לדרך עליו גם
מחר.  ↩



דבר חכמה יועיל יותר ממהלומות, כי יבער תמיד בלב  האדם וזכרהו. ור' משלי י"ז, 10.  ↩



משלי כ"ו, 6.  ↩



בראשונה נסהו בדברים אשר ערכם קטן ובראותך כי  השכיל בהם, תוכל להפקיד בידו גם דברים יקרי ערך.  ↩



ר‘ עמוס ו’, 6: על דרכם למשח ראשם בשמנים אחרי
שתותם יין. והוא מזהיר אותו לבל יתמהמה במשתה כי אחרית יין מדון. ותחת
השמנים אשר אמר למשח בהם את ראשו יפצעו פצעים בראשו בעת המדון.  ↩



קהלת ט', 16.  ↩



יב נ“ה, 6. ודומה לו ב”ס כ"ב, 15.  ↩



בבא בתרא. צ“ח ע”ב: קמשמע לן דלא דרכא דחתנא למידר
בי חמוה כדכתיב בספר בן־סירא: הכל שקלתי בכף מאזנים ולא מצאתי קל
מסובין; וקל (לאמר קל בערך) מסובין חתן הדר בבית חמיו וכו'. – יב נ“ה,
2, המלים החסרות אחרי ”תותב“ כנראה: ”בית חמיוהו“, ואז ידמה למשל
התלמודי הנ”ל. – דרך מליצה דומה למשל מ“ו, היא דרך משלי כ”ז, 4.  ↩



בהיות כי חנכוהו לסבל, ואין חכם כבעל  הנסיון.  ↩



אולי יב נ“ט, II, 6: ”עויר  עינין" הוא שריד ממשל זה.  ↩



משלי כ"ז, 10: טוב שכן קרוב מאח רחוק.  ↩



קהלת ז', 1: טוב שם משמן טוב.  ↩



ב“ס מ”א, 11.  ↩



במקור “אשר”, הערת פב"י.  ↩



קהלת ז, 1: ויום המות וכו‘. ושם ד’, 2; ב“ס מ”א, 2.  ושם ל', 17: טוב מות מחיים רעים, ורדת שאולה מכאב אנוש.  ↩



הפך זה קהלת ז', 4: ולב כסילים בבית שמחה.  ↩



קהלת רבה, פרק ד‘, פיסקא ו: טוב מלא כף נחת וגו’:
מתלא אמר טבא חדא ציפרא כפותא (ובקהלת זוטא: בפח) מן מאה פרחין. ור‘
משלי ערב להח’ יצחק יהודה בלוח א"י, שנה ד': טוב צפור ביד מאלף
ינשוף בשמים.  ↩



ורעיון דומה למשלים אלה במשלי ה‘, 15 ופרקי אבוצ:  איזהו עשיר וכו’. הנוסחה הערבית מוסיפה (משל 49.R.H.): וטוב השועל החי מן הארי המת; ור‘ קהלת ט’, 4: כי לכלב חי
הוא טוב מן האריה המת.  ↩



בכתב־היד חסרה מלת “אל”, אך כבר העיר R.H
ויתר המתרגמים כי עלינו להוסיף מילה זו. משלי כ"ז, 10:  רעך ורע אביך אל תעזב.  ↩



שם כ"ד, 17: בנפל אויבך אל תשמח.  ↩



ויקרא י"ט, 32: מפני שיבה תקום והדרת פני  זקן.  ↩



כאשר לא יוכלו הדברים האלה להיות, כן לא יוכל גם
הכסיל להיות חכם. דרך המליצה הזאת כלה עברית. ר' למשל בראשית י“ג, ט”ז:
אם יוכל איש למנות את עפר הארץ גם זרעך ימנה.  ↩



אם יי היטיב עמו – והוא  יודע מדוע היטיב עמו – כל שכן שגם אתה צריך לכבדהו.  ↩



ביומו – כאשר טוב ולו וההצלחה תאיר לו פניה – ר‘
פסחים קי“ב ע”א וקי“ג ע”א: והוי משתדל עם אדם שהשעה משחקת לו. ועי’ גם
ב"ס ד', 27.  ↩



במקום מלת “מבועא” אשר בנוסחא הסורית היתה בראשינה,
כנראה, מלת עין, לאמר היה במשל הזה לנע“ל. משלי כ”ז, 20: שאול ואבדה לא
תשבענה ועיני האדם לא תשבענה; ותמיד ל“ב, ע”ב: אמר (אלכסנדר מוקדון)
להון לרבנן: מאי האי? אמרי גילגלת דעיינא דבישרא ודמא דלא קא שבע. אמר
להון: ממאי דהכי הוא? שקלי קלילי עפרא וכסויה לאלתר תקלא דכתיב שאול
ואבדה וגו‘. Nöldeke־Schwalbe,
Geschichte des Korans, ח"א, ע’ 235 וכו‘, ע"ד המאמר
הערבי הנזכר בשם הנביא: לו היה לאיש בקעה מלאה כסף (אוצרות), כי עתה
בקש עוד אחת. ולו היתה לו גם שנית ובקש גם שלישית. לא ימלא את קרב
האיש בלתי אם העפר; ותחת מלת קרב הובא בנוסחה אחרות: פי האיש, נפש האיש
ועין האיש, כאשר באחיקר. ופרוש מלש: כאשר לא ישבע המעין מים עד אשר
יסתמוהו בעפר, כןג ם לא תשבע עין האיש עשר ולא תחדל מחמד עד אשר תמלא
בעפר (כנראה עד מותו. ור’ לעיל בקשת אחיקר את יי לתת לו בן אשר ישים
עפר על עיניו במותו.  ↩



בנוסחה הסורית: אל תהיה לכלולות אשה. ולפי
נלדקה חסרה מלת מתמצענא (המתוך) אחרי מלת תהוא. לאמר: אל תשדל
להשיא אשה לאיש, וכן בנוסחה הערבית.  ↩



ר' דברי על משל זה בהקדמה. המתרגם הערבי, בהכירו את
הרוח הזרה במשל הזה, כתב: בני, אם גנבת ונגלה הדבר למושל, תן לו חלק
(מן הגנבה), למען תנצל ממנו. אם לא כן תעשה, מרה תהי אחריתך.

בקשיש – גם בימי אחיקר!  ↩



לאמר: האיש אשר שבע וראה עשר. וכן גם האיש אשר ראה
עני ואח“כ התעשר לא יתנו, כי כן דרך האיש לשכח מהרה ימי עניו. הימים
אשר דרש עזרת אחרים. משל 66 בנוסחה הערבית: היה רע לאשר ידו שבעה
ומלאה, ואל תהיה רע לאשר ידו קבוצה ורעבה”. רוח המשל בצורה זאת שפלה
מאד, אלא אם נאמר כי כונתו: אל תלוה לכילי. בכתב־היד הסורי חסרה המלה “לא”, אך המפרשים הוסיפוה (אנכי
שמתי אותה בסוגרים. נלדקה מציע לקרא: ברי, את לוה לאידא (בי, הלוה
ליד אשר שבעה וכו') במקום תתל אידא.  ↩



ב"ס ט‘, 8 כדמותו וכצלמו; ומשלי ז’, 25־27.  ↩



קהלת ז, 5.  ↩



משלי כ"ה,17: הקר רגלך מבית רעך פן ישביעך  ושנאך.  ↩



אולי כונתו “אף כסילים ילעגו לך”.

הנוסחה הערבית מוסיפה עוד את המשל הזה:
בני, ארבעה אלה לא יכון בהם מלך וצבאו: יועץ עושק, רע ממשלה, מזמה רעה ולחץ האמה. וארבעה אלה לא יוכלו להתנכר: החכם, הסכל, העשיר, והעני.  ↩



כנראה הוספת הסופר המאוחר.  ↩



לאמר: עין האיש אשר ידו לא עשתה וגו'.  ↩



בנוסחה הערבית: אכיש בן שה מלך פרס.  ↩



בנוסחה הערבית: בוא לקראתי לעמק הנשרים.  ↩



תערך את אנשי החיל במערכה נגדי, כאלו הייתי אנכי  האויב.  ↩



בנוסחה הסורית: “יבוסמך מסכין”. אך כנראה עלינו  לקרא: נבוסמך, ו‘ הקדמה. – ר’ דברי המלך לנבוסמך ביב נ"א.  ↩



ר' יב נ"א, 6.  ↩



ר' יב נ"א, 14 עד סופו.  ↩



יב נ"ב, 1־3.  ↩



יב נ"ב, 3־4.  ↩



יב נ"א, 10.  ↩



בסורית: בטעם חמרהון  כבדניאל ה', 2.  ↩



יב נ"ב, 6.  ↩



יב נ"ב, 7־8.  ↩



יב נ"ב, II, 8־9.  ↩



יב נ"ב, 12־15.  ↩



ר' ישעיה נ"ח, 12.  ↩



יב נ“א, 11; ונ”ב ו, 7־8.  ↩



ר‘ שופטים ט’, 4.  ↩



בכתב־היד: רעך, ותקן RH “רעי” – אחיקר בעצמו.  ↩



ר‘ דניאל ב’, 11.  ↩



נשבע לו.  ↩



ר‘ דניאל ד’, 30.  ↩



לאמר: אסף כחך ארבעים יום. ובערבית: התענג ארבעים  יום.  ↩



במקור: ישאלני, הערת פב"י.  ↩



בכתב־היד: “עבואיל”, ואולם בחרנו לקרא לו נבואל
מטעמים אלה: א) כי בשם הזה יקרא נער אחיקר עוד הפעם (ר' להלן); ב) כי
השם נבואל הוא יותר אשורי בצורתו; וג) כי הנון והעין דומות מאד בכתב
הסורי. ור' נלדקה.  ↩



כי בהיות הירח במלואו לא יראו הכוכבים והיו  כחשוכים.  ↩



הקורא יראה את־הדמיון אשר בין תשובות אחיקר למלך  ובין הבגדים אשר לבשו המלך ושריו.  ↩



מאחרי מלת “סנחריב” ועד מלת “ברד” יש כתם על המלים
בכתב־היד, אך אפשר לקראן, מלבד המלה הבאה אחרי “אדוני”, המחוקה לגמרי,
ואשר בה תראה רק את האות “ל”. H..R  ונלדקה משערים כי היו פה
כנראה המלים: “אלהי השמים” (וכן בנוסחה הערבית). וכי אחד הקוראים
המאוחרים מחקן, בהיות כי לא מצא הדמיון הזה חן בעיניו, ויכתב תחתן מלת
“בל”. וכבר העיר H.. R כי לא מחכמה עשה המתקן, בהיות כי
אחיקר השוה לפני זאת את פרעה (הנופל בערכו מסנחריב) לבל. ואנכי אוסיף,
כי גם הבא אחרי זאת לא יתכן, כי בל לא יוכל לכל את בל מצאת ובוא.
ובאמרו “וכלא את בל” ר“ל: מלך אשור יוכל לכלא את מלך מצרים אשר דמהו
לבל, וע”ז חרה לפרעה.  ↩



=חפץ למלכים במלכים.  ↩



אחיקר חפץ במעשהו זה להביא את פרעה ואת שריו בין
המצרים. אחיקר הבין, כי המלך יצוה את שריו לאמר על כל דבר אשר יאמר
אחיקר, כי כבר שמעוהו. לכן הערים להגיד דבר אשר אם יאמרו עליו כי כבר
שמעוהו, והיה למכשול למצרים.  ↩



בכורות ח‘ ע“ב (הגדת ריב“ח וזקני אתונה אשר לפיה
עלה למרום ע”י השם המפורש): ” בני לן ביתא באוירא דעלמא. אמר שם. תלא
בין רקיעא לארעא. אמר להו אסיקו לי ליבני וטינא מצעתיה דעלמא וגו’ “.
בהגדות הב”ח: אסיקו לי ליבני וטינא מהתם. אמרי ומי איכא דמצא לאסיקי
התם, אמר ומי איכא דמצי למיבני ביתא בין שמיא וארעא.  ↩



כתב־יד אחד מוסיף “אלהי מצרים”.  ↩



בכורות ח' ע"ב: אית לן ריחיא דתבירא, חייטיה. אמר  כרוכו לי מיניה גרדי ואיחייטיה.  ↩



בכתב־יד: “נתן לי חיים”, לאמר:  החיני.  ↩



ראה לעיל פרק ד' הערה 5.  ↩



אנכי אבן ולכן מה הועלת בעקצך אותי? והדמיון בין
מעשי נדן והמשל הזה הוא זה: גם אתה נסית להרע לי, אך בהיותי איתן לא
יכולת. נלדקה משווה רעיון משל זה ליב נ"ז, 20: בבית [נחשא] נפלת
ססא.  ↩



בסורית: אוגא; ור‘ משניות פאה א’, ה': האוג
והחרובין, ופרש הרמב“ם והאוג נקרא סמא”ק של א"י; והם אילנות עושין
אשכולות אדומות ויאכלו, והוא צמח שמעבדים בו העורות.  ↩



לאמר: במותי יוכלו האנשים לעשות בי כחפצם, אך גם
אותך ישרשו. וגם אתה, נדן, אף אם ידעת כי אך טובתך דרשתי, הנה אמרת
להשחיתני.  ↩



לאמר: “שכר חטאתו”. וכן שמושו במקרא. ר' הקדמה. גם  אתה, בני, נסית להרע לי, אך לא הצלחת ותקבל ענשך.  ↩



לאמר: הוספת שבר על שבר.  ↩



השפל (נדן) לא יוכל לקום תחת הנכבד (אחיקר), אף אם
תהיינה בו מעלות. הנוסח הסורי: “ואן נהוא רכיך שערה (דחזירא) וקוז,
ממתום על גושמא דבר חירי לא סלק”. ו־ H.
בחשבו, כי החזיר הוא נושא הפעל “סלק”, תרגם: על בשר
נגידים לא ירכב (החזיר). אך בראותו, כי אך צחוק הדבר הזה, הוסיף להעיר:
“קוינו לקרא: בם נגידים לא ירכב עליו (על החזיר) לעולם”. ופרוש “לא
יעלה על בשר” וכו', גם אם יהיה שער החזיר רך, בכ"ז לא ישתמשו בו בני
נגידים לכסות בשרם.  ↩



נלדקה מוסיף “לא” לפני “אסרני”. אך, לדעתי, אין
צרך בהוספה זאת, כי פרושו: אם כי אסרני – לא אסרני בחזקה. כי לו אסרני
בחזקה, כי עתה לא יכולתי לברח ולא פגשתיך. וצריך להוסיף מאמר: ולו
חזק אסורי, שכנראה נשמט מפני ג' המלים שלפניו.  ↩



בסורית הוא לנע"ל: ברי, פחא צלא הוא (הושם) וכו',  אמר לה פחא: לאלהא מצלא (מתפלל) אנא.  ↩



אתה הרעות לי מאד ואתה במה נחשבת.  ↩



הרבינו לחנך אותך וללמדך טוב בטרם אשר הרחקנו ממך  את הרע.  ↩



בכתב־היד: ארא דצפרא (R.H.
סבור כי “ארא ד” בן משגה). המלה ארא נמצאת במלונים הסורים רק במובן
“הנח”. מלת “ארא” אשר לפנינו פה היא לפי דעתי “ארא” אשר בסנהדרין כ“ה
ע”א: מאי מפריחי יונים? ר‘ חמא בר אושעיא אמר “ארא” (ור' רש"י) ופרש רב
האי גאון: מנהג מפריחי יונים שמעמידין שובכין ופתגמין מציבים בהם יונים
שבשא, שמשבשין בהן יונים של בני אדם אחרים, כדי שיעמדו עם יוניהם
ויצודו אותם, ויהיו כגזלנים וכו’. פרוש זה יתאים מאד לכונת המשל הזה
והמשל הבא אחריו.  ↩



דרך התיש ללכת בראש העדר.  ↩



אשר כל מחשבותיך אך לטובתך, אתה. בכתב־היד: אשר
עיניך רואות בתפוחים (חזורא). ונלדקה הציע לקרא: חרורא (חורים), וכן
בנוסחה הארמנית.  ↩



לאמר: מן הציד אשר צד (לאדוניו).  ↩



בהיות כי יד העצלים לא תעשה כל מלאכה; וכן גם העין
אשר אם לא תמלא פקידה (=לראות) גם היא תענש (ור' הנוסחה הערבית), ור‘
משלי ל’, 17. ולפי דעתי שגו דילון ומזל בתרגמם: והעין אשר לא תראה בה
את העורב תנוקר.  ↩



הרב מאיר איש שלום בחפצו להוכיח כי הספר עברי רצה
להקל מעט מהרעיון הגס הזה ויתקן בהגיהו: אם את האלהים יחלו לגנב וכו‘.
ולמען תת יתר תקף לדבריו השוה את המשל הזה לבראשית רבה פרק כ"ו, ב’
(לויראו בני האלהים): ר‘ עשריה בשם ר’ לוי כומריה גנבין אלהיא במן מומי
או למן מקרב. ור' הקדמתי.  ↩



נלדקה מציע לקרא “אינא” (האיש אשר) במקום  “אריא”.  ↩



לאמר: יד הגרזן, אשר בלעדו לא יוכלו החוטבים לכרת
את־ענפי העץ. בראשית רבה, סוף פ“ה: כיון שנברא הברזל התחיל האילנות
מרתתים. אמר להן: מה לכם מרתתים? עץ מכם אל יכנס בי ואין אחד מכם
ניזוק. וסדר אליהו רבא בראש פרק ט‘: שאין האילן נעקר אלא בבן מינו. ור’
סנהדרין ל”ט, ע"ב.  ↩



הנחש, החיה הרעה, רוכב על האטד, הצמח העוקץ,
והנהר, אשר לפעמים הזקו גדול, נוהג אותם; והנחש עונה לו: “אך אתה הוא
הרע בכלנו”. והנוסחה הערבית: ויאמר הנחש לזאב: “התשיב אל אבותיהם
והוריהם את הטלאים, הגדיים והכבשים אשר טרפת כל ימי חייך, אם לא?”
ויאמר הזאב: “לא”. ויאמר לו הנחש: “ובכן, אחי, הנך הרע מכלנו”.  ↩



אנכי הייתי כעז אשר אתה הובלת לטבח. ויהיה בטרם  הגיעו ימי למות, ויצילני יי וגם ראיתי טובה.  ↩



ר' סנהדרין נ“ב, סוף ע”א: וכבר היו משה ואהרן
מהלכין בדרך ונדב ואביהו מהלכין אחריהן וכל ישראל אחריהן. אמר לו נדב
לאביהו: אימתי ימותו שני זקנים הללו ואני ואתה ננהיג את הודר? (כמה רב
הדמיון בין דבריהם למעשה נדן). אמר להן הקב“ה: ”הנראה מי קובר את מי?“
אמר רב פפא: היינו דאמרי אינשי, נפישו גמלי סבי דטעיני משכי דבוגני
(ופרש"י שם: הרבה גמלים זקנים שטעונין עורות גמלים יונקין שמתו). ומדרש
תנחומא, אחרי (ויקרא דף ל"ד, יג): הרבה סייחין מתו ונעשו עורותיהן
שטיחין על גבי אמותיהן – ונ. ש. ל., ברצותו לדמות משל אחיקר לדברי
חז”ל, אומר: כנראה צ“ל ”אשר מתו לפני אמותיהם". אך, לפי דעתי עלינו
להשאיר המשל ככתבו. בהיות כי לדעתי חפץ אחיקר לדמות את בן אחותו אשר
גדלהו כבן לו לסיח אשר חפץ להוריד את אמו (בנמשל את אחיקר)
שאולה.  ↩



החלד, באין לו עינים, העז להתיצב לפני השמש, בחשבו
כי אור השמש לא יוכל להזיק לעיניו. אך הרעה באה עליו ממקום אחר. זהו
לדעתי דמיון לקורות נדן ואחיקר: נדן העז פנים נגד דודו בחשבו כי לא
יוכל להזיק לו, אך השואה באה עליו.  ↩



הר‘ מאיר איש שלום, אשר לפי דעתו היה הספר עברי,
אומר להוכיח, כי הספר נכתב קדם הגזרה על גדול חזירים, ונש"ל המיחס את
הספר לאומות העולם משתמש בדברי נדן למשען לדבריו. ור’ הקדמתי. בנוסחה
הערבית: ורעיתי מקנך.  ↩



דברי הנוסחה הערבית טובים מן הסורית: היית ל כעץ
אשר על יד המים ופרות לא עשה. ויחפץ אדוניו לכרתו. ויאמר לו (העץ):
“שתלני במקום אחר, ואם לא אעשה פרי וכרת אותי”. ויאמר לו אדוניו: “אם
על המים לא עשית פרי, איככה זה תעשה פרי במקום אחר?”  ↩



כי כל מחשבתו רק על טרפו.  ↩



נלדקה, בהשענו על כתב־יד סורי, ברלין, והנוסחה
הערבית קורא: גדלת (רבית) תחת: קנית (ובנת). וגם האותיות דומות בכתב
הסורי.  ↩



אלה הם כנראה דברי המעתיק.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26145