


	
	פו. מה יתרון לאדם בכל עמלו אם אין אלהיו בקרבו?
	








כי אעבור בסך שני חיי

איך עברו, כלו בלא חמדה;

אצעק ואתמרמר בלב דוי:

תבל כמרכבה מרקדה.





זה יעלה, יורד, ולבלי די

זה יאסוף לריק שבו, פטדה;

אך שוא יקר תבל לכל־החי

יום יעמד לדין ולפקדה.





את־מעשי אחקר. ואיך אמר:

ארחץ בבר כפי עדי קצי,

אשחק ולא אפחד בבוא יומי?





שברי עלי אל חי, וממכמר

ינצור לבבי, הוא אשר יוציא

ממסגרות נפשי ביום קומי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37031