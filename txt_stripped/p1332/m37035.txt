


	
	צ. ביום חתונת הבחור הנעים החכם המהנדס כמ"ר משה זארה עם הכלה המהללה ותשאות חן חן לה מרת מלכה קארולינה טריאסטי
	








מי זאת הנשקפה, ברה, משכלת,

ובגן לבה יראת שדי זרעת;

מעין שכלה בינה, דעה נבעת,

ותבז הבלי שוא, דברי אולת?





מי זה שם על קו ומחוגה ממשלת

ידו, למצא חשבון חכמה ודעת,

תגל נפשו כי בא מועד לטעת

אהל כבוד ועז, ונוה תוחלת?





מי זאת לקראת חתן רגלה הדריכה,

ותרא אותו כי טוב הוא לשבת

במכונה, ובנפשו נפשה נקשרה?





מי זה שם שברו על כלה המליכה

תושיה על לבה, שלום אהבת?



מלכה טריאסטי זאת, זה משה זארה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37035