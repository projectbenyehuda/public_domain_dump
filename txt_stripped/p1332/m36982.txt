


	
	לז. מי זה האיש שמח בחלקו
	








אצעד ארץ לחקר את דרכי גבר,



לתור, לבור אם על חלקו שמח;



אביט, אראה איש איש מטוב ברח



כי על גוו, לא על נפשו שם שבר.





זה ירדף הכבוד, זה יירא שבר;



זה עשר יתאוה, זה הוד יפח;



זה בשבע ירעב, זה מר צרח;



טוב מותי מחיי, טוב לי הקבר.

זה בשלוה יקוץ, זה נס מחרב;



זה מזקנה יכאב, זה חת מפרץ;



זה בבקר יאמר מי יתן ערב.

פי איש ואיש אשאל, עיני נשאתי



לדעת אם אשר חלקם בארץ;



הנה אחד מאלף לא מצאתי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36982