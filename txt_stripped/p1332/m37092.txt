


	
	אודיעך קשט אמרי
	



          אמת


אשה יפת התאר

אלי הלם נגלתה,

גם כי במסוה כסתה פניה,

ומעיל ענות עטפת

בו גללי צאה וחלאת רפת;

ואמרה אליה:

"מי את מלאת זהר

כי תלבשי קדרות, כסות עיפתה?

מכל-אנוש מה-תרחקי לנצח?

מה-לך צעיף הבשת?

קומי וחזקי מצח,

עזבי מעילי בוז וכל-תלבשת

פרש וקיקלון; אהה הראיני

לא באפר מראיך,

יפיך אשר יזרח עלי פניך!

שובי והשמיעיני

קולך, ומקולכי

אדע כבוד הודך ותפארתכי"

לי מענה נתנה:





"הט אזנך ושמעה,

אם בעדי חיתך נגעה:

תחת אפר שכנה

יקרת צבי ויפי,

על כן מתי עולה ואנשי דפי

יתרחקו ממני,

יען חתלתי סחי ודמן.

חתם אני לאל: נקי כפים

הוא לי ידיד ורע

חקר בתוך דבר בעז ידים;

רק איש ישר לבב שמי ידע.

גם את קרב פה ושמע, הנני:

קשט, אמת, אמון, אמונה, אמן."













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37092