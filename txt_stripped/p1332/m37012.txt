


	
	סז. הדור! אתם בקרבכם נפלאות סוס דוהר ומרכבה מרקדה
	








חכם ונבון דבר, שמר משמרת,

חקר בתבונתו מוסר ודע,

מה־גורלו? נבזה, נמאס, יגע;

כסף אין לו, וגמול ידיו עפרת.





אך לא כן המפזזת ומכרכרת;

לא כן איש בגרונו כל־לב קרע;

כי לא יחסר להם אהב ורע,

להם זהב לרוב, להם תפארת.





שמעו אבירי לב ורחקי צדק:

למה לשחק תהיו גברי כח,

לחכמה רכי לב ורפי ידים?





מזה יצא כל־רע, מזה כל־בדק:



לא דור הלב, דור זה, לא דור המח;

דור הגרון, דור זה, דור הרגלים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37012