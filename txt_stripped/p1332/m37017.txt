


	
	עב. על אשה יפה – וסרת טעם
	








אשה יפה־פיה ומום בה אין

על כל גויתה, ורק בנפש

שכלות והוללות סחי ורפש

תדמה לבית משתה באפס יין.





היא תהרג נקי כאחיו קין,

חנה כמצבה בבתי נפש,

חנה כחץ פתאם יאבד חפש;

אזן כדי ריק לה, ושוא לה עין.





שקר לנשים חן והבל יפי,

אם אין יקר להן ואך כל דפי,

אל טל ואל מטר ורק קול רעם.





מה טוב משל משל ירושלים:

על אף חזיר נזם זהב פרוים

אשה יפת מראה וסרת טעם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37017