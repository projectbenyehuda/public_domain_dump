


	
	צב. עוד לכבוד החכם יש"ר ביום מלאת לו שבעים שנה
	



שיחה בין האל, שר המות, וישר.






(האל לשה"מ:) לך ופקד את־ישר. (שה"מ:) הנה הנני.



(יש"ר:) שר מות, מה־לך פה, לחצב לי קבר?



הן עוד היום גדול, הרף ממני.



(שה"מ:) מי שחת לא יראה, מי־זה הגבר?





(יש"ר:) קצין, שפט, שטר, אנא חנני



לשמע את־מלי! הן אשים שבר

על־אלי, צור חלקי, הוא ישמעני,

יציל עתה גוי משד ושבר.





לא בגללי אחיה, רק לגדר פרץ,



ולהקים את־סכת עמי. (שה"מ:) מי אתה



בן־אדם, עז־פנים? רד מטה מטה!





(האל לשה"מ:) אל־תקטל את־ישר גבור בארץ.



(האל ליש"ר:) ישר מליך; קום, הצל עמך.



ימים אוסיפה לך עוד על־ימיך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37037