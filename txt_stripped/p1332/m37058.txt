


	
	אודיע אמונה בפי
	




מי זאת בתולת חן, ובבתוליה

         הנה לדור דורים הלא עמדת?

         מי זאת במסוה כסתה פניה,

         לפיד במו ידה ואש יקדת?

מי זאת יפה-פיה בחין מליה

         אל כל-מתי תבל אמת מגדת?

         מי זאת לבב אדם בהוד מראה

         תלכד, ולא תלכד ביד לכדת?

בת אל יחידה היא; ואשרי נפש

         תבחר בעלמה זאת, ועמה תהי;

         תדע בסוד דרכה לבער רפש.

בה יחפרו יחדו אלילי דמן;

         בה כל-אנוש ישקיט וירחיק נהי;

         קרבת אלהים היא, אמונה אמן







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37058