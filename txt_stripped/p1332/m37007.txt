


	
	סב. טובה צפרנן של ראשונים מכריסן של אחרונים
	








אז מקדם הפוקראטי, גאלינו,

כל־עשב מכירים, נגע וקרץ;

הורו מה־טוב מה־רע לגויתנו,

ורפואה ותעלה נראו בארץ.





אז מקדם חיים היו חיינו,

על כי בכתביהם משביתים פרץ;

אך למות עתה היו ימינו,

כי לנחותינו קם חגב ושרץ.





הן כמים כעת דם־איש ישפכו,

עד כי לחו, כחו נהפך למים;

ובכל־מדוה קשה כצאן נבכו.





תחת אדמת עפר טמון כל־פלא

שכלם, מי לא יאמר כי שבעתים

הראשונים היו טובים מאלה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37007