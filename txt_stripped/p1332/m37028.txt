


	
	פג. ושם רשעים ירקב
	








אש תמיד תוקד על מזבח הבעל

לשרף כל חנפי לב, כל מטה רשע;

אנשי דמים, מרמה, עון ופשע

כלו חייהם בנכלים ומעל.





ולכלם ירבעם ישב ממעל,

תולעתו נצח לא תמות, ובפשע

ירד לשאול תחתית, לא יראה ישע,

כוס שמה ושממה ישתה, סף רעל.





אין די בער גי בן־הנם ותפת

לפקדת זד יהיר, רשע, רקח

לשני עגלי זהב רקח מרקחת.





שתה עולה כדבש וצוף ונפת.

שדים, הכינו לו יום־יום מטבח

נצח לא יראה אור, יראה השחת.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37028