


	
	פט. ביום חתונת המליץ המפואר כמ"ר חזקיה הכהן עם בתולת חן ומשכלת מרת אדילי טריאסטי
	








נגינות וזמירות מחוץ מבית

וקול דודים הנה נשמע בארץ;

בשדמותם לא קם שמיר ושית,

צוחה, שד אין בם, אין שאת, אין פרץ.





עלי ראשם מטע אזרח ושית

ולא ישחית נזרם רמש ושרץ;

נרדים וכפרים יכתירו בית,

ועל לחים אין עוד דמעה וקרץ.





ביום חפה צרה יגון נשכחו;

לבב חתן ללבב כלה יודיע

גבורות אל עליון, יחדו ישמחו.





וצור חסיו בו להם מושיע;

אהובים כתמר יום יום יפרחו.

זמן ששון, עת הזמיר הגיע.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37034