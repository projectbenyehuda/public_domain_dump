


	
	לט. עושה רמיה דובר שקרים
	








דבר בלב ולב, מקור כל פרץ,



את ארבך תשים כמו לבך:



לא יאמינו בך מתי הארץ



גם אם אמת תשכן בשפתותיך.

באת לחרחר ריב ושד וקרץ



כי בחלקלקות נתיבותיך;



אם לענק תדמה ואם לשרץ,



אגור ואפחד ממזמותיך.

אתה אפיק כזב, לריבות פלג;



מחוץ דמות יונה, ואך מקרב



לערבים תשוה, לקדרות אמש.

אתה כמו גנב אשר בשלג



טמן גזלתו, והנה ארב



נגלה לעין כל איש כחם השמש.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36984