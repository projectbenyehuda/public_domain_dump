


	
	יט. לרעי כאח לי המוכיח במישור לאנשים הנותנים כתף סוררת אל עם ה' בעזבם את תורתו, ואת סכלותם ואת רוע לבבם הראה נגד כל ישראל ונגד השמש
	








איש מלחמות! תעיר קנאה וזעם

לפני אויב; עליו תתגבר, נצח!

מפחד לא תחת, תשחק לרצח

עליו תרנין אשפה כתרועת רעם.





לקראת נשק תצא, וכהולם פעם

הכה תכה תמחץ ראש חזקי מצח;

יאדימו כתולע, יבשו נצח,

כי המירו חקם, וישנו טעם.





נפת ודבש תטפנה שפתותיך;

ולפי בוזי אל חי מחסם שמרת;

גדול עשית לך שם תפארתך.





על במותם תדרך, תרדף קמיך;

ורכב וצלח על דת אמון בחרת;

אז צדיקים יודו תמיד לשמך.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36965