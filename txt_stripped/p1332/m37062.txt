


	
	אליכם גאים אקרא
	



               הקשיבו ושמעו אמרתי


מה- תתהלל על יום מחר, הגבר,

         אם לא תדע יום זה מה-ילד לנו?

         הבט אנשי תבל היום אתנו,

         וביום מחר פגרם משלך בקבר.

איך תעוף, זד יהיר, אם אין לך אבר?

         תפל, לא תוסיף קום. לך מעמנו;

         כי בך כזב ושד יחדו נטמנו.

         גם לעץ יש תקוה, ולך אין שבר.

דע רם לבב, מה נחנו, מה חיינו;

         תדרש, תחקר היטב יום בוא קצנו,

         וראה כצל ימינו על הארץ.

אך רמה, תולעה למנת חלקנו;

         תחת אדמת עפר כלנו שרץ;

         מה-פרצת, גאה, עליך פרץ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37062