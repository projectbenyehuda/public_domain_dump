


	
	עו. עת לחשות
	








אל נא תדבר על זדון רעך

אם בך גאון זדים וגבה רוח;

אל נא תגל את סוד מידעך,

כל מום תכסה אם בך ינוח.





אם תחריש תסתיר, אויל, נגעך,

בקהל חכמים תעמד בטוח

תשכן שליו, וכנפשך שבעך,

אם תחשה משוא ודברי רוח





כל ניב חדל על מהתלות שקר;

אם תעזר דל, תחזיק לו בדק,

דום דום, ואל תכלים עניי שער.





טוב לחשות לפני כסיל ובער;

טוב לחשות על מפתים אין חקר;

טוב לחשות על משפטי אל צדק.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37021