


	
	פה. תבל ויושבי בה
	








תבל, מעין נרפש ומקור כל תבל,

איכה על ראש סכל כתר תפארת

תשימי, וכזרה וכמתנכרת

תהיי לנבון דבר אסור בכבל?





סלעך ומצודתך על שוא והבל,

ובתוכך הוללות הנה נהדרת;

זד ישכון על גפי ומרומי קרת,

חנף ישחק, יפרוט על פי הנבל.





לחם צר לצדיק או מים לחץ;

חכם רעב, צמא, נדד ללחם;

ובעניו איש משכיל משלך ברפש.





תבל תבל! יום יום תרבי המחץ,

נפל אשת אך טוב, או עצר רחם,

לולי האל הותיר שריד לנפש.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37030