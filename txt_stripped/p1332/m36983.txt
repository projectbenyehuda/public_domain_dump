


	
	לח. כל הנגעים אדם רואה חוץ מנגעי עצמו
	








פעל אדם יום יום לחקר הואלתי



אם יכון, אם ישוה אל דברי פיהו:



מוצאיו, מובאיו, מליו שקלתי,



מצאתי קלסה על מום אחיהו.

ובשמעי פי גאים, מהם נבהלתי



כי על גבהות לבב דבה הוציאו;



ובשמעי ניב זדים כמעט נואלתי,



כי קיקלון על זד יהיר הקיאו.

על פסח ישחק גבר צלע;



עור על איש עיניו משיבו קמו;



זולל על האהב בשר ויין.

משלי חכמי תבל הנה מה רמו:



גלות חרפת רעו כל איש ידע,



אך איש יפיר מומו בארץ אין.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36983