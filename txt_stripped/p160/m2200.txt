


	
	תפארת ישראל
	



שיר גבורים 1


נפשי תדרכי עוז על כנף שחר הנשאי



בשבת אלהים שבי בסוד קדושים סלה



האזיני תרועת אלים רנת כוכבי בוקר



שמה קחי זמרה ועל כנף רננים שובי!



שבי לארץ אין כסא ומעפר יהמה כנורך



על שבר בת עמי על משואות בית-אלהים,



איך גדע בחרי אף אויב קרן ישראל



כי אלהים הסתיר פניו וישיא אויב בנו. –



עוד תגיד לפליטת ישרון ומעפר יהמה כנורך:



כי נאספו מלאכי שלום ביום חרון וזעם



יום יצא מאת יי חמה על ירושלים



ויתיצבו דכאי רוח לפני כסא שדי



להפיל לפניו תחנה לבל יכלה בתגרת אפו



מלך ועם יחד העיר כלילת יופי



אשר חמד לשבתו לשכן שמו שמה.

גם מעללי איש חמודות אספרה באזני עמי



כי קם קדוש אלהים ציר נאמן לאל עליון



ירמיה משדה ענתות חוזה וגלוי עינים



ויט שכמו לסבול וישבע חרפה ומרורים



ברזל באה נפשו בטיט היון בבור שאון



היה שחוק לדוברי און רשעים הכו לחייו



על כי אמרת אל צרופה רוחו בו דברה



הוכח תועי לבב לשוב מדרכם הרעה



להציל פליטת ישרון כי עמו אהב סלה.



אלי! מעוזי ומנוסי! שלח אור ואיטיב צעד



הופע עלי ממרום ותנה לי לשון למודים



מלאך ממעל ינהלני ויתן בפי שיר חדש



למען אתן לשמך כבוד כי ישרים משפטיך



ומפני דינך צדק יעמדו רחמיך מנגד



עד יבא היום ורחמת שארית עמך. –

גדלה חטאת ישראל בחוצות ירושלים



ברחובותיה צוחה ונהי המסלות בדם נגואלו



קול דמי נקים עלה עד השמים



צעקת דכאי רוח באה לפני אלהים



וינחם אל עליון כי השיב ידו מבלע



לאמר: אולי ישובו אולי דרכם יעזובו.

אז ירעם בשמים אל וסער סואן ברעש



הברק כלפיד לא יכבה בוער כאש אבדון



כל מלא תבל לוטה בזעם וחשכה



אור נורא על פניה ותהי לשאול תחתיה.



גם שאול פצתה פיה ויזהירו משברי מות



ורפאים מתי עולם קמו חרדו ויתפלצו



אמרו בלבם: בא יום הנורא יום משפט לאלהים



יום קומו לדין ישני אדמת עפר



ואדני יתן קולו וירגזו מוסדות תבל



ים אמר בחפזו לנוס: נלאה חלד לשאת אותי!



אבדון אמר: בא יום קויתי משטרי אשים בארץ!



אבני בהו בשחת התגלגלו לכסות פני אדמה



גם הנפילים מימות עולם אסורים בתהום בחחים



כי יהינו לעלות אל אלהים אל חוג שמים



לערוך אתו מלחמה ולמגר כס עולמים



ויהמם ברעש עליון ויפיצם לארץ נשיה



הם הרימו ראש הטו אזן ויאמצו כח



אמרו: נפלה תבל כלה נפל כסא עליון



כל שב לתהו בהו יבלע מעשי-יה



ויאמרו לנתק מוסרותם לצאת חפשי משחת.

ואלהים ישב למשפט חסד ורחמים לפניו



יראו לגשת אליו ומנגד קדשו יעמודו



קולו קול דממה: בני בכורי ישראל!



פשעיך עברו חוק לא אוכל שאת עונך.



אלה דברי קדשו עת חמה מאתו יצאה



כי לא איש אל ויקצוף גם חרון אלהים חסד.

אז נגשו מלאכי שלום בחירי אלהים חיים



כטל חרמון דמעות יזולון ויתחננו בשבר רוח:



"חמול על עמך אלהים! הבט פני משיחך



הרעשתה ארץ פצמתה צוה ותהי הרוחה



בן אמצתה לך אל נא תטשהו לנצח



הלא אתה מקדם אל נושא עון ופשע



כאב בנך תיסר אך בקצף אל תוכיחהו!



אדני רועה ישראל! שה אובד אל יהי נדח



למה ילך נדוד בארץ נכר שונאיו יאכלוהו



כזאב טורף גדי באין מציל יטרפוהו



זכור עבדך אברהם יצחק ויעקב בחיריך



אשר נשבעת להם כי זרעם יהי לברכה



בניהם היקרים מנו לך שומר לראשם שמוך



בך שמו מבטחם בלכתם אל ארץ החיים;



אל נא יפקד שיים כבת עין יקרה למו!

ראה עמך ישראל עם ישכון לבדד



בגוים לא יתחשב כתפוח בעצי יער



למי צר בצרותם? מי יושיעם ביום זעם?



מי יעמוד לימין צדקם לאמר: רחמתיכם!



תחת אשר יחושו לעזרם תת מנוחה למו,



עוד העמים יקשרו קשר בכל פה יאכלוהו



כי ידעו תולעת יעקב נרפה וחדל כח



ערירי ילך בארץ באין מחזיק ביד



אהה! כדבורים יסבהו ויהי לאין!



קומה אלהים! עזרם ומגנם אתה לבדך



יחסו בכנפי חסדך שא למו ברחמיך;



כי כן דרכך אל! עת דברי עונות גברו



עת על מאזני משפט כנטל חול כבדו



רוב חסדיך יבואון – ויעלו מהבל יחד!



שא למו אלהים ורצה עמך ישראל



מחה חטאתם מספר ותדרוש לעונם ואיננו.

כה התחננו מלאכי מרום שפכו לב כמים



ייחלו כמטר לו פיהם למלקוש פערו



לשמוע אמרי נעם כצוף מפי אל יזלון:



סר עון יעקב, חטאתם תכופר סלה!



אמנם תוחלתם נכזבה תקותם מעל!



אלהים יתעצב אל לבו וסביב כסאו דומיה;



כן דומיה תבל עת שוד יעוף ליל.



וכעת שקט חשכת לילה קול אלהים ברוח



נתן עליון קולו ומלאכיו אחור נסוגו



אל מקבת בור חלד שם חוללו שמי שמים



ויאמר: לא שניתי לעולם, אמרתי ויהי!





חודש האביב בא עוטה כשלמה אורה



אזור שמחה על מתניו לבושו גיל ועדנים



עלי תבל אור זרוע הפרחים יעדה עדיים



אלה בירקרק חרוץ אלה בחכלילות שחר



אלה במראה הקשת בנעימות-חן שבעתים.



מה-נעמו אז הימים! התבל צהלה פנים



אדם ובהמה יחד צפור ועוף כנף



יתענגו על הוד-החיים יפצחו רנה כלמו



כוסה הריקה שמחה ועדניה שתו לרויה.



אז עלו שבטים שבטי יה גבעת ירושלים



שארית פליטת ישורון אשר לאדני יכרעו ברך



לראות פני אלהים בקול רנה ותודה



נושאים מזמרת הארץ מנחה לאביר יעקב



בטנא שמו כל חמדה פרי תואר ותנובת שדי.

נעימי זמירות ישראל עם המון חוגג עלו



כנורם יהמה נפלאות כשרפים ירנו ברוח



רוח אדני דבר בם סודו גלה ליראיו



רוחם חוג שמים ממרומים יביע אמר;



אסף הימן וידותון רוחם כנחל שוטף



בני קרח היקרים לשון-למודים למו



נופת צופים בפימו עדן דבר שפתימו



יראו ללבב האדם וסתר משכיותיו יכירו



אור עולם יעטרמו זהר בחשך למו



המה רנו לאלהים עלי הגיון בכנור.

שבטי ישראל עלזו נשאו לב אל שמים



כי קרב לבבם הלכו אמרות המושלים למשרים



והנה הר בת ציון נשקפה באור יפעת השחר



ראו עיניהם מרחוק גם מקדשי אל חזו



ותמרות ענן-הקטורת יתאבכו תחת הרקיע



כחסן אלוני בשן לאדני לריח ניחוח.



פתאום ראו כל העם בראש תרזה נשגבה



יונה חמדת עינים תהגה נהי ויללה



תך ראשה בכנפיה הומה כדברים האלה:



“אוי לי כי ארחיק נדוד אדדה עד קצוי ארץ!”



נעוו העם משמוע נבהלו גם נחפזו



ידעו כי עם אלהים ליונה ענוגה נמשלה



מפיקה חן ורצון באהבים ביה דבקה



עתה חרדו מאד מקול מתנבא נוראות



ומאד נפשם יודעת כי חרה אף אלהים



כי צרה קרובה לבוא וימיה לא ימשכו.

כאשר פחדו היה! עוד בזאת השנה



בחודש העשירי חיל הכשדים ממרחק באו



כנחל שוטף התגעשו סביב עיר אלהים חנו



סוללה עליה שפכו והעיר במצור באה.



הה עיר אלהים! משכנות אביר יעקב!



איך יחללו זרים תפארתך להניף יד יעזו



ותאמר ציון: אוי לי! אלהים הסתיר פנימו



מעון היה לי בחסדו עתה הלך חוג שמים



כי רבו עונותי מאד פשעי למאד גברו



על כן יעז אנוש אויבי ידבר גבוהה



ובאולתו יאמר בלבו: חילי ועוצם ידי



יתנו המהוללה בידי עיר תפארת הארץ.

אז נאספו אנשי החיל תפארת גאון ירושלים



כנמרים לא ידעו פחד כארי בסכו רובץ



ועמשא גבור החיל תוארו כמלאך ממעל



הוא מבני המלך אמון עלי עדנים



ולבבו עז בקרבו כדוב שכול ביער



בא משער הסוסים שם נשא ראש אנשי החיל



ויפקדם ויערכם למערכות לצאת לקראת האויב



ויפגע באשת חיקו נעמה אילת אהבים



אחריה תלך אמתה בין שדיה בן שעשועים



רך ויחיד לנעמה משוש אביו גבור החיל



יפיו כעפעפי שחר כנגה בטוהר שמים



אביו קרא לו חנניה ובני ציון בשם עזיהו



כי עמשא מעוז ירושלים מגן לקראת האויב.

כראותו ילד הנעים ויחזה בו ויעלוז לבבו



אז יעלת החן בדמעות על לחיה דברת:



"אוי לי בעל נעורי! עוד ימיתך אמץ לבך!



איך כיענים במדבר על בן זה לא חמלת!



אשר בין שדים ילין ועוד דבריו לעו.



חמול על אשת חיקך בנפשך נפשה קשורה



איכה תשכל ממך ובדד תשב דומה



אלמנה שכולה מאישה שוממה בירכתי בית!



כי לא תמלט מחרב כשדים כן קול קורא בקרבי



ודבר-מה הלב ינבא יצא לאור עולם!



ביום הרג רב הה! תפול לפני בני נכר.



מה-טוב לי רדת בור ראות שחת וגיא צלמות



ואל אראה במות דודי ואין מנחם לי!



אז כי אראה שמים שחר עוטה אורה



שמש מאור החיים כמלך בשבט ממשלה



המה ירבו יגוני אז בשכנך דומה



כי אקנא יורדי בור רפאים יושבי חשך



ההולכים בגיא צלמות – כי אתה עמהם.



עת אחזה נאות אדמה לבשה גיל והדר



ליושביה תשק עדנים מכוס רויה סלה



אז יהפך לבבי וכאבי נעכר בקרבי



כי אני נשארתי לבדי על כל פני האדמה



רחוק ממשיב נפשי ומכל שמחה ונחת



כי אללי לי! גם אבי עם רפאים ינוח



ואמי הורתי הה! לשאול ביגונה ירדה



אתה אבי ואמי אתה עוד נחמתי!



אנא אל תוסיף לכת לקרב סואן ברעש



יתום אל יהי הילד אשתך אל תהי אלמנה!

ויען איש החיל ומפניה מחה דמעה



זאת גם לבי יכאיב תמתי חיי רוחי!



אולם איך אשא פני אל בני ציון היקרים



אשר לבם לב אריה כשוד שוטף במלחמה



איך אשא פני אלי בנות ירושלים



אם כאיש עצל אשבה כנרפים רפי-כח



גם לבי יבוז לי אם אטמון יד בצלחת



עת בחירי עמי כנמרים באף ילחמו



להציל מקדשי אל יעקב חבל נחלתו



מיד בני נכר לא ידעו אלהים חיים.



אם קול פחדים באזני יטיף מלה כל היום



ולבבי בקרבי ימס כל עצמותי תחרדנה:



כי יבא היום ותפול ציון כלילת יופי



ועמי הלוך ובכה יעזבו חבל נחלתם



לנדוד ארץ נכריה לגור על אדמת-נכר;



אם תאבל נפשי מאד על עמי ועל נחלתי



כי יסגירם שוד משדי בידי אויבי חנם



שבע יבכה לבי עליך חמדת לבבי!



בזכרי כי יבוא אכזר ינהגך עמו בשבי



וידיך יטחנו קמח או יארגו בית אדוניך,



או עם שואבי מים על נהר פרת תרדי



כי יאלצוך ביד רמה וזרוע אויב קשתה!



עוד יאמרו באזניך אז בהורידך כנחל דמעה:



אשת עמשא זאת גבור החיל במלחמה



עת כשדים צרו על ציון להרוס חל וחומה.



כדברים האלה תשמעי ושבע יגדל כאבך



כי דודך הלך ואיננו אשר עצר להצילך כח.



אך טוב לי רדת שחת ותאטר עלי באר פיה



משמוע יללת תמתי עת צרים יוליכוה שבי.

הוא כלה לדבר ויושט ידיו לחבוק הילד



וילט הילד פניו בין שדי מנקתו לבושה עדנים



ויתן בבכי קולו מאביו אהבו חרד



כובעו על ראשו לו נורא שריון קשקשים הפחידו



לחזות בילד שעשועים עלז גבור החיל



ויקח מקוצות ראשו הכובע מצופה זהב,



ינוצץ מאור השמש, ויניחהו לארץ;



והילד על זרועו לקח וישקהו מנשיקות פיהו.



וישא לב אל שמים ויתפלל כדברים האלה:



מושל בגבורתו עולם אל אלהים חיים!



האר פניך לנער אזרהו כח וחיל



כאביו אמץ לבבו אל תשיגהו פחד



יהללו בשערים מעשיו מעל אביו יגדל כבודו



נקם ישיב לצריו ימצא שלל עטרת תפארת



תגל יולדתו בגבורתו בשער בת רבים.

כאשר כלה לדבר וישם בין זרועותיה הילד



שחוק נעות שפתיה ודמעה בת-עינה נמלאה.



אז פתח את פיהו ובקרבו הומה עצבת



ידו יחליק את לחיה וידבר על לבה ויאמר:



אל נא תעצבי יקרה! אל תשיתי בלבך אך יגון;



אם אדני לא צוה אנוש לא יראה השחת



אם גזר אמר אלוה, אין מפלט ותשועה סלה!



רש ועשיר יחד נקלה גם שוע ומלך



יכתבו בספר עולמים משפטם נחרץ במרום



לכי אחותי! בואי בחדרך ומצאי שמה מנוח



אל לך תמתי אל לך דאגת-מלחמה!



דום ליי והוא יעשה במלחמה ביום זעם



אמץ ידנו הנטויה אלהים כחפצו יטנו."



רגע ככלותו לדבר נתן הכובע על ראשו,



ותפן ללכת היכלה ותסב לרגעים פניה



ותבט אחריו לראותו ודמעות שליש הורידה.

לשוא תבכי עדינה! דמעותיך לשוא תורידי



הוא כסלע לא ינוד כאלון נטע אלהים



לשוא ירעש הסער יתמרמר עליו להפילהו



לשוא יסערו סופות רוחות מלאכי-אלוה



אך ראשו יכוף מפני קצפם מרום ישא ידיהו



אולם חזק ואמיץ לא ישח מחרון סערה



כי נטישותיו מרום יגיעו עבים לראשו נזר



ושרשיו מטה יסבכו שערי צלמות יגיעו



כה עמד איש החיל עת צרה תשערהו



מרת נפשו ויללת אשתו הכאיבו לבו יחד



ורצונו לא נע ממקומו גזר אמר ויקם.



חיש הרים פעמיו לבוא בסוד אנשי החיל



ללכת עמם בית אלהים לשפוך לבבם כמים



כי יתן צורריהם בידם ולשמור חבל נחלתו



למען יגדל שמו בארץ ושונאיו יראו ויבושו.











השיר הזה יספר קורות ותלאות עם אלהים, עת צרו הכשדים על ירושלים, ושמו את מקדשי אל לשריפת אש, וקראתי לו בשם תפארת ישראל, כי הבית המקדש יכנה המקונן בשם תפארת ישראל (איכה ג'). השיר הראשון אשים פה לעין הקורא לדוגמה למען דעת הדרך אשר בחרתי לי בשיר הספורי הזה, כי נתתי יד ומקום גם לספורים ומאורעות אשר לא נמצאו בספרי הקודש, ורק בכח הדמיון יסודם, כאשר עשו המשוררים (epische Dichter) למן Homer היווני (אשר קצות דבריו ראיתי ואחמדם לתתם בכלי קדש) עד היום הזה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2200