


	
	קינה על מות המלך חוסן במצרים
	



על מות המלך החסיד
חוסן מלך מצרים.

שנת תרע"ז






דר במרומים, שומר שחקים, דרכיך
ומשפטיך עמוקים, פעליך הם תמימים,
נסתרים ונעלמים, ואתה בשמים ממעל, מי
יאמר לך מה־תעשה ומה־תפעל.

אל אלקי הרוחות לכל בשר, כלו
בדמעות עינינו, חמרמרו מעינו, כי נפלה
עטרת ראשנו, מחמד עינינו וגדולת אדונינו
המלך חוסן נ"ע.

שנפטר והלך לעולמו, ותהי המשרה
על שכמו, מתהלך בתומו, צר לנו עליו
ועל בית המלוכה אבליו, וכל איש לפי
מהלליו, מלך מ"ה ברחמיך יעלה ויבא יגיע
יראה וירצה לפניך, חסדיו וצדקותיו,
תרומותיו ומעשרותיו, ושלם לו גמולו, כי
זך וישר פעלו, צרור בצרור החיים נשמתו
ושים כבוד מנוחתו, לחזות בנועם יי ולבקר
בהיכלו, אשר נטה שם אהלו, כתכתיב יבא
שלום ינוחו על משכבותם.

ממ"ה מקור הישועות והנחמות כדכתיב
אנכי אנכי הוא מנחמכם, שלח כוס תנחומין
לבית המלוכה, ותן להם ברכה, ששון
ושמחה, אין פרץ ואין צוחה, ויקים בהם
מקרא שכתוב לא יבוא עוד שמשך ואתה
תהיה להם לאור עולם.

ממ"ה ברחמיך הרבים נחם המלכה
האלמנה, אשר נפשה נענה, תן לה אורך
ימים, ונודה לך בעמים, מלא משאלותיה
לטובה, עד זקנה ושיבה, ובא לציון גואל,
וכן יהי רצון ונאמר אמן.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47365