


	
	[אזנו יצורי אלי רפו הודו רשעתכם] (תוכחה)
	



[מרומא, חי באמצע המאה הי"ג]






תוכחה





אזנו יצורי אלי

רפו הודו רשעתכם

אחלה פני אל אולי

אכפרה בעד חטאתכם.





בטרם תתך בכם

חמתו כאש בוערת

ובטרם ישליככם

אל-ארץ אחרת.





גרתי מאד ממעלי

ואמר אשובה לי

ויצרי קם לשטן לי

והוא ישב ממלי.





דמי תוך גויתי

הלוך וחסור ילך

ביום אשר נקראתי

לבוא אל-המלך.





הה שחתי דרכי

ועוני אהבנו

ומה אעשה בקום אל וכי-

יפקד מה אשיבנו.





ואנה אני בא זקני

ולמי אנוס לעזרה

לפני בוא יום יי

הגדול והנורא.





זאת יזכר ימי עלומיו

לבלתי ירום לבו

אנוש כחציר ימיו

כי רוח עברה-בו.





חבריו יוציאוהו

מחוץ לעיר מהרה

ובבור ישליכוהו

שם אל-ארץ גזרה.





טמן הגוף ונעלם

רגלו תענה בכבל

וישב שם עד-עולם

לא יצא ביבל.





יואל עוד ויספח

בתרים אלהים חיים

וישוב בגדלו ויפח

באפיו נשמת חיים.





כה יען רם בעצמה

ממרים את-דברתי

מה-זה בזיתם ולמה

לא-קדשתם אותי.





לא די חרשתם לאמר

לאהב את-תועבותי

עוד מאנתם לשמר

מצותי ותורתי.





משיב הגוף באימה

אני צור מה-עשיתי

זך אני מפשע מה-

פשעי ומה חטאתי.





נשמה אשר נתתה

עמדי היא תשבש

ומאז מני לקחתה

הן אני עץ יבש.





סתתני כאולת

סמל לעבד ותרף

שם קדשך מחללת

היא באש תשרף.





עונה נפש אחר

הגוף עונה סרה

אנא אל-נא יחר

לאדני ואדברה.





פה אפתח ומלולי

ברור כי לא אכנה

אדברה וירוח-לי

אפתח שפתי ואענה.





צדק אתן לקוני

זדונות הגוף מבאיש

לא-אכחד מאדני

אל-נא אשא פני-איש.





קלונו אגידנו

ותבא בלבו חרבו

למה איראנו

פה אל-פה אדבר-בו.





רדף בכח ולאל

עבר מצותך קדושי

באמרי נלכה בית-אל

יאמר אוי לי ראשי.





שואל אוב ומעונן

כל-תועבה בלבו

לכן צור כי-יחנן

קולו אל-תאמן-בו.





תירא מאל וחבלו

יעצתיו יומי ולילי

לעבני לאמר לא

כי שלום יהיה-לי.





מאז בו כלאתני

תמו כל-מאויי

שובב זה טמאני

צמתו בבור חיי.





השב גמולו ואיה

תועבותיו יתמכו בו

בי חיו לא יחיה

מות יומת דמיו בו.





נורא יגיד באחרית

אמת כל-אחד ובדיו

ימטר בם אש וגפרית

ובערו שניהם יחדו.





ואחר זאת תעל ברום

הנפש וגוף נואש

סר תארו וירם

תולעים ויבאש.





פתי תן-לב וגורה

ומלתה את-ערלתו

בטרם בא יום מגורה

כי לא תוכל שאתו.





עורה משנת הבלך

דבר האל ונאמו

יהיה חמדת לבך

הקם תקים עמו.





ריב יצרך בלבו רבה

חץ תשובה וקום עליו

רצחהו לא-תאבה

לו ולא תשמע אליו.





ואני כשלה ברכי

עלי פשעי ובלבבי

מרך ופחד כי

איך אעלה אל-אבי.





יבשר עבדך אלי

רציתי בני בכורי

והחטא אשר חטא לי

אמחנו מספרי.





אנא אלהי אנא

תפלת דך אל-תבזה

כגדל חסדך סלח-נא

לעון העם הזה.



















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38431