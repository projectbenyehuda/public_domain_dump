


	
	[אנוש אנוש הבל יפצה] (תוכחה)
	



[מרומא, חי במחצית השניה של המאה הי"ג]


תוכחה





אנוש אנוש הבל יפצה

נהר אשמיו עד־צואר יחצה

בגפו יבא בגפו יצא.





במסבות הזמן ירוץ וירכב

והאדמה אשר ממנה הרכב

היא שמלתו לערו במה ישכב.





גוף נגוף ואשמתו נובעת

בנפש נגאלת גם בלא־דעת

כי תאכלנו התלעת.





יגון לילו ואנחה יומו

ובמלאת קצו יכרת שמו

מעם אחיו ומשער מקומו.





ישם על־עקב בשתו

ועדי אבד אחריתו

ועלה באשו ותעל צחנתו.





בפתע יצא מכנו

וישים בסלע קנו

ויבוש מקורו ויחרב מעינו.





איך ירום לבו ועפעפיו ינשאו

ומהרסיו ומחריביו ממנו יצאו

על־פיו יצאו ועל־פיו יבאו.





מה־יתרון העושה באשר יצבר

וערום יריצוהו אל־הבור

אל־ינוס הקל ואל־ימלט הגבור.





זכרה זאת אנוש והעלה על־לבבך

פקדת כל־האדם תפקד ומות תשיבך

הארץ יהיה מושבך.





דמית כמר מדלי וכשחק מאזנים

ועפר־ארץ אשר בפתח עינים

הנה הוא־לך כסות עינים.





בשרך ילבש גוש עפר ורמה

וכחול אשר על־שפת ים העצומה

יארכון ימיך על האדמה.





ראה זמן בוגד וטובו

כסה פני יצוריו בחלבו

יאשמו כל־החסים בו.





מיחלי הזמן בושו ונכלמו

ימאסו כמו־מים יתהלכו למו

כל־אכליו יאשמו.





זמן הרע בחרמו יגורם

ועל־ידי מות יגירם

ועצמתיהם יגרם.





ישכילו זאת יבינו לאחריתם

יום תולעים ידרכו על־במותם

גזלי עורם מעליהם ושארם מעל עצמותם.





שובו בנים ארפה משובתיכם

המלו ליי אלהיכם

והסרו ערלות לבבכם.





אל־תבטחו בנדיבים בבן־אדם

שכני בתי־חמר בעפר יסודם

כעוף יתעופף כבודם.





וטמאת את־צפוי גאות לבבך

ואת־אפדת מסכת זהבך

כי יהיה למוקש בקרבך.





הכן והכן ליום הפקדה

ובטרם בא ימי הפרידה

הכינו לכם צדה.





רבה צבאך על־יצרך

התנים הגדול הרבץ בתוך יאוריך

ופרקת עלו מעל צוארך.





רעה אמונה ושכן־ארץ

בטרם בא ימי הרעה והקרץ

ויהי ביתך כבית פרץ.





ביום אשר גמולך ישלם

ומצפוני לבבך יגלם

לא תוכל להתעלם.





טמאת נפשך בשוליה

חרב תאותך ומשאליה

הנפת עליה ותחללה.





הבה נתחכמה לבשרנו

פן־ירבה ומות כי תקרנו

ונוסף גם־הוא על־שנאנו.





זחלתי ויראתי מיום הבא

פן מה־תעשה נפשי העצובה

ביום שידבר־בה.





מה אדבר ומה אהי צורח

ולבי כגר בארץ וכארח

מלפני יי הוא ברח.





לבי יחיל בקרבי

ויראה ורעד יבא בי

כי־איך אעלה אל־אבי.





נפשי עז תאותיך תדרכי

וזכרי זאת והמלכי

אי־מזה באת ואנה תלכי.





עד־מתי תתחמקין הבת השובבה

היום קצר והמלאכה מרבה

ואני אנה אני־בא.





יי אלהי קדשי לא נמות

בעזך תנהגנו על־מות

תברכך נפשי בטרם אמות.





עזי ומעזי לך אשאל שאל

לפדות נפשי מיד שאול

כי אין זולתך לגאול.





משך חסדך עלי ונעמך

ואחריך לבבי בעממיך

לבד־בך אזכיר שמך.





נחל עדניך תשקני

ומתהומות הארץ תשוב תעלני

ואחר כבוד תקחני.





ולשוני תהגה צדקתך

יספר פי כל־מלאכותיך

לכל־יבוא גבורתך.





אלהי פלטני מיד רשע

לפתח רבץ ועל־פת־לחם יפשע

אזניו הכבד ועיניו השע.





לאור באור פניך אל־מקדש אל

תביאני ואמרת השואל

תקום כי עמנו אל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40719