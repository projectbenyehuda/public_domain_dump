


	
	ספר רפואות של רזי תורה
	



סוחר אחד אמר לו לר' אלעזר, ששמע מאביו, כי בימיו היה
רופא, שכאשר נסתכל בחולים היה אומר: זה יחיה וזה ימות. אמרו על הרופא הזה,
שהוא צדיק אמת, ירא חטא, וכל מי שלא יכול להשיג דבר שהוא צריך לו, היה
רופא זה קונה אותו דבר בממונו ונותן לו, ואין חכם בעולם כמותו ובתפלתו היה
עושה יותר ממה שהיה עושה בידו. ואמר אותו סוחר: ספרו של רופא זה היה בידי,
כי ירשתי אותו מאבי אבי, וכל דברי הספר הזה מיסדים על רזי התורה, ורזים
סתומים מצאתי בו ודברי רפואה רבים, שהוא אמר עליהם, שרק ירא חטא יוכל
לעשותם, וגם דברי רפואה מאותם שהיה בלעם עושה, שהיה מלחש לחשים על חולה
ומיד נתרפא, והרופא היה אומר: רפואה זו אסורה וזו מותרת למי שהוא ירא
חטא.

שמח ר' אלעזר ושמחה החבריא.

אמר ר' אלעזר:

אלמלא היה ספר זה בידי, הייתי רואה מה הוא.

אמר הסוחר:

– אני אמסור אותו לך על מנת1 להראותו לבוצינא קדישא2.

ותנינן: אמר ר' אלעזר: אותו ספר היה בידי שנים עשר חדש
ומצאתי בו אורות עליונים ויקרים. כשהגעתי לאותם הרזים של בלעם, נבהלתי. פעם
אחת לחשתי במקום אחד והיו האותיות שהוצאתי מפי עולות ויורדות, עד שאמרו לי
בחלום: למה לך להכנס לתחום שאינו שלך ושאין אתה צריך לו? נתעוררתי ורע היה
בעיני הדבר, כי רזים סתומים נמצאו באותו ספר. שלחתי אל אותו הסוחר ור' יוסי
בר' יהודה שמו, והחזרתי לו את הספר. ברזים של בלעם מצאתי שמות המלאכים ששלח
לו בלק והשמות האלה היו מסדרים כראוי. אבל כמה מיני רפואות מצאתי בו, שהיו
מיסדים על סודות התורה והרזים הסתומים שלה.

(האזינו רצט)










על מנת – על תנאי.  ↩



לבוצינה קדישא – למאור הקודש, לר' שמעון בן  יוחאי.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48144