


	
	המרגלים
	





א. המרגלים ויהושע וכלב

“אלה שמות האנשים, אשר שלח משה לתור את הארץ, ויקרא משה להושע בן נון יהושע”1 – אמר ר' יצחק:

משה נסתכל וידע, שהמרגלים לא יצלחו בדרכם, והתפלל על יהושע. אז היה כלב בצרה. אמר:

– מה אעשה? הרי יהושע הולך בסיעתא2 עליונה של משה, ששלח אליו אור הלבנה והוא האיר עליו בתפלתו, כי
הוא שמש3. ואני מה אעשה?

מה עשה כלב? –

נשתמט4 מחבריו ובא אל קברי האבות והתפלל שם.

אמר ר' יהודה:

דרך אחר נטל לו ועקם5 שבילים6, ובא על קברי האבות והכניס עצמו לסכנה7, שהרי כתיב: “ושם אחימן, ששי ותלמי ילידי הענק”8. אבל מי שהוא בצרה, אינו
חושש לסכנה. כך כלב: משום שהיה בצרה לא היה חושש כלום ובא להתפלל על קברי
האבות, בכדי להנצל מעצתם של המרגלים.

(שלח לך קנח ע"ב).



ב. השכינה נכנסה עם כלב

“ויעלו בנגב, ויבא עד חברון”9 – ויבאו מבעי ליה? – אלא אמר ר' יוסי:

“ויבא” – כלב, הוא שבא להתפלל על קברי האבות. אמר כלב:

– יהושע, הרי משה ברך אותו בסיוע עליון וקדוש והוא יכול להנצל מהם. אבל אני מה אעשה?

החליט להתפלל על קברי אבות, שינצל מן הרזים של שאר המרגלים.

ר' יצחק אמר:

מה שהיה נבחר וטוב מכל, נכנס למקום שבו היה הכל תלוי.

ותא חזי:

מי הוא מכל השאר, שיכל להכנס שם? שהרי כתיב: “ושם אחימן, ששי ותלמי ילידי הענק”10. ומפני אימתם מי יכל
להכנס אל המערה! אלא השכינה נכנסה שם עם כלב, לבשר לאבות, שהגיע הזמן
להעלות את בניהם אל הארץ, אשר נשבע להם הקדוש ברוך הוא; וזהו “ויבא עד
חברון”11.

(שלח לך קנח ע“ב, קנ”ט ע“א וע”ב).



ג. יהושע וכלב והאשכול

“ויבאו עד נחל אשכול, ויכרתו משם זמורה ואשכול ענבים אחד, וישאהו במוט בשנים”12 – ר' אבא אמר:

המרגלים כרתו אותו אשכול, באו להרימו ולא יכלו. באו כלב ויהושע, לקחו אותו והרימו אותו ונזקף13 על
ידיהם. מכאן ידעו יהושע וכלב, שהם ראוים להכנס לארץ ושיהיה להם בה חלק
ונחלה. עודם באים וכל שאר המרגלים נתיעצו להרגם. קם כלב על האשכול
ואמר:

– אשכול, אשכול! אם בעבורך אנו נהרגים, מה החלק שיהיה לנו בך?! –

מיד עשה האשכול עצמו קל, והם נתנו אותו למרגלים.

ר' אלעזר אמר:

לא נתנו אותו לאחרים, שהרי כתיב: “וישאהו במוט בשנים”,
ובכלם לא היו שנים כמותם שיוכלו לשא את האשכול. אלא כשהגיעו אל ישראל,
נתנו אותו להם והם נשארו ועשו עצמים שירים.

(שלח לך קס ע"ב).



ד. פרשת מרגלים – רזים עליונים

אמר ר' שמעון:

מפרשה זו (פרשה של המרגלים) למדנו רז של החכמה ונראים בו רזים עליונים ויקרים:

תא חזי:

הקדוש ברוך הוא משבח את התורה ואומר: “לכו בארחותי, השתדלו בעבודתי, ואני אכניסכם לעולמות טובים, לעולמות עליונים”. – בני
האדם, שאינם יודעים, אינם מאמינים ואינם מתבוננים, הקדוש ברוך הוא אומר
להם: “לכו ורגלו אותו עולם טוב, אותו עולם של תשוקה עליונה”. והם אומרים:
“איך נוכל לרגל אותו ולידע כל זאת?” – מה כתיב? – “עלו זה בנגב”14 – עסקו בתורה15 ותראו, שהיא עומדת לפניכם וממנה תכירו אותו. – “וראיתם את הארץ
מה היא ואת העם היושב עליה, החזק הוא, הרפה”16?
– “וראיתם את הארץ” – תראו ממנה אותו עולם של ירושת נחלה זו, שאני מכניס
אתכם לתוכה, – “ואת העם היושב עליה” – אותם הצדיקים שבגן עדן העומדים שורות
שורות17 בכבוד עליון, במדרגות עליונים. – “החזק
הוא, הרפה” וכו' – בה תראו, אם זכו לכל זאת כשנתגברו על יצרם ושברו אותו,
או לא; כשנתגברו בתורה ועסקו בה יום ולילה, או כשרפו18 את ידיהם ממנה. – “המעט הוא, אם רב” – אם רבים הם אותם, שנשתדלו
בעבודתי ונתגברו בתורה וזכו לכל זאת, או לא. – “ומה הארץ, השמנה היא, אם
רזה”19 וכו' – מן התורה תדעו, מהו אותו העולם,
אם יש בו טובה מרובה ליושביו, או לא. – “היש בה עץ, אם אין?” – היש בו עץ
חיים לעולם ולעולמי עולמים, אם צרור החיים נמצא בו, או לא? – “ויעלו בנגב
ויבא עד חברון”20 וכו' – “ויעלו בנגב” – בני אדם עולים אל התורה “בנגב” – בלב עצל21, כמי
שעובד חנם, שחושבים שאין שכר בעבודתו. הם רואים, שעשרו של העולם הזה אובד
מהם בגלל התורה. אחר כך “ויבא עד חברון” – הם באים להתחבר
בה22, קורים23 ושונים בה. – “ושם אחימן, ששי ותלמי” – שם ראו
פלוגתות24 רבות: טמא וטהור, אסור ומותר, עונש ושכר – אלו הם דרכי התורה, דקדוקי תורה25. “ילידי הענק” – שנולדו מסטרא דגבורה26.
“וחברון שבע שנים נבנתה” – אלו שבעים פנים לתורה, לכל צד (פנים) עשרה ושבע עולות לשבעים. “וחברון” – זו התורה, שכל העוסק בה נקרא “חבר”.
“לפני צוען מצרים” – תנינן יש תורה כנגד תורה: תורה שבכתב ותורה שבעל פה,
ואותה חברון מתורה שבכתב יצאה, כמה שנאמר: “אמור לחכמה אחותי
את”27 28. וזו
נבנתה שבע שנים, שמשום כך נקראה התורה שבכתב “בת שבע”. “לפני צוען מצרים” –
כמה שנאמר: “ותרב חכמת שלמה מחכמת כל בני קדם ומכל חכמת
מצרים”29 30.
“ויבאו עד נחל אשכול” – אלו דברי אגדה, שהם תולים בסטרא
דמהימנותא31. "ויכרתו משם זמורה, וכו' “וישאוהו במוט בשנים” – למדנו שם ראשי פרקים, ראשי דברים32. בני מהימנותא שמחים בדברים, והדברים מתברכים בתוכם, והם רואים
שורש אחד ועקר אחד בכל הדברים ואינם מוצאים בהם פרוד33. אותם שאינן בני מהימנותא ואינם לומדים תורה
לשמה34, שמים פרוד באמונה. הדא הוא דכתיב:
“וישאוהו במוט בשנים” – “בשנים” בפרוד. מאי “במוט”? – כמה שנאמר: “אל יתן למוט רגליך” 35 36. “ומן הרמונים ומן התאנים” – כלם שוים לסטרא דמינים, לסטרא
דפרוד37. “וישובו מתור הארץ” – שבו לסטרא בישא38. אמרו: מאי איכפת לן?39
עד היום לא ראינו טובה בעולם. עמלנו בתורה וביתנו ריק
ולחרפה היינו בתוך העם, ולאותו עולם – מי זה יזכה ומי זה יכנס אליו. מוטב,
שלא נטריח כולי האי! 40 "ויספרו לו ויאמרו: באנו
אל הארץ, וכו' – הרי עמלנו ויגענו, בכדי לדעת את חלקנו באותו עולם. “וגם
זבת חלב ודבש היא” – טוב הוא אותו עולם עליון, אבל מי יכול לזכות לו? “אפס
כי עז העם היושב בארץ” – מי שרוצה לזכות בתורה, צריך להיות עז בעושר.
“והערים גדולות ובצורות, – גם בתים מלאים כל טוב, שלא יחסר בהם כל, ועם כל
זאת “וגם ילידי הענק ראינו שם” – צריך להיות בעל גוף חזק (ענק), גבור כארי,
משום שהיא מתשת41 כחו של האדם, העוסק באסור
והתר, טמא וטהור, כשר ופסול מי יכול לזכות בה? ועוד: “עמלק יושב בארץ
הנגב – הרי יצר הרע, הקטיגור המקטרג של האדם, יושב בתוך גופו תמיד “והחתי
והיבוסי והאמורי” וכו' – כמה מקטרגים42 נמצאים
שם, בכדי שלא יוכל בן אדם להכנס כלל אל אותו עולם. מי יזכה לו ומי יכנס אל
תוכו? – בדברים אלו “ויניאו את לב בני ישראל”, משום שהוציאו עליה שם רע.
כמה שנאמר: “ויוציאו את דבת הארץ”. אותם בני מהימנותא מה אמרו? – “אם חפץ
בנו ה' ונתנה לנו” – כיון שישתדל אדם בחפץ לב, יזכה לאותו עולם, כי הקדוש
ברוך הוא אינו רוצה מאתנו אלא חפץ לב. אבל “אך בה' אל תמרודו”, שלא תמרדו
בתורה, כי התורה אינה דורשת לא עושר ולא כלי כסף וזהב. “ואתם אל תיראו את
עם הארץ”, – כי גוף נשבר, אם יעסוק בתורה, ימצא רפואה. הדא הוא דכתיב
“רפאות תהי לשרך ושקוי לעצמותיך”43, וכתיב: “ולכל בשרו מרפא”44 וכל אותם המקטרגים מכריזים ואומרים: “פנו מקום45 לפלוני עבד המלך!” “כי
לחמנו הם” – הם בעצמם מספיקים מזונות בכל יום לאותם העוסקים בתורה, כמו
שנאמר: “ואת העורבים46 צויתי לכלכלך”47, וכתיב: “והעורבים מביאים לו לחם ובשר”48. – “סר צלם מעליהם” – מה “צלם”? – זהו תקפו של דין קשה49. מאי טעמא “סר”? – משום ש”ה' אתנו” – הכל סר מפני התורה. –

מה טוב חלקם של העוסקים בתורה לשמה, שהם מתקשרים בקדוש
ברוך הוא ממש ונקראים “אחים ורעים”. הדא הוא דכתיב: “למען אחי ורעי אדברה
נא שלום בך”.

(שלח לך קנט ע“ב – קס ע”ב).










במדבר יג, טז.  ↩



בסיעתא – בסיוע.  ↩



כי הוא שמש – משה, שהוא המאור הגדול, השמש,
כיון שהאיר על יהושע בתפלתו, עשה אותו ללבנה, שהיא מאירה מאור
החמה.  ↩



נשתמט – התחמק, פנה בסתר למקום אחר.  ↩



עקם – עקל – הלך בדרך מעקל, לא ישר.  ↩



שבילים – נתיבות צרים.  ↩



הכניס עצמו לסכנה – ילידי הענק היו יכולים  להרגו.  ↩



שם כב.  ↩



במדבר יג, כב.  ↩



שם.  ↩



וזהו “ויבא עד חברון” – רק כלב בא, יכול לבא,  עד חברון, מקום קברי האבות.  ↩



שם כג.  ↩



נזקף – עמד ישר.  ↩



במדבר יג, יז.  ↩



נגב – דרום, רמז לחכמה, תורה (“הרוצה להחכים  ידרים”).  ↩



שם, יח.  ↩



שורות שורות – בשורות לפי מדרגותיהם.  ↩



רפו – החלישו, עשו חלש.  ↩



שם, כ.  ↩



שם, כב.  ↩



“בנגב”, בלב עצל – ביובש (“נגב” – יובש),  בעצלות.  ↩



באים להתחבר בה – חברון: חבור, מתחבר.  ↩



קורים – קוראים.  ↩



פלוגתות – ריבות, וכוחים; אחימן – אחי מן, מה?
טמא, או טהור? אסור, או מותר? מה העונש, השכר? ששי – הרעם, הרעיש
(ששא – יחזקאל לט, ב); תלמי – תלם, ריב, מחלוקת (תרגום יונתן “שמעון
ולוי אחים” – “שמעון ולוי אחין תלמון”).  ↩



דקדוקי תורה – פרטים דקים, קלים של  התורה.  ↩



מסטרא דגבורה – מצד הגבורה; ענק – גבור,  גבורה.  ↩



משלי ז, ד.  ↩



“אחותי את” – חברון – התחברות, אחות; “לחכמה”  – לתורה, תורה שבכתב. חברון, התחברות יוצאה מתורה שבכתב.  ↩



מלכים א, ה, י.  ↩



התורה, חכמת שלמה, קודמת (“לפני”), מרובה מחכמת  מצרים.  ↩



בסטרא דמהימנותא – בצד האמונה. דברי אגדה  תלוים באמונה, כאשכול ענבים התלוי בזמורה.  ↩



ראשי פרקים, ראשי דברים – “זמורה ואשכול  ענבים אחד” הם רק מקצת, מעט מן הגפן.  ↩



פרוד – הפרש, הבדל.  ↩



תורה לשמה – למוד לשם למוד, בשביל הלמוד עצמו,  ולא לשם איזו הנאה, או תכלית אחרת.  ↩



משלי ז, ד.  ↩



“אל יתן למוט רגליך” – גם כאן “וישאוהו במוט”  – נשאו אותו בהתמוטטות, בהרס.  ↩



לסטרא דמינים, לסטרא דפרוד – רמון – רמיה,
תרמית, תאנים – הונאה, רמאות. המינות, האפקורסות, היא תרמית,
רמאות.  ↩



לסטרא בישא – לצד הרע.  ↩



מאי איכפת לן?" – מה דבר זה נוגע לנו? מה לנו  ולו?  ↩



כולי האי – הרבה, כל כך.  ↩



מתשת – מחלישה, עושה חלש.  ↩



כמה מקטרגים וכו‘ – עמלק, החתי, היבוסי וכו’,  אומות רעות, מרמזים למקטרגים.  ↩



משלי ג, ח.  ↩



שם ד, כב.  ↩



פנו מקום – הכינו מקום, הסירו הכל מן המקום  בשביל…  ↩



העורבים, עופות טמאים, מסטרא אחרא, מקטרגים, הם  בעצמם הביאו מזונות לאליהו.  ↩



מלכים א, יז, ד.  ↩



שם.  ↩



צל הוא שחור, רמז לדין קשה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47641