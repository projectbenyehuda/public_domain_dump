


	
	רבי אדם בעל־שם ור' ישראל בעל־שם־טוב.
	





איש צדיק היה בארץ, רבי אדם שמו. וגדול ונכבד מאד
היה האיש הזה בעיני כל השרים הגדולים ובעיני
המלך, וכלם הוקירוהו ואהבוהו מאד.

ודרכו של צדיק זה כך היה: בביתו הקטן אשר מקצה
העיר היה יושב ולומד תורה יום ולילה. ואולם דברי
תורה, כידוע, לא כלם מובנים וברורים על נקלה אף
לגדולי הצדיקים, שהרי התורה נתונה מאת
הקדוש־ברוך־ הוא בכבודו ובעצמו, ובני האדם, גם
הצדיקים הגדולים שבהם, אך בשר ודם הם, וכיצד
יוכלו להבין היטב את דברי האלהים, כל זמן שנשמתם,
אף אם נעלה וקדושה היא, מלבשת בגוף, שכלו מהעולם
השפל?

ובכן גם רבי אדם יש אשר אחדים מדברי התורה היו
נפלאים ממנו ולא יכל לברר אותם לעצמו. מה עשה? את
עירו ואת ביתו עם בני משפחתו עזב והתבדד1
במקומות נעזבים מאדם, ביערות ובמערות. שם הסיר
מלבו את כל דאגותיו ואת כל עניני העולם הזה ואך
בדברי התורה הקשים להבין הגה, וגם התפלל
לאלהים, כי יאיר עיניו למען אשר יראה את אור התורה.
פעם אחת, כאשר יצא רבי אדם להתבודד כדרכו
ונכנס למערה אחת, מצא שם כתבים רבים. לקח רבי
אדם את הכתבים והתחיל לקרא בהם, ומיד אורו עיניו.
ראה אור גדול, אור של רזי תורה וסודותיה, אשר אותם
הכתבים היו מלאים מהם. נסתכל אדם בכתבים
והבין את כל הדברים הסתומים שבתורה וידע לעשות
נסים ונפלאות גדולים מאד, וגם ראה כל הנעשה בכל
העולם כלו, מקרוב ומרחוק.

כאשר יצא מן המערה ראה, והנה בארץ אחת
במרחקים, מכין המלך סעודה גדולה למלך אחר, רעו
ואהובו.

וההכנות גדולות היו מאד. שתי שנים שלמות נמשכו.
בכדי לקבל את פני אורחו הנעלה כראוי בנה
פלטרים2 גדולים, שאין כמהם ליפי, על הפלטרים
בנה עליות של גביש3, ובתוך העליות נמשכו נחלי
מים, ובתוך הנחלים דגים משוטטים לכאן ולכאן.
וארונות עשה לכלי השלחן, והארונות והכלים הנם
כלם של כסף וזהב משבצים אבנים טובות ומרגליות.
ומבחר מאכלים ומשקאות הכינו המוני רקחים כיד
המלך. ובתוך ההיכלות ההם העמיד המלך משרתים
לרב, למען אשר יעמדו הכן למלא רצון איש ואיש מן
הקרואים. ראה רבי אדם כל זאת, והלך אל המלך
שבמדינתו והזמין אותו לסעודה באותו היום, שבו
קבע אותו המלך שבמרחקים לסעודה שהכין למלך
אחר, ידידו ורעו. והמלך לא סרב לחביבו וביום אשר
יעד לו נסע אליו עם כל שרי ממלכתו יחדו.

ואולם אחד משרי הממלכה, והוא שונא ישראל, היה
מתקנא ברבי אדם בגלל הכבוד הגדול, אשר המלך
עושה לו, ופתה את המלך, שלא ישפיל את כבודו ולא
יסע אל הסעודה הדלה, שהכין לו יהודי עני באיזה
בית־חמר שפל. וגם כאשר מאן המלך לשמוע לו וכבר
נסע אל ר' אדם, לא חדל אותו השר לפתותו שישוב
מדרכו לבל יבוש ויכלם בעיני שריו ובעיני כל
העולם. המלך לא שמע לדבריו של שר זה גם הפעם,
ובכל זאת שלח אחד השרים שלו לראות, אם יש בבית
רבי אדם מקום לו ולשריו ואם הכין דבר־מה לסעודה.
שב השליח ואמר: בית קטן מאד יש שם וסעודה מוכנה
לא ראיתי.

אף על פי כן לא שב המלך מדרכו והוסיף לנסוע.
וכאשר הקריב לבא אל העיר שלח שוב שר אחר, וגם שליח
זה שב ואמר כאשר אמר השליח הראשון. המלך השתומם
מאד על רבי אדם שהעז להזמין אותו לסעודה אל בית
חומר, ולא עוד, אלא שגם סעודה דלה לא הכין. ואולם
מאשר אהב את רבי אדם מאד וידע שלא יהתל בו, הוסיף
ונסע שמה.

פתאם – הס!

המלך ושריו עומדים ומשתוממים. איש־איש מהם
מסתכל בפני רעהו ומשתאה למראה אשר לפניהם.
והנה לפניהם פלטרים גדולים ונאים, הרבה יותר מן
הפלטרים אשר למלך בעיר הבירה שלו, וחצר גדולה
ומרוחה והמוני משרתים נצבים ליד השערים שורות
שורות.

– למי כל אלה בארץ ממלכתי? – שאל המלך.
ואותם השליחים, אשר שלח המלך לראות את בית ר' אדם
השיבו לו:

במקום הזה היינו ופה לא ראינו שום בנין, מלבד
בית־חומר קטן, אשר עליו אמרו, כי לרבי אדם הוא.
המלך ושאר שריו השתוממו עוד יותר, והיו נבוכים
מבלי דעת אשר קרה פה. עודם משתוממים, והנה רבי
אדם יוצא לקראתם בראש המון המשרתים, אשר כלם היו
מלבשים בגדי תפארה, ובקש מאת המלך, כי יואיל
להכנס הוא ושריו אל הפלטרים. המשרתים מהרו
והביאו את המרכבות והסוסים אל החצר, ורבי אדם
הוביל את המלך ושריו אל הפלטרים, שבהם נצבו
משרתים אחרים רבים מאד איש איש על משמרתו, למען
שרת את הארחים הנעלים, ואולם כלם אלמים היו ולא
דברו דבר. ואולמי הפלטרים היו מלאים הוד והדר עד
להפליא והשלחנות ערוכים כיד מלך גדול ואדיר.
ורבי אדם נצב לפניהם ומפציר בהם:

– שבו, שבו נא!

והמלך ושריו עומדים נדהמים למראה הפלא, אשר
עיניהם רואות.

– אנא שבו נא, שבו! – הוסיף אדם והפציר בהם.

ישבו המלך והשרים על כסאות נהדרים ליד השלחנות
הערוכים, ורבי אדם מוסיף ומפציר: – שתו, אכלו, אנא!
והמלך ושריו נשמעים: אוכלים ושותים. והם
משתוממים על המשקאות והמאכלים, שאין כמהם לטוב,
אוכלים ומתפלאים, שותים ומשתאים, מסתכלים בכל
ההוד וההדר שבאולמים ומשתוממים: – מאין כל אלה?
מאין?

והיה רבי אדם חושש, שמא יאמר אחד השרים, או אולי
המלך בעצמו לקחת לו בסתר כלי אחד מן הכלים
הנמצאים בפלטרים לזכר הפלאות, אשר ראו עיניו.
על כן פנה אליהם ובקש מהם, שלא יעשו כזאת,
והבטיחם להספיק לכל אחד ואחד מהם חפץ אחד, אשר
יהיה להם לזכרון.

– האיש, אשר יגיד לי, מה החפץ שהוא רוצה בו, ישים ידו
אל כיס בגדו וימצאהו! – הבטיחם רבי אדם.
עשו המלך ושריו כדבר רבי אדם, וכל אחד מהם מצא
בכיס בגדו את חפצו.

לאחרונה נגש אותו השר, שונא היהודים, וגם אותו
צוה רבי אדם לשים ידו אל כיס בגדו. וישם גם שר
זה את ידו אל כיס בגדו, הוציא אותה משם, והנה – לא
חפץ יקר, רק דבר מאוס ומעלה ריח רע בידו. נתביש
השר מאד והמלך ושריו נתרחקו ממנו.

מהר השר לצאת אל חדר הרחצה. רחץ ידו פעם, שתים,
שלש והריח הרע לא סר ממנה. שב השר אל האולם, נצב
בפתח והתחנן לרבי אדם שיסיר ממנו את הפגע
הרע.

ורבי אדם ענה לו:

– השבע נא לחדול מצרור את היהודים ותרפא.
עשה השר כדברי רבי אדם וכרגע סר הריח הרע
מידו. ראה המלך את הנס הזה וכבודו של רבי אדם
וכל עם היהודים גדל בעיניו עוד יותר.

– אבל מאין הם הפלטרים האלה וכליהם ומשרתיהם?
הוסיף המלך להשתומם והחליט לנסות את רבי אדם:
עבר על אזהרתו ולקח לו שתי כוסות של כסף והטמינן
בכיסי בגדו.

– אראה את אשר יקום ואז אולי אדע פשר דבר הפלטרים
– אמר בלבבו.

עברו שבועות אחדים והמלך קרא באחד העתונים, כי
בעיר פלונית בירת מדינה אלמונית, נעלמו פתאם
הפלטרים, אשר בנה המלך וכל אשר בו. ואחרי
שעברו שעות אחדות שבו ולא היה חסר מהם דבר, מלבד
שתי כוסות ומאכל ומשקה די אכילת אנשים לא רבים
ושתיתם. אז ידע המלך מה היו אותם הפלטרים, אשר
קמו בין רגע בקרבת בית־החומר של רבי אדם ועל מה
הזהיר רבי אדם אותו ואת שריו, שלא יקחו מן הכלים
כלום: הפלטרים וכל אשר בו הובאו שמה מאותה
המדינה הרחוקה על ידי רבי אדם בדרך נס. והנה אשר
למאכלים ומשקים, הרי לרב הוכנו שם, ואין דרכו של
מלך אדיר לשים לב לקטנות כאלה. אבל אם יקח איש
מהם איזה כלי הרי גנוב יהיה אתו. אז שלח המלך אל
אותו המלך בעל הפלטרים אגרת, שבה הודיעהו, כי
בארץ ממלכתו יש יהודי אחד, רבי אדם שמו, והוא
יודע לעשות נסים ונפלאת, ורבי אדם זה הביא אליו
את הפלטרים וכל אשר בו – ברגע, אשר הוא עם שריו
יחדו באו אליו לסעודה, כפי שהזמנו קודם לכן.

"וזה לך האות – כתב המלך בסוף האגרת – הנני משיב
לך את שתי הכוסות החסרות, אשר לקחתי שם, למרות
מצות רבי אדם, אשר הזהיר אותנו לבל נקח מכל אשר
בפלטרים כלום.

הדבר נודע בעולם ושם רבי אדם הלך הלוך וגדול.
בנתים פסק היתום ישראל להיות ריש־דוכנא. הוא
נעשה בר־מצוה ואין דרכו של נער גדול, בר מצוה,
להיות ריש דוכנא. ולמען החיות את נפשו נעשה שמש
בבית המדרש שבעירו. ואותו בית המדרש, ככל בתי
המדרש שבימים ההם, יום ולילה היו יהודים יושבים
בו והוגים בתורה. בחורים, צעירים וזקנים היו
יוצאים מבתיהם ובתי הוריהם במוצאי שבת ולא שבו
עד ערב שבת אחרי חצות היום. כל שאר הימים והלילות,
מלבד ליל השבת ויום השבת, היו שוהים בבית המדרש.
שם עסקו בתורה ובתפלה. כאשר רעבו הפסיקו לזמן
מה את למודם, נטלו את ידיהם, אמרו “שאו ידיכם”,
אכלו מן הלחם, או הארוחה, אשר הובאה להם מבתיהם,
ברכו “ברכת המזון” ושבו אל למודם. בלילה, בשעה
שהשנה חטפה אותם שמו את ראשם על ידיהם, או שכבו על
הספסל וישנו שנה חטופה וכשהתעוררו משנתם, רחצו
את ידיהם ופניהם וחזרו ללמודם ולתפלותיהם.

והנער ישראל עמד ושרת לפניהם: הביא להם מים
לרחיצה, ויש אשר הלך לבתיהם והביא להם מזונות
ובימי החורף השיק את התנור. ובאשר ירא פן יודע
להם, שגם הוא יודע תורה ואינו פחות במדרגתו מהם,
ואז לא יאבו, שהוא יהיה משמש אותם ומזה יאבד שכר
של שמוש תלמידי חכמים, היה נוהג כך: בשעה שכל
יושבי בית המדרש שבו אל למודם אחרי תפלת מעריב
ואחרי אכלם פת ערבית, השתרע לו על הספסל והשים
עצמו ישן. כסבורים היו, שהוא ישן באמת, אבל הוא
ארב ליושבי בית המדרש בסתר וחכה לזמן שבו
יישנו אלו. אך ראה הנער שיושבי בית המדרש ישנים,
מיד קם על רגליו ולמד תורה. למד והיה כבור־סיד,
שאינו מאבד טפה. כשנתעורר אחד הישנים, שב
והשתרע על הספסל והשים עצמו ישן. וכך כסבורים
היו כלם, שהוא ישן כל הלילה מתחלתו עד סופו
ואינו לומד מעולם. ובכן הוא בור גמור ומתר להם אפוא
לעשות אותו למשרת להם.

ואמנם נצב הנער ישראל על משמרתו תמיד ושרת את
הלומדים בכל כחו.
קרבו ימי רבי אדם למות ולבו נמלא דאגה: אותם
הכתבים שמצא במערה מה יעשה בהם? מלאים הם סודות
התורה ורזיה ובהם יכול בן האדם לעשות נסים
ונפלאות, ואם ישאירם בביתו, אולי יבאו לידי אנשים
שאינם מהגנים, ואז מי יודע מה יעשו? הרי גם
להחרים את העולם יוכלו? וגם להצפינם במקום סתר
צר היה לו, שהרי הם יכולים להיות לישע רב, אם יבאו
ליד איש, שהוא ראוי להם וידע להשתמש בהם.
עודנו הוגה בענין זה, והנה שנה תקפה אותו
ובחלומו הגד לו את אשר יעשה בכתבים. מלא שמחה
הקיץ רבי אדם משנתו וקרא אליו את בנו ואמר לו:

– הנה הגיעה עתי למות, ואתי כתבים מלאים רזי תורה,
שאתה אינך עוד כדאי והגון להם. ואולם בעיר רחוקה
אחת, אוקוף שמה, יש נער אחד, בן ארבע עשרה שנה,
ישראל בן רבי אליעזר שמו, והוא היחידי בעולם,
שהנהו ראוי להם. על כן אני מצוה עליך שאחרי מותי
תקח את הכתבים ההם, ואתם תלך אל אותה העיר
ותמסור אותם לנער ההוא, הגדול מאד בתורה ומעשים
טובים, והלואי שתזכה לקחת מפיו תורה.

ובדבר רבי אדם את הדברים האלה גוע ונשמתו עלתה
לגנזי מרומים.








“התבודד” – היה בדד, באין איש אתו.  ↩



“פלטרים” – היכלות.  ↩



“גביש” – זכוית צחה ויקרה, קריסטאל.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20916