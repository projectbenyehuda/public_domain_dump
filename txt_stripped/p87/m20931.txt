


	
	ברכת הדיוט
	



יושב לו הרבי על כסאו ומצטער מאד.
המוני חסידים עומדים לפניו ועיניהם מפיקות
תחנונים. פלוני בא לבקש רחמים על אשתו החולה
ומחלתה אנושה. אלמוני־הגלגל נהפך עליו ואין לו
במה לפרנס אשה וילדים. זה עומד ובוכה על שנתחיב
חובת גלות בגלל עלילת שוא, אשר שמו לו שונאיו. הלה
נאנח על צרות רעות ורבות שבאו עליו. כל שאר
האנשים נאנקים איש איש ממכאובו ופצעי לבבו. הבית
נמלא אנחות ובכי, והרבי כלא שומע. לעתידות צופה
הרבי עתה, והעתידות האלה מה נוראות הן! גזרה
אחרי גזרה יוצאת וכל אחת ואחת מהן רעה מחברתה,
והגאלה רחוקה!

צופה הרבי, צופה ומביט ופניו הולכים ומשתנים,
הולכים ומתעקמים, כי גדול כאבו מאד מאד.
ראו החסידים וחרדתם גדלה מאד.

פתאם אורו פני הרבי ועיניו הפיקו שמחה וחדוה.
עוד רגע, והנה הוא מוחה כף אל כף ומנענע בראשו,
ואת כפות רגליו הוא מעלה ומוריד, והכל בנעימה,
כיצא במחול ומרקד לקול המנגנים בפה, או בכלי
שיר.

– קראו לו! הביאוהו אלי, הביאוהו מהרה! – קרא פתאם
אל האנשים הנצבים עליו.

– למי נקרא? את מי נביא? – קראו ראשי החסידים ותמהו.

– אל רחוב פלוני לכו ואת היהודי המרקד שם בחוץ
הביאו, הביאו חיש, מהר!

מבהלים יצאו ראשי החסידים אל המקום, אשר אמר
הרבי, והנה המון אנשים, נשים וילדים עומדים
במעגל, ובתוך המעגל מנגנים בכלי שיר ולפני
המנגנים, אשר בידו האחת שוט ובשניה – בקבוק גדול
מלא יין שרוף והוא מפזז ומכרכר, ומדי רגע ברגע
הוא שותה מן הבקבוק נותן ממנו למנגנים, מניף את
שוטו ואת בקבוקו ומוסיף לרקד.

החזיקו בו החסידים ואמרו:

– בא אתנו אל הרבי, בא.

והאיש סרב:

– מה לי חסידים? מה לי רבי?

וכאשר הפצירו בו החסידים, הגיש גם אל פיהם את
הבקבוק וקרא:

– שתו ושמחו גם אתם, שמחת חתן וכלה, שתו ושמחו,
ומה לכם ולרבי?

והאיש הוסיף לכרכר ולפזז, ובפזזו קרא:

– הכל היה מוכן לחתנה… חתנה של יתומה…רק טלית
חסרה!… ובגלל טלית… לביש יתומה אמרו! את החתן
אמרו לקחת וללכת!…לא, לא! אני ראובן העגלון חי!
לא אתן, לא!…באתי ונתתי ממון לקנות טלית!

נתתי!… הא גם לכם, מנגנים!…הא גם לכם ממון
ומשקה!…שמחו, שישו בשמחת מצוה!…

והשליך האיש מטבעות אל המנגנים והגיש אל פיהם את
הבקבוק, ואחר כך הגיש את הבקבוק גם אל פי
החסידים וקרא גם אליהם:
– לחיים! שתו, שישו ושמחו.

שתו גם החסידים וכאשר ראו, שהאיש הוא כבר שכור,
פתו אותו, שילך אתם אל הרבי.

– שם נשתה, שם נשמח, שם נרקד! הו, נרקד!
והאיש נפתה ובברכים כושלות הלך אתם אל הרבי
ובלכתו הוסיף לרקד באחזו בידו האחת שוט ובשנית
בקבוק.

– שישו ושמחו! – קרא האיש בהכנסו אל הרבי –
שישו ושמחו! הבו יין־שרוף, הבו. כאשר אמרתם!
מסך הרבי לאיש כוס גדולה, הושיט אותה לו, אך לפני
תתו אותה בידו אמר לו:

– היהודים בגלות, והגלות מרה מאד, גזרות רעות
ונוראות מתחוללות ובאות, ואתה ברך נא אותנו,
ברך!

אבל האיש לא שמע את דברי הרבי. כל לבו ומחו היו
מלאים אך רעיון אחד: יתומה עניה מוכנה להנשא
לאיש, הכל כבר הוכן לחתנה ובגלל טלית היתה כל
החתנה עומדת להבטל, ורק הוא הציל בממונו את
היתומה העניה מבושה וכלמה ובגללו תנשא לאיש
ככל בנות ישראל.

– ברך נא, ברך! – האיץ בו הרבי.

– הלואי שבנותיכן לא תהיינה יתומות, תזכו להשיא
אותן בעצמכם לאנשים ולחתניהן תתנו טליתות! –
קרא האיש וחטף מיד הרבי את כוס יין השרוף.

– זאת הברכה, אשר אני נותן לכם כלכם! – קרא האיש
בהרימו את השוט אשר בידו – לחיים!
– לחיים! – ענו אחריו כל הנמצאים שם.

והרבי שב לו אל כסאו ונאנח, ושוב הפיקו פניו צער
ומכאובים.

– לא זכינו – אמר אל עצמו – עדין לא זכינו. כסבור
הייתי, שכבר, כבר בא הקץ… באדם זה היה הדבר
תלוי… הוא שמח בשמחת מצוה גדולה שעשה וכל
הפמליא של מעלה שמחה אתו… הוא רקד וכל
המלאכים רקדו עמו… נמנו וגמרו בפמליא של
מעלה: ברכתו בשעת שמחתו תקים… אלמלי היה
מברך אותנו, שבמהרה יבא הקץ לגלותנו!…

– ברכת הדיוט! – קרא הרבי בפנותו אל חסידיו
ואנחה מרה התפרצה מפיו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20931