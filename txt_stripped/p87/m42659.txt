


	
	מן הציר אל הציר
	



חלק א'. משטוקהולם לקונסטנטינופול





הקדמה קצרה

מחבר הספר הזה, סון הדין, איש שודיה, שם את לבו
עוד בימי עלומיו, בהיותו בן עשרים שנה, לתור ולחקור את אסיה, היא עריסת
בני-האדם העתיקה, אשר ממנה יצאו רבי העמים הנאורים. ויצא מארצו ויסע
בארץ פרס וטורקיה האסית. ואף כי מעט היה הממון, אשר לקח אתו, נדד שם כימי
שנה, וישב לארצו, כי ערגה נפשו אליה. ואולם ימי שבתו בארץ מולדתו לא
ארכו. תשוקתו העזה להגיע עד חקר סודות אסיה משכה אותו אל הארצות, אשר לא
דרכה בהן עוד כף רגל בן אירופה.

למן העת ההיא עמל הדין לגלות את מסתרי אסיה
ומצפוניה, בנודו בארצותיה חמש ועשרים שנה. בשנת 1910 שב לשודיה, ולמען
עשות זכר-עולם למסעיו בימי חצי יובל שנים, החליט לכתוב בספר את דברי מסעיו
אלה וקורותיו בימי נודו ואת אשר ראו עיניו.

הספר הזה נכתב ונדפס בשפת מולדת המחבר ועד-מהרה נפוץ ברבוא
רבבות אכסמפלרים בארץ שודיה הקטנה לבד. ראו סופרי שאר עמי אירופה את
הספר הזה, כי טוב הוא מאד, מושך את לב הקוראים הקטנים והגדולים ואין כמוהו
מפליא לתאר את ארצות אסיה ודריה, וימהרו ויתרגמו אותו ללשונותיהם, עד כי
בשנת 1912, שנה אחת אחרי אשר נדפס בשפת שודיה, כבר נראה תרגומו בכל לשון
ולשון מלשונות אירופה.

הספר נדפס, כאמור, עוד בשנת 1910, כארבע שנים לפני
מלחמת-העולם, שפרצה בשנת 1914, היא המלחמה, אשר העתיקה ממקומם את
גבולותיהן של ממלכות אירופה וגם יצרה ממלכות חדשות. על-כן באים בספר הזה
במקומות אחדים דברים, אשר עתה כבר בטלו ואינם עוד; המתרגם לא השמיטם ולא
שנה אותם, באשר לא רצה לסור מדברי המחבר ולשנות את אפן הרצאת
ציוריו.

הוצאת “תרבות”.





מבוא

היה היה נוסע אחד, אשר בשנת הארבעים וחמש לימי חייו
התעתד לחג את יום מלאת מחצית היובל מאז יצא ראשונה למסעיו על-פני תבל.
והיום ההוא קרב לבוא. אז, בצאתו, היה עוד תלמיד צעיר, אשר מדת דעתו לא
גדלה על מדת הדעת, אשר קנה לו בבית-הספר. ויהי היום וישאלהו מנהל
בית-הספר:

– האם תאבה להלוות על אחד מחבריך הצעירים ממך בדרכו לעיר בקו, אשר על-יד הים הכספי?

– כן! – השיב.

– ואולם, אם תלך אתו, עליך יהיה להשאר שם שבעה חדשים, עד אשר ילמד הנער וידע את שעור הלמודים של כל השנה!

– בכל חשק לבבי! – השיב, ולא ארכו הימים, ושניהם, המורה החדש ותלמידו, יצאו לבקו.

מהעת ההיא והלאה נדד הנוסע ארבע-עשרה שנה על-פני אסיה
הרחוקה ואחת-עשרה שנה עברו עליו למרגוע בין מסע למסע, כי אהב את שודיה ארץ
מולדתו ולא יכל לשהות ימים רבים בנכר. מזמן לזמן הכרח לשוב לביתו, הכרח
לראות, אם גדלו עצי הארן על אדמת מולדתו, הכרח לשמוע, אם גלי הים הבלטי
עודם הומים כבימי נעוריו.

ואולם עתה כבר עברו חמש ועשרים שנה מן היום אשר נסה
בראשונה למצא אשר על אדמת נכר. והנה ביום אחד ישב לו האיש לפני ביתו הקטן
והאדם, אשר באחד האיים בין סלעי הים שבקרבת שטוקהולם, ורוחו חפשה
לדעת, במה ייטיב לכבד את יום מלאת חמש ועשרים שנה מעת יצא ראשונה
למסעיו.

– אם האיש ואשתו חוגגים במשתה ובזמירות את חתנת-הכסף
שלהם, – אמר אל לבו, – אתה, אשר אשה אין לך, הלא תוכל לחג כמוהם יום מלת
חמש ועשרים שנות היותך גלמוד, שנות חייך ומסעיך על-פני אדמת אסיה.

ואולם לא יכל למצא את הדבר, אשר יעשה לכבוד יום חגו זה.
בשעה שיצא בפעם הראשונה למסעיו אל ארץ רחוקה היו אתו הוריו ובני משפחתו. הם
לוו אותו אל האניה, אשר היתה נכונה להובילהו לפינלנדיה ורוסיה, ברכו
אותו בצאתו, ובעמדם על החוף נפנפו את מטפחותיהם מרחוק, ולבם בקרבם הכם
על אשר נתנו לעלם צעיר כמוהו לצאת לדרך מלאה חתחתים כזאת. כל אלה עודם
חיים, אף חיה עוד בזכרונם פרדתו הראשונה, אשר הכאיבה את לבם מאד.

אולי יעשה משתה גדול ומפאר ויזמין אליו את רעיו ומכריו?

– לא! – השיב הנוסע אל לבו – ישמרני האלהים מחגיגה כזאת!
חבר רעים עליזים אך לריק יבלה את הזמן ועל כוסות מלאות מדברים בני-האדם
רק דבר הבל!

מה לקצף היין ולזכר שנות נדודיו, שכבר שטפו ועברו? בכל
ימי מסעיו הארכים לא טעם מעולם טעם משקה משכר. והמלת-אורחים אך
למותר הוא לאיש, אשר שנים רבות היה בודד לנפשו.

מה יפה היתה אז שודיה ארץ מולדתו! אביב חדש העטה מעטה ירק
על האילנות, הקוקיה קראה מן היערות אשר באי ליוסטר, אנית-מפרש שטה לה
על-פני הגלים, רוח-שלום נשבה והובילה אותה לדרכה. במפרץ אשר ליד האי סירה
שקט הים ויתנוצץ בצבעיו השונים. יש אשר היה בהיר כעלי הלבנה בימי האביב
הראשונים, ויש אשר היה כהה כעלי הדקל. והנוסע הקשיב ויבט. האם ראה מימיו
בכל השנים הרבות, אשר בלה באסיה, מראה יפה מזה?

ואולם לא יתכן הדבר! האם באהבתו זו לארץ מולדתו לא עקש
את הישרה ולא היה כפוי-טובה לארץ, אשר בה בלה את מבחר ימי חייו? האם יש
בעולם דבר, אשר יגדיל את שמחת חגו יותר מדבר העלותו על לבו זכר כל הדברים
אשר ראה שם, כל אשר עבר עליו, טוב ורע, ושוותו לנגד עיניו את כל מחזות
נדודיו?

סנונית מצפצפת חצתה כחץ את האויר.

– כך, – אמר הנוסע אל לבו – רוצה אני לחג חג זכרונות, אך לא ביחידות, לא לבדד.

– האם אין בעולם נערים ונערות לאלפים, אשר בכל חפץ לבם
ילוו אלי? הם ילוו אלי, ראשית כל, במסע דרך 75000 קילומטר, והיו
לארחה גדולה וארכה, אשר סופה עודנו מתנהל בעמק בשעה שראשה כבר מתהלך
על-פני מישורי הרים גבוהים וקרים, – מקום שם רוח וכבש פרא מתהוללים
יחדו! יכולים הם אמנם בשעת מסעם זה לשבת במנוחה בביתם; הלא מעשה אכזריות
הייתי עושה, לו הוצאתי אותם מביתם, למען הרכיבם ימים רבים על גמלים
מתנועעים או על סוסים לא-מהירים בעת סופת-שלג ותחת קרני השמש הלוהטות
במדבר.

ואולם ברעיונותיהם ילוו עלי בדרך זכרונותי ממחציתו האחת
של כדור הארץ עד המחצית השניה, מאירופה דרך אסיה כלה, דרך אוסטרליה,
ובדרך שובי משם לביתי.

– אני אהיה להם למורה-דרך. רוצה אני להובילם מזרחה, לפרס
ולהדו, ארצות האגדות העתיקות, לפמיר, גג העולם, ארץ שהשלג והקרח אינם
פוסקים בה עד עולם, אל מדברות החול הגדולים אשר בקרב אסיה, לטבט על
כהניה הגדולים והקטנים, אל תוך אוסטרליה, אל יפוניה המפארה עם עמה
החזק והעז, דרך חינה, אשר אין ערוך למדתה, דרך סביריה, – ומשם
הביתה.

– רוצה אני להעבירם דרך חלק גדול מהעולם, אשר בו בליתי חמש
ועשרים שנה משנות חיי ואשר היה לי בכל הימים הרבים האלה ככלה וכאשה.
אחרי-כן נשוב וננוד בחלקי תבל אחרים, דרך כל הארץ הנושבה, וכאשר נשוב איש
לביתו, וקרובינו יעתירו עלינו שאלותיהם, איפה נדנו ימים רבים כאלה, וענינו
ואמרנו:





על-פני הים הבלטי

יצאתי בערב משטוקהולם במסע המהיר. במשך שתים-עשרה שעה
עברתי את כל חלקה הדרומי של שודיה וממחרת היום ההוא בבקר נעורותי
משנתי בקצה הדרומי של ארץ מולדתי, בעיר טרלבורג, אשר לרגליה התנוצצו
גלי הים הבלטי, שאור השמש היה אז שפוך עליהם. הוי, חשבתי בלבבי, פה יכלה
מסעי במסלת-הברזל! תמה אני על משרת המסע, שאיננו בא לפתוח את דלתות
התא של הקרון, למען תת לנוסעים לצאת ממנו. הן לא יעבור המסע בים הבלטי!
ואולם הוא אומר אמנם לעבור. אותם הקרונות, שבהם יצאנו אתמול משטוקהולם,
יעבירו אותנו בטח גם את הים, ואין אנו צריכים לצאת מהם עד באנו
ברלינה. מקצת המסע, הפונה לאשכנז, נעתקת לספינה גדולה מאד, המהדקה היטב
בווי ברזל ובקרסי ברזל אל החוף הטרלבורגי. מטילי מסלת-הברזל השודית
מתחברים עם מטילים שכאלה אשר על הספינה, וככה עוברים הקרונות מן החוף אל
הספינה, ששם מהדקים אותם בווים ובשרשרות.

שוכב לו הנוסע בתא על מרבדי הספסל, כשהוא עודנו שקוע
למחצה בשנה; לאזניו מגיעים קולות שונים, קשקוש, שאון, דפיקת כלי-ברזל
כבדים. פתאם, והנה חשך בתא. שריקת האופנים והתנועעם נהפכים לנדנוד קל,
שאינו מעלה אף קול המלה דקה – הנוסע חש ומכיר, כי כבר הנהו בים
הבלטי.

ספינתנו היא עצומה בגדלה, ארכה 113 מטר, כלה חדשה
בזהרה ולבנה עד כדי לעור את העינים. על המכסה העליון שלה, סביבות
הקרונות המהדקים אליה, יש מקום נאה לטיולים. יש גם אולמים נהדרים כמו
בגדול שבבתי-המלון אשר בעיר הבירה; באולם-האכל ערוכים השלחנות ואנשי
שודיה ואשכנז מסבים לסעדת שחרית; אולם לשתית קפה, אולם למקרא,
לעשן סיגרות וחדר לכתיבה נמצאים בקרבת הקרונות. יש פה גם בית-ממכר-ספרים
קטן, שבו מוכר נער קטן רשימת מועדי צאת המסעות ובואם, ספורים ועתונים
אשכנזיים ושודיים.

הספינה יוצאת מן הנמל ורגע רגע הננו הולכים ומתרחקים מעל
אדמת מולדתנו. הבתים הולכים וקטנים בעינינו, החוף הולך וקצר; עוד מעט וכל
דבר לא יראה לעינינו, מלבד פני הים הבלטי המתנוצצים, הוא הים החי בכמה
וכמה זכרונות מולדתי, אשר היה עד לכמה וכמה מעשים גדולים, שעשו אנשים
אמיצי-לב. בחיק הים הזה, בין חרבות ושברי-אניות, שוכבים הגבורים, אשר
נלחמו את מלחמות המולדת. עתה שורר השלום בים הבלטי. השודים, הדנים,
האשכנזים והרוסים מתפשרים בדרך שלום בכל דברי ריבותיהם. ואולם גם עתה, כמו
בימים הקדמונים, באות הסערות בימי הסתו ומשליכות גלים עצומים אל החופים,
ובימי הקיץ הבהירים מתנוצצים גלי התכלת, כאלו נחפו בכסף בידי השמש
הזורחת.

ארבע השעות של הנסיעה הזאת עוברות מהר; עוד לא הסכינה העין
אל מישור-הים הרחב, והנה מימין לספינה כבר נשקפה רצועת יבשה. זוהי רוגיה,
האי הגדול באיי אשכנז, אשר סלעיה הלבנים, סלעי נתר, מתנשאים על-פני המים
ונראים כגלי קצף, שנהפכו לאבן.

הספינה סובבת בחצי עגול כקשת ומתקרבת אל החוף. בנמל
זסניץ מתלכדים מטילי הברזל שלה עם המטילים אשר למסלת-הברזל באשכנז.
הנוסעים יושבים להם איש איש על מקומו בתאי הקרונות, ואחרי עבור רגעים אחדים
מושכת מכונת-קיטור אשכנזית את המסע דרך רוגיה. שוב מתחיל להשמע קול חכוך
ברזל בברזל; לאט לאט הולכים ונעלמים מעינינו גם החופים גם הספינה. שטוחה
כעוגה תשתרע רוגיה על-פני הים הבלטי. מראה דומה למראה שודיה.
גדלים בה אשוחים וארנים, יעלות וארנבות רצות ביניהן ברוחה ואינן יראות
כלל מפני שאון המסע.

ספינה שניה מוליכה אותנו דרך לשון-ים צרה, המפרדת בין
רוגיה ובין היבשה. מבעד החלונות נשקפים היטב מגדלי שטרלזונד ובתיה הבנוים
צפופים. אדמה זו כלה, לכל שעל ושעל, אדמת שודיה היתה לפנים. פה עלה על
היבשה גוסטב אדולף עם מחנה הצבא אשר לו; פה עברה על קרל XII שנה משנות חייו, פרק באגדת הגבורים. כאשר נביט אל שני מגדלי
בית-הכניסה הנקרא על-שם ניקולי, שני המגדלים הנשקפים על-פני שטרלזונד
ושמעשה בנינם לא נגמר עד היום, – עולה על לבנו בלי משים זכרו של
ליל-נובמבר אחד, ליל אפל; בלילה ההוא באו שני פרשים מארצות רחוקות ועל-יד
שער העיר ירדו מעל סוסיהם. בגדיהם בלו והכסיפו מגשם ומחרב, הם בעצמם היו
מכסים אבק הדרכים, סוסיהם עיפים ורועדים ואבכי אדים עולים מהם. אחד
הפרשים האלה היה קרל XII, והשני – דירינג, הוא
האחרון מכל מחנה הצבא הגדול, אשר הוציא מלך שודיה מטורקיה, האחרון, אשר
עוד עצר כח ללוות את אדונו במשובת מסעו דרך אירופה. אחרי עבור שנים
רבות, שנות מאורעות כבירים, שב קרל XII אל ארץ
מלכותו, אבל כמעט שלא נתנו לו לבוא בשערי שטרלזונד, כי איש מאנשי המקום לא
הכירו. המלך הזה, בעל הפנים השזופים, הקומה הזקופה והגידים המתוחים מתחת
לעורו “בימי אשרו כבימי מפלתו”, – דומה, שכך אתה רואה אותו גם היום צועד
ומתהלך בחוצות שטרלזונד.

היום נטה לערוב בשעה שעברנו את פומרניה, ועוד טרם באנו
לברנדנבורגיה כבר השקיע ערב הסתו בתוך החשכה את עמק אשכנז הצפוני. אדמת
מישור ושטוחה היא אדמת הנוף הזה; כל הר אין עליה ורק גבעות קטנות מתנוססות
פה ושם במישור. ובכל-זאת גדול חנו בעיני כל איש שודיה. בראות איש שודיה
את הנוף הזה עולה על לבבו זכר הימים, שבהם התיזו שם אופני תותחי שודיה בוץ
באגמים; הוא זוכר מעשים כבירים ואנשים אמיצי-לב, סוסים צוהלים, קרבות,
בריתות שלום, שכרתו לתהלת המולדת, ודגלים שנתפסו.

בהביטנו אל המישור רחב-הידים, עולים על לבנו זכרונות
עתיקים לימים מאלה. בעמק הזה מפזרים סלעים, הידועים בשם “סלעים תועים”
(משלכים על-ידי שטף מים, או על-ידי קרחונים), מסלעי שודיה. כציונים
אשר על הדרכים הם מראים לנו את דרך התרחבותו של הקרחון הסקנדינבי. בשעת
תקופת קר בתולדות האדמה כסה מעיל גדול של קרח את כל חלקה הצפוני של
אירופה; התקופה הזאת נקראת בשם תקופת הקרח. עד היום איננו יודעים לנכון את
הסבות שגרמו לסקנדינביה ושכניה, ארצות ואיים, שיהיו מכסים רגבי קרח, ולים
הבלטי – שנחלי קרח ישטפוהו. לא נודע גם-כן, מדוע חם האקלים אחרי-כן, שכבת
הקרח נמסה ושטחי האדמה אשר תחתיה יצאו מכלאם. ואולם כי כה היה הדבר, אנו
יודעים בברור: האותות המעידים על הדבר הזה הם הסלעים המפזרים בצפונה של
אשכנז, אשר נסחפו ויכלו להגיע שמה רק על-פני שטף-קרח עצום. הסלעים האלה הם
ממיני הסלעים, שאנו מוצאים רק בסקנדינביה; הקרח קרע אותם משולי ההרים ונשא
אותם לאטו דרומה. עתה הנם מוטלים פה בתור מצבות, זכרון לעבר גדול ולשודיה
ארץ מולדתי.

עוד רגעים אחדים עוברים ואת ארץ מולדתי מזכירות רק הטבלאות
המצפות זכוכית, המדבקות אל כתלי הקרונות השודיים ועליהן כתבות שודיות:
“אסור לעשן” ו“מעצור בפני הסכנה”.

על-פני השמים מרחוק נראתה להבה, אשר הלכה וגדלה מרגע לרגע.
שורות שלמות של אלמות אורה חולפות לנגד עינינו ככוכבים נופלים: אלה הם
פנסים אלקטריים וחלונות מוארים. הננו על מפתן עיר גדולה מאד, אחת הערים
הגדולות בתבל, השלישית לפי מדת גדלה באירופה.





בירת אשכנז

כאשר נפרוש לפנינו את המפה של מסלות-הברזל באירופה,
נראה רשת של רצועות שחורות, המתלכדות פה ושם לקשרים; חוטי הרשת הם עשת
מתנוצצת ובמקומות הקשרים נמצאות הערים. בצפונה של אשכנז מתרבים חוטי הרשת
יותר ויותר, ובאמצע יושב לו עכביש גדול. העכביש הזה הוא ברלין.
כי הנה כעכביש, המושך אליו את טרפו בחוטי רשתו הנפלאה, כן העיר ברלין מושכת
אליה חיים ומסחר במסלות-הברזל לא רק מאשכנז, כי-אם מכל אירופה, וגם מכל
העולם כלו.

לו יכלנו להתרומם לגבה מאות פרסאות מן הארץ וכח-הראות
שלנו היה גדול כל-כך, עד שנראה את כל חופי אירופה וגבולותיה ונבחין גם את
רשת החוטים של מסלות-הברזל עם אותן החיות הקטנות והשחורות, הרצות על-פניהן
בחפזון הלום והנה – כי אז היתה התמונה אשר לנגד עינינו דומה לגל של נמלים
מתנועעות, שמאחרי כל אחת מהן עולה ענן עשן. בסקנדינביה ורוסיה היינו מוצאים
את התנועה אטית יותר. ואולם באירופה התיכונה היינו רואים את הנמלים נחפזות
ומתרוצצות בערבוביה; גם בקיץ וגם בחרף, גם ביום וגם בלילה הן נחפזות מבלי
הרף. ובלילה היינו רואים ממרום שבתנו המון תולעי-יוחנא (המאירות
בלילה), האצות בלכתן לעברים שונים. כאשר היינו יורדים למטה, אל הארץ,
ורואים כל זאת בפעם הראשונה, היינו שואלים בתמהון, מדוע לא ינוחו עד עולם
היצורים הקטנים והשחורים האלה? ינוחו-נא למצער פעם אחת בשבוע, או יתן
להם יום שבתון אחד בשנה! ואולם הם אינם יכולים לשבות אף רגע. בחפזון הם
רצים בין הערים ובין הממלכות, בקרב ארצות היבשה וחופי הים, מעברים שונים הם
יוצאים ובאים אל מרכזה של אירופה. בימי עשרים השנים האחרונות היתה ברלין
ללבה של אירופה. לונדון הרי יושבת על אי, ופריז סמוכה לקצה היבשה. בנסוע
איש מפריז לפטרסבורג, משטוקהולם לרומא, או מהמבורג לוינה, עליו
לעבור דרך בירת אשכנז.

בתמהון וברב-ענין מתבונן הזר אל ברלין. אמנם אין העיר הזאת
מרבה להרהיב את עינו, ואולם מכיר הוא, שהנהו נמצא בעיר עצומה בגדלה ומלאה
רוח חיים. ברצות האיש לעבור דרך רחובות ברלין, המשתרגים ומתפתלים כעורקים
בגוף האדם, עליו להזהר מאד. כי הנקל לו להיות מרמס לאבטומוביל או לאופני
הטרם. הרחובות מלאים תמיד מרכבות ממרכבות שונות, ואולם האבטומובילים
מתאמצים לבער את כלן מן העיר, ומרכבות הסוסים הולכות ומעטות יום יום. בין
העגלות המהירות, אשר האלקטריה או הבנזינה מניעה אותן, מתנהלים לאטם
הסוסים הרתומים לקרונות. בהפגשנו עם האנשים הנוהגים במוטור והנחפזים
כבסערה, נדמה, שגורלו של העולם תלוי בזה, שאיש איש מאלה יבוא אל מקום חפצו
ברגע הנועד!

המשטרה מיטיבה מאד לפקח על הסדרים בתוך המהומה הזאת. מי
אשר איננו שומר את התקנה: “הימין”, נענש, כי אל לעצור בעד התנועה
שברחובות. על המדרכות מתהלכים עוברים ושבים בני כל ארצות תבל. ואולם למרות
שפעת האנשים והמרכבות, הרבה מאד, לא יגדל פה הרעש ביותר, כי
הרחובות מצפים אספלט ואופני המרכבות הם ברבם של גמי. השקט גדול פה
מאשר בשטוקהולם, ואולם בכל-זאת לא תדמה ברלין אל בירת שודיה ביפיה. אמנם
כן! בכל מסענו מהציר אל הציר מצאנו רק שתי ערים, אשר תוכלנה להדמות ביפין
לשטוקהולם, והן: קונסטנטינופול ובומבי.

ואולם מלבד שאון-התנועה שברחובות הנה גם מסלות-ברזל שונות
עוברות על-פני ברלין, ומסלת-הברזל העירונית מחברת את חלקי העיר השונים.
לו למצער חלפו המסעות על הארץ! ואולם הנה הם רצים ועולים באויר על-פני
גשרי ברזל גבוהים, יורדים ונעלמים במנהרות מוארות באור אלקטריה; בתשלום
פרוטות אחדות אפשר לך לנסוע מקצה העיר אל קצה.

במרכזה של העיר נמצאת תחנה של מסלות-הברזל, התחנה שברחוב
פרידריך; זהו בנין גדול של ברזל וזכוכית, ובו שורה של מסלות, אחת בצד
רעותה, ומדרכות ביניהן. מי ששעתו פנויה יסור שמה בכל עת שהוא רוצה. המוני
אדם מתפרצים שם לצאת ולבוא, והסבלים סובבים וארגזים וילקוטים על שכמם.
שאון מחריש אזנים ממלא תמיד את הבנין הגדול הזה ומסעות מהירים עוברים בו
הנה והלום. אך זה יספיק הנוסע להכנס אל קרון המסע או לצאת ממנו, ומשרת
המסע כבר סוגר את דלת התא ושלשלת כבדה של קרונות יוצאת משם, למען פנות
מקום למסע אחר ההולך ובא. אם אינך אץ לדרכך, עמד כחצי שעה על אחת המדרכות,
ואז תראה, כי בכל שני רגעים מתחלפים המסעות, ולא רק ביום, אבל גם במרבית
שעות הלילה. מי שרוצה להגיע לידי זעזוע-עצבים עצום, ישתדל לקבל משרת
שר התחנה הזאת, ואני מבטיחהו, שרצונו יקום. כל מסע ומסע הבא שמה דומה
לסופה.

ואולם אפנה-נא אל הככר הסמוכה, ששם מתנוסס ממעל לברלין
“עמוד הנצחון” עם שלש שורות תותחים מזהבים, אשר שללו האשכנזים מאת הצרפתים
במלחמתם בשנת 1871. או אסורה אל בין השדרות אשר בגן החיות, ששמה יוצאים
בני ברלין לטיול בכל יום א' בשבוע. ואם אפנה מזרחה, ובאתי לפני
שער-ברנדבורג העצום, אשר עמודיו נושאים שני צמדי סוסים מוצקים נחשת,
סמל הנצחון.

דרך השער הזה שבו לברלין צבאות אשכנז אחרי אשר נצחו את צרפת בשנת 1871 ואחרי אשר התחברו נפות אשכנז והיו לממלכה שלמה אחת.

ליד השער הזה משתרע אחד הרחובות המפארים שבאירופה. אם
גדלה אשכנז והיתה לאחת הממלכות האדירות בזמננו, אם ברלין היא לב הממלכה
הזאת, הנה לבה של ברלין עצמה הוא הרחוב “תחת התרזות”. יש רחובות
הארכים ממנו הרבה (ארך הרחוב הזה אינו מגיע לפרסה שלמה), אבל אין למצא
רחוב, שיעלה עליו ברחבו; רחבו הוא ששים מטר. נמשכות להן בין הרחובות
והמדרכות, המשתנים חליפות, ארבע שדרות כפולות של תרזות והן מברכות
ברכת-טבע נעימה את עיר-האבנים הזאת על רחובותיה הישרים ובתיה האטומים
והכהים למראה.

פה, “תחת התרזות”, אתה מוצא את בניני האמבסדות ואת
בתי המיניסטריון האשכנזים. פה אתה רואה את ארמון הקיסר הזקן וילהלם (הוא
וילהלם הראשון), אשר כל שנוי לא בא בחדריו מאז ועד עתה והם ריקים מאדם עד
היום הזה. בעד החלון, אשר עם קרן הרחוב, של הדיוטה התחתונה, היה הקיסר
הזקן, והוא כלו שב וכפוף, נבט אל עם-מרעיתו.

עתה היא עת-הצהרים, ולכן תגדל מרגע לרגע תנועת המרכבות
והאבטומובילים ההדורים. הנה צועד לקול צלילי מוסיקה צוהלת
חיל-המשמר, המוני בני-אדם סקרנים צועדים לנקישת תהלוכתם של
אנשי-הצבא, ורק בעמל רב יעלה בידי שוטר-העיר לשמר על הסדר. יוצאים אנו
בעקבות מוסיקה זו ושמים פנינו אל עבר בית-עקד-הספרים אשר לממשלה, מקום
שם פרידריך השני משקיף ממרום סוס-נחשתו על בני הדורות החדשים. פה
יתנשא בנין האפירה, בקרבתו תמצא את האוניברסיטה עם רבואות
שומעי-לקחה ומחנה הפרופיסורים שלה, וממולם – בית-הנשק, אשר
אספי-הנשק שלו הגדולים יורוך ויראו לך בעליל את דברי ימי המלחמות.
משם אנו עוברים דרך גשר הארמון, המתוח כקשת מעל לנהר שפרי, והולכים
בעקבות חיל-המשמר אל “גן החמדה”. לרגלי מצבת הזכרון של פרידריך השני תעמוד
התהלוכה וההמון מחכה בכליון-עינים לרגע, שבו תחל מקהלת הנוגנים לנגן קטעי
מנגינות שונות. המחזה הזה הולך ונשנה בכל יום ויום.

סביבות גן החמדה משתרע רבע שלם של העיר, המלא מוזיאונים
ובתי-אסף לדברי אמנות, ומלבד אלה מתנוססים שם בית-הכניסה הגדול וארמון
המלך. הארמון בעצמו הוא יפה למדי, ואולם הרחובות מעיקים עליו מסביב. בלי
משים עורגת הנפש אל החפש והאויר, המקיפים את מושב המלך בשטוקהולם.





המוזיאון של הצי

כדי להכיר את ברלין לאשורה לא יספיקו גם כל ימי חיי האדם.
המוזיאונים ובתי-האסף לחפצי האמנות והטבע רבים עד אין-מספר ואין ערוך
לאוצרותיהם. אם יאמר איש לחקור כראוי אף אחד מאלה, עליו לבלות ימים
ושבועות. כל מוזיאון ומוזיאון הוא עולם בפני עצמו.

אני מבין היטב את שמחתו של האדם המבין באמנות, בשעה שהוא
בא אל אולמי בית-האסף לחפצי האמנות והנהו משתאה למפעלי גדולי האמנים. ואולם
אנחנו, בני ההוללים הקדמונים, “אשר כסופה עברו בימים וביבשה ויכבשו עמים
וארצות”, נבחר לשים צעדינו אל מוזיאון אחר, המקדש לחקר הימים, אל
המוזיאון של הצי.

פה, במוזיאון הזה, נכיר על-ידי תבניות נפלאות את התפתחותן­
של ספינות הצבא האשכנזיות למן הימים הקדמונים ועד ימינו אלה. מבעד לזכוכית
נשקפת לנו דיביזיה שלמה של ספינות-הצבא החדשות שבחדשות, כשהיא עומדת בנמל.
כל חיל, כל מלח נצב פה כמו חי; באפן זה אנו לומדים לדעת את כל מיני
העבודה של אנשי הספינות. בארונות-זכוכית אחרים נמצאות ספינות מספינות
שונות. חלקו העקרי של צי המלחמה, ספינות-המלחמה ממש, הן הספינות הנועדות
לקרב בשורה צפופה, שעל-כן הן נקראות בשם “ספינות השורה”. התותחים, כדורי
המפץ שבסירות, עבי המגנים של כל ספינה וספינה ומדת מהירות מסעה מעידים
על ערכה במלחמה. ספינות התרים ממלאות בים את תפקידו של חיל הפרשים ביבשה;
עליהן לתור את הים, למען שמר על ספינות השורה מפני האויב, שלא יוכל
להתנפל עליהן פתאם.

אחד היציעים במוזיאון מעביר אתנו ממש אל מכסה ספינת השורה:
היציע עשוי כספינת-מלחמה ממש, אך קטן הוא הרבה ממנה. פה לפנינו
המטבח, שם אנו רואים את הסכות לאנשי הספינה ובאמצע עומד בית-עבודה
לנגר. ואולם הנה נמשכים מבטי עינינו גם אל חפצים מעתות השלום, כמו האניות
למסע אנשים וסחורות של החברה “מהמבורג לאמריקה”, הנמצאת שם, כמובן,
בתבניות, אשר כל נער ונער בודאי יצהל למראיהן. אניות-הקיטור העצומות האלה
הן גדולות מהגדולות שבספינות-המלחמה. ואולם הדבר המלא ענין ביותר הוא מפת
העולם הנמצאת שם, אשר עליה אנו רואים תבניות מטלטלות של כל ספינות-הפוסטה
האשכנזיות, והן נמצאות לפנינו במקומות, ששמה באות באותה שעה ספינות-הפוסטה
האמתיות. דבר זה נעשה ככה: התחנות אשר לחמשה ושבעים המסעות בים מודיעות
בטלגרמות את דבר בוא כל ספינה וספינה, וכאשר יודע במוזיאון דבר בוא אחת
הספינות אל אחת התחנות, והעבירו כרגע את התבניות שעל המפה ממקום למקום, כפי
שהעברו ספינות-הפוסטה בים. המפה הזאת מתארת לנו את גבורתה של אשכנז בים
ההולכת וגדלה. לו הובאו אל המפה הזאת גם ספינות אחרות, וביחוד ספינות
אנגליה, אמריקה, צרפת ויפוניה, כי אז היינו רואים בשני חצאי כדור העולם
רשת גדולה ועצומה של מסלות הספינות בימים, ולארך כל מסלה ומסלה המוני
ספינות שטות מזה ומזה אל חופים רחוקים. אל נמלים גדולים וקטנים באירופה
הן מובילות ומוביאות סחורות, שמזה הן נשלחות במסלות-הברזל אל כל
העברים.

ברצותנו להכיר את הטורפידות ואת כלי המפץ, אנו נגשים
אל תבניות קטנות ויפות מאד, תבניות התוך של ספינות-המלחמה ומכונותיהן;
אחרי-כן אנו פונים אך האולם לבנין המכונות,שבו עושים לעינינו תבניתה של
ספינה. אנו רואים שם סירות לטיול וסירות לספינות, תרנים ומשוטים, מפרשים
וחבלים שונים, עגנים ושרשרות וכל דבר השיך לספינה. פה אנו יכולים
לראות, איך מתקנים בדקי ספינות-הקיטור בעודן שטות בים; האמודאים (היודעים
לצלול במעמקי מים) שוהים בתוך המים ומתקנים אותן, ולבל ימותו מחסר נשימה
בתוך המים, מספיקים להם אויר בקנים של רשונה (קויטשוק). ואולם בכדי לתקן
היטב את בדקי הספינה טוב להעלות אותה אל עקל שט, אשר גם אליו אנו יכולים
להתבונן פה.

המחלקה השניה של האולם מכילה תבניות כל מיני אניות-המפרש,
מן הגדולות, בעלות חמשה תרנים ולהן מפרשים, עמודים וחבלים לאין-מספר, ועד
האניות הקטנות, המשמשות רק למסעות קצרים. כל התבניות האלה עשויות בדיוק רב,
עד אשר לא תשבע העין לראותן.

בתשוקה עזה אנו מתבוננים אל כלי-ההצלה הנמצאים שם. אלה הם
סירות-ההצלה, אשר עליהן נמלטים הנוסעים ומשרתי הספונה – ובראשונה הנשים
והילדים – בשעה שהספינה טובעת ושוקעת בתהום, כשהיא סובבת במעגל. חגורות של
עצי גפר מסיעות להם לשטים להתחזק ולצוף על-פני המים. מוכנים שם גם
כלים מלאים שמן לצקת על הגלים הנרגזים, כדי להחליקם ולהשקיט את זעפם.
התמונה התלויה על הכתל מלמדת אותנו, איך נשיב לתחיה את האיש הטובע,
שהוציאוהו מן המים, ואיך נשיב אליו את נשימתו. בכל ספינה וספינה יש
קנה-רובה מיחד, הנועד לירות “טלגרמות”, בשעה שסכנה מתחוללת לבוא על
הספינה. במקום אחר אנו רואים מכונה להעלות אש עם כל המכשירים הדרושים לכך.
בשעה שהספינה נהדפת על-ידי רוח סערה אל עבר היבשה, אז שולחים אל החוף
פלדה עם חבל דק וחזק, הקשור בקצהו האחר אל מכונת הפלדות. האנשים הנמצאים
בחוף קושרים לחבל זה חבל עבה, ארך וחזק מאד, ואנשי הספינה מושכים את החבל
הדק ומביאים אליהם את החבל העבה, הקשור בקצהו האחד אל החוף. את קצה החבל
השני קושרים אל הספינה ותולים בחבל גלגל עם סל, שבו מושיבים את האנשים
הנמצאים בספינה אחד אחרי השני, ובאפן זה הם באים אל החוף ומצלים ממות. הכל
יודעים, מה מאד רעים ואכזרים בני-האדם איש לרעהו, ובכל-זאת הנם עוזרים
פעמים רבות איש את אחיו בעת צרה וסכנה. הדברים המספרים על-אדות
רבי-החובל והמלחים, אשר הקריבו את חייהם לשם הצלת הנוסעים בספינותיהם, רבים
הם מאד ואפשר למלא בהם ספרים שלמים.

תבנית גדולה ויפה מתארת לפנינו מקצתו של הנמל ההמבורגי עם
ספינותיו, מגנוניו (מכונות להרמת משאות), מחסניו ואסמיו. תבנית אחרת מתארת
לנו את הכניסה המסכנת אל נמל שטטין, אשר ליד שפך הנהר אודר אל הים,
מקום שם אפשר לצאת ולבוא אך לאור פנס-הים וכלי אור חוזר
(רפלקטורים). בראותנו את אלמת קרני האורה של הפנס והנה היא פונה
אל עבר אחד וכל קרני האורה בצד רעותה, אנו יודעים, שאין כל רע נגד פנינו,
ואם לא, הנה האות, כי תעינו מן הדרך הנכונה. את אור הפנסים מגדילים על-ידי
מראות ועדשים-של-זכוכית עצומים. ביום מראים לנו ציונים שונים את הדרך
הנכונה אל הנמל, ובשעת הערפל צלצול פעמונים ושריקת סירנות מזהירים מפני
הסכנה. בתבנית אשר במוזיאון יש בכל פנס מנורות אלקטריות קטנות והן
מאירות ומתנוצצות בהפסקות קבועות ולמשך זמן קבוע כפנסים שבים.

ושם, על הכתל, תלויה האלפא-ביתא של הדגלים; באלפא-ביתא
זו משתמשים הספנים מכל עמי תבל בידיעותיהם ובשורותיהם. בהפגש שתי
ספינות בים הן יכולות לשלוח אשה לרעותה ברכת שלום או ידיעות על-דבר מסעיהן
על-ידי אותיותיה של אלפא-ביתא זו, למשל: “שם, לעבר פניכם, הכל כסדרו”, או
“אתמול נשברה אניה, הצלנו את אנשיה”, או ענינים אחרים. ב“לשון הדגלים”
יכולים הספנים להביע את כל הדברים שהם רוצים.

יום-יום אנו קוראים בעתונים על-אדות הטלגרפים
הקבליים, הנמשכים ועוברים על-פני קרקע הים מאירופה לאמריקה ומביאים לנו
חיש מהר את הידיעות על-אדות המקרים החשובים, אשר יקרו שם; לפנים היו ידיעות
כאלה מגיעות אלינו אך על-ידי הספינות המפליגות בים מאמריקה לאירופה. יותר
משנים-עשר קבלים כאלה נמשכים במעמקי הים. רבם יוצאים מקצה אירלנדיה,
דרומית-מערבית, ומגיעים עד ניופונדלנד ושוטלנדיה החדשה. איך הנחו הקבלים
הארכים והכבדים האלה במעמקי הים ולארך של כמה מאות פרסאות?
גם דבר זה מבאר לנו המוזיאון של הצי. למעשה הנחת הקבלים יש ספינות-קיטור
מיחדות ובהן נקרות עצומות בגדלן; בנקרות האלה שמים את הקבלים מקפלים
ומורידים את הספינות לתהום הים, אל קרקע הים, אשר עמקו מגיע במקומות אחדים
לכדי חמשה קילומטרים, ובנסוע הספינות נמתחים הקבלים על קרקע הים. פה אנו
רואים גם-כן ספינה מיחדת להובלת נפט, והוא ממלא שתי שלישיות שלה. יש שם גם
ספינה חזקה מאד מיחדת לשבר קרח; קצות הספינה הזאת, החדות מאד, מפוצצות
את השכבות העבות של שדות הקרח.

בלי משים נמשכות עינינו אל תמונה גדולה אחת התלויה על
הכתל. עליה מתאר צי שלם של ספינות קטנות, השטות על-פני הים הצפוני והן
מושכות אחריהן תף של ברזל גדול מאד. הן באות מן הנמל אשר בברמן ופונות
אל מקום שפך הוזרה, ואחרי אשר הן עוברות דרך של חמשה-עשר קילומטר הן
עומדות במקום, אשר עמק הים מגיע בו רק לכדי שבעה מטרים. אז פותחים מגופות
אחדות בתף והוא מתמלא מים, ולאט לאט מורידים אותו הימה. האמודאים
יורדים אליו וטחים אותו בטון והוא מנח בים כסלע, כאי קטן, ועליו בונים
אחר-כך פנס-ים, להורות לספינות את הדרך אל הנמל בברמן. אולם אחר מכיל כל
מיני כלים, שבהם משתמשים הנוסעים בימים, בכדי לדעת, באיזה מקום הם נמצאים
בכל שעה ושעה. כי הנה הנקל לנוסעים בימים לדעת איפה הם, בשעה שהם נמצאים
בקרבת היבשה, אשר שם יש ציונים ופנסים. ואולם בשעה שהחופים נעלמים מן העין
ולפנינו משתרעים מים שאין להם סוף, אז לא על-נקלה נוכל לסמן את המקום,
שבו אנו נמצאים. על-כן נמצא בכל ספינה וספינה כלי, הנקרא בשם
“לוג” 1, והוא מורה את מדת הדרך שעברנו
ואת מדתה של מהירות הנסיעה. החובל העומד על-יד המשוט מתבונן אל הקומפס,
התלוי על טבעות באפן כזה, שגם בהתנועע הספינה בחזקה ישאר הוא על
מקומו, מבלי שיתעקם. על השלחן אשר בתא רב-החובל מנחת מפת הים, ועליה
רושמים מעת לעת בסרגל ובמחוגה את הדרך, שכבר עברו. כל הדברים האחה נרשמים
אחר-כך בדיוק בספר הנקרא בשם “ספר הלוג”. מזמן לזמן מתבוננים בקנה-צופים
העשוי לדבר אל הכוכבים, או אל השמש, למען דעת לנכון, אם לא טעו בחשבונות
הנסיעה. את שעות היום מורה בדיוק רב חרונומטר משבח.

שלש מפות של שלשת הימים הגדולים: השוקט, האטלנטי וההדי,
מורות לנו את הגיאוגרפיה של ימים אלה. השטח, אשר מי הימים מכסים על-פני
כדור הארץ, גדול פי שנים וחצי משטחה של היבשה, והעמק היותר גדול, אשר נחקר
עד היום, מגיע לכדי 9640 מטר; העמק הזה הוא בים השוקט, צפונה מעט לחבורת
האיים הקרוליניים ומזרחה לאיים הפילפיניים. האנך, שבו מודדים את
העמק, הוא של מיתר, אשר בקצהו קשורה משקלת כבדה והוא נגלל על גלגל
המהדק אל הספינה; בנסע הספינה הולך המיתר ומשתלשל ובהגיע המשקלת אל קרקע
הים – המיתר עומד. בשעה שבאים למתח את הקבלים בתוך הים, נחוץ, כמובן,
לחקור קדם-לכן את מדת עמקו של הים.

ידוע לכל, כי מימי הים מלוחים הם ואינם ראוים לשתיה,
והנמלטים מאניה נשברה צפוים למיתת צמא; ואולם קשה לאדם לשער, כי לו יבשו
הימים, היתה נשארת על קרקע הים שכבת מלח, שעביה שבעים ואחד
מטר.

לבסוף נעיף עין על האולם, שבו נשקפים לנו גנזיו החיים
של הים ממינים רבים ושונים. בכל חופי הימים, וביחוד בחופים אשר בצפונה של
אירופה, מתעשרים בני-אדם עשר רב על חשבון מעמקי הים, ולרבים מהם הים הוא
כמכרה זהב ממש. די להזכיר את הסרטנים, צבי הים, התנינים, כלבי הים,
הספוג, האלמגים והשבלולים. הדיג שבפרוסיה המזרחית יורד בלבוש עור אל
תוך הים, עד שהמים מגיעים אל חזהו, ומעביר משם אל היבשה את עשבי הים, אשר
הביאו שמה הגלים, ואת צמחי הים, כי בתוכם הוא מוצא קטף של עצים
שנתאבן, הוא הענבר (ברנשטין), שהוא מין סחורה יקרה מאד. בכדי לצוד
דגים מלוחים בים הצפוני מורידים מן הספינות אל הים רשתות, שארכן 4500 מטר,
ובעזרת מכונות מעלים את כל הציד אל מכסה הספינה. את הדגים האלה מולחים,
שמים בחביות ושולחים למדינות שונות.

בלי משים חולפות השעות באולמי המוזיאון של הצי אשר בברלין.
מקיפה אותנו שם נשיבת רוח צח ואויר הים, ומה גדול השנוי, שהאדם מרגיש
אחרי-כן שוב ברחובות העיר ההומים מרב אדם!





השימפנזה2 הברלינית

מעולם לא יכלתי לצאת מברלין, מבלי ראות בראשונה את
השימפנזה אשר בעיר. שעות רבות בליתי בגן-החיות אשר שם, בעברי מן האריה
בן אפריקה אל הנמר בן ארץ הדו, מן הדבים הלבנים אל הדבים השחורים,
מן הרמכים[3] אל עזי-הגמלים[4]. ואולם נעימים מכל אלה היו
לי הרגעים, אשר בליתי בבית הקופים וזמן רב ביותר הייתי שוהה ליד
השימפנזה.

הכלוב של השימפנזה עומד ליד כתל גבוה של זכוכית בפנים
והמתאוים לראות את הקוף הזה יכולים להתבונן אליו רק מבעד לכתל-הזכוכית
הזה. ואולם אנכי מכיר הייתי את המפקח על גן-החיות והוא נתן לי להכנס אל
החדר המוחם, שבו נמצא הכלוב ההוא. השימפנזה האמללה, אשר הובאה מיערות-עולם
אשר במזרחה של אפריקה, אנוסה לשבת עתה בודדה בכלובה החזק תחת שמי ברלין
המעננים והגשומים! אמנם אין היא יפהפיה. מצחה קצר, גלגלתה מארכה,
לחייה מכערות ועבות, החטים[5] שלה
גדולים למדי, חטמה שטוח, זרועותיה ארכות, ידיה עבות וקשות וכל גופה מכסה
שערות שחורות. בכל-זאת, בשעה שהיא מתהלכת הנה והלום בכלובה הגדול, היא דומה
לבן-אדם, כי עיניה הן בהירות-שחמות ומבטא יש לעינים אלה ומבטיהן. אנכי
נגש אל השבכה והיא קרבה אלי ומסתכלת בי בשים-לב. פניה מפיקים כבד-ראש
ועצבון, ובלי משים הנני שואל את המפקח, אם איננה חולה. וזאת אשר אמר לי
הלז: “לא! היא מעמיקה חקור, אם שערותיך ארכות או קצרות, ובודאי שהיא חפצה
מאד, כי תסיר את כובעך מעל ראשך”.

בחפץ לב מלאתי את רצונה זה, הסירותי את כובעי מעל ראשי
והכנסתי את ראשי אל בין פרקי השבכה. השימפנזה השקיעה את ידיה הקרות והקשות
בתוך שערותי ובשמחה הוציאה מפיה קול ענות; אחרי-כן שבה להתהלך בתוך הכלוב
בצעדים הכבדים אשר לרגליה הסגלגלות, כשהיא נוגעת בצפרני ידיה ברצפה. לבסוף
נגשה אל מוט קשור בשני קצותיו אל שני חבלים היורדים מן הספון, קפצה עליו
והתנדנדה עליו בחזקה, עד הגיעה אל הטבעות הקשורות בחבלים תחת
הספון.

אבל עד-מהרה שבה אלי והושיטה לי את ידה; תוי פניה הביעו,
כי היא רוצה לראות את האולר שלי. ואולם המפקח הזהיר אותי, שלא אתן לה את
האולר. היא הסתפקה אפוא במששה את כיסי בגדי ובחפשה שם אגוזים, או
איזה פרי אחר, אחרי-כן שבה להתהלך בבית-כלאה הנה והלום.

בינתים ערב היום. בשעה שהשמש מתחילה ביערות אפריקה, קופצת
לה השימפנזה על אילן, ושם, בין הענפים, היא מוצאת לה משכב מרוח. ואולם
פה, בברלין, נכנס המפקח אל הכלוב והוא עמוס שתי שמיכות עבות של צמר ומוסר
אותן לשימפנזה, והיא מציעה לה בעצמה את המשכב; את השמיכה האחת היא מציעה על
הרצפה באחת מפנות הכלוב, ובשניה היא מכסה עצמה היטב, מכף רגלה ועד אזניה.
אני מברך אותה לשלום ויוצא אל הרחוב, המלא המוני-אדם.

על-דבר בינתם של הקופים האלה, התנהגותם בדעת ובחשבון
ונטית רוחם לשלום מספרים המון נפלאות הנוסעים באפריקה, אשר להם בעצמם היו
לפנים שימפנזות. אחד הקופים האלה, הדומים לאדם, השתומם מאד בראותו בפעם
הראשונה את תמונתו בראי, נפשו חשקה מאד לדעת מה זאת, והוא הביט אל בעליו
בעינים מפיקות שאלה, אחרי-כן פנה אל אחורי הראי, התבונן היטב, ושב אל פני
הראי ונגע בו באצבעותיו, למען הוכח לדעת, אם באמת יש שם איזה יצור חי.
התנהגותו אז היתה כהתנהגות אדם פרא בשעה שהוא רואה ראי בפעם
הראשונה.

חובב החיות הגדול, ברהם, מספר על-אדות שימפנזה צעירה שלו
דברים מפליאים ומזעזעים את הנפש. לפי דבריו אין להתנהג בשום אפן עם קוף
שכזה כשם שמתנהגים עם שאר החיות, אך יש לנהג בו מנהג אדם. השימפנזה שלו
התאמצה לחקור ולדעת את כל אשר סביבותיה. היא הוציאה את תבות הארון אשר בחדר
ובקשה את החפצים אשר בהן, בכדי להשתעשע בחפצים האלה. פתחה את דלת התנור,
ישבה שם והתבוננה אל האש, ישבה על הכסא ליד השלחן, אכלה עם כל בני-הבית
יחדו, מזגה לעצמה את כוסה והיתה שותה כבן-אדם. וכאשר כלתה לאכול, מחתה את
פיה במטפחת. את האיש, אשר אהבה, חבקה ונשקה. את הילדים אהבה יותר מן
הגדולים, ואת הנערות הקטנות – יותר מן הנערים כי הם הרבו להרעימה. פעם
אחת הראו לה ילד בן חדש והיא התבוננה בו בתמהון והתאמצה להוכח, אם
היצור הקטן הזה הוא באמת בן-אדם. אחרי-כן נגעה באצבעה בפני הילד ברך
ובזהירות גדולה, כאלו יראה, פן תרע לילד, וכאשר נודע לה לנכון, כי בן-
אדם הוא זה, הושיטה לילד את ידה לאות שמחה.

השימפנזה ההיא ידעה היטב לכון את שעות היום. פעם אחת
אחרו להגיש את ארחת הערב, ואז התחילה לדפק בחזקה על הדלת. וכאשר הביאו
אחרי-כן את האכל, קראה בחדוה: “אה, אה!” אחרי שאכלה את ארחת הערב,
הסירה מרגלי אדוניה את הנעלים וקנחה את רצפת החדר בסחבה. היא לא יכלה
לשאת את הנחשים ושאר הרמשים והעזה לגשת אליהן רק בשעה שהיו כלואים
בכלוביהם. וגם אז מהרה לברח מהם וקראה בבהלה: “אה, אה!” את התכי לא
יראה מכל וכל. היא התגנבה לפעמים קרובות אל הכלוב של התכי והרימה
אליו את ידה, למען החרידו. ואולם התכי הפקח קרא: “הס, הס!”

אפשר לשער, מה גדל כאב בעליה של השימפנזה הזאת, כאשר מתה
במחלת האסכרה ודלקת הראה. בשעה שהיתה חולה, היו מטפלים בה לא רופאי
הבהמות והחיות, כי-אם הטובים שברופאי בני-האדם, שנמצאו באותו המקום. כאשר
חששו הרופאים, שמא תחנק באסכרה, מאין לה היכלת לנשם, החליטו לעשות לה
נתוח. ארבעה אנשים אחזו בה בחזקה, כי היא הגנה על עצמה מפני הרוצים
לנתח בגופה והתאמצה להתחמק מתחת ידם. ואולם כאשר החלו לדבר אליה רכות, אז
נתנה לעשות את הנתוח, מבלי אשר תוציא מפיה קול צעקה מתוך כאב ומבלי
התנועע, כאלו הבינה, שהצעקה והתנועה בשעת הנתוח תביאנה עליה את המות. כאשר
גמרו לעשות את הנתוח, הביעה את שמחתה ותודתה, בהושיטה את ידה לרופאים
ובחבקה את המפקח עליה. וכשם שנתנה לרופאים לעשות לה את הנתוח, כן נתנה להם
להשתמש גם בשאר תחבולות הרפואה. ואולם למרות כל הטרח והעמל, לא נרפאה
השימפנזה מחליה. אחד הרופאים, אשר השתדל לרפא אותה, הבטיח, כי היא
מתה כמות בן-אדם.





וינה. הקיסר פרנץ-יוסף והפחח מוינה

ואולם כבר הגיעה השעה להפרד מעל חופי הנהר שפרי. לו
אמרנו לשהות זמן רב, כזמן אשר שהינו בברלין, בכל עיר ועיר המושכת את לבנו
אליה, כי עתה לא שבנו עד עולם לארץ מולדתנו. רק לקונסטנטינופול בלבד עוד
עלינו לעשות דרך של אלפים קילומטר, ושלש-עשרה שעות שלמות עלינו לנסע
במסע מהיר עד בואנו, ראשית-כל, אל וינה, בירת אוסטריה.

בצד מערב הנה לפנינו הנהר אלבה, המשתפך אל הים הצפוני
בקרבת העיר המבורג, ובצד מערב – הנהר אודר, השופך בקרבת שטטין את מימיו
אל הים הבלטי. את הנהר אלבה אנו מכירים מקרוב אך בבואנו לדרזדן, כי שם
עלינו לעבר אותו, אחרי-כן אנו פוגשים אותו בביהם, אשר שם נמשכת מסלת-הברזל
לארך עקמומיותיו של נהר זה, השוטף ועובר דרך עמק נהדר, רב התושבים ומכסה
יערות. גם בפרג, שהיא אחת הערים העתיקות והיפות שבאירופה,
איננו יכולים להעצר; המסע רץ חיש הלאה ורק בוינה אנו יוצאים מתוכו לזמן
קצר.

וינה היא עיר עשירה ומפארה, הרביעית בגדלה באירופה;
בית-הכנסיה הקתולי, הנקרא על שם סטפן הקדוש, שולח עד מרום את מגדליו
והם מתנוססים מעל לבתיהם של שני מליוני תושבים. בין מצבות-זכרון עתיקות
הימים נצבים שם בתי-ענק חדשים ונהדרים, וה“רינג” הוא אחד הרחובות היפים
שבעולם. וינה היא עיר עליזה ומלאה חיי חדוה, עיר עתיקה, חשובה, יחסנית,
עיר של תיאטראות, זמרה ושעשועים, בתי-משתה ובתי-קפה. בוינה עוברת תעלת
הנהר דוני עם שנים-עשר הגשרים אשר עליה, ולארך קצה העיר המערבי זורמים להם
גלי הנהר היפה והכחל בתוך אפיק מסדר היטב, ומשק הגלים האלה,
המשק הנשמע כזמר, הוא יסוד היסודות של מנגינות הולצים של וינה
המפארים בעולם.

וינה, כברלין, היא אחת המרכזים של החכמה, המדע והאמנות
והיא מכילה המון דברים נפלאים לאין מספר. ואולם כל אלה הם כמעט כאין לעמת
הקיסר הזקן פרנץ יוסף, לא משום שהוא זקן, שריד הדור שכבר מת, אך יען כי
כבודו הרב מחזיק בשלמותה את הממלכה, שהיא של ארצות ואמות שונות, בנות דתות
שונות. על חמשים מליון בני-אדם הוא מושל: האשכנזים באוסטריה, הביהמים
בביהם, המדירים באונגריה, הפולנים בגליציה. ומלבד אלה עוד כמה וכמה אמות
שונות מתגוררות על-פני השטחים רחבי-הידים של קיסרות אוסטריה-אונגריה.
אפילו בני דת-מחמד נמצאים בין אנשי הממלכה הקתולית הזאת.

חיי הקיסר הזה היו מלאים מאורעות כבירים ואסונות גדולים.
בימיו היו בארצו מלחמות, פרעות, מרידות, והוא בחכמתו וחריצותו שב ומשל
על המוני בני-האדם מרי הנפש, אשר התאמצו, ועודם מתאמצים, לקרע את ממלכתו
לקרעים. קשה לאדם לחשב, שממלכת אוסטריה-אונגריה תוכל להתקים בלי הקיסר
הזה[6]. ולכן יש לחייו ערך גדול מאד
בקורות אירופה. לא אחת התנקשו אנשים בנפשו, הרגו את אשתו, ובנו יחידו מת
מיתה משנה. הקיסר הוא עתה בן שמונים ושתים שנה, וזה ששים ושלש שנה הוא
נושא כתר מלכות על ראשו; משנת 1867 ועד עתה הנהו מלך אונגריה. בימי מלכותו
התפתחו המסחר, משק הכפרים והתעשיה, וטוב הממלכה הלך וגדל. למרות זקנתו
המפלגת קומתו עודנה זקופה, אינו מהלך שחוח וכפוף והנהו עובד עבודה קשה כאחד
הפועלים אשר בעמק הדוני.

על החבה הגדולה, אשר לב בני אוסטריה הוגה לקיסר
פרנץ-יוסף, מעיד המעשה, אשר ספר לי פעם אחת חבר-לנסיעה פטפטן, שנסע אתי
יחדו דרך עמק הדוני, היא הדרך, שבה נעבור גם עתה במסענו זה. מסבים היינו
בסעדת הצהרים, והאיש ההוא שח אתי על-אדות וינה.

– האם שמעת, אדוני, את המעשה בפחח, אשר טפס ועלה על מגדל בית-הכנסיה הנקרא על שם סטפן?

[[XX]] – לא, לא שמעתי, ומה המעשה הזה?

– אותו הפחח אמר לכבד על-פי דרכו הוא את חג היובל של
הקיסר. מה עשה? נתעטף בדגל-ממלכה אוסטרי ועלה על המדרגות של המגדל אשר
לבית-הכנסיה ההוא, וכאשר תמו המדרגות, טפס ועלה, הלך ועלה, על המגדל
מבחוץ. הנך יודע בודאי, שהמגדל הזה הוא כמעט ישר
כאנך[7], ואולם הוא נאחז בחזקה
בידיו וברגליו בכל בליטה קטנה שבקטנות ובכל מקום חבורם של פחי הנחשת
ולבסוף הגיע אל רגלי הצלב.

– ונפל משם, כמובן?

– חלילה! הוא אך נח שם רגע, ואחרי-כן טפס ועלה על מרומי הצלב, שם שכב לו על בטנו והניע באויר את ידיו ורגליו.

– הפוחז הזה מתחיל למצא חן בעיני, – חשבתי בלבבי.

– אחרי-כן גלל את הדגל והניע אותו הנה והנה. תחתיו
השתרעה העיר וינה, הוא ראה אפוא את כל העיר: את תעלת הדוני, וגם את
הדוני עם ששת הגשרים אשר עליו, את חלקי העיר, אשר תבנית מרבעים להם, את
גגות הבתים וארבות העשן אשר עליהם, את הרחובות, החצרות, הסמטות הקטנות,
הפרברים והכפרים אשר סביבותיהם, את מסלות-הברזל ומסלות-החצץ, ההולכות
ונעלמות מן העין במרחקים. חוטי הטלגרף והטלפון נמשכו מתחת לו, ובכן היה
באמת הגבוה מכל הדברים אשר בעיר. במקרה ראה אותו ואת דגלו אחד העוברים
על-פני בככר שלפני בית-הכנסיה, וכמובן נצב על מקומו והביט אל המראה המוזר.
עבר רגע אחד והמוני אנשים נקבצו שמה. קם שם דחק נורא, עד שאי-אפשר היה
לאיש לעבור שם. כזאת היתה בכל רחובות העיר וככריה, שבהם אפשר היה לראות את
המגדל ההוא. כמחצית תושבי העיר הגדולה עמדו צפופים ברחובות והביטו אל
המגדל, ואיש לא יכל להעלות אף רגע על הדעת, שאפשר יהיה לו לעבור מרחוב
לרחוב ברגל או במרכבה. והפחח שכב לו במרום הצלב ושמח בראותו, שהמוני
בני-אדם ממלאים את הרחובות ומביטים עליו.

– ודאי שהמחזה נגמר בזה, שהוא נפל משם והכה לרסיסים –
נכנסתי לתוך דבריו, כי לא יכלתי לטעם מן הדג, אשר הגש לי, בטרם יחכם
הפחח וירד סוף-סוף לארץ, או שיגיע למצער אל המדרגות הראשונות.

– חלילה! כאשר ארכו לו רגעי שכבו שם, ירד לו בזהירות בדרך
אשר עלה. אף פעם אחת לא החטיא, ולא ירא, פן ישבר את מפרקתו. ירד והתראה
לפני ההמונים ביציע הקטן של המגדל. אכן, מי שחש בראשו אינו רשאי לטיל
באפן כזה.

– אמנם צדקת, אדוני! – אמרתי ­ אך מה חשבה המשטרה על-אדות הפחח הזה?

– המשטרה תפשה אותו והושיבה אותו בכלא לחדש ימים על אשר גרם להתאסף ההמונים ועל עצרו בעד התנועה שברחוב.

– עול גדול עשתה! – נפלטה קריאה מפי.

– אמנם כן. ואולם מאת הקיסר קבל הפחח אות-כבוד של זהב על אמץ-הלב אשר הראה ביום חג הקיסר.

– טוב אשר בא על שכרו. ואולם נתחיל-נא לאכל את הדגים. [[XX]]

בו ברגע עבר המסע דרך הגשר שעל הדוני, המחבר את בקעת אונגריה עם חצי-האי הבלקני.





דרך בקעת אונגריה אל חצי-האי הבלקני

בצפונה של ממלכת אוסטריה-אונגריה שוטפים הנהרות אלבה
ודניסטר ובדרומה נמצאים עוד נהרות קטנים וכלם משתפכים אל הים האדריטי.
ואולם בכלל שיכים כל הנהרות שבממלכה הזאת אל מערכת הנהר דוני והנם
משתפכים אליו, והוא הגדול מכלם ובולע את כלם. הגדול בנהרות אירופה הוא
הנהר וולגה, אשר לו ים מיחד, הוא הים הכספי. הנהר דוני הוא השני בגדלו,
וגם לו ים מיחד, הוא הים השחור. וגם המעינות, שמהם נובע הנהר הזה נקראים
“שחורים”, על שם שהם נמצאים במקום הנקרא “היער השחור”, הוא שורצולד אשר
בבדן. השטח ממקום מוצאו ועד מקום השתפכו אל הים ארכו כמעט 3000
קילומטר. הוא עובר דרך בוריה, אוסטריה ואונגריה, הוא הנו הגבול שבין
בולגריה ורומיניה והוא נוגע גם בכברת ארץ קטנה של ממלכת רוסיה. ששים נהרות
גדולים משתפכים אליו ומחציתם גדולים כל-כך, עד שספינות שטות על פניהם.
בעיר בודפשט, אשר הדוני מפריד בין שני חלקיה והם מתחברים יחד על-ידי
גשרים נהדרים, הנהר דומה יותר ליאור מאשר לנהר. גשר אלישבע אשר בבירת
אונגריה זו ארכו 290 מטר. הלאה, – על-יד גבול וולוכיה, רחב הנהר הוא
קילומטר, ובין בוקרשט והים השחור, ששם נמשכת מסלת-ברזל רומינית
על-פני הדוני, משתרע גשר ליד “המים השחורים” וארכו כארבעה קילומטרים, –
וגשר זה הוא הארך ביותר בכל הגשרים אשר באירופה.

לא הרחק מן המקום הזה מתפרדים מימי הדוני והיו לשלשה ראשים; ביניהם ובין הים, שהם משתפכים אליו, יש דלתא[8], ושם גדל סוף בשפע רב. בתוך הסוף יכולים להסתר סוס ורוכבו
יחדו, שם רועים עדרי שורי-הבר, עופות-הים יקננו שם לרבואי רבבות
וזאבים באים לטרוף טרף.

מבודפשט והלאה המסע ממהר ורץ דרך בקעת אונגריה. הבקעה
הזאת היא נוף מצין במינו. תבניתו כתבנית ערבה, אשר הרים סביב לה. גשמים
יורדים פה לרב, החרף הוא קר והקיץ לוהט, כאשר יהיה בכל הארצות הרחוקות
מן הים. הסערות והסופות מצויות, ובמקומות אחדים נצברים על-ידי הסערות הרי
חול. לפנים היתה זו ערבה נחמדה, שבה התגורר עם המדירים הנודד. רעו שם
עדרי בקר וצאן רבים לאין-מספר. עתה הולכת פה ומתפשטת עבודת האדמה. עוסקים
בגדול חטים, שפון, שעורים, שבלת-שועל, ארז, תירס, תפוחי-אדמה וגפנים
בכמות גדולה הרבה יותר ממה שדרוש לתושבים, ולכן נשלח העדף מחוץ לארץ.
סביבות הכפרים ובתיהם גדלים אלות, בוקיצות, ברושים, עצי-אוג ועוד מיני
עץ שונים, ואולם בערבות הרחוקות, במקומות הבצה הסמוכים אל הנהרות, אין עצים
והתושבים מסיקים שם את תנוריהם בסוף ובגללי בקר מיבשים. באונגריה רבו
תמיד מגדלי הבקר, גם עתה מרבים לגדל שם פרים ופרות, שורי-הבר, צאן
וחזירים מן המינים המשבחים. האיש הנודד עם עדרו ממקום למקום אינו יכול
להתקים בלי סוס, ולכן הסכינו האונגרים מאז לגדל סוסים אבירים. אין להתפלא
אפוא על שאונגריה עשירה כל-כך בסוסים משבחים, בני-תערבת של שני
גזעי-סוסים: הגזע הטטרי והגזע הערבי.

בהביטנו מן המסע אל הנוף הזה, אשר אדמתו פוריה כל-כך והאדם
רואה בו שכר רב בעמלו, נראה לנו הנוף שטוח ובן גון אחד. אנו רואים עדרים
הרבה, אשר רועיהם רוכבים על סוסים, כפרים, דרכים ובתי אכרים. ואולם מי
שרוצה להכיר את הנוף כראוי, עליו לבקר את התערוכה הגדולה של משק הכפר
אשר בבודפשט. תערוכה זו מקנה לנו תמונה אמתית של החיים החקלאיים
באונגריה, למן האחו והאחזות ועד החמאה והגבינה, למן פקעת תולעת-המשי ועד
גלימת משי נחמד. היא מראה לנו את חיי האכר האונגרי, היושב בבית-עני, בית
של סוף, או באהל, את מיני הדגן השונים, שהוא זורע בשדהו, את הדבש הצהב,
שהוא רודה בימי הסתו מן הכורת, ואת העורות המעבדים, שמהם הוא עושה
רצועות, מלתחות ותרמילים. אנו רואים בתערוכה זו גם את כלי הצידים
והדיגים, נשקם וצידם. בצאתנו לבסוף מן האולם האחרון של בנין התערוכה,
אנו יודעים ומכירים, כי בדעת ובתבונה מנהל עם אונגריה את משק הכפר שלו.
חיים של טובה ועשר הם השכר, שתושבי הארץ הזאת מקבלים בעד טרחם
ועמלם.

במהירות עצומה רץ המסע על-פני הבקעה עד גבול סרביה.
בבלגרד, בירת סרביה, מחפשים המוכסים בחבילותינו. הסרבים בכללם אינם
חביבים על שאר העמים, ואני מצדי איני מרבה לבטוח בעם, ההורג ומשליך בעד
החלון את המלך והמלכה שלו, בשעה שיעלה הרצון לפניו.

פה אנו נפרדים מאת הדוני ונוסעים הלאה בעמק מורבה.
הכפרים הסרביים עם בתיהם הקטנים, הלבנים והנמוכים, שגגותיהם הם של רעפים
או של תבן ודומים בתבניתם לפירמידות, הם נאים למדי ופזורים באפן יפה
למראה. בכל מקום שאנו פונים הננו רואים גבעות מכסות דשא ירק, מורדי הרים,
שיערות גדלים עליהם, עדרים ורועיהם ואכרים לבושים בגדים ברדים, ההולכים
אחרי מחרשותיהם בשדה. נחלים קטנים וסואנים רצים כמתוך קפיצות של שמחה אל
עבר הנהר מורבה, המוביל את מימיו אל הדוני. ובכן – עוד בתוך מערכות
הדוני אנו נמצאים, ולא נפטר מהן גם אחרי אשר נעבור את סרביה לרחבה דרך
גבעותיה השטוחות ונבוא עד לפני סופיה בירת בולגריה. גם במקום הזה עובר אחד
מנתיני הנהר דוני, שהוא מכלכל חיים לעמים ולממלכות רבים.

בשעת מסעות העמים שטפו המוני הנוסעים שטף ועבר מארצות
המזרח לאירופה דרך בקעת הדוני, והנהר הזה הוא גם עתה אחת הדרכים החשובות,
המחברות את מזרחה של אירופה עם מערבה.

הלילה מכסה מעינינו לגמרי את ממלכת בולגריה, אשר בחלקה
הדרומי אנו נוסעים ליד הנהר מריצה ואנו עוזבים אותו רק בבואנו לדרומו של
גבול טורקיה, לאדרינופול. הננו נמצאים פה בתוך הרחבה שבבקעות
חצי-האי הבלקני.

בשכבי בלילה על הספסל שבתא הרכבת הרהרתי במדינות
הבלקן המפארות, המשתרעות בדרום, אלבניה עם עמה השואף קרבות,
מקדוניה, ארץ מולדת אלכסנדר הגדול, ויון, ארץ הדעת והאמנות
לפנים.

כעלות השחר כבר היינו בטורקיה, ובהגיע מסענו אל שערי קונסטנטינופול עמדה השמש במרום השמים.





קונסטנטינופול

אם יביאך גורלך באחד הימים אל הפנינה הזאת שבין ערי תבל,
אל-נא תמהר לתעות ברחובות הקטנים, הצרים והמסאבים, אך פנה לך חיש אל
היציע העליון של המגדל הרם, המתנוסס באמצע הפרור הטורקי סטמבול.
מראה נהדר מאד, אשר עד עולם לא תשכחהו, יתגולל שם לפניך.

ראה תראה שם ים של בתי עץ, אשר האחד מתרומם על-גבי השני
וכלם יחדו מתנוצצים בהמון צבעים. מבין המוני הגגות של בתי סטמבול
מזדקרים ועולים מגדלים דקים וכפות עגלות של בתי-המסגד אשר
למשלמים. לרגליך נשקף שוק התגרים, והלאה מעט – “סופיה הקדושה”, היפה
שבבתי-המסגד. סטמבול בנויה, כרומי, על שבע גבעות; העמקים שבין הגבעות מכסים
עצים ירקים וגנים מצלים. בצד מזרח נראות עוד חומותיה של העיר העתיקה;
ממעל להן מתנשאים בעצבון ראשי הברושים של בית-הקברות.

בצד צפון הנך רואה לפניך מתוך נקדת זוית פתוחה חצי-אי.
עליו משתרעים שני הפרורים גלטה ופרה, שיושביהם הם בני עמי אירופה:
יון ואיטליה, יהודים ואורמינים ושאר העמים בני הארצות הסמוכות לטורקיה. בין
חצי-האי הזה ובין סטמבול, צפונה-מזרחה, נמשכת לשון-הים, הבוקעת לה דרך
ארכה ביבשה ו“קרן הזהב” שמה, כי על פני-גליה מובילים דורות על דורות
אוצרות כל טוב.

לצד צפונית-מזרחית יש עוד לשון-ים אחת, אשר רחבה כרחב
“קרן הזהב”. מימיה הם כעין הספיר, וחופיה המקפים שרשרת של כפרים
ובתי-קיץ לבנים, שקועים בעבי גנים נחמדים. לשון-הים הזאת נקראת
בוספור, היא הדרך המובילה אל הים השחור. לארך החוף הימני של הבוספור,
מזרחה לים ועד לראשי גבעות נמוכות, משתרע חלקה השלישי של קונסטנטינופול,
סקוטרי.

העף-נא עתה עין דרומה. עליך לכסות את עיניך, לבל יעור
אותן זהר קרני השמש, היורדות על פני שטח המים הרבים וחוזרות ונתזות
ממנו אל כל העברים. הנה אתה רואה לפניך את הים הנקרא בשם מרמרה, אשר
ארכו 200 קילומטר, והוא אחד הפלאים ממש. אין זה לא ים ולא יאור, לא מפרץ
ולא לשון-הים, כי-אם חלקם של הים האגאי והים השחור, והוא מתחבר עם הים
האגאי דרך הבוספור ועם הים השחור דרך הדרדנלים וההלספונט.
אותם הגנים השטים אשר בדרומית-מזרחית, הרחוקים משם דרך שתי פרסאות, הם
האיים הנקראים בשם “איי הנסיך”, ומאחוריהם, מן המרחק הכחל והבהיר, נשקפים
הרי אסיה הקטנה. פה ושם חולף מפרש לבן, או עמוד עשן קל של אנית-קיטור
מתמר ועולה למרום. וסביב האפק הולך המראה הנפלא הזה ומתקדר – עד כי בסוף
מתלכדים הארץ, הים והשמים יחדו.

עד עולם לא תשכח את המראה הנהדר של העיר הזאת, אשר רחובות
רחבים של מים מבתרים אותה לחלקיה. עיניך רואות שם שני חלקי תבל ושני
ימים. הנך רואה היטב את דרך הים רבת הערך, העוברת בבירת ממלכת
האוטומנים. יום-יום עוברות דרך הבוספור אל הים השחור ספינות
לאין-מספר, ההולכות לבולגריה, רומיניה ואסיה הקטנה ורבות מהן שטות אל ים
יון, אל קבוצת האיים (הארכיפלג) ואל עבר חופי הים התיכון.

בלי חמדה הנך פונה והולך מן הגדר אשר סביב היציע. האם
בחלום או בהקיץ אתה רואה כל זאת? עודך באירופה, אך כבר על מפתן אסיה אתה
עומד! סקוטרי, העיר המתנוססת שם בעבר השני בתוך הזר הירק של חרשות
עצי ברושים, כבר באסיה היא. ואולם גם פה, בהביטך למטה, אל הרחובות ההומים
מהמוני טורקים, תדע, כי יותר ממה שאתה באירופה, אתה באסיה. הנך שומע שאון
סביבותיך; לא המית הרוח ולא זמרת גלי הים הוא. כאלו דבורים הומות מסביב
לך. יש אשר תגיע לאזניך קריאה ברורה של סבל, נביחת כלב, שריקת ספינה,
או קול צלצול הטרם. מעט מעט מתלכדים קולות הטבע ושאון עמל בני-האדם והיו
לקול אחד, ואותך מקפת דומיה הומיה, דממה מלאה שאון, היא הדממה המרחפת
תמיד ממעל לארבות העשן של הערים הגדולות.





בית-הכנסיה של החכמה הקדושה

הדבר היה בשנת 548. מלאכת בנינו של אחד בתי-הכנסיה לנוצרים
היותר יפים אשר בעולם נגמרה בידי הגדול שבאמנים בימים ההם, יליד אסיה
הקטנה. שש-עשרה שנה נבנה הבית ורבבת פועלים עבדו בבנינו. והנה נגמרה
העבודה וכבר אמרו בוניו לקדש אותו, כחק לנוצרים, ולקרא אותו בשם
“בית-הכנסיה של החכמה הקדושה”.

הקיסר הגדול של ממלכת ביזנטיה, יוסטינינוס, בא במרכבה
כבודה, רתומה לארבעה סוסים דוהרים, ובלוית הכהנים הגדולים אשר
בקונסטנטינופול שם את פניו אל בית-הכנסיה. הבית פנימה גדול כשוק וכפתו
דומה לרקיע השמים והיא גבוהה מן הקרקע 56 מטר. יוסטינינוס מביט סביבותיו
ולבו מלא גאון למראה המפעל הכלול בהדרו, אשר קם והיה על-פי פקדתו
ורצונו. הוא משתומם למראה אבני השיש הברדות של חומות הבית, המוזאיקה
יקרת הערך אשר על מסכת הזהב של הכפה ומאת העמודים של סלעי
פרפוריה[9] ואבני-שיש ירקות, אשר היציעות והכפה נשענים עליהם.

אמנם אין ערוך לעשר הקיסר! שבעה צלבים של זהב נדב
לבית-הכנסיה הזה ומשקל כל אחד ואחד מהם הוא מאה ליטרה! בחדר אשר
לכלי-השרת שמורים ארבעים אלף מכסות לגביעים וכלם משבצים פנינים
ואבני חפץ, וחמשה ועשרים ספרי כתבי-הקדש, שכל אחד ואחד מהם הוא בכריכה של
זהב ומשקלו מאתים ליטרה! שלשת שערי הכבוד הם – כפי שאומרים – מעצי תבת
נח ודלתות המבוא הם כסף טהור. שאר השערים והדלתות מקשטים בקשוטים של עצי
ארז, שן וענבר.

כל הכפה שוקעת באורה. בתוך המוזאיקה של הכפה מזהירים פני
קדושי הנוצרים, הכורעים בדומיה לפני האלהים. תחת הכפה עפים ארבעה כרובים.
ועל לב הקיסר עולים הדברים הכתובים בספר תורת משה: “והיו הכרובים פורשים
כנפיהם למעלה; ופניהם איש אל אחיו; אל הכפרת יהיו פני הכרובים”. האם לא
כזאת הוא רואה בבית-הכנסיה הזה? ויוסטינינוס משתחוה בהכנעה לפני אל עליון,
אך באותה שעה הוא נמלא גאות בן-אדם, והוא כורע על ברכיו וקורא: “ברוך אתה,
אלהי, אשר נתתני לגמור את בנין הבית הזה!”

אז הריעו החצוצרות והתפים, והמון הנאספים שר שירי
חדוה וקול הד השיר הגיע אל הבתים, אשר מחלונותיהם היו תלויות ויורדות
יריעות של אטון זהב. ארבעה-עשר יום חגגו חג חנכת הבית; חביות מלאות
מטבעות של כסף הורקו לפני ההמונים ולכל בני העיר עשה הקיסר משתה. –

* * *

והדורות החדשים, אשר קמו אחרי-כן, הלכו בימי שנים למאות
בעקבות הדור ההוא ובימי חגי הנוצרים נמלא “בית-הכנסיה של החכמה הקדושה” הוד
והדר. והכהנים הגדולים אשר לנוצרים נקבצו שמה, למען הועץ יחדו על-אדות
ממשלתם בתבל. כמעט אלף שנים עברו מיום הבנות הבית, והנה בא יום 29 מי
לשנת 1453.

השולטן הטורקי עם מחנהו הרב לאין-מספר בא בשערי
קונסטנטינופול. רבוא רבבות אנשים, נשים וטף נמלטו בבהלה אל “מקדש סופיה”,
בעזבם את כל העיר בידי האויב. הלא הכובש – חשבו – לא יעז לחלל את המקום
הזה! בשעת האסון ירד מלאך-האלהים מן השמים ויציל את הבית הזה ואת העיר –
ככה נבאו קדושי הנוצרים…

ואולם קולות החצוצרות של המשלמים כבר נשמעו מעל
הגבעות הסמוכות. צעקותיהם הקורעות לב של הנמלטים הנבהלים צללו מתחת הכפה,
האמות לחצו את ילדיהן אל לבן, הנשים ובעליהן חבקו זה את זה, והעבדים, אשר
הובאו שמה ממקומות עבודת הפרך, בעוד האזיקים על ידיהם, הסתתרו בפנות שבין
העמודים.

קרדמות המשלמים הרעימו בהכותם על שערי הבית. שבבי עצים
יקרים התעופפו באויר. עוד דלת אחת חורקת ושורקת מן המכות, והנה השניה כבר
נבקעה. חיל טורקיה חדר שמה ברעש. ההמונים הנמצאים שם אסרו בכבלי ברזל
והוצאו משם כצאן ההרגה. אז החלה הבזה. תחת מהלמות החרבות והחניתות
התפוררה המוזאיקה, כסויי המזבחות יקרי-הערך נקרעו לקרעים ואוצרות זהב
וכסף העמסו על-גבי חמורים וגמלים.

ושם, למעלה – מספרת אגדה נוצרית – נצב כהן-גדול יוני והוא
לבוש בגדי הכהנה אשר לו. בלי פחד עמד והתפלל בעד אחיו בקול דממה והתחנן
אל האלהים, כי יעמוד להם בעת צרתם הגדולה. ואולם לא ארכו הרגעים והנה אין
איש מאנשיו אתו. אז לקח את גביע הזהב, אשר עליו קדש בעת תפלתו, ודרך
המדרגות עלה על היציע העליון. אבל בעלותו ראו אותו הטורקים ובהמון רב רצו
אחריו בחרבותיהם השלופות וחניתותיהם המורמות. עוד רגע יפול הוא והגביע
בידי האויבים. הלא אין מקום להמלט שמה, כי סביבותיו כתלים של אבן.

ואולם פתאם נבקעו לפניו החומות האבלות, הכהן נעלם בתוכן,
ולעיני המביטים אליו שבו החומות אל מקומן. התורקים השתוממו מאד ונסוגו
אחור, אך אחרי עבור רגע שבו והכו בזעף-אף על החומות בקרדמות וכילפים.
אבל לריק היה עמלם, אבני החומות לעגו ליגיעם. בראותם לתמהונם הרב, כי
לא יוכלו לחומות, נסוגו אחור.

בשעה שהשד ורעש המלחמה הגיעו בבית-הכנסיה עד למרום קצם,
נשמע קול שעטת סוסים ליד השער הגדול. המנצח, מחמד השני, שולטן
טורקיה, קרב אל הבית וראשי צבאותיו לפניו. צעיר הוא וגאה וקשה-ערף, אך
דעת וכבד-ראש לו. הוא הולך רגלי על רצפת השיש, אשר עליה דרכו לפני אלף
שנים רגלי הקיסר הנוצרי יוסטינינוס. ברגע הכנסו אל הבית הוא רואה, והנה
אחד מאנשי-צבאו בוקע בקרדמו בזעף את רצפת השיש. מחמד נגש אליו ושאל
אותו:

– מדוע?

– בעד דתנו! – השיב איש-הצבא.

השולטן הכה בחרבו את האיש.

– כלבים! האם לא די לכם השלל, אשר אתם לוקחים? בניני העיר הזאת לי הם.

הוא בעט ברגלו באיש-הצבא הנפצע ועלה על הבימה ובקול מצלצל הכריז, כי “מקדש החכמה הקדושה” הוא מעתה נחלת האיסלם.

ארבע מאות וחמשים שנה עברו למן היום, אשר מעל כפת הבית
הזה הוסר הצלב – סמל הדת הנוצרית – ותחתיו בא חצי הירח – סמל דת האיסלם –
ומדי ערב בערב עולה שמש המקדש על היציעות של ארבעת המגדלים, אשר בנו
שם הטורקים, ומכריז על שעת התפלה של המשלמים. לראשו
תרבוש[10] לבן ולבוש הוא מעיל ארך,
היורד ומגיע עד לארץ. אל ארבע רוחות השמים הוא שולח ממעל לסטמבול את קולו
המצלצל. הוא מתחיל לקרא בקול דממה ממשך והקול הולך וחזק ומקים הד מקרוב
ומרחוק. “גדול הוא האלהים!” – הוא קורא. – “אין אל בלעדי האלהים ומחמד הוא
נביאו! ברכנו-נא! הושיענו-נא! גדול הוא האלהים! אין אל בלעדי
האלהים!”

והנה השמש יורדת ומסתתרת מאחורי האפק. נשמע קול
ירית תותח. חדש הצום הוא עתה לבני דת מחמד. הוא החדש, שבו אסור להם
לאכול ולשתות וגם לעשן ביום. כך מצוה אותם נביאם בקורן
ספר-קדשם.

יריה זאת של התותח מכרזת ומודיעה, כי הצום של היום נגמר,
ואחרי אשר המאמינים אוכלים די שבעם בשר וארז ופרות ושותים קפה
ומעשנים את הנרגילות שלהם, הם שמים את פעמיהם אל הבית העתיק, בית מקדש
“החכמה הקדושה”. סביבות המגדלים הגדולים מאירות מנורות לאלפים, ובין
המגדלים הקטנים מהם מזהירים בתוך חשכת הלילה שמות קדושי האיסלם, ערוכים
בטורי אותיות של מאורות שונים. בפנים הבית תלויות שרשרות של מנורות,
ארך השרשרות חמשים מטר, ובתוך המנורות נתונים פנסים של שמן לרב מאד.
בחבלים הנמתחים ויורדים תלוים מאורות שונים ורבים לאין-מספר. ים של אורה צף
על-פני רצפת הבית. על-גבי לוחות ירקים וגדולים מאד, הקבועים על עמודים
מיחדים, מתנוצצים שמות אלהים, מחמד וקדושי האיסלם, כתובים באותיות של זהב.
גבהן של האותיות לבדן הוא תשעה מטר.

על הרצפה מצעות יריעות של תבן, וכל הנכנס אל הבית מחיב
לחלץ את נעליו ולרחץ את פניו, ידיו וזרועותיו. תרבושים לבנים וירקים
ומצנפות אדמות עם גדילים שחורים עוברים על פניך חליפות. פני כל המאמינים
פונים כלפי מקה, הם נושאים את ידיהם כלפי פניהם, כפותיהן פשוטות לפניהן
והאגודל זקוף אל מול האזן. אחרי-כן הם משתחוים וידיהם על ברכיהם ולבסוף
הם כורעים ומצחם נוגע ברצפה. “התפלה היא השער אל גן-העדן” – כתוב בקורן,
ובכל פרק מפרקי התפלה צריך האדם לכון את גופו באפן מיחד.

על הבימה נצב הכהן. קולו הצח והמצלצל מפסיק את הדממה
השוררת פה. מלותיו האחרונות יוצאות מפיו, ועוד זמן רב הן נשאות ומצלצלות
תחת הספון.

ואולם לא לעולם חסן. גם הטורקים בעצמם – לפי דברי
הנוצרים – יודעים, כי הבית הזה עתיד לשוב אל הנוצרים, ולכן הם מרבים בעת
האחרונה לקבר את מתיהם בבתי-הקברות אשר בסקוטרי, למען אשר ישכבו במנוחה
בצל עצי הברושים שבאסיה. והיונים עודם מחכים ליום, שבו ישוב “מקדש סופיה”
לידי הנוצרים, ואז תבקענה החומות והכהן הגדול יצא מתוכן וגביעו בידו.
בדממה ירד – אומרים הם – מן המדרגות, יעבור בתוך הבית, יגש אל המזבח הגדול
ויגמר את התפלה, אשר החל לקרא ואך הטורקים הפסיקוהו אז, לפני ארבע מאות
וחמשים שנה…





הגברת פטימה בשוק

בהיות הנום פטימה ילדה היתה משתעשעת ברחובות הצרים
של סטמבול. כאשר גדלה והיתה לעלמה השיאוה הוריה לאמין אפנדי, בנו
של פחה[11] מפאר. לפני היותה לו לאשה
לא ראתה את פניו, אך ידעה, כי הוא עשיר ולאשר יחשב לעלמה דבר הנשא
לו. ביתו נמצא באחד הרחובות הגדולים אשר בסקוטרי והוא נחלק לשני אגפים
מיחדים. האגף האחד נועד לדירה לבעל-הבית ובאגף השני דרות הנשים. כי
פטימה לא יחידה היא לבעלה, אך הרביעית בשורה, ואת ארבע הנשים שומרים
סריסים ושפחות. ואמנם בגלל הדבר הזה לא היתה פטימה מאשרה מיום בואה אל
בית אישה, אשר היו לו נשים בלעדיה. חיי פטימה מלאים אפוא שעמום,
נעדרים כל תכלית, וימים רבים עוברים עליה באפס מעשה. שעות רבות היא
נצבת לפני שבכת המעקה ומבטת אל הרחוב. כאשר תקצר נפשה מהביט, היא הולכת
אל חדרה הקטן. באמצע החדר הומה מזרקה[12] קטנה, וליד הכתלים עומדים ארונות של עץ. מתוך שעמום היא
נגשת בחפזון אל אחד הארונות, קוראה לשפחתה, וזו ממהרת להביא שמה שלחן קטן.
פטימה עושה לה פפירוסה ומעשנת, ובעיניה, אשר שנה חופפת עליהן, היא
מבטת אל גלילי העשן הכחלים, העולים לאט במרומי החדר. ושוב היא קוראה
לשפחתה. הפעם מביאה השפחה טס גדול מלא ממתקים, ופטימה מפהקת, אוכלת מעט מן
הממתקים ומשתרעת על הכרים הרכים, המנחים על הרצפה, שותה כוס לימונדה,
נגשת אל התבה הקטנה, המצפה עור, ובעצלות היא פותחת אותה.

בתבה זו נמצאים תכשיטיה של פטימה, צמידים[13] של זהב, חרוזי פנינים,
נזמים יקרים ומטפחות משי מגונות. פטימה שמה את חרוז הפנינים על צוארה
ומקשטת את אצבעותיה בטבעות ועל פניה היא שמה צעיף דק של משי. אחרי-כן היא
נגשת אל הראי ומשתאה בעצמה ליפיה, ורק מראה שפתיה לא ייטב בעיניה.

שפחתה מביאה לה צנצנת קטנה של קוניה[14], ופטימה צובעת מתוכה את שפתיה עד שהן מאדמות יותר מן האלמגים[15], אשר סוחרי הדו מוכרים אותם בשוק. היא מוסיפה להתבונן בראי
ורואה, שגם עפעפיה אינן שחורות למדי, ועל-כן היא מושחת אותן בצבע שחור
המובא מארץ הסינים. והשפחה מבטחת אותה, כי היא עולה בחנה ויפיה על כל
שאר נשי בעלה.

כאשר תשבע נפשה מהביט אל תבניתה בראי, היא פורקת
מעליה את תכשיטיה ושמה אותם בתבה. מחדרה היא יורדת במדרגות אל הגן,
מטילת מעט בין המזרקות ההומות, מתענגת על ריח השושנים ושאר הפרחים,
הגדלים בתוך הגן, נצבת רגע ליד כלוב צפרי-הזמרה ומחקה את קולן. פתאם
והנה אחת מנשי בעלה נכנסת אל גן ההרמון וצועקת אליה: “פטימה, מכערה את
כחתול-הים! הנך זקנה ופניך מלאים קמטים, ומסביב לעיניך יש לך מסגרות
אדמות! בכל סטמבול אין איש, אשר יתאוה לראותך!” ופטימה משיבה: “לולא
מאס אמין אפנדי בך, תכי זקן ומכער, כי עתה לא לקח אותי אל הרמונו”.
ותכף היא שבה אל חדרה ונגשת אל הראי, למען ראות אם אמנם אין מסגרות אדמות
מסביב לעיניה.

למען שכח את כעסה היא מחליטה לצאת אל השוק הגדול אשר
בסטמבול. השפחה מלבישה אותה מעיל רחב, אשר בתוך קפוליו נעלמות ידיה
הלבנות עם צפרניה המשוחות בצבע צהב. היא שמה את רגליה בתוך נעלים,
הדומות לסנדלים וחדיהן מורמים למעלה, ועל פניה היא שמה צעיף, שהוא החלק
החשוב ביותר של תלבשת אשה בארץ טורקיה. מלמעלה מכסה הצעיף את הקדקד
והמצח עד העפעפים, ומלמטה הוא מכסה את הסנטר, הפה ומקצתו של החטם. ובכן
היא מגלה רק את עיניה, ואולם מבטי עיניה דים להעיד עליה לפני האיש
הרואה אותם, כי יפה היא. ואולם איש לא יעז להתבונן אליה, או לדבר אליה
דבר, וכאשר תפגש בבן אירופה, תשטה[16] מעליו, באשר שמעה אומרים, כי בני אירופה חצופים הם.

שפחתה נשארת בבית. על הככר ליד הבוספור נמצאת תחנת
הקיקים, מין סירות מארכות, ושם עומדת פטימה מלכת. המלחים
קופצים ממקומותיהם וצועקים איש אחרי אחיו. איש איש מהם משבח בפיו ובתנועות
גוו את הסירה שלו וטיבה. אחרי שהיא בוחרת באחת מהן, היא יורדת אליה
ויושבת שם על הכרים הרכים. הסירה היא צרה ונאה, כלה משחה בצבע לבן
ומסגרת זהב סביב לה. שני גברים אמיצים אוחזים במשוטים והסירה מתפתלת
חיש כנחש ושטה על-פני המים הכחלים והטהורים של הבוספור.

באמצע לשון-הים מעיפה פטימה עין על ים מרמרה. היא שמחה
על רגעי החפש שלה ומצוה על המלחים לשוט בדרך אחרת. נושבת רוח קלה,
והמלחים מניחים מידיהם את המשוטים ופורשים נס, וחיש כברק נשאת הסירה
דרומה. מה מאד נקל לשכח בים מרמרה את תלאות הזמן ואת כל הדאגות
המדאיבות את הלב! האדם משתרע בתוך הסירה, עוצם את עיניו והנהו ישן
למחצה. מבעד לשמורות העינים העצומות הוא רואה את כל אשר לפניו: את
איי-הנסיך הירקים, המתנשאים מתוך המים, את ערבת המים הרבים, התרנים,
השחפים,[17] המפרשים הלבנים, שומע את קול משק המשוטים של הסירה.

ואולם פטימה היא קצרת-רוח והמסע בסירה משעמם אותה
במהרה, ועל-כן היא מצוה על המלחים למהר ולהביא את הסירה אל החוף הקרוב.
היא נותנת לכל אחד מהם מטבע של כסף והם לוקחים מידה את המטבעות מבלי
הביע לה תודה. היא פונה אל השוק הגדול, יוצאת מן הרחובות, אשר האורה
החמה של השמש שפוכה עליהם, ובאה בצל ובאפלולית.

השוקים הם כאן כמנהרות[18] ובהם רחובות וסמטאות, שגגות של אבן ממעל להם, ואך דרך
החורים שבכפה חודר אליהם מעט אור היום. אולם תחת זה הנה בימי הקיץ
אין החם מגיע שמה ובשעת הגשמים עוברים שם בחרבה. אל האפלה השוררת שם
מסכינות העינים במהרה, אך מי שאינו תושב סטמבול והוא ממעט לבא אל מקום
המבוכה הזה, קשה לו מאד למצא לו שם דרך. הדרכים שבשוקים הם צרים למדי,
ואולם הם מספיקים למרכבות ועגלות-משא לעבור עבור ושוב.

השוק הוא עיר מתחת לארץ, עיר שלמה של סוחרים ואמנים.
משני עברי הרחוב יש המון רב של חניות קטנות ופתוחות, אשר רצפותיהן גבוהות
מעט משטחו של הרחוב והן משמשות לחנונים שלחנות ותערוכות לסחורותיהם.
לכל מין אמנות ולכל מין סחורה יש רחובות מיחדים. ברחוב הרצענים יש רק
מיני נעלים שונים, רבם סנדלים של עור אדם וצהב מעשה רקמה עם
שרוכי זהב, לגברים, נשים וילדים, לעשירים ועניים. יש אשר אדם הולך שם
זמן רב ואינו רואה מאומה, מלבד סנדלים ונעלים שונים, והוא מרגיש נעימות
לא-מועטה, בשעה שלבסוף הנו יוצא ממלכות הסנדלים ונכנס לרחובם של
הסוחרים העשירים, העוסקים במסחר תכשיטי זהב וכסף וסחורות משי.

מוטב לו לאדם שיבוא אל השוק בלי ממון רב בכיסו, כי אפשר
להוציא שם סכומים גדולים מאד על חפצי תפארה שונים: מטפחות משי רקומות
מהדו, מרבדי פרס, רדידים[19] מכשמיר
וכל החמודות, שיכולים להמציא דרומה של אסיה וצפונה של אפריקה. פטימה
האמללה! אמנם בעלה הוא עשיר גדול, אך מה הנאה יש לה מעשרו? הוא אינו רוצה
להשקיע את ממונו בשוק, בתאוה היא מסתכלת באבני האדם[20] מבדשן ובפנינים מגדות בהרין. אמנם יש לה סביב
לצוארה רביד של אלמגים מים הדו, אך מדוע לא יהיה ביכלתה לקנות
לה עוד תכשיט אחד?

עד-מהרה הוציאה פטימה את מטבעות הכסף אשר היו בכיסה, והיא
ממהרת אפוא לחפש לה מוצא מן השוק, אך מה רחוק הוא המוצא הזה! היא עוברת
את רחוב כלי-המתכת ותועה בסמטה המלאה חניות של כלי-זין. קול
הפטישים, המכים על הסדנים, מחריש פה את האזנים, כי החניות לממכר כלי-זין
הן גם בתי-העבודה לאמנים, המוכרים בהן את החפצים מעשה ידיהם. פטימה פונה
משם אל סמטה אחרת. ואולם היא תועה, כנראה, בדרכה, כי מן הסמטה הזאת אין
מוצא. בסמטה זו נמכרים כלי-עשון, ולכן פונה פטימה אל עבר אחר. מרחוק
עולה לאפה ריח עז, וזה האות, כי היא הולכת וקרבה אל רחוב חניות
הבשמים. כמעט על כל צעד וצעד היא מכרחה לשאול לדרך הנכונה. היא עודנה
צעירה מאד. בעוד שנים אחדות תדע על-נקלה את הדרך ולא תתעה עוד בלכתה
בשוק.

לא רק בקונסטנטינופול וטורקיה, כי-אם גם בכל עולם
המשלמים, בצפונה של אפריקה ובארץ ערב, באסיה הקטנה, בפרס, הדו
וטורקסטן מוכרים וקונים במנהרות אפלות כאלה. בכל המקומות, שממעל
לבתיהם מתנוססים מינרטים ועליהם עומד השמש ומכריז בקול מצלצל את
כרוזו: “אין אל מבלעדי אלה”, – מחליפים סחורות במטבעות בתוך שוקים
אפלים. השוק הגדול שבסטמבול הוא אחד השוקים העשירים שבעולם, אבל גם בשוקים
הקטנים והעניים מהלך החיים והעבודה הוא כבשוק הזה.

המוני אנשים בני לאמים שונים נדחקים פה בתוך חצי-האפל.
רבם טורקים, ואולם יש רחובות, שכל סוחריהם הם רק פרסים; אנו מוצאים פה
גם בני הדו, מצרים וקהירה, ערביים מעל חופי ים-סוף, צרקסים וטטרים
מקוקז ומקרים, סרטים מסמרקנד ובוכרה, ארמינים, יהודים

ויונים; יש שאנו נפגשים גם בכושי מזנזבר, או בחינאי בן המזרח
הרחוק.

יש כאן המון מנמר של סוחרים וקונים, תגרנים – וגם
גנבים מכל ארצות המזרח, המלה ושאון, שאינם פוסקים כל היום, חפזון ושקידה
במכירת הסחורות שבחניות וקבלת ממון במחירן; ערבוביה של קולות שונים,
הנפסקת לפעמים על-ידי צלצול פעמונים של ארחת גמלים, בהביאה אל החניות
סחורות חדשות. אך נעלמו הגמלים בתוך האפלה, והנה הולכות ובאות שירות של
פרדים[21] עמוסים. אחד התגרנים מכריז
בקול צעקה על הענבים והאבטיחים אשר בסלו; תגרן אחר רץ אחריך ואומר
להשקותך מים מחמת העור שעל שכמו. ומעל להמונים הברדים האלה
מסתנן אור כהה; רק פה ושם חודרות בעד החורים שבכפות אלמות של
קרני שמש אל העיר האפלה הזאת; מתאבכים מסביב עמודי אבק ועשן
הנרגילות והיו לדרך של אור. הרחק מפתחי האורה והאויר האלה מתעבה האבק
והיה לעב-ענן. הבלם של אדם ובהמה, ריח של סחורות מאבקות, של
טבקה, שירי מאכלים נרקבים, בשמים ופרות מלאים עסיס, כל אלה ביחד
מעלים צחנה, שאין לתארה במלים ורק שוקי המזרח מצינים בה. וגם אותו
השוק, הנקרא “שוק הכנים”, שבו נמכרים בגדים ישנים ובגדי-שרד בלים
מחסרי כפתורים, מצעים קרועים וכרים וכסתות, כלי-בית שבורים, חפצים
נתונים בעבוט או גם גנובים – שמו הולם אותו…

בצפונו של שוק סטמבול יש עוד המון בתי-ארחות ישנים, והם
בניני אבן עצומים בגדלם, בני כמה וכמה דיוטות, יציעים, מבואות
ומחסנים[22], ובטבורם מגרש
רחב-ידים. כאן הוא מקום המחסנים של הסוחרים
הסיטונים[23]. ברחובות השוק הזה נמצאים
גם בתי-קפה, בתי-אכל, מרחצאות ובתי-מסגד. כל מה שדרוש לבן-אדם הכינו
פה, והאיש, אשר עליו לבלות את ימיו בשוק, אינו צריך לשוב לביתו עד
הלילה.





בתי-הקברות אשר בסטמבול

בתוך המהומה אשר בשוק נעלמה פתאם פטימה מעינינו. כאשר
חמקה סוף-סוף ועברה משם, שבה אל חדרי ההרמון המלאים שעמום, ולמען
הנעים לעצמה את שעות הנשף, היא שולחה לקרא למרקדת, וזו באה ורוקדת לפניה
יחפה על-פני אחד המרבדים ותף קטן בידה.

יום עובר ויום בא ושעמומה לא יחדל. לבסוף, כשמגיע יום מותה
של פטימה, יקראו לאחד הכהנים לבוא אל מטתה ולקרא לפניה את התפלות,
הפותחות לפני המתים את שערי גן-העדן. בחדרה יעלה ריח קטרת, וכאשר תצא
נשמתה, יסגרו את עיניה. את גוה ירחצו במים חמים וימרחו אותו בקמפורה.
אחרי-כן יעטפוה בסדין לבן, את ראשה יחבשו במטפחת ואת שערות ראשה ישימו על
לבה.

בהרמון תקום אז המלה רבה. יתר נשי בעלה תשמחנה על מות
צרתן ובני-הבית ימהרו לקבור אותה עוד ביום מיתתה, כי אם ישאר גוף מת
בבית אף רגע אחד יותר מכפי הדרוש, יחשב הדבר לחרפה למת או למתה. ולכן
יניחו אותה על מטת מתים, יקראו תפלות בעד נשמתה, וכבוא השמש ישאוה אל
בית-הקברות ואחרי מטתה ילכו מלויה, וצעקות מרות של מקוננות שכורות
תשמענה ברחובות הצרים.

תהלוכת המלוים נמשכת ובאה מהר אל תחת צללי עצי
ברוש, מקום שם עומדות מצבות אבן לרב מאד, – עומדות צפופות, זו בצד זו,
כשבלים אשר בשדה. הקבר איננו עמק ובו כעין מערה קטנה, אשר בה שמים את
גו המת באפן שפניו יהיו מוסבים אל עבר מקה. מעל למערה מניחים
קרשים אחדים, ואחרי-כן סותמים את הקבר בעפר. על המצבה חרותים דברים אחדים
על-אדות המת, או פסוקים אחדים מספר הקורן.

דממה גמורה ומנוחה בלי גבול שוררות בבתי-הקברות
שבקונסטנטינופול. רק פה ושם חודר אור החמה מבין הברושים האפלולים. צניף
מציר או תרבוש עשוי אבן מקשטים את קברות הגברים, עלים ופרחים– את קברות
הנשים. אם נמצאים על מצבת אשה שלשה ציצי פרחים, אות הוא, כי המתה השאירה
אחריה שלשה ילדים. דבר לדת ילדים רבים נחשב שם לזכות גדולה לאשה.

רבן של המצבות הן של אבן אחת מנחת ושתי אבנים עומדות
הכן. בקרנות האבן המנחת יש שקערורות קטנות כעין קערות שבהן נאספים
מי גשמים, וצפרים באות שמה לשתות מים ובזמרתן הן מנעימות את שנת-הנצח של
המת. לעת קץ – אומרים המאמינים – יקומו המתים מקבריהם ובאו ברגל וגם רוכבים
על סוסים אל שערי גן-העדן.







חלק ב' מקונסטנטינופול לטהרן





הים השחור

נעים, חם ומוצף אור השמש היה הבקר, בקר שלאחד מימי
אוקטובר, שבו באתי אל חוף סטמבול בלוית אחד החילים, אשר נתן לי
ללוותני מאת מלאכות שודיה. את שמונה חבילות החפצים, אשר היו אתי,
צויתי לטען על סירה בת ארבעה מלחים ואשוט עמהם שוט ונסוע בין ספינות שונות
אל עבר הבוספור. עליתי אחר‑כך בסלם של חבלים אשר לספינה רוסית, ספינה
גדולה מאד, וחכיתי שם עד אשר יובאו כל חפצי אל המכסה שלה, ואחרי‑כן פניתי
אל המקום, ששמה הנחו. עגן ספינת‑הקיטור הורם והיא שטה צפונה דרך
הבוספור.

ישבתי על אחד הספסלים אשר על מכסה הספינה וקנה‑הצופים
בידי ושלחתי מרחוק ברכת פרדה לבירת טורקיה. מה נפלא ביפיו מראה הבירה
הזאת ועד כמה נחרת בזכרוני! מתוך ים הבתים בוקעים ועולים עד לרקיע מגדלים
לבנים ודקים, ועצי הברוש הגבוהים, הדוממים, כבודי‑המראה כמלכים, מורים
ליושבי האדמה את הדרך הבהירה אל גן‑העדן. בתים מתנוססים על‑פני הגבעות
מסביב והדבר דומה לשורות ספסלים בתיאטרון, בקרקס24 גדול מאד, שיש בו מקומות לרבוא רבבות טורקים, והבמה הלא היא –
ערבת מימי הבוספור הכחלים…

הספנה מפליגה בים ובלי רחם היא מרחיקה אותנו ממקום המראה
הזה. המראה הולך ונבלע בתוך ערפלי המרחק, וכחזיון‑לילה נעלמת מאתנו העיר
הלבנה מעבר לחופים. שניתי את מקומי והבטתי נכחי. המראה, אשר גולל
לפני, היה אולי עוד יפה מן המראה הראשון! לשון‑הים דומה לנהר העובר בין
חופי‑אבן תלולים, ואולם בכל המקומות, אשר רצועת החוף מתרחבת שם, נראים
בתי‑קיץ לבנים, ארמנות, כפרים, חומות, חרבות, גנים וחרשות. ארך הבוספור
הוא כמעט שלשים קילומטר, רחבו במקומות אחדים – שני קילומטרים, ובשאר
המקומות – רק כמחצית הקילומטר. עצי האספנדמון25 הישנים שולחים את דליותיהם מעל לאפרים26 ירקים, עצי דפנה27 ועצי אגוז, ערמונים28 ואלונים שתים סביבותיהם צללים
כבדים. שחפים לבנים עפים באויר ומקהלת דולפינים סובבת מאחורי הספינה ומחכה
לשירי המטבח, אשר ישלכו להם. הדולפינים האלה הם שחרחרים, רכים
ומתנוצצים, גבם מזהיר כמתכת והעין רואה אותם גם בעמק של מטרים אחדים.
כחץ מקשתו של אליל‑הים הם קופצים למעלה, בהכותם בזנביהם על‑פני המים,
מסתובבים בעגול מעל לגלי הים, ובהפנותם את פיותיהם החדים למטה, הם
שבים ושוקעים בעמק הגלים. לו חפצו, כי עתה יכלו לעבור ולהחיש את דרכם
הרבה יותר מספינתנו, ואולם הם בוחרים להם לשוט במשך שעות רבות מאחורי
הספינה.

משמאלנו חופי אירופה ומימיננו – חופי אסיה. המרחק שבין
אלה הוא קטן כל‑כך, עד כי יושבי אירופה שומעים היטב נבחת כלבי אסיה. הנה
שם משתרעת טרפיה עם בתי‑הקיץ אשר לנוצרים וארמנות של מלאכיות
הממלכות השונות, ומעקות בתי‑הקפה של הטורקים פה תלוים ממש ממעל
למים. הלאה, למטה, משתרע כפר גדול ובו דלב29 עתיק‑ימים, אשר שבע דליותיו נקראות בשם “שבעה אחים”, ואגדות מתהלכות על‑אדותיו.

לשון‑הים הולכת ומתרחבת והחופים של שני חלקי העולם הולכים
ומתרחקים זה מזה. הולך ומתגלה לפנינו האפק של הים השחור וספינתנו מתחילה
לעבוד בחזקה. מימיננו ומשמאלנו מתנוססים מגדלי‑האור ומקום שפך לשון‑הים
מבצר כלו בתותחים רבים המצגים במקום גבוה מיחד לכך. ואולם כעבור חצי
שעה בערך אנו רואים מקום ששם כלה הבוספור רק רצועה קצרה של החוף. על‑פני
הגלים המתנועעים הננו שטים בדרך ישרה לעיר סוסטופול, הנמצאת בקרן
הדרומית ביותר של חצי‑האי קרים. שם יש תחנה לצי המלחמה הרוסי, ואולם
התועלת שיש לרוסים מן התחנה הזאת היא קטנה מאד, כי הדרך אל הים התיכון היא
בידי הטורקים, ובלי רשיונם אסור לספינות‑המלחמה הרוסיות לצאת מן הים
השחור.

הים השחור, הכספי והבלטי הם כמעט שוים זה לזה בגדלם.
העמק היותר גדול של הים הבלטי נמצא בדרומה של להדסורט – 460 מטר, עמקו
של הים הכספי הוא 1100 מטר ובים השחור יש מקומות שעמקם מגיע לכדי 2250
מטר. הים הבלטי מקף רק חופי אירופה, אכן הים השחור והים הכספי שיכים
גם לאירופה וגם לאסיה. על‑ידי מפרצים שונים שבין איי‑דניה מתחבר הים
הבלטי עם הים האטלנטי; לים השחור יש רק חבור אחד, והוא הבוספור, ולים
הכספי אין כל חבור. ראויה לשימת‑לב העובדה, שהים הכספי נמצא בשטח הנמוך
מן הים השחור עד כדי 26 מטר. כל שלשת הימים האלה הם מלוחים, ופחות מלוח
מכלם הוא הים הבלטי.

מתוך ארבעה נהרות גדולים: דוני, דניסטר, דניפר ודון,
נשפכות שפעות מים מתוקים אל הים השחור, ואולם על‑פני קרקע הבוספור הולך
ועובר אל הים הזה זרם מלוח, בעוד אשר אל הים התיכון שולח הבוספור זרם מלוח
רק במעט, זרם קל, הצף מרב קלותו ומכסה מלמעלה על המים. הים השחור
בכללו אינו שחור משאר הימים, כשם שהים הלבן אינו לבן, הים הצהב
אינו צהב והים האדם (ים‑סוף) אינו אדם מכל הימים האחרים, ולכן תוכל
בבטחה גמורה ללגלג, אם יבוא אדם ויספר לך אותה מעשיה ברב‑חובל, שהיה
שט דרך הים התיכון אל הים האדם והגיע באמת אל הים השחור, משום שהיה עור
לצבעים ולא ידע להבחין בין שחור לאדם.

ובכן אפוא נוסעים אנחנו הלאה בדרכנו, דרך‑הים המתנועעה.
הננו מתבוננים אל נמל סוסטופול, נעצרים מעט ליד ערי קוקז, קושרים
את חבלי ספינתנו אל חוף בטום ולבסוף אנחנו עוגנים30 בפעם האחרונה לא הרחק מאסיה הקטנה. בגאון, לעין השמים הבהירים,
רוחצת טרביזונדה, היא והריה המכסים יערות, בזרמי‑האור של שמש הצהרים.
סירות קטנות חשות לבא מן החוף, למען הבא שמה את האנשים וחבילותיהם.
המלחים הטורקים צורחים כמשגעים, אך אין איש שם אליהם לב. כל איש חושב
את‑עצמו מאשר, בהצליחו סוף‑סוף לעלות עם חפציו על החוף.





מטרביזונדה לטהרן

מטרביזונדה, אשר עוד שבע מאות שנה לפני ספירת הנוצרים
היתה מושבה יונית, עולה מסלה ארכה – 1300 קילומטר ארכה – דרך טבריס
לטהרן. המסלה הזאת היתה עוד בימים הקדמונים דרך כבושה למסחר שבין פרס
והים השחור. עתה שוממות כמעט כל המסלות העתיקות. התחבולות החדשות להובלת
סחורות באו תחת הארחות לפנים, ובגלל תעלת סואץ ומסלות‑הברזל אשר בקוקז
נשמו כמעט המסלות והדרכים העתיקות. ואולם עוד היום נודדות ארחות רבות
וגדולות מטרביזונדה וטבריס וגם ממקומות אחרים לטהרן, כי הדרך
ברבה טובה, למרות אשר גשמי הסתו מרככים אותה, ובמישור‑ההרים של
ארמיניה הטורקית היא קופאה בימי החרף והיתה קשה כאבן. וגם אין לעבור במהרה
את הדרך הזאת, כי בשטח של 250 קילומטר אי‑אפשר לנוסע להחליף את סוסיו
באחרים.

ואמנם מוזרה היתה הארחה, אשר עברה בחדש נובמבר לשנת 1905
במסלות טורקיה ופרס בקול שאון ושריקה. לו נמצאת אז, הקורא, במקרה באחת
המסלות האלה, כי עתה בודאי היית מביט אלינו בתמהון וחושב בלבבך: “מה
נלעגה החבורה הזאת! אכן אנשים אלה דרך ארכה עוד לפניהם!”

הנציבים בטרביזונדה וארזרום נטו לי חסד ושלחו אתי
פרשים מזינים לשמור עלי בדרך. בראש הארחה רכב על סוס צחור חיל
טורקי, קנה‑רובה על שכמו, חרבו על ירכו, ועל ראשו כובע אדם, שקשורה אליו
מטפחת לבנה להיות למגן מפני הרוח הנושבת ומפני השמש. אחריו התנהלה עגלתי,
רתומה לארבעה סוסים. העגלון הזקן הוא ידידי הטוב; הוא מבשל אכל בשבילי
ובבקר הוא מעיר אותי משנתי. הנני לבוש מעיל קוקזי ועל ראשי
ברדס31, היורד ומכסה את אזני, ובשבתי בעגלה
ואחורי אל הסוסים, הנני מתבונן בינתים אל הנוף המתגולל לפני. אחרי
רוכבים שני חילים על סוסים שחורים והם עליזים וטובי‑לב. מזמן לזמן הם
נדברים איש אל אחיו, שחים על המתנה שהם עתידים לקבל ממני. אחריהם
נמשכות שתי עגלות עלובות נושאות את כל חבילות חפצי; לעגלות אלה יש
עגלון מיחד ושומר הסוסים. שלשת הפרשים הנותרים הם המאסף לארחה
הזאת.

הנה כי כן, לקול משק אופני העגלות ושעטת הסוסים
הלכנו ושקענו מיום ליום במעמקי ארץ אסיה. עד מהרה נעלם האפק הכחל של הים
השחור מאחורי רכסי ההרים ומעתה הדרך הולכת ומתפתלת בעמק. ירדנו
לעמקים, עלינו על גבעות ולבסוף הגענו אל מישור‑ההרים של ארמיניה. פה
שנה כל המראה. בימים הראשונים למסענו הקיף אותנו אפק נהדר מאד, אשר
הלך ונשתנה מרגע לרגע. הנה יער גדול של עצי מחטים, והנה לפנינו חרשה
הומיה של עצי עלים, והעלים צהבים ונובלים, ובפחתים העמקים
סואנים נהרות‑תכלת מתנוצצים.

מדי פעם בפעם מצאנו על דרכנו כפרים נחמדים, או בתי‑משק
בודדים, והטורקים ישבו להם ברוחה, בעשנם את הנרגילות, ליד חניותיהם
ובתי‑הקפה שלהם. ארחות סוסים, חמורים ופרים העבירו מכפר לכפר שחת,
פרות ולבנים. הימים היו חמים והלילות נוחים. ואולם פה, במישור‑הרים זה,
הכפרים הם רחוקים האחד מן השני, בתיהם נמוכים ובנוים אבן או לבנים שרופות
בחמה. הטורקים יושבים בתוך הארמינים, המסחר קטן ודל והדרכים רעות. האויר
הולך וקר, ובלילה מגיע הקר עד לכדי מעלות אחדות.

מעבר לארזרום, במקום אשר בתי‑הכנסיה של הקתולים
מתנוססים ליד בתי‑ממסגד של המשלמים, הנני נוסע כמו על‑פני גג שטוח, ההולך
ויורד משלשת עבריו, ובכל עבר צנור, המוליך את מי הגשמים אל החבית המיחדת
לו. החביות הן גדולות מאד, כי על‑פני גג‑האבן הזה, המתנשא בין קוקז, אסיה
הקטנה וארם‑נהרים, יורדים גשמים מרבים, ואותן החביות הלא הן הים השחור,
הים הכספי ולשון ים פרס, והצנורות הם, כמובן, הנהרות, שהגדול מכלם הוא
נהר פרת. האם לא נהדר הדבר, שלכל צנור שכזה יש חבית מיחדת?

בין כה וכה והדרך הולכת ורעה. הבצה, אשר קמה אחרי ימות
הגשמים, נהפכה והיתה לרגב קפוא וקשה כאבן. העגלה שלי מתנודדת ומטלטלת
אותי לכל עבר, וכאשר הגעתי אל הכפר, שבו אמרתי ללון, הייתי כלי ככלי שבור.
העגלון הכין לי טה, בשל ביצים, ואחרי אכלי ארחת הערב התעטפתי במעילי
ואישן.

החשך עוד היה על הארץ בשעה שהעירוני משנתי ואני עליתי על
עגלתי לאור הפנס. הננו נוסעים ונוסעים. פתאם והנה אנחנו שומעים קולות
מוזרים, אשר התהלכו במישור מסביב. הקולות הולכים הלוך וגדל, הלוך וקרב,
וצללים שחורים עוברים חרש בקרבתנו. אלה הם גמלים נושאים מרבדים,
פשתי‑עץ32 ופרות מפרס. מספר הגמלים
היה יותר משלש מאות, וזמן רב עבר עד אשר פנו את הדרך לפנינו. זמן רב עוד
הלכו וצלצלו, ושרו שירתם הפעמונים בצוארי הגמלים. וכמו עתה כן צלצלו
הפעמונים האלה לפני כמה וכמה אלפי שנים בכל דרכי הארחות, בלי אשר ישנו
במאומה, כשאון גלי פרת וחדקל, אשר לא נשתנה גם הוא.

ממלכות עצומות פרחו ונהרסו על גדות הנהרות האלה, עמים רבים
תמו, ומבבל ונינוה נשארו רק חרבות. ואולם שאון גלי הנהרות לא נשתנה.
וגם פעמוני הארחות מצלצלים כמו בעת אשר הוביל אלכסנדר הגדול את צבאות
מוקדון דרך פרת וחדקל, או כאשר נסע – לפני 630 שנה – הסוחר מונציה
מרקו פולו33 מטרביזונדה לטבריס. גלי
הצלילים של הפעמונים האלה מעלים על זכרוננו קורות ימים מקדם, מזכירים את
מסעיהם של מחנות צבא וסוחרים, ימי חדוה וימי אבל, מדורות‑אש עליזות
שהעלו הארחות בלילה ולכתן של הארחות לאור הלבנה, ומחשבתו של האדם עוברת
על המדבר הדומם של ארצות המזרח, מולדת התנים והעקרבים. קול הפעמונים האלה
הוא כזמרה ארכה המלוה איזה מחול‑מות, מחול גדול, שאין לו סוף. הכל
הבל, הכל עובר כרוח נושבת. אך הפעמונים אינם פוסקים לצלצל. כאשר ימות
הגמל הזקן, יקחו את הפעמונים שבצוארו ויקשרו אותם בצואר גמל צעיר, וכה
עוברים הפעמונים מדור לדור…

מה הוא ענן הבקר הלז, הנודד מעל להרים האפלים? לא ענן
הוא זה. כאשר יעלה השמש, תראה, שהענן המשלש הזה, אשר מראהו כמראה גג של
בית‑כנסיה ארמיני, הוא הראש המשלג של הר אררט, עליו נחה תבת נח
בהיות המבול על הארץ. גבה ההר הזה הוא 5156 מטר וראשו מכסה שלג
עולמים.

ובכן הנה באנו עד מקום הגבול, אשר אותו אוו להם שודדים
קורדים למעשי השד והרצח שלהם. בתוך ארץ פרס אין כל סכנה נשקפת לנוסע,
ואולם פה, הרחק בצפון, יושבים טטרים, ובהם אין לבטוח. בירתם היא העיר
טבריס, אשר היתה לפני המרכז הראשי לכל המסחר שבין צפונה של פרס ובין
אירופה. פעמוני סוסי מצלצלים בעצבון בין בתי‑החמר והגדרות של העיר
הזאת, הגדולה לפנים, אשר שוקיה הם כעין רשת של דרכים עקלקלות. אמנם המסחר
נתדלדל פה עד‑מאד, ואולם חיי העיר הם סואנים כמלפנים.

הרבה מנהיגי ארחות מבלים את כל ימי חייהם בדרך שבין
טבריס וטרביזונדה. ובעברם פה הם רואים תמיד בצד צפון את ההר אררט, הדומה
לספינה עם34 מפרש מתוח וקשור לנצח אל סלע,
והם יודעים, כי אררט הוא העמוד הגדול שעל הגבול, המורה את המקום, שבו
נפגשות רוסיה, טורקיה ופרס.

בנסעי בפעם האחרונה מטרביזונדה לטהרן, עברתי בימי
חדש אחד 1300 קילומטר וביום 13 בדצמבר לשנת 1905 באתי טהרנה. משם
ועד הדו יש עוד מרחק של 2400 קילומטר וכל הדרך היא במדבר ואין לעבור בה רק
בגמלים. קניתי לי אפוא ארבעה‑עשר גמלים מבחרים ושכרתי לי ששה פרסים
וטטרי אחד לשרתני בדרך. עריכת ארחה, שאינה הולכת בעקבות ארחות אחרות
ורוצה ללכת בדרכה היא, דורשת זמן רב וארך‑רוח. ובכן אפוא, בעת אשר משרתי
יצטידו במיני מאכל ושאר הדברים הדרושים, יחבשו את החבילות ויצאו לדרכם,
אספר לכם בינתים מה שקרה בשעת מסעי הראשון לטהרן. שבו לכם בצל עץ
האספנמון והטו אזן לספורי.









חלק ג' דרך קוקז, פרס וארם‑נהרים - (1886–1885)





מסעי הראשון לבקו

ביום 5 אוגוסט לשנת 1885 באתי בספינת‑קיטור לפטרבורג. שם
ישבתי ברכבת, אשר יצאה דרך מוסקבה דרומה‑מזרחה, וארבעה ימים וארבעה לילות
שלמים ישבתי בתא שלי, כשאני מביט בעד החלון אל ערבות רוסיה הגדולות והרחבות
לאין‑סוף. שעות רבות רץ המסע, שאף רוח בכבדות של מפוח, נאנח מכבד
הקרונות הרבים, אשר מכונת‑הקיטור שלו היתה מכרחת למשוך אחריה. שריקה עזה
של המכונה פלחה את האויר בכל עת שהגענו לאיזו תחנה, ובשעה שהמסע יצא
לדרכו נשמעו שלשת צליליו מפילי הפחד של הפעמון, ושוב רץ המסע ישר, ישר.
בשאון והמלה אנו עוברי על‑פני כפרים, אשר מטבוריהם עולות ומזדקרות
כפות בתי‑התפלה. כפרים ודרכים, נהרות ונחלים, טחנות של רוח על כנפיהן
המסתובבות, ‑ כל אלה חולפים לעינינו וארבע פעמים עוטפת רוסיה הגדולה
והעצומה מעיל שחור של חשכת הלילה.

והנה הגיחו לפנינו הרי קוקז, המגיעים בגבהם עד מרום
שחקים ודומים לכתל של תכלת בהירה. שרשרת שלמה של הרים מתנשאה
באויר וכמעט שאיננו יכולים להאמין, כי ביום המחרת כבר נעבור דרך עמקיה של
שרשרת‑הרים זו ושיאיה, אשר ראשיהם מתרוממים ומגיעים עד לכדי 5600 מטר.
עוד די‑רב המרחק בינינו ובין ההרים האלה, וכבר מתנוצץ בתכלת‑הרקיע הכדור
הלבן ככסף של הר קזבק, הגדול שבהרי קוקז.

הגענו לבסוף אל התחנה האחרונה של מסלת‑הברזל, תחנת
ולדיקוקש. עתה הנה לפנינו דרך, אשר 200 קילומטר ארכה והיא נמשכת
על‑פני גיאיות ומדרונים35. אנשי החבורה,
אשר אתה אני נוסע, שוכרים מרכבה, ובכל תחנת‑פוסטה מחליפים לנו את הסוסים
באחרים. בתוך המרכבה צר המקום לכלנו, ואני, הצעיר מכלם, יושב בצד
העגלון. אנו נוסעים חיש לפנים, הסוסים פושטים את רגליהם ובטנם מגיעה כמעט
עד לארץ, ובמקומות מעקשים עלינו להחזיק בכל כחנו במרכבה, לבל נפול
ממנה ונרד תהומה. מה מאד נעם לי הדבר! הלא בפעם הראשונה בימי חיי הייתי
אז בנכר!

הננו נפגשים בלי הרף בילידי הארץ וחמוריהם, או ברועים
ועדריהם, עדרי צאן ועזים. באים לקראתנו גם פרשי קוקז לבושים אדרות של
עורות כבשים שחורים והם מזינים מכף‑רגלם ועד קדקדם,
ומרכבות‑הפוסטה המלאות נוסעים; והנה אנו רואים עגלה טעונה שחת והיא
רתומה לפרים, או לשורי‑בר לבנים.

במדה שאנו עולים הלך ועלה, הולך מראה ההרים ונעשה יותר
יפה ופרוע. במקומות רבים חצובה הדרך בכתלי סלעים, מעל לראשנו תלוים רגבי
סלעים והם דומים לגג של אבן. ליד התהומות המסכנים התלולים, שבימי
האביב נופלים שמה רגבי השלג, הנתקים מן ההרים, אנו עוברים דרך
מנהרות בנויות, אשר רגבי השלג קופצים ועוברים על ראשיהן בחמת‑זעף מדי
עופם מראשי ההרים.

הגענו עד המקום היותר גבוה שבדרכנו, ומאז החלונו לרדת
הלך וירד ואחרי נסיעה של שמונה ועשרים שעה באנו לטיפליס, העיר הגדולה
בערי קוקז ואחת הערים הנפלאות ביותר, אשר ראיתי בימי חיי. הבתים בעיר הזאת
תלוים כקנים של סנוניות, הדבוקים אל החוף התלול של הנהר קורה,
ובתוך הרחובות הצרים והמזהמים סובבת ערבוביה משנה מבני חמשים הלאמים
השונים היושבים בקוקז.

במדה שהדרך בהרים היא יפה, עד שאין כמוה ליפי, בה במדה
קשה לאדם לשער בנפשו נוף שמם כנוף המישור, שבו אנו עוברים במסלות‑הברזל
מטיפליס לבקו. בערבות האלה, השוממות ורחבות‑הידים, אנו רואים לעתים
רחוקות רק ארחת גמלים הולכת לאטה. כאשר קרבנו אל הים התחוללה ובאה
עלינו סופה נוראה. האבק עלה עלה והתאבך כענן וחדר בעד כל סדק אל
מחלקת הרכבת, שבה ישבתי. האויר נעשה כבד, חם ומחניק. בחוץ לא נראה דבר,
מלבד הענן האפור והעבה. והרע שבדבר היה, כי הסופה נשאה נכח פנינו,
ומכונת‑הקיטור, אשר הלכה לעמתה, לא יכלה למשוך בקרונות המסע. שתי פעמים
נעצרנו בדרך ובכל פעם נסוג המסע אחור. ואולם
למרות המעצור הזה הגענו בכל‑זאת אל חוף הים הכספי, אשר גליו, גלי‑הברקת
הטהורים, הגבוהים כחומה, התנפצו בזעף אל החוף, ועוד בשעה השביעית בערב
היום ההוא באנו לבקו. במרחק 12 קילומטר מבקו נמצא המקום בלחני.
פה בחרתי לשבת במשך שבעת ירחי גלותי, הגלות מארץ מולדתי, אשר קבלתי
עלי לרצוני.

בבלחני היה עלי להיות מורה לנער, אשר למד באותה
הגימנסיה השטוקהולמית עצמה, שלפני שבועות אחדים גמרתי בה את חק למודי…
נתנו לי שם במשכרתי את כל כלכלתי ושש מאות קרון. למדתי את
הנער במדה הגונה, אך יותר מאשר למדנו נאבקנו, ויותר מאשר נאבקנו, היינו
הולכים בטל. כי מה יש לדרוש מאת התלמיד, אם מורהו בוחר לרכוב על סוס
ולעבור את כפרי הטטרים הסמוכים, מאשר לשמוע מפי תלמידו את השעור,
אשר צוהו ללמוד? והאמת אגיד, כי ענין השעורים היה רע בעיני שנינו.
ובכן היינו אחים לצרה. רעיונותי עפו אל מקומות אחרים ולא יכלו להתעכב על
הלמודים של דברי ימי שודיה, הפעלים של שפת צרפת, וכיוצא באלה. ואולם למרות
כל אלה הצליח חניכי בשובו לשטוקהולם והבחינות בגימנסיה עלו לו יפה! ואף
אמנם היה מנהל בית‑הספר איש, שדרישותיו מועטות מאד!

את דברי הימים ההם אני זוכר היטב, כאלו קרו אתמול. עמלתי
אז הרבה מאד בלמדי את דקדוק שפת רוסיה ולשוא היה כל עמלי, אולם תחת זאת
קניתי לי דעת שפת פרס ועל‑נקלה למדתי לדבר טטרית. אז התעורר בלבי החשק
לעבור בארץ פרס. מאין אקח לי את הממון, הדרוש למסע כזה, לא יכלתי לשער
בנפשי, כי בכיסי היה ממון אך מעט. ואולם החלטתי לנסוע לפרס, אף אם יהיה עלי
להשכר לפועל ולגמל בדרכים. שאפתי להוציא את החלטתי זאת לפעלה –
ויהי מה!

האקלים בבקו ובלחני איננו טוב. בקיץ שורר שם חם
נורא, ובחרף יגדל הקר מאד. רוחות‑צפון סוערות בים ועל החופים, ורבים הם
החולים שם מחלת הריבמטיסמוס. גם אני חליתי שם את מחלת הריבמטיסמוס
בפרקי אברי ובגלל המחלה הזאת שכבתי במטתי ולא ירדתי מעליה חדש
ימים. מחלתי כבדה עלי כל‑כך, עד כי אמי כבר אמרה
לנסוע אלי. ברכי נפחו וכאבו עלי מאד. כל זמן מחלתי היה אצלי רופא, והוא
לא סר מעלי ועשה ככל אשר יכל למען הקל את מכאובי. הרופא הזה היה יהודי
פולני זקן. בלילות, מתוך טרוף‑הדעת של הקדחת, ראיתי אותו והנה הוא מתהלך
בלאט על‑פני חדרי, לבוש בגדי עני וכלו מפיק אמון ואהבה. וכאשר כלה את
מעשה רפואתו, מאן לקבל שכר עמלו! הוא צוה עלי לתת לעניים את הממון, אשר
יעדתי לו. עוד היום נצבת לנגד עיני תמונת איש‑השיבה הזה, אשר זקנו לא
היה מגלח, חטמו גדול ובעל גבנון ופאות זקנו מסלסלות. עודני רואה את
מעילו, אשר לפנים היה שחור ואז כבר היה ירק במקומות התפר ומלא טלאים.
היהודי הזקן והישר באדם הזה אל‑נכון כבר מת, ואולם בגלל מעשי צדקתו ראוי
הוא להזכר לנצח.





בתי נבל בלחני

מי זה לא שמע את שמע הפרסים של נבל, הנתנים
מדי שנה בשנה לגדולי אנשי המדע, האמנות והספרות? הפרסים האלה נקראים על
שם ממציא הדינמיט, אלפרד נבל, אשר הוריש את כל הונו לעניני
המדע ובמעשהו המפאר הזה עשה שם עולם לו ולשודיה ארץ מולדתו.

שני אחים היו לאלפרד נבל: לודויג ורברט. רברט
יצא פעם אחת למסעיו בארץ רוסיה, ובחצי‑האי אפשרון מצא המון מעינות של
שמן סלע, אשר מקבלים ממנו נפט. אמנם גם קדם לכך היו רוסים, טטרים
וארמינים מוציאים את השמן הזה מן הסלעים ומזקקים אותו, ואולם הם עשו את
מעשיהם אלה באפן ישן‑נושן. כל הנפט, אשר הוציאו מן השמן ההוא, הספיק רק
לצרכי המקום ובעולם הרחב לא היה לו כל ערך. נבל היה הראשון לאותם שיצרו
שם את החרשת הגדולה של נפט. בשנת 1874 קנו שני האחים, לודויג ורברט,
שטחי‑אדמה גדולים בבלחני והחלו להוציא מן האדמה שמן לנפט לפי השיטה
החדשה שבחדשות.

ילידי המקום הבינו עד‑מהרה, מה גדול כחם של
המתחרים אתם בחרשת מעשה הנפט. את הצנורות הארכים, המובלים
את השמן אל ה“עיר השחורה” בבקו, השחיתו, גנבו ככל אשר יכלו, הציתו אש
בבנינים, הרגו את הפקידים ובמעשיהם אלה התאמצו להפיל אימה על הנכרים
ולהכריתם מקרב הארץ. ואולם השודים היו אמיצי‑רוח ולא חתו, והרבו לשקד
על מעשיהם ולהזהר. הם בנו מסלות‑ברזל וספינות‑קיטור עשו להם, ובאמצעים
אלה וגם על‑ידי ארחות גמלים שלחו את הנפט המזקק על‑פני ארץ, ומעינות
הנפט של האחים נבל הפיצו סוג של מאור חדש במזרחה של אסיה
ובאירופה.

למען הגיע אל המקומות העמקים אשר בארץ, שבהן אצור השמן,
בונים בראשונה מגדלים של עץ, אשר גבהם הוא 15–20 מטר. בתוך כל מגדל ומגדל
תלוי כלף גדול מאד, ומכונת‑קיטור מניעה את הכילף, מעלה ושבה ומורידה
אותו באפן מאנך וכך הולך הכילף וחודר באדמה. אחרי‑כן קובעים בתוך החור
צנור של ברזל, אשר הקטר36 שלו הוא כמטר,
ומעמיקים לחפור עוד יותר ושמים צנור שני, צנור אחר צנור, עד שמגיעים אל
מעין של נפט.

לרב יקרה, כי הנפט משלך, בהיותו נדחק על‑ידי האדים
שבתוך האדמה, מן העמק החוצה בתבנית מזרקה של מים. בשאון עצום מתפרץ אז
הנפט ועף באויר מעל למגדל בעל הכילף, הוא הכילף הרוצע את החור באדמה,
וקלוח הנפט דומה אז לנחל רחב ירק‑אדמדם. בשעה שרוח עזה מנשבת, מתפזר הנחל
הזה לטפות דקות מאד ונופל על הארץ בתבנית גשם דק. בבלחני קשה להזהר
שלא להתלכלך בנפט, וכשתי פרסאות סביבות המקום הזה עולה ריח של נפט באף
העובר. בכל השטח ההוא לא יראה ולא ימצא אף גבעול אחד קטן של עשב, ורק
יער המגדלים הרוצעים נראה לעיניך.

אחד הפקידים אשר לנבל רצה להתבונן מקרוב אל שכבות
האדמה הנרצעת בטרם ישימו בהן את הצנורות. הוא שם על חזהו פנס של
הררים וצוה להורידו אל החור הנרצע. החור היה צר כל‑כך, עד כי האיש הכרח
להרים את ידיו ממעל לראשו ולקשרן אל החבל, אשר גופו היה קשור בו. האדים
המרעילים אשר בתוך האדמה כמעט ששמו מחנק לו ואז נתן אות להוציאו משם.
כאשר העלוהו התעלף ובכבדות השיבוהו לתחיה. ירידה שכזו אל תוך מעבה
האדמה דורשת אמץ‑רוח גדול מאד, כי מלבד האדים המרעילים אשר באדמה נקל
לאדמת כתלי החור לנפול ולכסות את הנמצא שם.

באחד מערבי פברואר לשנת 1886, בעמדנו לפני ביתנו, שמענו
פתאם צעקה גדולה ומרה: “בערה, בערה!” הרעיון בלבד על‑אדות בערה במקום
הזה, שכלו מלא נפט, מפיל אימה גדולה על יושביו. מהרנו ורצנו אל החצר. אור
נפלא, בהיר ולבן, האיר את פני כל הסביבה, ומראה המגדלים היה לעמת האור הזה
כמראה שדים שחורים. במדה שקרבתי אל מקום הבערה הלך החם הלך וגדול,
הלהבות הלבנות מעורות העינים רעדו באויר וענני עשן שחורים התאבכו
סביבותינו. אחד המגדלים בער באש וקרוב לו עלו להבות גדולות מאד מתוך בור,
ששמש מקום‑אסם של נפט. המבעיר את הבערה היה טטרי אחד, אשר אמר
להביא לו בביתו כלי‑עבודה אחד ובלי צדיה הפיל את הפנס מידו. הוא נפדה
ממות בארח פלא, כי מתוך כתלי ביתו חדורי הנפט פרצו תכף
שלהבות‑אש.

כל עמל בני האדם לכבות פה את הבערות עולה בתהו. אמנם
מהרו אז לבא שמה כל מכבי‑האש אשר לנבל ובעזרת כל
המשאבות37 שלהם עמלו לכבות את האש, ואולם
קלוחי המים נהפכו לאד עוד לפני הגיעם אל בור הנפט. תפקידם הראשי של
מכבי‑האש הוא רק לכלוא את הלהבות במקום שפרצו ולבלי תת להן להתפשט,
ואם ככה הם עושים, אז נשרף כל הנפט, שבו אחזה האש, עד הטפה האחרונה יחד עם
כל הבנינים, שהחלו לבעור, ושאר השטחים נצלים.









דרך פרס

אחרי אשר כלו ימי עבודתי בתור מורה, יצאתי מבקו ביום 6
לחדש אפריל בשנת 1886 למסעי הראשון בארץ פרס. בן‑לויתי היה טטרי צעיר
ושמו בקי קנוף. הוני עלה אז לסך 350 רובל, ומלבד הסכום הזה היה לי
מעט לבנים, שתי חליפות בגדים, מעיל חם ומטפחת גדולה. חבשתי את כל חפצי אלה
באמתחת טטרית גדולה, ובילקוט‑עור קטן שמתי את אקדחי, חוברת
לציורים, פנקס קטן לרשימות ושתי מפות של ארץ פרס. בקי קנוף קשט עצמו
במעיל ארך, על שכמו שם קנה‑רובה משבץ כסף וסיף38 על ירכו. את ממוננו החבאנו בחגורה, אשר חגרנו על בשרנו מתחת
לבגדינו. ובכן מעטה מאד היתה הצדה לדרך הרחוקה, דרך של 3000 קילומטר,
אשר לקחנו אתנו, ואולם אני אמרתי בלבבי: “לא אבד בדרכי!”

בראשית מסענו היינו מכרחים לחכות שני ימים ושלשה לילות על
חוף הים הכספי עד אשר תעבור הסערה, שהתחוללה אז, וספינתנו תוכל להפליג אל
חופי פרס. כאשר עלנו אחרי‑כן על היבשה, הקיף אותנו המון פרסים טרחנים,
אשר הרבו להלל בקול רם את טיב סוסיהם והאיצו בנו לשכור אותם. התבוננתי
קצת בסוסים ובחרתי מביניהם שני סוסים קטנים ומפטמים למדי. קשרנו את
חבילותינו אל אחורי האכפים ומהרנו לנסוע משם הלאה, ובעלי הסוסים
הובילונו דרך יערות עבתים וחרשות של עצי זית נותני ריח אל עבר הרי
אלברוס.

בלילה הראשון מצאנו לנו מלון בכפר קטן אשר בראש הר ושם
הכפר קרזן. כל הלילה ירד שלג רב, וכאשר קמנו בבקר ממשכבנו, היה כל
הנוף ופני כל הדרכים מכסים שלג. לבשנו בגדים חמים ככל אשר יכלנו ויצאנו
לדרכנו. פתי שלג גדולים וקלים ירדו דמם. בנסענו בעמקים נמס השלג על
בגדינו, ובראשי ההרים, ששם רוחות עזות מנשבות, קפא השלג ובגדינו
נחפו עד‑מהרה במגן עבה של קרח. לאחרונה כמעט שדבקנו מרב קרה וקרח אל
האכפים, מידינו תם כל רגש חיים, הרסנים נשמטו מהן וירדו על ערפי
הסוסים ועינינו כאבו מסופת השלג.

קשה היה לנו מאד לנסוע הלאה, ולכן החלטנו לנוח בכפר
הראשון, אשר נמצא על דרכנו. לא ארכו הרגעים ומרחוק נשקפו לנו בתי עני
אחדים. באנו עד אחד הבתים האלה וקשרנו את סוסינו אל אחד העמודים, נערנו
מעלינו את השלג ונכנסנו אל חדר אפל ונמוך, שרצפת חמר לו. בה בשעה באו שמה
נוסעים אחדים אחרים וכלנו יחדו ישבנו מסביב למדורה הגדולה אשר בתוך החדר.
צר עד‑מאד היה המקום, האויר מחניק והטחב גדול, רמשים מרמשים שונים
שרצו פה לרב, ובכל‑זאת התענגתי מאד, כאשר העליתי על לבבי, כי אוכל
להחם פה את גוי וליבש את בגדי; וכאשר עוד בשל לי בקי קנוף
טה וביצים והוציא מאמתחתו לחם ומלח, שוב לא חסרתי דבר. היו כאן ארבעה
טטרים, שני פרסים ואיש‑שודיה אחד וכלנו היינו אנוסים ללון יחדו בחדר
הקטן הזה. המדורה כבתה והחם הגדול נהפך לקר‑טחב. ואולם מי שהוא בן
עשרים ואחת שנה, כמוני אז, לא ישים לבו לדברים כאלה.

לאחרונה באנו בשלום לטהרן בירת פרס. שם כבר שררה אז
חמימות אביבית ומזג האויר היה יפה מאד. בליתי שם ימים אחדים בבית
בן‑ארצי הדוקטור הבנט. הייתי אנוס לצאת משם לבדי, כי בן‑לויתי,
בקי קנוף, חלה את מחלת הקדחת ושב לבקו.

המסע לטהרן עלה לי בממון רב, אולם בן‑ארצי הטוב היה לי
לעזר. כאשר יצאתי מטהרן ביום 7 באפריל ללכת הלאה לדרכי, תפרתי לתוך
חגורתי סכום הגון. נסעתי מתחנה אחת אל השניה, ובכל תחנה ותחנה החליפו את
הסוסים. יכלתי ללון בתחנה ולקנות במחיר מטבע אחת של כסף ביצים, לחם,
תרנגלת, אבטיחים וענבים. ובכן נסעתי לאטי בלוית מורה‑דרך, אשר
מנהגו היה תמיד לקחת לעצמו סוס טוב ולתת לי סוס רע.

כה עברה עלי גם הדרך מקשן לכפר ההררי
קוהרוד. לאחר שעברתי את קניף החלפתי את סוסי בסוס בן‑לויתי, והוא
נחשל עד מהרה בדרך ונשאר מאחורי, כי לא יכל לרכוב אתי יחדו על סוסו
הדל. ארבע שעות רכבתי לבדי בתוך חשכת אפלה במשעול צר, וכנראה, תעיתי בדרכי,
ובהיותי עיף ויגע אמרתי כבר לרדת מעל סוסי, לקשור אותו אל אחד העצים וללון
בדרך תחת כפת השמים, והנה פתאם ראיתי אור קטן מרחוק. “אה! זוהי
בודאי תחנת‑הפוסטה של קוהרוד!” – אמרתי בלבבי. ואולם כאשר קרבתי, נוכחתי
לדעת, כי האור שראיתי הוא אור לפיד של אהל נודד. נגשתי את האהל וקראתי
בקול. איש לא נענה לקריאתי, אך על‑פי הצללים, שרפרפו על‑פני יריעת האהל,
הכרתי, כי האהל אינו ריק מאדם. קראתי שוב, וגם הפעם לא מצאתי מענה. אז
ירדתי מעל סוסי, בעטתי ברגלי בדלת האהל, פתחתי אותה ושאלתי לדרך
קוהרודה.

‑ גם בלילה לא יתנו לישון! – קרא בתלונה קול זר מתוך האהל.

‑ בן אירופה אני, ועליך אפוא להורות לי את הדרך! – קראתי בקול גס.

אז קם איזה גבר בא‑בימים, ומבלי דבר דבר נגש אלי
ויאחז ברסן סוסי. הלכנו. מורה‑דרכי החדש הבקיע לו דרך בין שיחים, וכאשר
הביא אותי אל אחד הנחלים, המקף משני עבריו חרשות של עצי זית, הורה
באצבעו אל עבר ההרים ויעלם כצל. רכבתי אפוא על סוסי וכעבור שתי שעות
עמדתי לפני בית התחנה של הפוסטה. חמש‑עשרה שעה לא משתי מאכפי, רעב
הייתי כזאב, ולכן מתקה לי אז ארחת‑הערב מאד. אחרי אכלי השתרעתי מלא
קומתי על רצפת האבן, שמתי מראשותי את האכף וכסיתי את גוי בשמיכה
עבה. בכל ימי מסעי הייתי עורך לי משכב כיוצא בזה.

אחרי‑כן באתי לאיספהן, במקום שנמצאים בנינים עתיקים
מאד, המזכירים את כבוד העיר הזאת בימי קדם, בהיות העיר בירת פרס. משם נסעתי
דרומה, לפרספוליס, העיר המהללה בימים הקדמונים, כי בה עמדו ארמנות
מלכי פרס הגדלים, אחשורוש ודריוש. עתה ירעו שם רועים דלים את עדריהם.
אבל מן הארמנות נשארו עוד כמה עמודים נהדרים, הקימים זה אלפים וארבע
מאוד שנה.

לא הרחק מפרספוליס נמצאת העיר שירס עם גניה, גני
השושנים, ארמנותיה, מזרקותיה ותעלותיה. העיר הזאת נודעת לתהלה במשוררי
פרס הגדולים, אשר שרו בתוכה את היפים שבשיריהם.

בבית‑הקברות אשר בשירס קבור אחד מבני שודיה. הדוקטור
פגרגרן; לפני שלשים שנה מת האיש הזה ובעיר עצמה ישב גם‑כן שלשים
שנה. פעם אחת בא אליו דרויש39 ואמר לו: “הכהן
הגדול בבגדד שלחני אליך וצוה אותי לגאול את נשמתך ולהכניסך בברית
דתנו”. בעל‑הבית נתן לו מטבע, למען הפטר ממנו. ואולם הנזיר לבוש
הקרעים לא הסתפק בזה. אז שאל אותו הדוקטור פגרגרן, אם יוכל לתת
לו אות, כי הכהן הגדול איש‑מופת הוא ובידו לחולל נפלאות.

– כן, – ענהו הדרויש. – אתה הנך בן אירופה ואנכי אדבר אתך בכל לשון שתרצה.

‑ אם כן, דבר אלי דברים אחדים שודית! ‑ קרא הדוקטור,
ולתמהונו שמע את הדרויש קורא על‑פה אחד משירי שודיה המפארים את
האגדה על פריטיוף.

הדרויש הזה היה הפרופיסור ומברי40, אשר נסע בימים ההם על‑פני ארץ פרס בהתחפשו לדרויש,
למען יוכל להכנס אל בתי‑המסגד אשר בארץ בלי מפריע.

ככל אשר קרבתי אל חוף לשון הים, ים‑פרס, כן גדל החם
ופעם אחת הגיע החם בחדר‑משכבי לשלשים ותשע מעלות. מפני החם הגדול, אשר
שרר ביום, נסעתי בלילה. מאחר שכבר למדתי אז לרכוב במהרה, לא לקחתי
עוד אתי את שומר הסוסים הזקן; רכבתי כל הלילות לבדי ואקדחי בידי, כי
במקומות האלה היו שודדים אורבים לעוברי ארח ומלסטמים אותם. הייתי
מרצה מאד, כאשר עלה באחרונה, אחרי רכבי כל הלילה, השמש והפיץ אורו על
פני לשון‑הים, המזהירים כראי בהיר. החם עלה עד כדי ארבעים וחמש מעלות
וכמוהו לא היה עד היום ההוא וגם אחרי כן. באתי אל עיר החוף אבושק. במשך
עשרים ותשעה ימים עברתי בסוסי דרך של 1500 קילומטר.

לשון ים פרס היא חלקו של ים הדו והיא המפרדת בין פרס ובין
ערב. ארץ ערב היא חצי‑אי ארך בין לשון ים פרס ובין ים‑סוף.
בצפונית‑מערבית משקה אותה הים התיכון, ובדרומית‑מזרחית – ים‑הדו. מדתו של
חצי‑האי הזה היא כמדת שלישיתה של אירופה. רבה של האדמה אשר ליד החוף
שיך לממלכת טורקיה, ובתוך הארץ יושבים שבטי הבדוים הפראים, והם שואפי
מלחמות ורועי צאן ובקר, שאינם סרים למשמעת כל ממשלה. ארץ‑ערב נושבת
רק במקצת. על שטח גדול מאד של הארץ הזאת משתרעים מדברות של חול, אשר
רגל בן אירפה עד לא דרכה בהם.

בקרבת חופי ים‑סוף נמצאות שתי הערים הערביות, הקדושות
כל‑כך לכל המשלמים, והן: מקה ומדינה. במקה נולד מחמד נביאם בשנת 570
לספירת הנוצרים, ובמדינה מת בשנת 632 לספירה זו ושם הוא קבור. הוא הנו אבי
הדת המשלמית, שנתפשטה כל‑כך בעולם הישן, עד שכיום מגיע
מספר המחזיקים בה לכדי מאתים מיליון ויותר! כל בן דת מחמד שואף תמיד בכל
לבו לעלות למקה; מי שהיה שם פעם אחת, מבטח לו, שהוא בן העולם הבא,
ובעולם הזה הוא זוכה להקרא בשם הכבוד הג’י. מאפריקה ומאסיה עולים
תמיד אל הערים ההן המונים רבים לאין‑מספר.

בקרבת חוף ערב, בתוך לשון ים פרס, משתרעים האיים,
המהללים בכל העולם, איי בהרן, אשר שם צדים פנינים בקיץ ובימי הסתו.
הציד הזה מביא לאנגלים בכל שנה ושנה רוחים גדולים מאד. כחמשת אלפים
סירות, בתוכן יושבים שלשים אלף איש, מפליגות אז בים. כל בעל סירה שוכר
לו אמודאי אחד והלה יורד אל תוך המים בעמק של 13–12 מטר ושוהה
שם לא יותר מחמשים דקים. את אזניו הוא ממלא דונג, את חטמו הוא סוגר
בוו של ברזל, מתחת לזרועותיו הוא קשור בחבל, ברגליו קשורה אבן – וכה הוא
קופץ מן הסירה אל תוך המים. בהגיעו אל קרקע הים הוא אוסף אל הסל, הקשור
אליו מלפניו את הצדפים41, שהוא מוצא שם,
ואחרי שהוא נותן אות מוציאים אותו משם. בעל הסירה פותח אז את השבלולים,
מוציא מהם את הפנינים היקרות, אשר מחירן הוא לפי גדלן ותכונתן, ומוכר אותן
אחרי‑כן בשוקי הדו.

הארץ השכנה לערב מצפונית‑מערבית היא ארם‑נהרים אשר
לארכה זורמים הנהרות‑האחים פרת וחדקל. למקום הזה נכונן אתה את
צעדינו. ספינה אנגלית הובילה אותי על‑פני גליו הדלוחים של חדקל אל מעלה
הנהר הזה. ממכסה הספינה נראו ערבים שחמים‑אדמדמים והם רוכבים על
סוסים אמיצים. בערבות ראינו ערביים ורמחים בידיהם והם רועים עדרי צאן
רבים. יש אשר ממעל לספינתנו עפו עננים עננים של ארבה, ואז מהרנו להמלט
ממכסה הספינה אל תוכה, לבל יפגעו בנו השרצים האלה. ליד ארבת‑העשן של
הספינה שכב הארבה בהמוניו שרוף באש או נחנק בעשן.

אחרי עשותי ימים רבים על‑פני הנהר, עליתי על היבשה
בבגדד, העיר אשר מכל הודה לפנים נשאר אך מעט. במאה העשירית היתה העיר
הזאת הגדולה בערי מחמד ובה נקבצו אגדות הדו וערב, הידועות בשם “אלף לילה
ואחד”.

לא הרחק מבגדד, ליד הנהר פרת, עמדה בימים הקדמונים
עיר הפלאות המפארה בבל, אשר מאה שערי‑נחשת היו לה וחומותיה היו עבות
כל‑כך עד כי שש עגלות, אחת בצד רעותה, יכלו לעבור עליהן ברוחה. על נהרות
בבל תלו בני‑ישראל את כנורותיהם בלכתם בגולה ועל עתידה של העיר הזאת חזה
ירמיהו: “מקצף ה' לא תשב והיתה שממה כלה, כל עבר
על בבל ישם וישרק על כל מכתיה”.





אגדת מסעי

בשעה שבאתי לבגדד נתמעט הוני מאד ובסכום המועט שבכיסי
היה עלי לנסוע עוד לטהרן, הרחוקה משם 950 קילומטר. שם קויתי לקבל
תמיכת ממון חדשה. אולם אימת המחסור לא החרידתני. אם אך אגיע לקירמנשח,
הרחוקה מבגדד דרך 300 קילומטר, ‑ אמרתי בלבבי, ‑ אהיה
לגמל42, ובלבד שאלך הלאה. אמנם לא דבר
נעים הוא ללכת רגלי כל הדרך, בלי כל שכר, חוץ מלחם קשואים ואבטיחים!
אך מה יכלתי לעשות אחרת?

לפי שנה נלותי אפוא אל אחת הארחות, שהיתה בעלת חמשים
פרדים הנושאים סחורות אנגליה מבגדד לקירמנשח. בני הארחה היו עשרה
סוחרים ערבים, שמונה עולי‑רגל משלמים וסוחר כשדי אחד. במחיר חמש‑עשרה
קרנה43 קבלו גם אותי אל הארחה. כלכלתי היתה מטלת עלי.

ביום 6 ביוני לשנת 1886, בשעה העשירית בערב, יצאתי למסעי
המוזר הזה. עתה, כשכבר באתי בימים, הנה בהעלותי על לבבי את דבר מסעי זה,
והיה בעיני כאגדה מפלאה, או למצער, מעשה נערות של עלם צעיר, שאינו יודע
להזהר.

בליל קיץ חם הובילו שני ערבים את פרדי דרך רחובות בגדד
הצרים. פה ושם התנוצץ עוד אור כהה של מנורת‑שמן. ואולם בשוקים המו עוד
החיים בכל עז. ערבים למאות ישבו שם, אכלו, שתו קפה, עשנו ושחחו. כי
הימים ימי חדש הצום, שבהם מתר למשלמים לאכול רק אחרי שקיעת החמה. בחצר
בית‑המלון טענו הסוחרים את סחורותיהם על‑גבי הבהמות, ומפני שהארחה
התעתדה לצאת משם רק בשעה השניה אחר חצות הלילה, שכבתי לי על ערמת
סחורות ואשקע בשנה עמקה.

השעה השניה אחר חצות הלילה הקדימה לבוא יותר מאשר
חפצתי. אחד הערבים העירני משנתי ובעודני אסור בחבלי שנה טפסתי ועליתי
על פרדי. לקול קריאות הגמלים וצלצול הפעמונים הגדולים והקטנים,
הקשורים בצוארי הגמלים, שקעה הארחה לאטה בתוך החשכה. עד‑מהרה
יצאנו מפרור העיר ועזבנו את חרשות התמרים אשר ליד בגדד, והמדבר הדומם
והנרדם התגולל לפנינו.

איש לא דאג לי. שלמתי במחיר פרדי ויכלתי אפוא לעשות ככל
אשר חפצתי. ברצותי רכבתי בראש הארחה, ובחפצי רכבתי מאחוריה, ופעמים רבות
נרדמתי בהתנועעי על אכפי. על‑פני הדרך היה מוטל גמל מת ותנים
וצבועים44 נאספו שם לרב ועשו להם כרה.
כאשר קרבנו אל המקום ההוא, ברחו כלם בלי המלה אל המדבר. לא הרחק מזה
ראינו דיות45 עצלות ושמנות האוכלות פגר של
סוס, וכאשר נגשנו אליהן, עפו להן העופות הטורפים האלה, בהניעם אט את
כנפיהם הכבדות.

אחרי שנסענו שבע שעות באנו אל בית‑מלון, שבו אמרנו לשהות
כל היום, והערבים החלו לפרוק את הסחורות מעל הפרדים. החם היה גדול בבית
הזה כמו בתנור, ולכן שכבתי כל היום מתנמנם למחצה על רצפת האבן.

בלילה השני, אחרי נסיעה של שמונה שעות, באנו אל כפר גדול
ושמו בקובה יער של תמרים הקיף אותו. גם שם נעצרנו בחצר בית‑המלון, וכאשר
שחחתי עם שנים מבני הארחה, נגשו אלי שלשה חילים טורקים ודרשו ממני
להראות להם את תעודת מסעי.

‑ אין לי כל תעודה! ‑ הודעתי להם.

‑ אם‑כן אפוא תתן לנו עשר קרנות ורק אז נתן לך לעבור את הגבול.

‑ לא אתן לכם דבר! ‑ השיבותי.

‑ אם לא תתן, נקח את שמיכתך ואת אמתחתך! ‑ קראו החילים וכבר אחזו בחפצי.

אז פקעה סבלנותי. הכיתי באגרופי בחזקה על חזה הנבל,
אשר אחז באמתחתי, עד אשר נשמטה מידו, וכזאת עשיתי גם לחיל השני, אשר
אחז בשמיכתי. וכאשר רצו המחצפים להתנפל עלי, מהרו שני הערבים לבא
לעזרתי. למען השמר מהיום והלאה מפגעים כאלה, פניתי אל הנציב, והוא
נתן לי תעודת‑מסע במחיר שש קרנות.

המקרה הזה חזק את הידידות ביני ובין הערבים והם נתנו לי
סוס תחת הפרד. יצאנו לדרכנו בשעה העשירית בערב לאורה הנחמד של הלבנה
ונסענו שוב כל הלילה. ברכבי על הסוס נרדמתי מדי התנועעי הנה והלום.
ואולם אחרי שהסוס התחלחל, בראותו שלד מוטלת על אם הדרך, השליך אותי
מעליו וברח, ואחרי שאנשי הארחה הרבו לרדוף אחריו ורק בעמל רב הצליחו
לתפשו, לא יכלתי עוד לישון בלילה ההוא.

ושוב באנו אל כפר ובו נחנו כל היום. ואולם מסע שכזה רע היה
בעיני. נסענו לאט ואת הארץ לא ראיתי! ולכן כאשר הדביק אותנו ערבי זקן בן
בגדד והוא רוכב על סוס ערבי אביר – החלטתי לעזוב את הארחה בעזרתו. בשכר
חמש קרנות ליום הסכים הערבי להלות עלי. בראשונה רכבנו ביחד עם
הארחה, ואולם אך שקעה הלבנה החישונו את דרכנו ונעזוב את האורחה
מאחורינו. וכאשר התחיל קול הפעמונים ללכת הלוך ורחוק מאתנו, דפקנו בסוסינו
ונרכב רכיבה שוטפת.

ביום 13 ביוני באנו בשלום קירמנשחה. אחרי שלמי
לערבי את משכרתו, נשארו בכיסי רק פרוטות אחדות. בסכום כזה לא יכלתי
לשכור לי חדר ולקנות אכל, והרעיון, אשר עלה על לבי, כי אהיה אנוס לבקש
נדבות מאת המחמדים, לא שמחני מכל וכל. על‑כן, כשאך שמעתי, כי בעיר
יושב סוחר ערבי עשיר ושמו אגה חסן, מהרתי לכונן את צעדי אל ביתו
הנהדר. בנעלי המכסים אבק ובשוט שבידי עברתי את חדרי הבית המפארים והרבים
ונצבתי לפני האדון, שישב עם מזכירו ליד פנקסי מסחרו. הוא היה לבוש
מעיל משי לבן ארוג זהב, תרבוש בראשו ומשקפים על חטמו. פניו הביעו רך
ונעימות.

– מה שלומך? ‑ שאלני.

– חן‑חן! שלום לי – השיבותי.

– מאין תבוא?

– מבגדד.

– ולאן אתה אומר ללכת?

– לטהרן.

– האם אנגלי אתה?

–לא, שודי הנני.

– שודי? מה הוא שודי?

– אני בן הארץ, הנקראת בשם שודיה.

– איפה היא הארץ הזאת?

– רחוקה היא מזה, צפונה‑מערבה לרוסיה.

– האח! עתה אני יודע! בן ארץ הברזל אתה!

– כן. אמנם בן הארץ הזאת הנני, ארץ קרל השנים‑עשר.

– שמח אני מאד על בואך הנה! קראתי את דבר גבורות קרל
השנים‑עשר. אתה, אדון, תספר לי על‑אדותיו, וגם על‑אדות שודיה, על‑אדות
מלכך וצבאותיו, בני משפחתך, הוריך וקרוביך. ואולם ראשית כל הבטיחני, כי
תשב אתי ששה חדשים. כל אשר לי בידך הוא, צוה‑נא ומצותך
תעשה!

– בכל לבי אודה לך, אדון, על רב טובך. ואולם לא אוכל להתענג על חסדך יותר משלשה ימים.

– אל‑נכון חפצת להגיד: שלשה שבועות!

– לא. חסדיך גדולים מאד, ואולם עלי למהר ולנסוע לטהרן.

– צר לי מאד! הגד לי למצער, מה הדבר המאיץ בך לצאת מזה?

בעוד רגעים אחדים הביאני משרת‑הבית אל הבית הסמוך, אשר
מראהו כמראה ארמון; שם היתה דירתי. באולם הגדול, אשר רצפתו מכסה מרבדי
פרס וספות של משי שחור עומדות בתוכו, הייתי בעיני כבעל‑הבית. שני
מזכירים היו אנשי חצרי ועבדים היו נכונים תמיד לשרתני. כאשר דרשתי להגיש
לי אכל, הביאו לי בשר‑כבשים צלוי, תרנגלות כבושות בארז, חלב חמיץ,
לחם וגבינה, אפרסקים, ענבים ואבטיחים, ולאחרונה הגישו לי קפה
ונרגילה. לשתיה הגישו לי משקה מתוק וקר של עסיס‑תמרים וקרח. וכאשר
חשקה נפשי לצאת ולראות את העיר וסביבותיה, חכו לי ליד השער סוסים ערביים
מבחרים.

לפני חלונות דירתי השתרע גן נחמד מקף חומה, אשר דממה
שררה בו תמיד ומשעוליו היו רצופים אבני שיש. בצל עציו הפורחים ישבתי כל
היום ולריח השושנים הקימותי לי בדמיוני עולמות מלאים ענג. בתוך ברכת מים
זכים כבדלח שטו דגי‑זהב קטנים; קלוח המים הדק, אשר בקע ועלה למעלה,
התנוצץ כקורי עכביש לקרני השמש. בגן הנהדר הזה הצעתי לי את משכבי
בלילה. נעים היה לי דבר שכבי שם כבאגדה של אלף לילה ואחד, וכאשר
הקיצותי משנתי בבקר, קשה היה לי להאמין, כי בהקיץ, ולא בחלום, אני רואה
כל זאת.

ואולם כאשר הגיע יום צאתי משם, לא יכלתי עוד להצפין את דלותי.

– אנוס אני לגלות לך, אדוני, דבר לא‑נעים – אמרתי אל מזכירי.

– מה הדבר? ‑ שאל ופניו הפיקו תמהון.

– הממון תם מכיסי.

– נפלא הדבר, כי אתה, אדון, אשר בן אירופה הנך, יצאת לדרך רחוקה כזאת בלי ממון בכיסך.

– ימי מסעי ארכו יותר מאשר קצבתי לי מראש, ועתה אין לי כל.

– אין דבר! אגה חסן יתן לך ממון ככל אות נפשך.

חצות הלילה הגיעה בשעה שבאתי אל בעל‑הבית להפרד מעליו. בימי חדש‑הצום היה ער ועובד כל הלילה.

– רע בעיני הדבר, כי אינך יכול להאריך את ימי שבתך אתנו.

– וגם בעיני רע הדבר, כי עלי להפרד ממך, אדוני, מבלי אשר אגמול לך במאומה על החסד הגדול, אשר עשית עמדי.

– בודאי תדע, אדון, כי הדרך אשר בהרים היא בחזקת סכנה
מפני הרוצחים והשודדים, ולכן צויתי לספח אותך אל הפוסטה, אשר שלשה
חילים מלוים אותה.

עוד הפעם הבעתי את תודתי לחסן, ברכתי אותו לשלום ויצאתי מביתו. המזכיר מסר לי ילקוט של עור מלא מטבעות כסף.

פרשי הפוסטה והחילים כבר היו נכוני לדרך. עלינו אפוא
על סוסינו ורכבו לאט ברחובות העיר הצרים והאפלים. ואחרי־כן, כאשר יצאנו מן
העיר, דפקנו בסוסינו ונרכב חיש‑מהר. ככה נסענו שש‑עשרה שעה, בהחליפנו שלש
פעמים את סוסינו, ונעבור דרך של 170 קילומטר. בחמדן נעצרנו יום אחד,
ואחרי‑כן רכבנו אל עבר טהרן. במשך חמשים וחמש השעות האחרונות כמעט שלא
ישנתי, ועיף ויגע עד מות, בבגדים קרועים, רצוץ ואין‑אונים, באתי דרך השער
הדרומי‑מזרחי העירה. הנה זאת היא אגדת מסעי הראשון לטהרן.









חלק ד' דרך מדברות





דרך מדבר פרס





אבל הגיעה כבר השעה לקום מתחת עץ האספנדמון ולנסוע
הלאה – מטהרן אל המדבר הגדול והשמם! הארחה נכונה לצאת. ארבעה‑עשר
הגמלים בעלי‑הפעמונים הם מן המבחרים ביותר. שמיכות עבודת מנחות על גבם,
לבל ימחץ הגב תחת כבד משאו, ובעד שני חורים גדולים אשר בכל
שמיכה ושמיכה נשקפות החטוטרות, שיש להזהר בהן לבל תלחצנה ולבל תפצענה.
בראש הארחה הולכים הגדולים שבגמלים. רסנים אדמים ומרקמים עם
פחי‑מתכת קטנים ומתנוצצים וגדילים אדמים וצהבים מקשטים את ראשיהם
ועל מצחם מתנועעת אגדת נוצות. את חזה‑הגמל עונדת רצועה של עור עם
פעמוני נחשת קטנים ורבים ובצוארו של כל אחד ואחד מהם תלוי פעמון גדול.
הגמלים אינם לובשים גאוה למראה כל הפאר, אשר שתו עליהם בעליהם; בהכרת
ערכם, בכבד‑ראש של מלכים הנם יוצאים לאטם מטהרן דרך
שער‑הדרום.

הגמל שלי הוא אחד הגדולים בגמלי הארחה; תלתלי‑שערותיו
השחמים והארכים יורדים ומסתלסלים מראשו וחזהו. בן חטוטרותיו
ובצידיהן חבושות החבילות. הן מנחות כעין יציע קטן, ועל היציע הזה אני
יושב כבתוך כרסה, כשרגלי מורדות משני עברי‑חטוטרתו הקדמית. הנני
יכול אפוא להסתכל מתוך הרחבה בארץ ולרשם במפה, בעזרת הקומפס, את כל
מה שעיני רואות: גבעות קטנות, רצועות של חול וגאיות; הלא זה שיך למטרת
מסעי. כל הגמלים אשר בארחה הרגלו ללכת בשורה, זה אחר זה. הם מרימים את
שתי רגליהם הימניות או השמאליות בבת‑אחת, ולכן הם מתנועעים בלכתם כעריסת
ילד והרוכב עליהם הוא כשט בסירה על‑פני ים סוער. ואמנם אנשים רבים
חולים מחלת הים אחרי שבתם יום שלם בין חטוטרות גמל.

לא ארך הזמן ואני כרתי ברית ידידות עם הגמל שלי, כי
היינו שבעי‑רצון איש מרעהו. הוא היה גבוה מאד, ולו חפצתי לעלות עליו בעת
עמדו על רגליו, כי עתה היה עלי להביא לי סלם ולהציגו ולעלות בו. אך הגמל
כרע על ברכיו בשעה שחפצתי לעלות. ואולם לרב היה מתרומם אז חיש כקפיץ,
כשהוא קם בראשונה על רגליו הקדמיות ואחר‑כך על רגליו האחורניות, ולולא
נזהרתי, כי עתה נפלתי לארץ. פעמים רבות היה הופך את ערפו בשעת הלוכו ושם
את ראשו השעיר על ברכי, ואז הייתי מחליק בידי על מצחו וטופח בנחת על
חטמו.

למחר בבקר יבוא גמלי לפני אהלי והרהו מרים בחטמו את
היריעה, המשמשת כעין דלת לאהל, ותוחב לתוכה את ראשו השעיר, עד כי כמעט
ימלא את כל האהל. אני מחבק את צוארו בזרועותי ונותן לו פת לחם. אז
מתנוצצות עיניו השחמות והבהירות מרב חדוה והוא שב בשמחה אל המרעה.
אי‑אפשר לאדם, שלא יהגה חבה לבהמה, אשר עליה הוא רוכב עשר שעות ביום
במשך חדשים רבים.

קול הפעמונים מצלצל באזנים בלי הרף לפי קצב צעדי הגמלים.
הצעדים האלה הם ארכים ומתונים, ורק לעתים רחוקות עוברת הארחה יותר
משלשים קילומטר ביום.

הדרך מובילה אותנו לצד דרומית‑מזרחית. זה כבר עברנו את
המקום אשר לרגלי ההר אלברוס, ששם הרהיבו את עינינו גנים נחמדים ושדות
פורים, אשר תעלות של מים עוברות בהם. עתה הולכים הכפרים ומעטים בדרכנו,
רק ליד התעלות יש לראות רצועה כל‑שהיא של דשא, וככל שאנו מוסיפים לנסוע
הולך ומקיף אותנו המדבר האפור‑צהב, המכסה עשבים יבשים. הולכות ומעטות
בדרכנו שורות החמורים, הנושאים על גבם חבילות של חרולים, הנמכרים
להסיק בהם את התנורים. החמורים האלה הם קטנים מאד וכמעט שאינם נראים
מתחת למשאם. למען אשר יוכלו החמורים לשאוף רוח ברוחה ולמהר את מהלכם,
מנתחים את כנפי נחיריהם באפן אכזרי. אזניהם הארכות מתנועעות אל כל עבר
ושפתותיהם התחתונות תלויות כאמתחות. רע הוא גורל הבהמות האמללות האלה
והן קשות‑ערף כל‑כך, עד כי לעולם אינן רוצות לפנות את הדרך.

בכפר האחרון על שפת המדבר נעצרנו ימים אחדים, למען נוכל
להקדים את פני הסכנות הנשקפות לנו בדרך. זקן‑הכפר השכיר לנו עוד עשרה
גמלים, אשר ישאו לנו מים ושחת ויובילונו בדרך הנכונה.

מאז יצאנו מן הכפר ההוא לא ראינו עוד סביבותינו כל אות
חיים. גבעות קטנות שטח התנוססו כאיים בודדים, ולבדן כל שטח המדבר הוא כשטח
הים. אמנם נמצאים במדבר פרס נאות‑דשא מעטים וקטנים, אשר שם יכולות הארחות
להצטיד במים ואכל, ואולם בכל חבל המדבר אשר בצפון, הנקרא בשם
קויר, אין כל עקבות נאות‑דשא. שם אין כל עשב ולא יזחל כל רמש, כי פני
כל האדמה מכסים מלח ובימות הגשמים האדמה המלוחה היא חלקלקה כקרח. ואמנם
אל המדבר הזה אנחנו שמים את פנינו.

בדרך מסעי זה כבר עבר עלי חדש ימים. עד עתה שלום היה לנו
בדרכנו. יום אחד היה דומה למשנהו. ואולם פתאם ירד שלג כבד מאד, עד כי
הגמלים אשר בראש הארחה נשקפו לנו כמתוך ערפל, כי הימים ימי החרף. בלילה
הגיע הקר עד ארבע‑עשרה מעלות. ואולם שם היו לנו עצי‑הסקה לרב, כי בשפת
מדבר‑החול, ששם צבר הרוח גבעות‑חול גדולות, גדלים שיחים ועצי אשל בשפע
רב וגבהם מגיע לכדי מטרים אחדים. בהעלותנו אותם על המדורה עלו מגזעיהם
הקשים להבות גדולות ובהירות.

מן הכפר דשנדה יצאתי אל מדבר המלחה ולקחתי אתי שני
מורי‑דרך וארבעה גמלים. ואולם לא ארכו שעות לכתנו ואנחנו היינו מכרחים
להעצר ארבעה ימים בשפת המדבר, כי ירד הגשם. כשיפול בקויר גשם בשעה שארחה
מצויה השם, חושבים אנשי הארחה את עצמם מאשרים, אם יצליחו להמלט חיים מתוך
הבצה המלוחה, ולו גם בלי חבילותיהם ובהמותיהם. ארחות רבות כבר אבדו
בשעת רדת הגשם במדבר הנורא ההוא. לאשרנו החל הגשם לרדת לפני הגיענו אל
אדמת החמר החלקלקה של המדבר. ובכל‑זאת, כשבאה שמה כעבור ארבעה ימים ארחה
מדרום, נספחתי אליה, למרות אשר פני השמים לא טהרו עוד.

בליל חשך ואפלה יצאנו הלאה לדרכנו. לפני צאתנו ערכנו לנו
מדורה גדולה ולאורה טענו את חבילותינו על‑גבי הגמלים. לא ארכה השעה
והמדורה היתה כלא היתה ונכח פנינו השתרע מדבר קויר עוטף חשכת‑לילה.
לפנינו לא יכלנו לראות מאומה ונסע בתוך חשכת אפלה, ורק על גמלינו
והרגשתם סמכנו. סביבותינו שררה דממת קבר ורק צלצול פעמוני הגמלים הפריע
אותה.

נסענו בלי מנוח גם כל הבקר ורבו של היום. אנו
ובהמותינו חגרנו שארית כחנו ונסענו בלי הרף, כי יראנו, פן ישוב הגשם וירד
עלינו. לא יכלנו גם להעלות על דעתנו, כי נמצא לנו מלון בלילה. נוטה הייתי
לישון והקר הציק לי, וכה ישבתי כל הלילה על האכף עטוף בשמיכה, עד שעלה
השחר והדמדמים נראו בפאת מזרח.

ואולם גם אז לא עלה על דעת הפרסים לנוח, ואני לא יכלתי
לעשות אחרת בלתי‑אם לנסוע אתם יחדו. “חזק והתחזק! ‑ אמר אלי אחד מבני‑לויתי
– בעבר המדבר השני תנוח ותישן למדי”. הנחשל בדרך ונשאר מאחורי הארחה –
לכליה הוא צפוי וממנה לא ימלט. הפרסים מאמינים, כי הנחשל במדבר –
רוחות רעות טורפות אותו. הוא שומע קול צלצול הפעמונים, אך מן העבר מנגד,
הוא רץ אל המקום, שממנו בא הקול, ובזה הוא עוד מוסיף להתרחק מן הארחה
וסופו לאבדון.

ככה עבר עלי יום תמים. פני השמים לא נבאו לנו כל טוב;
מעננים היו מסביב. המדבר שטוח כלו ואף עקבות גבעה לא יראו עליו. במערב
הולכת החמה ושוקעת והיא מנחת ככדור‑אש בתוך טס של ענן. אלמת קרני אור
מעורי עינים באדמומיתם נופלת על המדבר ופניו מאדימים כים של אגמן.
מראה הרקיע מצפון הוא כמראה תכלת כהה, והגמלים השחמים‑אדמדמים נראים לעין
הצבעים האלה כעין כתמים מוזרים.

והנה נעלמה החמה מן האפק והצבעים הולכים וכהים. נעלמים
צללי הגמלים הארכים מעל‑פני הארץ ולילה חדש יוצא מפאת מזרח. בעוד
רגעים אחדים נעלמה הארחה גם היא מן העינים, ורק קול פעמוני הגמלים נותן
אות, כי הארחה קימת. עתים נשקפת לנו הלבנה מבעד לעננים.

בהגיע חצות לילה פני השמים הולכים הלוך וקדור. הפרסים
עולים בדומיה על גמליהם ומתחילים להתנועע כה וכה. כעבר זמן קצר נרדמו
כלם, מלבד מורה‑הדרך, ההולך בראש הארחה ומוביל גמל קשור אל חבל, ואני,
הרוכב על הגמל האחרון שבארחה. פתאם והנה טפות כבדות נופלות עלינו.
וטרם יעבור רגע – וגשם שוטף ירד על הגמלים, רוכביהם וסחורותיהם.

כרגע שנו פני הארחה. הפעמונים נאנחו בקול עצב ומחריד.
הרוכבים קפצו מעל גמליהם. הגשם הכה על פני המדבר החלקים ורגלי גמלים אחדים
כבר התחילו למעד. אם חיינו יקרים בעינינו, עלינו להחיש את דרכנו, פן
יבלענו המדבר! נוהגי הגמלים קראו את קריאותיהם בקול גדול, והפעמונים צלצלו,
כאלו קראו את המתים לקום מקברם ולעמד למשפט באחרית הימים…

פתאם ואחד הגמלים נפל ארצה מלא קומתו. אדמת חמר רטבה
רעה לגמלים. אין לגמלים פרסות‑ברזל ברגליהם כמו ברגלי הסוסים, כי‑אם
סוליות46 רכות ורחבות, וכאשר תמעדנה
רגליהם, הם נופלים עד‑מהרה בכל כבד גופם. ארבעת רגליהם מוסבות אל עבר
אחד וגופם הגדול נופל בכל כבד משאו לעבר שני. מקרה כזה רע מאד לגמל,
והוא רע ומר עוד יותר לרוכבו; לפני רגע עוד רכב עטוף בשמיכתו על הגמל,
למעלה, ופתאם נפל חיש כחץ מקשת והנהו מתבוסס בבצה.

עתה נפלו הגמלים אחד אחרי אחד ועלינו היה להרימם כפעם
בפעם, מדי נפל אחד הגמלים, היינו מכרחים להעצר בדרך, ובין כה וכה
הלך החמר הלוך ורך, על כל צעד וצעד נשקעו רגלי הגמלים בטיט. “בטש!”
– שמענו בלכת הגמלים ורגליהם נשקעו; “קוטש!” ‑ שמענו בהוציאם את
רגליהם מן החורים שנעשו באדמה הלחה. צלילים אלה השמיעו כל חמשים ותשעה
הגמלים שבארחה. והגשם ירד, והפעמונים צלצלו. כל עוד אשר שמענו את קול
הפעמונים, נלחמנו עם המעצורים ויכלנו להם. אבל פתאם נאלמו
הפעמונים!

‑ מה היה? ‑ שאלתי.

– שקענו ב“שקת‑השדים!” ‑ ענה איזה קול.

מעט מעט שבים הפעמונים לצלצל. הגמלים מכרחים לחצות עד
הצואר ולעבור אחד אחרי רעהו בנהר המלא מים מלוחים. בהגיע התור של גמלי
לעבור, אני כורע על האכף בהחזיקי ברסן. אין לראות מאומה: אני שומע רק קול
משק הגמלים ההולכים לפני וקול טפות הגשם
בנפלן אל הנהר. גמלי מתנודד ברדתו אל הנהר, רגליו כושלות תחתיו, גופו
מתנועע לצדדים, למען שמור על שווי‑המשקל, וכה הנהו עובר את הנהר
ומטפס ועולה לעבר הנהר השני.

“אשל!” ‑ שמעתי קול קורא.

תהי נא המלה הזאת מברכה! היא מביאה לנו ישע. במדבר‑המלח
אין כל צמח, ואם באנו עד אשל, אות הוא, כי הגענו אל מדבר‑חול, שבו אין כל
סכנה נשקפת לנו. סוף‑סוף, אחרי שתי שעות של נסיעה, באנו לכפר אחד שבמדבר
ושם נחנו ונרוה ענג אחרי כל הטלטולים והנדודים אשר שבענו.





תנים וצבועים

שער‑נא בנפשך, קורא חביב, כי בארח פלא באת פתאם אל נוה‑המדבר47 טבס, אשר בתוך מדבר פרס, מקום שם
נמצאים מעינות‑מים וחרשה בת רבבות עצי תמר, הנותנים להלך העיף צל
ומנוחה. רואה אני את תמהונך בערב הראשון לשבתך שם, בשעה שאתה שומע את
הקולות המוזרים, הבאים מן המדבר. לאור היום, ההולך ונעלם, הנך קורא בספר
בשבתך באהלך, ופתאם אתה מרים את מבטי עיניך מעם הספר ומקשיב. לא נעים
לאדם לשבת אז בדד בתוך האהל! והלא מדי ערב בערב, בלי תמורה, כחמה השוקעת
יום‑יום, הולכים ונשנים הקולות ההם. אבל לא יארכו הימים ואתה תסכין
אליהם ותחדל לשים להם לב.

הקולות האלה הם קולות התנים48, השרים אז את שירי‑הערב שלהם. התן הוא קרוב לכלב, לזאב
ולשועלים. שערות עורו אפורות‑צהבות, אזניו חדות וקטנות, עיניו כחלות,
קטנות ומפיקות בינה. הוא הולך חרש וזנבו מורד. חיה דורסת הוא ואך בלילה
הוא יוצא לטרף. בתאוה והא מביט אל כל דבר מאכל, ואולם הוא חפץ יותר
בתרנגלת וענבים מאשר בפגרי החיות המתות של הארחות. אחרי סופה עזה, כאשר
בחרשות התמרים מתגוללות על הארץ תמרות לרב, ממהר התן לבא שמה וצובר
אחד לאחד את כל הפרות. בקצרה: התן הוא קבצן נבזה וחסר כל בושה!
הייתי מלא חמה, ויחד עם זה גם התפלאתי מאד, בהתגנב בלילה אחד
התנים אל הגן ובגנבו משם את תרנגלנו היחידי כמעט לעיני הכלבים. נבחת
הכלבים הנוראה העירה אותנו משנתנו. ואולם בקרב, שפרץ בין התנים
והכלבים, נצחו התנים. שמענו את צוחת התרנגל האמלל, הגוע מרחוק,
ולהושיע לא יכלנו.

אך האלהים לבדו יודע את המקום, שבו מסתתרים הנבלים האלה
בבקר, בשעה שהחמה עולה על‑פני רקיע השמים. בספרי הזואולוגיה כתוב, שהם
מסתתרים במערות, ואולם אנכי לא מצאתי בקרבת טבס כל עקבות מערה, והלא
התנים היו באים שמה לילה לילה! נפלאים הם מאד כמדבר עצמו; לכאורה
הם נמצאים בכל – ואינם נמצאים בשום מקום. בימי נדודי בסביבות טבס
חשבתי פעמים רבות, כי למצער במקרה אצליח למצא את עקבותיהם, ואולם המדבר
היה מנח לפני דומם מבלי כל אות חיים על פניו. ולמרות זאת באו התנים בכל
לילה ולילה ועמדו במחשכים לפני אהלי, עמדו ולעגו לי, כאלו שאלו, אם אין
לי עוד תרנגלים.

אך יסתתר השמש מאחורי האפק, אך תפרוש החשכה את צעיפה
השחור על‑פני המדבר והתמרים יתגעגעו אל עת שוב השמש, והתחילו התנים להשמיע
את קולם. קולם הוא כשחוק קצר ומקטע, הפותח בצלילים גסים, ואחרי‑כן הולכים
הצלילים הלך ודק והיו כקולות יבבה דקים, אשר רגע הם הולכים וחזקים ורגע
שני הם נאלמים, למען שמוע את הקולות הבאים מלהקת תנים אחרת, או כי
יהיו כצעקת ילדים שרוים בסכנה וקוראים לעזרה. קשה לתאר היטב את הקולות
האלה. הם משתפכים מסביב כגלי הים. יבבת התנים היא קול המדבר; קול
צועק למחיה. “רעבים הננו, חברים! – הם קוראים איש לרעהו. – עלינו לצאת
לטרף!” והם מתגנבים וקרבים אל נאות המדבר, חיש כברק הם מדלגים על‑פני
החומות והגדרות ובוזזים בז. לולא היו התרנגלים אוילים כל‑כך, היו
נטמנים בודאי בחורים ובסדקים תכף לשמעם את מנגינות הערב של
התנים…

היש רעה, אשר לא עשו עוד אלה השודדים הקטנים, הרואים
ואינם נראים, אשר מקצות מערבו של העולם הישן ועד תוכה של ארץ הדו הם חיים
על השד במדברות? ספר היחש שלהם עתיק הוא לימים כעץ התמר, וספורי
פשעיהם בפי עמי המזרח רבו כספורי פשעיו של השועל אצלנו.

מולדת התנים היא לא רק המדבר הנרחב והחרישי. בשעה
שמקהלת הנוגנים של הצבא מנגנת לה בסימלי, מעון‑הקיץ אשר למשנה‑למלך
בהדו, די לאדם הנמצא שם להוציא את ראשו בעד החלון, בכדי שישמע יללתם של
תנים.

קובץ 23 עמ. 103 תמונה של צבוע;

קובץ 24 עמ' 104 תמונת תן

ואולם אל לאדם לנהג קלות‑ראש בחיות הרעות האלה. בשנת 1882
נשכו התנים בבנגליה עד מות שלש מאות וחמשים ותשעה אנשים. כאשר
ישתטה התן, הנהו מזיק ורע עוד יותר משמרת הגבול האחרונה בסיסטן
יודעת זאת מפי נסיונה. בלילה בא אל המחנה תן שוטה ונשך את לחי אחד
האנשים הישנים; האיש מת כעבור ששה שבועות. תנים אחרים התגנבו ובאו אל
בתי ילידי הארץ, ארבו להם וחכו לשעה, שבה יוכלו לנשוך אותם על‑נקלה. נורא
מאד הוא הדבר, שקרה בליל‑חרף אחד קודר בשעה שרוח צפונית התחוללה בחוץ
והקימה ענני אבק על‑פני הארץ. אז התגנב תן שוטה ובא חרש אל תוך מחנה של
אנגלים. המחנה היה בן שלש פלגות ובהן יותר ממאה גמלים קשורים לעמודים.
בחשכת האפלה לא יכל איש לראות את התן, ממקומות שונים נשמעו רק שאגותיהם
הנוראות והמלאות יאוש של הגמלים. כאשר האיר השחר, ראו והנה שבעים ושמונה
גמלים נשוכים; אז הבדילו אותם משאר הגמלים, וכאשר נשתטו הנשוכים –
הרגו אותם. גמל שנשתטה והוא קשור אל עמוד – טורף את נפשו. את
הכלבים והעזים נשוכי התנים הורגים בעליהם כרגע. הרע שבכל הדבר הזה הוא, כי
בשעה שחיות‑הטרף משתטות אין האדם יכול לעצור בעד הרעה. בלילה מתגנב
התן השוטה בלי המלה אל המחנה ונושך בטרם יספיק האדם לאחוז בנשק.

לפני עשרים שנה קרה גם אותי מקרה קטן בגלל תן. נסעתי אז
אני ושני משרתי וסוסים אחדים אתנו בארץ פרס אל עבר חופי הים הכספי
ואתקע בדרך מסעי זה את אהלי באחד הכפרים אשר בהרי אלברוס. בחצר‑המלון של
הארחות לא יכלתי ללון מפני המוני הרמשים הארסיים, אשר שרצו שם
למכביר. לכן הצעתי לי משכב בגן, אשר עצי‑הפרי והצפצפות שלו, הגבוהים
כמטר וחצי, התנשאו כחומה בצורה. מי שרצה לבוא אל הגן, היה עליו לטפס
קדם‑לכך ולעבור את הגדר. בהגיע הלילה שלחתי את אנשי אל הכפר, ואני עצמי
התעטפתי במעילי ושמיכתי, שמתי את אכפי מראשותי ושקעתי בשנה. ישנתי
כשתי שעות, פתאם – והנה קול גרוד העירני משנתי. הקול הגיע מן המקום,
שבו היו מנחות שתי חבילות של עור, אשר עליהן היו פזורים שירי ארחתי:
לחם, דבש ותפוחים. קמתי ממשכבי, הקשבתי, אך לא שמעתי מאומה, מלבד קול המלת
הפלג הקרוב. מפני החשכה לא יכלתי לראות דבר, רק אור הכוכבים נשקף לי בעד
דליות העצים. ובכן ישנתי שנית.

כעבור רגע העירני שוב קול גרוד, אשר הגיע ממקום
החבילות, והפעם שמעתי ברור, כי מי‑שהוא מטפל ברצועות של החבילות. קמתי על
רגלי וראיתי כששה תנים חולפים כצללים בין עצי הצפצפה. החלטתי לבלי לישון
עוד בלילה ההוא, כי היה עלי להרחיק את החיות הנועזות האלה ממקום שבתי. אך
שכבתי רגע אחד דומם, שבו התנים ומשכו ברצועות של החבילות, אבל בהרימי את
שוטי נעלמו מהר. ואולם עד‑מהרה הסכינו אל השוט, וכאשר שבתי והרימותיו,
נסוגו רק צעדים אחדים ומהרו לשוב. אז שמתי עין על תפוחי, וכאשר שבו התנים
להתגנב אלי, השלכתי בהם תפוח, וכה נלחמתי אתם בכלי‑זני החדש הזה, עד
שהתפוח האחרון נפל והתגולל במחשכים. מרבית חצי לא פגעו בהם, רק פעם אחת
עלה בידי להוציא מפי אחד הלסטים האלה צריחת כאב.

מה מאד ארך לי הלילה ההוא!

לאחרונה חדר אלי מבעד ענפי הצפצפות אור השחר והתנים עלו,
קפצו על חומת העצים ונעלמו. עתה יכלתי לשבת ולסעוד את לבי באין מפריע, אך
מן הלחם, אשר נשאר מארחת‑הערב, לא מצאתי עוד מאומה. אחר‑כך נודע לי, כי מן
התנים אשר במקומות האלה צפויה סכנה גדולה לבני‑אדם; שנים‑שלשה מהם יוכלו
לאדם אחד ויטרפוהו. ומן היום ההוא והלאה פקדתי תמיד על אחד מאנשי לישון
בקרבתי.

כיון שאנו מדברים באורחים לא‑קרואים אלה, עלינו לדבר
גם על אדות הצבוע, כי גם הוא מיושבי המדבר הנהו. מוזרה היא החיה הזאת: לא
כלב ולא חתול היא, אך חציה כלב וחציה חתול, ורק גדולה היא משני אלה.
מזהמה היא, אפורה‑שחמה וקוים וכתמים שחורים על עורה, ראשה
עגלגל, עיניה שחורות, רגליה קצרות מאד וגבה השעיר משתפל
ויורד לאחוריה.

גם הצבוע יוצא, כמו התן, לטרף בלילה, ובמערבה של פרס
הוא מזנק ממחבואו אשר בהרים, בא אל דרך שהארחות עוברות בו ומחפש
אחרי חמורים, סוסים וגמלים מתים. אם לא יקברו אנשי הארחה את חיותיהם
הנופלות בדרך בבור עמק, יחפרו אותן הצבועים מתחת לאבנים ויוציאון
מקבריהן, כי הם נזונים כמעט רק מבשר נבאש.

הנה מסלה גדולה בארץ פרס והיא מוצפה אור הלבנה באחד
מלילות‑הקיץ הנהדרים. גמל עיף בדרכו ומת והנהו מוטל כגוש שחור בפשיטת
ראש ורגלים. מן הנבלה נודף ריח רע מאד, ודוקא הריח הזה הוא שמושך אליו את
הצבועים. הם ממהרים לצאת ממאורותיהם, קול נבחתם הנחר הולך וקרב,
אחרי‑כן הם נצבים רגע, כשאזניהם נטויות למעלה, מריחים סביבותיהם ומנהמים
בקול דממה. מפיהם נוזל הריר, כי זה ימים רבים לא אכלו מאומה. עתה, כאשר
הריחו ריח גמל, באו הנה. הם קורעים את עור הבטן של הגמל, כשרגליהם
הקדמיות נעוצות בחזקה באדמה, אחרי‑כן הם משקיעים את פיהם בחלקים הרכים
של הבטן ואוכלים לשבע מעים ובשר. עוד רגליהם תחובות בבטן הגמל, והם
מרימים את ראשם ומטים את אזניהם אל עבר אחד. אך נראה להם לאור הלבנה,
וחלפו כצללים ונעלמו באפלת המדבר, וכשהננו מתרחקים מעט, הם שבים אל מקומם
ומחטטים במעי הגמל, עד אשר יפגשו במעצור חדש. כאשר אך יאיר השחר,
יעלמו משם וישובו אל מאורותיהם.

ככה נדים דרי המדבר האלה, ההולכים על ארבע, בסביבות
טבס, והם חולקים את ממלכתם הרחבה יחד עם הפנתר,
הערוד49 והצביה רבת‑החן. במישר הזה
הרחוק והרחב לאין‑קץ נמצאים נאות המדבר האלה, הנשכחים והבודדים, והיו כאי
בתוך ים של חול.









הזאבים בפמיר





מי שלא נדד שבועות רבים במדבר השממה ולא בא אחרי כמה
נדודים אל נאות המדבר, אינו יכול לשער מה גדול ורב ערכם. נאות-דשא לנוסע
במדבר הם כחוף בטוח למלח, אשר סערה קפצה עליו בשוטו באניתו בתוך הים,
ומאד קשה לנוסע להפרד מהם ולשוב ולנוד בתוך המדבר תחת קרני השמש הלוהטות.
לפי שעה הננו עוד בנאות המדבר טבס, ואין דבר בעולם, אשר יעשה שלום בין
האדם ובין השמש, המפיץ את קרניו הבוערות בשפי, כזכרון הימים, שבהם היה
מיחל לקרן שמש אחת קטנה – ולשוא היתה תוחלתו.

אחד הזכרונות האלה מעביר אותנו צפונה למדבר פרס, אל נוף
אחר. בחדש נובמבר לשנת 1893 הביאני גורלי לאורנבורג אשר על הנהר אורל,
שהוא במקצתו, כידוע, הגבול שבין אסיה ואירופה. נכון הייתי לעבור בטרנטס,
עגלה שכיחה ברוסיה, את ערבות קירגיזיה, המשתרעות בין אריטיש והים הכספי
ובין הנהר אורל וסיר-דריה. הערבות הגדולות האלה שטוחות כים קרוש
והסוסים יכולים לעבור בהן במנוחה, ואין לירא פן יפלו אל אחד הפחתים
או ינפץ אל זיז-סלע אחד מאופני העגלה.

משם לטשקנט, בירת טורקסטן, דרך של אלפים קילומטר,
כדרך אשר משטוקהולם לרומה. בשעת סופת שלג וקר של עשרים מעלות עברתי בשלום
תשעים ותשע תחנות-דאר ובכל תחנה ותחנה החליפו את הסוסים באחרים.
מטשקנט פניתי דרך סמרקנד אל בירת חבל-הארץ הזה, הנקראת גם היא בשם
סמרקנד, ומשם עברתי לדרומית-מערבית, לבוכרה, אשר מושלה סר למשמעת
רוסיה.

משם נסעתי אל פמיר, הנקרא בפי יושביו בשם “גג העולם”. מן
ההר הענקי הזה יוצאות הגדולות בשרשרות הרי אסיה וגם בכל העולם כלו:
הימליה, מעבר להימליה, קרקורום, קון-לון וטין-שן –מזרחה,

והינדכוש – מערבה. די להעיף עין על מפת הארץ, למען הוכח לדעת, כי
רבן של שרשרות ההרים באסיה והגבוהות שבהן מחברות ברב או במעט להרי
פמיר, או יוצאות מתוכם. שרשרות הרי טבט נמשכות עד למרחקי חינה ועד
חצי-האי ההדי-חינאי.

טין-שן היא אך טבעת אחת של שרשרת הרים שונים, ההולכים
ונמשכים צפונה דרך כל אסיה. את טבעות השרשרת של ההר הינדכוש אנו מוצאים
בצפונה של פרס, בקוקז, אסיה הקטנה, חצי-אי הבלקנים, בהרי האלפים
והפירנאים.

פמיר דומה לגופה של שממית, הפושטת את זרועותיה לכל
עבר. שרשרות ההרים הנשאים היוצאות ממנו הן עצמות אסיה, השלד שלה,
וסביבותיו השרירים – ההררים השטוחים. נחלים, אגמים ונהרות הם
עורקיו וגידיו. המדברות אשר בתוכו הם אברי הגוף שהחולים והיבשים
וחצאי-האיים הם האברים, המגיעים עם בעם ולאם בלאם.

בחדש פברואר לשנת 1894 באתי למרגלן, בירת פרגן, שהיא האסם

של אסיה המרכזית, כי כל נוף פרגן משתרע בבקעה פוריה
מאד, מקפת הרים. ערכתי לי ארחה קטנה, אך טובה מאד. בארחה היו אחד-עשר
סוסים ושלשה אנשים, ובתוכם איסלם-בי, שבמשך שנים רבות אחרי-כן היה לי
משרת נאמן. אהלים לא היה עלינו לקחת אתנו, כי שר הנוף נתן בידנו פקדה אל
הקירגיזים, שבכל מקום ומקום אשר נרצה ללון יתקעו לנו שני אהלים של לבד
שחור. הצידה שלנו נמצאה בתבות ואת התבן והשעורים שמנו בשקים. מלבד
אלה לקחנו אתנו מעדרים, קרדמות וחניתות, כי היה עלינו לעבור בשלג עמק
וקרח. ואולם שכחנו לקחת אתנו כלב. בדרכנו נטפל אלינו כלב אחד ונבח בכל
כחו, כמבקש כי נקחהו אתנו. מלאנו את חפצו בכל חשק לבנו ועד-מהרה
היה לנו לחבר טוב.

יצאנו למסענו דרומה אל עבר פמיר ונסענו דרך עמק צר, אשר
בין סלעיו המכסים קרח שטף והעלה קצף נהר שוקק. פעמים אחדות עברנו על
גשרי-עץ צרים ומתנודדים, הנטויים על הנהר הזה. בעיניו של המביט אל הגשרים
האלה ממרום מדרון החוף יהיו ככפיסי עץ דקים. במרומי החוף נח שלג רב.
כחם השמש נמס. אך בלילה שב וקפא בקר, והמשעול אשר עברנו בו דמה
למסלת-קרח העוברת על עברי פי תהום תלולה.

לקחתי לי לעזר קירגיזים אחדים, ואחד מהם הוביל את הסוס
הראשון בשורה, אשר נשא על גבו שני שקים גדולים מלאים מספא וביניהם
מטת-הדרך שלי. במקום אחד, שבו הלך המשעול ונמשך מעל לתהום, מעדו רגלי הסוס,
רגע משש וגשש ואחרי-כן נפל אל התהום ושדרתו נשברה. המספא נפזר
על-פני הסלעים ומטתי צפה על מימי הנהר. מקרה זה החריד אותנו מאד ואנחנו
מהרנו לרדת למטה, למען הצל את נפשנו וחפצינו ככל אשר נוכל.

ושוב היה עלינו לעלות. ולמען עלות היה עלינו לחצוב לנו
שלבים בתוך הקרח ולשפוך חול על-פני הדרך. ואולם ככל אשר עלינו, כן הלך
הדרך הלוך ורע. שני קירגיזים היו מכרחים להוביל כל סוס וסוס; האחד אחז
ברסנו, והשני – בזנבו. כי נוכל לרכוב על הסוסים – דבר זה לא יכלנו להעלות
כלל על לבנו; זחלנו על ידינו ורגלינו שתים-עשרה שעות. לבסוף הלך העמק הלוך
והתרחב ונבוא עד מדורת-אש הבוערת מסביב לאהלי קירגיזים.

יום-יום טפסנו הלוך וטפס למעלה, ופתאם והנה באחד
המשעולים תקפה אותי מחלת ההרים. ראשי כאב עלי מאד, הרגשתי געל-נפש בקרבי
ואזני צללו. בעת סופת-שלג עזה באנו אל עמק אלי הרחב והמלא שלג. שני
קירגיזים הלכו בראש ובידיהם מוטות ארכים, לחקור בהם את הדרך ולבלי תת
לסוסים ללכת במקומות שבהם ישקעו בתוך השלג. פעם אחת הכרחנו לשכור לנו
ארבעה גמלים מאת אנשי אחת הארחות אשר פגשנו בדרך, למען אשר יעברו הגמלים
בתוך השלג, ירמסו אותו ברגליהם וידרכו בו משעול צר לסוסים… השמים והארץ
התלכדו והיו ללבן אחד; הנקדות השחורות היחידות בתוך הלבן הזה היו
האנשים והסוסים.

בכל מקומות-מלון מצאנו אהלים מרוחים. פעם אחת, בהיותנו
קרובים אל מקומות אהלים כאלה, באנו עד שוחה עמקה מלאה שלג. עמק השוחה
היה שלשה מטר. הסוס, אשר הלך בראש הארחה, נעלם, כאלו בלעה אותו האדמה;
למען הוציאהו מתוך השוחה הכרחנו לפרוק מעליו בראשונה את המשא אשר על
גבו. מה עשו הקירגיזים הנבונים? לקחו מכסה של אהל, הציעו אותו על-פני השלג לרחב השוחה והעבירו אחד אחד את הסוסים על-פני
הגשר הזה.

קובץץ 4 עמ' 119 – תמונה

קובץ 5 עמ' 120 – תמונה

אמנם כן! מסענו זה לא היה דומה כלל וכלל לנדודינו במדבר
פרס. בכל דרכנו עתה טבענו בשלג ושקענו בתהומות מכסים קרח. פעם אחת שלחתי
את אחד הפרשים לתור את הדרך ואז ראינו מרחוק רק את ראשיהם של הפרש והסוס
מבצבצים מתוך השלג. פעם אחרת נסענו ועיפנו ולא מצאנו בדרכנו אהלי
קירגיזים כרגיל. הקר היה גדול מאד ולנסוע הלאה לא יכלנו. אז ערכנו לנו
מדורה ליד כתל של שלג ונחנו שם. את הקירגיזים, אשר נשלחו להביא לנו
אהלים, עצרה בדרכם שפעת שלג שנתקה מאחד ההרים ותהרג ארבעים כבשים.
ששה מהקירגיזים שבו אלינו במהרה, שנים מהם שקעו בתוך השלג וארבעת הנותרים
שבו אלינו אחרי-כן במצב נורא; רגלו האחת של אחד מהם קפאה בקר, והשני כמעט
שהכה בסנורים מן השלג הרב. בשעת סופת-שלג תולים הקירגיזים שערות-סוסים
ארכות בכובעיהם אל עבר פניהם, או שהם מצירים בגחלת מסביב לעיניהם טבעת
שחורה ומשחירים את חטמיהם, והם בטוחים, כי בזה הם מגנים על עיניהם מפני
השלג.

בהרים האלה יש זאבים רבים מאד ואנחנו מצאנו בדרכנו עקבות
רבות של החיות הטורפות האלה. בגלל הרעב, המציק תמיד לזאבים, הנם עזי-נפש
ביותר ומרבים לטרוף טרף בתוך עדרי הקירגיזים. זאב אחד נשך עד מות מאה
ושמונים כבשים בעדר אחד הקירגיזים רק לשם תענוג הרצח בלבד. פעם אחת פגע
עדר זאבים באחד הקירגיזים הנודדים, וכעבור שני ימים נמצאה שם רק השלד
שלו. ופעם אחת קרה, כי שנים-עשר זאבים פגעו בשנים מבני-לויתי; מאחר
ששניהם היו מזינים, הרגו כרגע שנים מן הזאבים, ועד-מהרה היו הזאבים
הנהרגים מאכל לחבריהם. אנו יכולים לשער בנפשנו, מה גדולה ורבה חרדת
הקירגיזי, אשר עדר זאבים מתנפל עליו בשעה שאיננו מזין. הזאבים הריחו ריח
עקבותיו והנם רצים אחריו. עיניהם מתנוצצות מרב זעפם ושאיפתם לדם. הם
פותחים את פיהם, מגלים את שניהם הלבנות והחדות ולשונותיהם השותתות ריר
תלויות ויורדות. הנודד שומע מאחוריו את קול צעדיהם ועל-פני השלג הלבן הוא
רואה את גופם האפור. דם עורקיו קופא מרב אימה, הוא קורא אל אלה ורץ
בכל כחו על-פני השלג מתוך תקוה להגיע אל כפר-האהלים הקרוב.

מזמן לזמן נעצרים הזאבים בדרך מרוצתם וגועים רגעים אחדים
בקול אים. ואולם כעבור רגע הם שבים ורצים ומדביקים את האיש ועזותם
הולכת וגדלה. האמלל בורח מפניהם בכל מאמצי כחו, כי אין לו עצה אחרת
למלט את לנפשו. אבל הזאבים יודעים, כי לא תארך העת והאיש ייעף במרוצתו.
אחד מהם אוחז בכנף אדרת-השער אשר עליו, אך כרגע הוא עוזב אותו, כי
הבורח משליך לזאבים את לכובעו. כל הזאבים מתנפלים אז על הכובע וכרגע הוא
נקרע לקרעים קטנים ונבלע בתוך גרונם. ואולם מעט האכל הזה מגביר את
תאבונם. האמלל כבר עיף הנהו, רגליו כושלות, בכבדות הוא גורר אותן
ונשימתו קצרה מאד. ובכן כבר בא קצו. מכל עברים סובבים אותו הזאבים. הוא
צועק בכל כחו, מוציא את חרבו מתחת לחגורתו ומכה על ימין ועל שמאל,
אבל הזאב ההולך בראש העדר קופץ על שכמו ומפיל אותו לארץ. בשכבו שב האיש
להכות בחרבו על ימין ועל שמאל, אבל רק לרגעים אחדים תהיה החרב לעזר לו.
שני זאבים מתנפלים על רגליו ונושכים את נעליו למען הגיע אל בשרו. החרב
אינה פוגעת עוד בזאבים האלה והאיש מתאמץ לקום ממקומו, ואולם אז חוטפו אחד
הזאבים בערפו באמץ גדול כל-כך, עד כי דמו שוטף כנחל על-פני השלג
הלבן…

למראה הדם הולך זעף הזאב הלוך וגדל. הקירגיזי כמעט שמשתגע
מרב כאב ויאוש. הוא חוגר שארית כחו, קם ממקומו ומתנפל בחרבו על
הזאבים, אך הם ממהרים להפילו שוב ארצה. הוא איננו יכול עוד לעמוד על
נפשו כבראשונה; אט אט הוא מניע את חרבו. הזאבים נוהמים בזעף, גועים,
מיבבים ופיהם מלא קצף. עיני האמלל תחשכנה, בינתו עוזבת אותו, חרבו
נופלת מידו והזאבים כבר מוכנים לתחוב את שניהם בגרונו. ואולם פתאם פורץ
מפיהם קול נהימה קצרה, נהימה, אשר בלשון הזאבים היא קללה. בתחתית הגבעה
הקרובה ראו הזאבים שני קירגיזים רוכבים: חשים הם לעזרת אחיהם. הזאבים
נעלמים כרגע, והקירגיזים הבאים נושאים את אחיהם המתעלף אל האהל הקרוב. עוד
בו נשמתו, לבו עודנו דופק בקרבו, וליד שלהבת המדורה, בערב, הנהו מתעורר
ושב לתחיה.

ואולם אוי גם לזאב, אשר ירו בו והכדור פגע בו והוא נתפש
בידי הקירגיזים! נקל לאדם לשער בנפשו, מה מאד גדלה שנאת הקירגיזים
לחיות-טרף אלה, הנפגעות אך מעט מאד מכדוריהם. את הזאב הנתפש אין הקירגיזים
ממהרים להמית, כי-אם מרבים לענותו בכל מיני יסורים קשים ונוראים.

בימי החרף, בשעה ששלג רב יורד בעמק אלי, נודדים הזאבים
במרומי פמיר, במקומות שהשלג אינו עמק כל-כך, ואורבים לכבשי-הבר, בעלי
הקרנים העגלות, הגדולות והנהדרות. הזאבים עורכים על עדרי הכבשים האלה ציד
לפי כל חקי הצידים. את כבשי-הבר הבודדים, אשר לא נזהרו ופרשו מן
העדרים, או נחשלו אחריהם, מבריחות משמרות הזאבים אל שן סלע, ואחרי-כן
מקיפים אותם שאר הזאבים מכל העברים. כשהם יכולים להגיע למעלה, אל שן הסלע,
הם טורפים אותם כרגע, ואם לא יעלה הדבר בידם, הם מחכים בארך-רוח, עד אשר
תרפינה רגלי הכבשים מיגיעם ונפלו מן הסלע אל תוך גרונם.

בימי מסעותי הרבים באסיה פגעו בי פעמים רבות זאבים, אשר
טרפו את כבשי, פרדי וסוסי. כמה וכמה פעמים שמעתי אותם גועים לפני אהלי
בהיותם צמאים לדם ורעבים לבשר. וכאשר אך אנה אותם המקרה לידינו, לא
ידענו כל חמלה והרגנו בהם ככל אשר יכלנו. נודדים הם כשדים כמעט בכל אסיה
התיכונה טורפים כבשים ועירים ואורבים לחיי
הדישונים50.











אבי הרי-הקרח





אל כל אשר יפנה האדם במזרחה של פמיר הוא רואה את ההר
מוס-טג-אטה, אבי הרי-הקרח, עם שיאיו השטוחים, המתנשאים ממעל לכל שאר
ההרים. גבה ההר הזה הוא 7880 מטר, והוא אפוא אחד ההרים הגבוהים ביותר
על-פני כדור הארץ, על ראשו, הדומה לכפה עגלה, צבור שלג רב מאד,
ושדרותיו התחתונות נהפכות לקרח מפני לחץ שדרותיו העליונות.

במורד ההר יוצאות ובולטות שנים ומראיהן כעין ערבות
שטוחות, והשלג הנצבר בהן כבתוך כוסות נהפך גם הוא לקרח מפני הלחץ
שמלמעלה. באפן כזה קמות שם לשונות של קרח עצומות מאד בגדלן והנן נעות שם
לאט לאט במשך כל השנה. הן מקפות חומות גבוהות ותלולות של הרים, שמהן
נופלים מדי פעם בפעם על-פני הקרח שברי סלעים, יורדים ונופלים למטה. שם,
למטה, האויר חם והקרח נמס. ואולם שדרות קרח חדשות יורדות ונופלות בלי
הרף, ונדמה, שהמקום הזה הוא החוף של נהר-הקרח השוטף מעל.

במקום ההוא נצברות האבנים המובאות שמה על-ידי שברי
הקרח, הן יורדות ונופלות האחת על רעותה ודומות לגלי מפלת; הן נקראות בשם
מורנות. נחל-הקרח נקרא בשם גלטשר. ההר מוס-טג-אטה שולח נחלי-קרח כאלה
לכל עבר והם גדולים מאד, קילומטרים אחדים ארכם וכשני קילומטרים רחבם.
פניהם אינם ישרים ועליהם נראים גבנונים ומגדלים של קרח זך.

פעמים רבות יצאתי לשוח על-פני נחלי-הקרח של מוס-טג-אטה,
ואולם היה עלי להזהר מאד לבל אפול וארד אל תוך נקרות הקרח, הנמצאות שם
במספר רב. כאשר עמדתי על עברי פי נקרה כזאת והבטתי אליה, ראיתי מערה אפלה
וכחלה, שכתליה לבנים ומראיהם כמראה הזכוכית, ופתילי קרח ארכים תלוים
עליהם ויורדים למעמקי המערה. על-פני נחלי הקרח צפים נחלי מים, מימי הקרח
הנמס מקצתם שוטפים לאט, בנחת, כאלו צף שמן בתוך צנורות הקרח הבהירים
והכחלים, ומקצתם שוטפים בשאון, מכרכרים ומרקדים. מקצתם יורדים אל
תוך נקרות הקרח ומקצתם יורדים לתהומות ובמקומות אלה קמים מפלי-מים.
בימות החמה, בשעה שהשמש מאירה ממרומי הרקיע, נמס השלג ויורד בשאון רב
בתחתית נחלי הקרח. בבא החרף עם קרתו העזה, שוררים שם דממה וקפאון וכל
הנחלים נהפכים לקרח.

שורי-הבר אשר לקירגיזים טובים מאד לטיולים במקומות ההם.
האדם יכול לעבור ברכבו עליהם את מישורי-הקרח החלקים ובלעדיהם אי-אפשר היה
לו לעשות כזאת בשום פנים. שור-הבר מציג את פרסות רגליו על הקרח בחזק רב
כל-כך עד כי מתחתיהן פורצים ומתפזרים סביב סביב רסיסי קרח לבנים ודקים
כאבק, ובמקום תלול, שאין הרגלים יכולות להתיצב עליו, הוא פושט את רגליו עד
שהן נעשות מוצקות כבולי-עץ, ומחליק בהן על-פני הקרח. פעמים רבות רכבתי על
שור-בר כזה ועברתי דרך ערמות של מורנות, של גושי-סלעים גדולים מאד,
שנצברו במקום אחד. היה עלי ללחוץ בברכי בחזקה את שור-הבר שלי, כי הוא קפץ
וכרכר כמשגע. פעם אחרת היו הסלעים גבוהים מאד ושור-הבר לא יכל
לעברם, ואז הייתי אנוס ללכת הלאה רגלי. למען רדת משם למטה לא היתה תחבולה
אחרת בלתי-אם להחליק מסלע אל סלע, וכאשר הגעתי באחרונה למטה, נמצאתי בתוך
נחל מים. זחלתי אפוא ועליתי לשטח של מישור. ואולם כלבי, יודלש, עמד עוד
על אחד הסלעים הגבוהים ונבח בכל כחו. שרקתי אליו וקראתי בשמו. אז שב
ונעלם בין הסלעים. אחרי-כן שמעתי אותו נובח ומיבב. לבסוף קפץ אל תוך
המים ובא אלי, והיה זעף מאד על אשר לקחתיו אתי לטיול מסכן
שכזה.

ארבע פעמים נסיתי לעלות, בלוית קירגיזים אחדים אמיצי-רוח,
אל ראש “אבי הרי הקרח”, אבל אף פעם אחת לא הצליח חפצי בידי. למעלה, בגבה
ההר, בין המורנות, תקענו לנו אהל וחנינו שם. איסלם-בי, ששה קירגיזים
ועשרת שורי-בר היו נכונים לדרך עוד לפני צאת השמש; לקחנו אתנו מכלת,
אדרות-שער, מעדרות ומוטות, עצים להסקה ואהל אחד. בראשונה הלכנו דרך
מפלת סלעים, אחרי-כן דרכנו בתוך השלג, אשר הלך הלוך ועמק במדה שעלינו
למעלה. האויר הלך הלוך ודק, הנשימה כבדה ושורי-הבר הרבו להעצר בדרך,
בכדי לשאף רוח. הקירגיזים הלכו רגלי ודפקו בבהמות בעלותם מעלה מעלה. בערב
היום הראשון ללכתנו באנו עד גבה של 6300 מטר מעל לשטח האוקינוס. מסע כזה
די היה ליום אחד, ובכן נעצרנו, למען לין שם הלילה, ונחשב, כי ביום
המחרת נוסיף לעלות. ואולם שנים מן הקירגיזים היו עיפים מאד מן הדרך ומכאב
ראשם, ויבקשו ממני, כי אתן להם לשוב. שאר הקירגיזים פנו את השלג במעדרות
והקיפו את אהלנו כתלים של שלג. אז הבעירו אש והציגו עליה יורה קטן מלא
מים, למען בשל מים לטה. אולם מכיון שקרבה אלינו מחלת ההרים, רחק
מעלינו התאבון לאכילה… עשרת שורי-הבר עמדו על-פני השלג כשהם קשורים
אחד אל השני, והקירגיזים התעטפו באדרות-השער שלהם כקפודים. הלבנה שטה
במלואה אל עבר ראש ההר, ואני יצאתי מאהלי, למען הבט אל המראה, אשר עד
עולם לא אשכחהו. הגלטשר מתחת לנו היה מוטל בצל, אבל שיאי הקרח של ההר
התנוצצו בלבנם לאור הלבנה. שורי-הבר נראו ככתם שחור על-פני השלג הלבן, אשר
שרק מתחתיהם, ומנחיריהם יצאו גלי אדים. עננים לבנים וקלים צפו חיש-מהר
מתחת ללבנה.

שבתי אחרי-כן אל אהלי. האש כבתה והשלג, אשר נמס זה לא כבר,
היה לקרח. בתוך האהל שרר טחב, האויר היה מחניק מפני העשן והאנשים שאפו
רוח בכבדות ונאנקו מכאב הראש ומן השאון אשר באזניהם. התעטפתי באדרת-השער
אשר לי, אך השנה רחקה ממני. הלילה היה חרישי, אך מרגע לרגע נשמע קול
רעש – ודאי נולדה נקרה חדשה בתוך הקרח, או סלע עצום בגדלו נעקר מכתל
ההר.

מוזר היה הלילה ההוא על גבול השטח האין-סופי, הפורש את
כפתו האפלה-כחלה על-פני כל הרי האדמה. שכבנו בתוך אהלנו המלא עשן
על-פני גבה, שאליו לא יגיעו כל ראשי ההרים אשר באירופה, אמריקה, אפריקה
ואוסטרליה. רק באסיה נמצאים הרים אחדים, ובדרומה של אמריקה הר אחד, שהם
גבוהים מן המקום, אשר בו נחנו אז. למען הגיע אל המקום, שבו בלינו את הלילה
ההוא, צריך להציג עשרים מגדלי-אפל זה על-גבי זה..

כאשר יצאתי ממחרת הבקר מתוך אדרתי ונצבתי לפני האהל,
שררה סופת-הרים עזה מאד במורד ההר. ענני השלג האפלים היו כבדים מאד ולא
יכלנו ללכת הלאה, כי סכנת מות היתה צפויה לנו. שמחנו מאד, כאשר הצלחנו
להמלט משם ולשוב בלי פגע לעת סופה כזאת, אשר לא פסקה בכל זמן שובנו בדרך
תלולה ומסכנה. היה עלינו להתחזק ולשבת על אכפינו, לבל נפול לארץ ולא
נהיה למרמס לרגלי שורי-הבר, הדורסים את הרוכב האמלל בנפלו. הלילה הזה, אשר
בליתי בגבה של 6300 מטר, עוד נתן אותותיו זמן רב אחר-כך…

פעם אחרת שקע פתאם בתוך השלג שור-הבר הראשון שלי, אשר נשא
שתי חבילות עצים, ואולם לאשרנו נאחז בקלפת שלג בקרניו ובאחת מרגליו, וכל
גופו היה תלוי באויר מעל לתהום אפלה. השלג נמתח במקום ההוא כגשר על-פני
נקרה גדולה שבתוך הקרח, וכאשר עבר שור-הבר על הגשר הזה, נבקע השלג תחת
כבד משאו. אנשי הרבו לעמול עד אשר הצליחו למשוך משם בחבלים את השור
האמלל ולהצילו ממות.











משחקי הקירגיזים





מזרחה של פמיר נמצא תחת ממשלת חינה. העמק הרחב בצד מזרח
מקף שלשלת-הרים, המסתעפת ויורדת אל העמקים אשר במזרחה של טורקסטן.
שלשלת-ההרים משתרעת מצפון לדרום, והגדול שבהרים האלה הוא
מוס-טג-אטה.

לרגלי “אבי הרי הקרח” הבקעה היא ישרה ורחבה ושפעת דשא
מכסה אותה. במישור פזורים האהלים השחורים של הקירגיזים והם דומים לכתמים
שעל עור הפנתר. בשנת 1894 שכרתי לי אהל כזה לחדשי הקיץ ובכל חשק לבבי
חקרתי לדעת את מנהגי הקירגיזים.

הקירגיזים הם עם מצין, עם אבירים ורועים ואוהב מלחמה. הם
מתפרנסים מעדרי צאנם הגדולים מאד ומגדלים גם סוסים, גמלים ופרים במספר רב.
חייהם תלוים בדשא שעל-פני הערבה, וככל שאר שבטי הרועים הם נודדים ממקום
מרעה אחד אל משנהו. אהלי הלבד השחורים שלהם נטוים על מוטות ליד חופי
נחלים ונהרות. כאשר יכלו העדרים לאכול את הדשא אשר באחד מקומות המרעה,
לוקחים הרועים את אהליהם, טוענים את כל אשר להם על הגמלים ומבקשים להם מקום
מרעה אחר. הקירגיזים הם עם חפשי וגבור-מלחמה, האוהב מאד את ערבותיו הרחבות
עד לאין-סוף. בשבתם תמיד במקומות מישור רחבי-ידים ובאויר צח, התפתחו חושיהם
באפן נפלא. את המקום, אשר יראה הקירגיזי פעם אחת, לא ישכח עד עולם. כל
פרט קטן שבקטנים, אם הדשא שעל-פני הערבות הוא רב, או לא, אם על-פני אחת
הערבות יש איזה גבנון קטן שבקטנים, אם מוטלת שם איזו ערמת אבנים אפורה או
שחורה, קטנה או גדולה, – את כל אלה זוכר הקירגיזי היטב ובעזרת סמנים אלה
הוא מכיר כל מקום ומקום.

פעמים רבות, מדי העצרי לזמן קצר בעת מסעי מאורנבורג דרך
ערבות הקירגיזים למען תת מנוח לסוסי, היה רכבי הקירגיזי פונה אלי
וקורא: “הבט-נא, אדוני, וראה: הנה קירגיזי רוכב שם על סוסה ברדה”. הפניתי
אז את קנה-הצופים אשר לי אל המקום ההוא, ובעמל רב ראיתי מרחוק איזו נקדה
קטנה, אך לא יכלתי בשום אפן להבחין דבר-מה…

חדשים אחדים ישבתי בין הקירגיזים. בשעה שהאויר היה צח
יצאתי לטיל ברכבי על סוס או על שור ולקחתי אתי את מפת המקומות שבסביבה.
ברדת גשם ישבתי באהלי או בקרתי באהלי שכני ושוחחתי אתם. מהרתי ללמוד את
לשונם, וכיון שדברתי בלשון זו כל ימי שבתי שם, נעשתה הלשון שגורה
בפי.

ליד אהליהם הגדולים והשחורים של הקירגיזים נצבים כלבים
רעים על משמרותיהם, וביניהם משתעשעים ילדים קטנים, ערמים ושזופים מחם
השמש. הילדים האלה הם נעימים מאד ובהביט איש אליהם קשה לו להאמין, כי אלה
יגדלו ויהיו לאנשים גדולים, נודדים עבי-גרם ופראים למחצה. ואולם כל הילדים
נעימים ויפים הם כל זמן שהחיים ובני-האדם לא ישחיתו את רוחם. באהלים יושבות
נשים צעירות ליד הפלך וכלי האריגה. הנשים הזקנות עוסקות בבנין אהלים,
מכינות חמאה, או יושבות מסביב ליורה, שהן מבשלות בשר בתוכו; האש בוערת בתוך
האהל והעשן יוצא דרך חור עגל אשר בגג. הגברים הצעירים רועים צאן באחו או
פרים בגבעות. יש שהם יוצאים לצוד ציד ומביאים הביתה כבשים ועזים פראים.
אחרי שקיעת החמה הם מכניסים את עדריהם אל המקומות אשר בקרבת אהליהם, והנשים
חולבות את הכבשים והפרות. הקירגיזים הם בני דת מחמד ולפעמים קרובות תראם
יושבים לפני אהליהם ושרים תפלות ערביות.

ימים מעטים אחרי בואי באתי בברית ידידות עם שכני
הקירגיזים. הם ראו, כי חושב אני טובות עליהם ואיני גדול בעיני מהם, וכי טוב
לי לשבת אתם. מקרוב ומרחוק הביאו לי מתנות: כבשים וחלב, וגם כבשי-הבר
ועופות-הבר מצידם. כל אנשי, מלבד איסלם-בי, היו קירגיזים, ובחפץ-לב
לוו אותי בלכתי אל המקומות אשר חפצתי.

פעם אחת החליטו ראשי הקירגיזים לערוך הלולה לכבודי.
ההלולים, הקרואים בלשונם “ביגה”, הם שעשועי פרשים, ועוד. כעלות השחר
החלו להתאסף חבורות קטנות של פרשים על-פני המישור הגדול, שנועד למקום
ההלולים הפראים.

כשהחמה כבר עמדה במרומי הרקיע, שמתי שמה את פני גם אנכי.
הקיפוני שם ארבעים ושנים קירגיזים. הם היו לבושים בגדי חג: מעילים בהירים
וחגורות מגונות, הכובעים אשר בראשיהם ארוגים משי, על מתניהם קינים
וסכינים, ובחגורותיהם תקועים אבן-אש, מקדח ומקטרת. מראה זה היה נהדר
מאד. ביניהם היה גם ראש הקירגיזים היושבים בעבר מוס-טג-אטה מזרחה. מעילו
כחל-שחרחר, חגורתו כחלה-בהירה, בראשו כובע ירק-לבן במסגרת זהב ועל מתניו
חרב עקומה, קשורה אל חבל שחור של משי. הוא היה איש גבה-הקומה, זקנו שחור
ושערות שפמו עבות כשערות החזיר, עיניו עקומות ועצמות לחייו בולטות, כעצמות
רב הקירגיזים.

כל המישור אשר לפנינו היה מלא אנשים וסוסים. המון בגדי
צבעונים מסביב. הסוסים השמיעו קול צהלתם והכו בפרסותיהם. ראש הנשיאים,
חואט-בק, ישב בקומה זקופה על-גבי אכפו, למרות שכבר היה אז בן מאה
ושש-עשרה שנה. חטמו הגדול, חטם הנשר, בלט מעל לזקנו הקצר והלבן. חמשת
בניו, אשר שערות כלם כבר היו לבנות, הקיפו אותו ברכבם על סוסיהם
האבירים והגבוהים.

המחזה החל. הנשיאים נטו הצדה, למען פנות מקום לנו. אחד
הרוכבים קפץ מעל סוסו ומשך אלינו את האיל, אשר החזיק עד אז בזרועותיו.
רוכב שני אחז בידו השמאלית בקרני האיל ובסכין חד אשר ביד ימינו כרת כרגע את
ראשו, המתין עד אשר יצא דמו ממנו, אחזו אחרי-כן ברגליו וירכב עמו
חיש-מהר על-פני המישור סביב סביב. מרחוק נראה המון רוכבים, אשר הלך וקרב
אלינו במהירות נפלאה. שמונים פרסות סוסים הכו והקישו, ואת השאון מחריש
האזנים הגדילו צעקות נוראות וצלצול הארכופיט51. בתוך ענני אבק קרב ההמון אלינו; מזג האויר היה כבעת היות
הסופה.

– סור הצדה, אדון! – קראו אלה מעברים – עתה ישתערו עלינו כמשגעים.

ואמנם אך הספקנו לנטות הצדה, והמון הרוכבים עלה
כסופה על המקום, אשר עליו נצבנו לפני רגע. ליד האיל קמה צנפה סבוכה
של אנשים וסוסים וכמעט שאי-אפשר היה להבחין ביניהם בתוך עמודי האבק, אשר
עלו מסביב. החלו להלחם על האיל: האיש אשר ילכדהו – הוא יהיה המנצח.
האנשים נדחקו, דחפו והשליכו לארץ איש את רעהו. הסוסים נבהלו, נצבו על
רגליהם האחורניות ואת רגליהם הקדמיות יחד עם ראשיהם הרימו למעלה, או נפלו
אחור על גבם. סוסים אחרים קפצו ועברו עליהם. הרוכבים ישבו על אכפיהם,
השחו את גום לארץ ואחזו בצמר האיל. אחדים נפלו לארץ, אחרים כמעט שהיו
תלוים תחת בטני הסוסים.

המבוכה גדלה עוד יותר, כאשר נדחקו ובאו בתוך ההמון שני
קירגיזים רוכבים על שורי-הבר, שנגחו בקרניהם את הסוסים. הסוסים, אשר כאבם
הציק להם, דהרו ובעטו ברגליהם. השורים עמדו על נפשם על-פי דרכם והקרב בין
הסוסים ושורי-הבר היה חזק מאד.

לבסוף הצליח אחד הקירגיזים לתפש את האיל. יודע סוסו
היטב, כי עתה עליו לברוח משדה-הקרב, ובכן התחיל לרוץ בכל כחו, לרוץ
כסערה על-פני המישור, ורוכבים אחרים רדפו אחריו וחזרו ונשאו
לקראתנו במהירות נוראה, כאלו אמרו לשים אותנו למרמס תחת רגלי סוסיהם.
ואולם כאשר הגיעו אלינו, נצבו הסוסים פתאם, כאלו נתחבו רגליהם בתוך
האדמה, ושוב החל הקרב. מפניהם של נלחמים רבים זב דם, בגדיהם של אחרים היו
קרועים; מגבעות ושוטים היו פזורים על-פני שדה-הקרב וסוסים רבים צלעו על
רגליהם.

– אשרינו, כי אנחנו הזקנים איננו צריכים להמצא בתוך ההמון הזה, – אמרתי בהלצה אל חואט-בק.

– אדוני, – ענה הזקן ויצחק, – כמאה שנים כבר עברו למן היום, אשר שני חיי היו כשני חייך עתה!











במדינת המות השחור





חיש מהר חלפה עת מרגוענו בנוה-המדבר אשר בטבס. שוב
עומדים הגמלים טעונים משא ואנחנו יוצאים למסענו החדש. הפעמונים הקטנים אשר
בצוארי גמלינו מצלצלים שוב וארחתנו נוסעת ימים ושבועות דרומה-מזרחה.
לאחרונה באנו אל שפת היאור הגדול, הנקרא המון, אשר על הגבול שבין פרס
ואפגניסטן. מחציתה הצפונית של אפגניסטן מלאה הרים, והם נקראים בשם
הינדוקוה. פרושו של השם הינדוקוה בשפת אפגניסטן הוא: מות ההדים, כי
ההדים המרהיבים לבא שמה מארצם, ארץ הדו החמה, יש להם לחשוש בצדק, כי
לא יצאו חיים מתוך השלג הנצחי אשר על ההרים ההם. בימי האביב נמסה שם שפעת
השלג הרבה מאד והמים יורדים אז בקפיצות עליזות אל העמק והיו לנחלים
ואגמים, ובדרומה של אפגניסטן הם מתלכדים יחדו והיו לנהר גדול, הנקרא בשם
הילמנד והוא משתפך אל היאור המון. והנה על שפתו של יאור זה תקעתי את
אהלי בעת מסעי בשנת 1906. לא יכלנו להעביר את הגמלים דרך היאור, כי לא היו
שם ספינות ואף לא סירות. לדאבוני הגדול הכרחתי להפרד מהם, אף כי עבדו אותי
באמונה חדשים רבים. חסתי עליהם מאד, כי הסכנתי אליהם. בערב האחרון
קניתי לכלם לחם והאכלתים אחד אחרי אחד.

הבהמות הגדולות והיפות השתוממו על הדבר מאד. הגמל השחור-חום הביט אל רעהו כאומר:

– מה פשר המתנה הזאת? האין זה משתה-פרידה?

– לא! – ענהו שכנו החום-צהב, – בתוך המדבר הננו עתה, הן לא יוכלו ללכת רגלי ולהגיע עד תכלית מסעם

– אמנם כן! ואולם אל-נכון יחליפו אותנו בבכרים52, כי אנו, בני הצפון, לא נוכל שאת את החם הגדול אשר בשטחי המדבר הדרומיים.

– כנים דבריך, – אמר הגמל השלישי. – הקיץ הולך וקרב, ולו נשארנו פה – כי עתה מתנו והדבורים היו אוכלות אותנו.

הגמל שלי, אשר עמד אצלם ולעס בשניו פת-לחם גדולה, לחש לרעיו בעצב:

– אמנם כן. אל-נכון נמכר כעבדים! האינכם זוכרים את האיש
בעל הזקן, אשר צניף לבן בראשו, שהביט זה לא כבר לתוך פינו, משש את כל
גופנו ואת גבנונינו וגם אל השערות אשר בקצה זנבותינו הביט, למען דעת, אם
עודן ארכות. האינכם שומעים את קול צלצול מטבעות הכסף, היוצא מאהל סהיב?
שם קונה אותנו האיש בעל הצניף הלבן בלא-מחיר. אך מה נוכל לעשות? זה גורל
העבדים: הם עוברים מיד ליד! סהיב היה טוב לנו, אך עתה התאכזר והנהו
מוכר אותנו.

– ואולם זכר-נא את האחו אשר בהרים! – נחם אותו אחד מרעיו. – טוב לי לרעות שם באחו מנוד במדבר תחת קרני שמש הקיץ הלוהטות.

לו ידעו הגמלים, כי נמצאים אנו בין שני המדברות, אשר האחד
מהם נקרא בשם “אפס תקוה” והשני – “גיהנום” או “שאול”, כי עתה שמחו בצדק
על שובם. ואולם ממחרת היום ההוא, כאשר הובילם אדונם החדש הלוך והובל בשורה
ארכה תחת עצי-תמר, הפיק מראיהם עצבון, והגמל היפה שלי הפנה את ראשו אל
עבר אהלי והביט אליו כל עוד יכל לראות אף אפס קצהו. עד היום עולה זכרון
הגמל הזה על לבבי פעמים רבות; מי יודע מה הם המדברות, שבהם נודד עתה רעי
הנאמן הזה…

על שפתו השטוחה של היאור המון צומחים קנה וסוף בהמון
רב, ואולם כל עץ לא יראה ולא ימצא שם. יושבי המקום הזה בונים להם בתים
קטנים מן הקנה וממנו הם עושים להם גם סירות. הם קושרים אגדות קנה מיבש
היטב ואת האגדות האלה הם מקשרים אחת אל אחת לארך מטרים אחדים, והיו
כרפסודה, אשר עליה הם שטים על-פני היאור. סירה כזו עם המשא אשר עליה בולטת
מתוך המים אך בגבה של צנטימטרים אחדים, ואולם גם בשעת סופה אינה טובעת
ואינה שוקעת במים. הסערה יכולה אמנם לנתק את האגדות, ואולם שם נזהרים
מנסוע על-פני היאור בשעה שרוח עזה מנשבת.

שכרתי לי ארבע-עשרה רפסודות כאלה והושבתי עליהן את אנשי
וגם את חבילותי שמתי עליהן; פרסי ארם למחצה דחף במוט ארך כל רפסודה
ורפסודה משפת היאור. עמק היאור עולה אך למטרים אחדים, אבל רחבו הוא עשרים
מטר, ואחרי אשר ישבתי שבועות אחדים במדבר, בתוך האויר היבש והחם ביותר,
היה לי המסע על-פני היאור למשיב נפש. ואולם בעיני כלבינו לא מצא הצי שלנו
חן והם קפצו אל המים, כי מפני הסוף, הגדל בתוך היאור, חשבו, שהיבשה קרובה.
הם שחו כך בתוך המים, עד כי עיפו מאד, ואנחנו משנו אותם מתוך הגלים
בהיותם כבר מתים למחצה.

מהלך שתי שעות מן היאור המון נמצאת העיר נסרטבד,
בירת סיסטן, אשר מחציתה האחת שיכת לאפגניסטן ומחציתה השניה
לפרס.

חמשה חדשים לפני בואי שמה שהה שם אורח אחר: מחלת
הדז’ומה! וגם עתה עוד מלאך-המות הזה מתהלך שם וממית המוני בני-אדם;
הוא חוטף את האכר מעם מחרשתו, את הרועה מעם עדרו, את הדיג, אשר עוד
בבקר פרש בשמחה את מכמרתו ביאור ובערב הוא שוכב בתוך ביתו הקטן ונאנח
בתוך חבלי גסיסה.

אסיה היא מולדתם הקדומה של האריים והמונגולים. היא
גם ערש הדתות הגדולות, דת בדה, הדת הנוצרית והמחמדית ואולם היא גם
מקום המגפות הנוראות המתרגשות ובאות מעת לעת על בני-האדם ומתהלכות כמלאכי
חבלה.

מגפת “המות השחור”, הדז’ומה, מתהלכת באסיה כאדם המתהלך
בתוך ביתו. בשנת 1350 חדרה לאירופה והמיתה בתוכה חמשה ועשרים מיליון נפש.
נפות שלמות חרבו ומסביב לבתי התפלה הנשמים צמחו ועלו יערות עבתים.
בני-אדם רבים החלו לסגף53 את עצמם, באמרם, כי
המגפה היא ענש שלוח מאת האלהים בגלל חטאותיהם, אחרים נשתקעו בהוללות
ובשכרון. האדם לא ידע עוד בימים ההם דבר על-אדות
הבקטריות54, ועוד פחות מזה ידעו את דבר
הנסיובה, שאנחנו נוהגים עתה להרכיבה בגופות בני-האדם, למען השמר
ממחלות רעות, כי היא המגנה על דם האדם מפני הבקטריות.

בשנת 1894 באה המגפה מחינה דרך הונקונג אל ארץ הדו, ושם
היא ממיתה שנה שנה כשלשה מיליוני נפש אדם. על לבי עולה זכר אחד הבתים
הקטנים בפרור דלת העם אשר בעיר בומבי, שאותו בקרתי בשנת 1902.
השלטונות הוציאו פקדה, כי כל בית, אשר בו ימות איש במגפה, יתוו על
דלתיו צלב אדם – ועל דלתי הבית הקטן ההוא ראיתי ארבעים צלבים!

ועתה, כלומר: בשנת 1906, התהלכה המגפה הנוראה
באפגניסטן, ומגג הבית, שבו התגוררתי אצל אנשים אנגלים, ראיתי היטב אל
הלויות המתים במגפה. כליה באה על יושבי העיר הקטנה ההיא, ורבים מהם
נסו ממנה, למען מלט את נפשם. רופא אנגלי אחד ועוזרו אמרו להציל את האנשים
ממות וחפצו להרכיב בדמם את הנסיובה, הנועדה להגן מפני המגפה, ואולם הכמרים
המשלמים, בשנאתם לבני אירופה, העבירו קול בארץ, כי הנוצרים הם שהביאו
שמה את המחלה הזאת. ילידי הארץ, הנתעים בשוא והנפתים לדברי כמריהם, נקבצו
והיו נכונים לפרוע פרעות בבית הקונסול האנגלי, ואולם הם נהדפו משם
בחזק-יד. הם התאמצו ככל יכלתם להעלים את מקרי המות וקברו את מתיהם בסתר.
ואולם לא ארכו הימים ומספר המתים נהיה רב מאד, עד אשר לא הספיקו לחפור את
הקברים. האיש, אשר זכר את התנים והצבועים, הלך וחפר לו קבר בחייו! תהלוכות
של אנשים נושאי דגלים שחורים ושעירים משתלחים נהרו אל בית-המסגד דרך רחובות
העיר והתחננו לאלהיהם, כי ירחם עליהם. ואולם הוא לא הקשיב לקול תחנוניהם,
ודבר התכנס בני-אדם רבים למקום אחד הפיץ עוד יותר את המגפה.

היו שם בתים, אשר מתיהם לא נקברו כלל. אלה אשר נשארו בחיים
התחמקו בסתר מן הבתים ויסגרו את הדלתות אחריהם. יש אשר איזה עני בא אל בית
עזוב אשר כזה, התגורר בחדר, שבו היה מוטלות העצמות השחורות של המתים במגפה,
ועוד מעט ונוסף גם הוא על חללי המגפה. באפן כזה מתו כל יושביהם של כפרים
רבים.

אם נתבונן דרך המיקרוסקופ בבקטריה המרצחת של המגפה
וראינו אותה בדמות מתג קטן מאד. והלא המיקרוסקופ מגדיל אותה אלף ושתים-עשר
פעם מאשר היא גדולה באמת! היא חיה בתוך דם העכברים הגסים, ומהם היא באה אל
דם בני-האדם. ממהרת היא מאד לעבור מאדם לאדם ולהדבק בו: בבית, אשר
מלאך-המות הרג אחד מיושביו, מתים אחרי-כן כלם, אחד אחרי אחד. ואולם תושבי
המקום בסכלותם מקשים את ערפם ובשום אפן שבעולם אינם נותנים לשרוף את
הבגדים והכלים הנמצאים בבתים המנגעים. הם אינם רוצים לשאת כל נזק של
ממון ובוחרים במות מאשר להקטין את הונם.

הנה יושב בבית אחד נגר עני עם אשתו, שני בניו ובת אחת.
זה שני ימים שהוא חש את עצמו חלש ואין-אונים וראשו חם עליו. ובכן הוא שוכב
לו בפנה על רצפת החמר הקשה, הוזה וטוב לו, ובלבד שיניחו לו ויתנו לו לשכב
על מקומו במנוחה. בגשת אשתו אליו, למען כסות אותו בשמיכה, הוא נאנח בקול
גדול, כי השקדים שבגופו נהפכו והיו לאבעבעות גדולות, המכאיבות מאד בגעת
בהן איזה דבר. כעבור שני ימים חודרות הבקטריות אל תוך דמו והאמלל מת.
הנשארים בחיים, העומדים ומתיפחים ליד מטת הגוע ומעקרי שמירת הבריאות
אינם יודעים דבר, צפוים אז כלם למות כזה. ואולם קשה מאד לשמור על יושבי
הארץ הזאת לבל ינגעו במחלה, כי אינם רוצים להאמין בשום תחבולה של זהירות
ושמירה – והם מתים.

מהרתי לעזוב את מדינת “המות השחור” ודרך מדבר בלודזיסטן
נסעתי הלאה אל עבר ארץ הדו. שלחתי מעלי את משרתי הקודמים ושכרתי לי
משרתים חדשים, בני בלודזיסטן כלם, והם לוו אותי בדרכי. רכבנו על
דזמבסים, בכרים קלי-רגלים, אשר מימי דורות רבים הסכינו לרוץ במהירות
גדולה. רגליהם גדולות ודקות, אבל חזקות ולהן גלדות עבות, המשמיעות קול
דממה בדרכן על האדמה הקשה והיבשה. את ראשיהם הם נושאים תמיד למרום וממהרים
להניע אותם יותר מן הגמלים נשואי-הפנים. ואולם ברוצם הם פושטים את ראשיהם
לפניהם ונמצאים הראשים כמעט בקו ישר עם גבנוניהם. כל בכר נושא שני רוכבים,
ולכן יש לכל אכף של בכר שתי שקערורות ושני זוגות של ארכופים.
בסחוס55 שבחטם הבכר שמים גזר-עץ דק אל קצות
החטם ולרחבו קושרים שני חבלים דקים מזה ומזה. וכך נוהגים: כשרוצים
להפנות את הבכר לימין – מושכים בחבל שבימינו, וכשרוצים להפנות אותו לשמאל
– מושכים בחבל שבשמאלו.

כשלשים או ארבעים שנה עברו למן העת אשר חדלו בני
בלודזיסטן להתנפל על שטחי פרס ולבז בז. מיום שכבשו האנגלים את המדינה
הזאת היתה רוחה ליושביה, ואולם גם עתה אל לאדם לנסוע שם לבדו, בלי חבורת
אנשים מזינים; גם אנכי לקחתי אתי ששה אנשים רוכבי בכרים וכלם היו
מזינים היטב. כאשר עשו בני בלודזיסטן לפרס המזרחית, כן עשו
הטורקמנים לכל גוף חורוסן, כי הפכו למדבר שממה את כל הנוף הזה, ובגבול
המערבי של ארץ פרס יושבים הקורדים, החיים עד היום על השד והחמס. בכל
המקומות האלה, אשר ליד הגבולות, אין כפר אשר לא תהיה בו מצודה קטנה או
למצער מגדל למשמרות.

אספר לכם, כיצד יקרה מעשה-חמס אשר כזה במדבר.











מעשה שד במדבר.





שח סור “מלך הפרשים”, ראש אחד שבטי השודדים במזרחה
של בלודזיסטן, קטר באחד הערבים את מקטרתו ליד מדורת-המחנה, בשבתו
לפני אהלו השחור, אשר הלבד שלו מתוח על ענפיו של דקל.
מספר-המעשיות אך פסק לספר והנה יצאו מתוך חשכת הלילה שני אנשים לבושים
לבנים ותרבושים לבנים בראשיהם. הם קשרו את שני הבכרים שלהם אל עץ
וישתחוו לפני שח סור. “מלך הפרשים” בקש מהם, כי ישבו אצלו,
וישקם טה מתוך כד של ברזל. כרגע קם שאון מסביב. אנשים באו ויגשו אל
המדורה. לכלם היו רובים ארכים, חניתות, חרבות וקינים. אחדים מהם הובילו אתם שנים-שלשה בכרים.

למדורה ישבו עתה ארבעה-עשר איש. דממה משנה שררה בין הנאספים ועל פני שח סור לן איזה הוד נורא. אחרי-כן שאל:

– האם כבר נכון הכל?

– כן, אדוננו! – ענו מעברים.

– המלאתם את הקרנים אבק-שרפה ושמתם עופרת בילקוטים?

– כן!

– והיש מים בנאדות?

– כן!

– ומכלת באמתחות?

– כן, אדוננו. יש לנו תמרות, גבינה ולחם לשמונה ימים.

– הגדתי לכם שלשום, כי הפעם נעלה על בם. בם הוא כפר
מרבה ביושבים. אם יראו אותנו לפני בוא העת להגלות אליהם, והיינו אנוסים
להלחם בהם בחזקה. עלינו להתגנב ולקרוב אליהם בהחבא, כאשר תתחבא החרב
בתערה. מהלך חמש-מאות קילומטר לפנינו מזה ועד הכפר בם, זאת אומרת: דרך של
ארבעה ימים.

שח סור התבונן רגע בלהבות המדורה והוסיף לדבר:

– האם אין הבכרים עיפים?

– לא, אדוננו!

– ושאר עשרת הבכרים?

– גם הם אינם עיפים!

אז קם הנשיא ממקומו, וכמוהו עשו כל הגברים. פניהם הפראים
הבהיקו לאור המדורה כנחשת. הם אינם גנבים, מעשה גנבה נחשב להם לחרפה.
ואולם השד והגזל הם להם מעשי גבורה, ותהלתם הולכת וגדלה לפי מספר
שבוייהם.

– רכבו! – קורא המפקד בקול דממה.

האנשים שמים את רוביהם על שכמם והרובים מכים תוך
כדי מעשה על התלי, אשר קשורים הקרנים עם אבק-השרפה וילקוטי-העור עם
הכדורים, גם אבני-אש56 ואליתות57. הרסנים והאכפים הושמו על הבכרים עוד קדם-לכך. כעבור זמן-מה
יוצאים כלם לדרך.

– בשם אלהים! – קרא שח סור, וכל המחנה שוקע עד-מהרה בחשכת הלילה.

הם נוסעים במשעול אחד הידוע להם והכוכבים הם להם לעינים.
השחר עולה, השמש יוצאת על הארץ וצללי הבכרים ההולכים לבם נופלים על החול
הקשה והצהב, אשר אף גבעול קטן של עשב לא יצמח עליו. אף מלה אחת לא
תשמע כל הלילה. לאחר שכבר עברו דרך של 120 קילומטר, קורא המפקד:

– עתה ננפש ליד מעין המים הלבנים!

האנשים תוקעים שם את אהליהם, ממלאים את הנאדות מים
ומשקים לרויה את הבכרים. אחרי-כן הם פונים אל הגבעה הקרובה, למען
בלות שם את השעות החמות של היום. הם ממהרים להפרד מאת המעין, כי על-נקלה
יפגשו בהם בני-אדם במקום ההוא.

עם ערב הם שבים ורוכבים על בכריהם. היום הם ממהרים לרכוב
יותר מאשר בליל אתמול ובבקר הם מגיעים אל מעין המים המלוחים. בלילה
השלישי לנסיעה נשימתם של הבכרים נעשית כבדה, ובעלית השמש על הארץ שותת הקצף
משפתותיהם הנעות, שאינם חדלים לנשוך אותן, בדמות סחבות לבנות. אמנם אינם
עיפים, אך נשימתם קצרה ורוחם סרה מעליהם ועורם ממעל לנחיריהם מתנפח ומראהו
כמראה שני פעמונים. ואולם למרות כל זאת נוסעת כל חבורת הפראים הזאת הלאה
מערבה והבכרים רצים לפניהם בתוך ענני האבק, מבלי אשר ידפקו בהם
רוכביהם.

לאחרונה הם באים אל המשעול האחרון שבמדבר, ההולך ונמשך אל
הכפר בם. במהירות נפלאה רצים הבכרים על-פני האדמה המלוחה והקשה כאבן. אין
כל אות חיים מסביב ואף לא עורב או דיה, אשר יוכלו להזהיר את יושבי בם
מפני הרעה המתחוללת עליהם. חבורת השודדים נוסעת לאטה כל היום. דומיה
שוררת בתוך החבורה, אלמת היא כמדבר, נשמע רק קול נשימת הבכרים העמקה
וקול שעטת רגליהם על-פני האדמה הקשה. בשעה שדמדומי הערב פרשו את
מעטה הארגמן שלהם על-פני המדבר נשאר ביניהם ובין הכפר בם רק מהלך
עשרים קילומטר.

פתאם עוצר שח סור בבכר שלו, וכירא פן ישמע קולו בבם, הוא קורא בקול דממה:

– עמדו!

הרוכבים שורקים בלחש והבכרים כורעים על ברכיהם ומשתטחים
על האדמה. הרוכבים קופצים מעל האכפים וקושרים בחבלים קצרים את רגלי
הבכרים, לבל יוכלו לקום ולברוח ולגלות בזה את מזמות בעליהם. כל האנשים
עיפים מאד וגם הם שוכבים על האדמה. אחדים מהם ישנים ויתרם לא יוכלו לתת
תנומה לעיניהם מרב התרגשות. במקומות אחדים הצגו משמרות לשמור על המחנה.
מחוז חפצם של השודדים אינו נראה במקום ההוא, ורק ראשי ההרים, אשר לרגלם
משתרע הכפר בם, נשקפים מרחוק. הוי! מי יתן ובא הלילה עד-מהרה, למען
תסתירם החשכה!

היום הוא כבד. החם גדול, כל רוח לא תנשב. לעת ערב באה
רוח קלה מצפון ועל שפתי שח סור נראה שחוק קל. לו באה רוח מזרחית, כי
עתה היה שח סור אנוס להקיף עם אנשיו את המקום ההוא, לבל יעיר את כלבי
הכפר משנתם לפני בוא מועד. באותה שעה ישנים כל אנשי הכפר בם. הרוכבים
גומרים לאכול את ארחת-הערב שלהם והם מצפינים באמתחותיהם את שארית
תמרותיהם, גבינתם ולחמם.

– הנשפוך את המים מן הנאדות, למען יקל לבהמותינו להשתער על הכפר? – שואל אחד הרוכבים.

– לא, – משיב שח סור. – אולי לא תספיק לנו השעה לשוב ולמלא אותם בכפר ליד הבארות.

– כבר הגיעה השעה! – הוא קורא לבסוף – יהיו-נא כלי-הזין מוכנים בידיכם!

ושוב הם רוכבים על בכריהם ונוסעים לאט אל עבר הכפר.

– אם אראה איזה דבר, שיהיה חשוד בעיני, אדפוק בבכרי, למען
אשר ימהר לרוץ, ואתם עשו כמוני. ואתם השלשה עם שלשת הבכרים הטעונים משא
היו המאספים לנו וסעו מאחורי המחנה!

כתחמסים אלה תרים השודדים ובוחנים מכל צד את המקום. לאט
לאט עולים ומסתמנים לעיניהם ההרים בצד מזרח. עוד מהלך חמשה קילומטרים
ביניהם ובין הכפר, ואולם עיניהם, אשר הסכינו מעודן לראות למרחוק, בוחנות
כבר את גני בם. הם הולכים וקרבים אל הכפר. פתאם הם שומעים קול כלב
נובח, כלב שני עונה לעמתו – ובעוד רגע וכל כלבי הכפר נותנים קולם: הם
הריחו את ריח הבכרים.

– קדימה! – קורא המפקד.

לקול צעקות הפרשים מכפילים הבכרים את מהירות מרוצתם, כי
יודעים הם היטב את מגמת בעליהם. ראשיהם כמעט שמשתוים עם שטח האדמה והם
רצים בקצף בתוך ענני האבק אשר סביבותיהם. קול נבחת הכלבים הולך הלוך
וזעוף, אחדים מהם כבר הגיעו עד הבכרים. לבסוף נכנס המחנה בשערי הכפר.
נשמעים קולות הצועקים חמס, הישנים מתעוררים משנתם, נשים וילדים בוכים
ובורחים להסתר בהרים. בידי יושבי הכפר אין עוד שהות להכון לקרב, כי
פתאם עלו עליהם השודדים, וגם מפקד אין להם. תרנגלות שהחרידון מרבצן
רצות בבהלה בין האמללים, והפרשים מתנפלים עליהן. שח סור רוכב בקומה
זקופה על הבכר ונותן פקדות לשודדים. אחדים מן המתנפלים קופצים מעל בכריהם
ותופשים שני גברים, שתים-עשרה נשים וששה ילדים, עוקדים אותם במהירות
ומסגירים אותם ליד שנים מחבריהם לשמור עליהם. שאר הפרשים בוזזים את הבתים.
השלל שלהם הוא: שני אנשים צעירים, העומדים על נפשם ונלחמים לשוא עם
צורריהם, שני שקי דגן, מעט כלים וכל הכסף אשר מצאו.

– כמה שבוים? – קורא שח סור.

– עשרים ושלשה! – עונים לו מעברים.

את כל השבי והשלל קושרים היטב אל הבכרים.

– מהרו-נא, מהרו ושובו! – קורא המפקד. – בדרך אשר באנו בה נשוב!

מבוכה נוראה קמה בין האנשים, והם ממהרים לשוב בדרך אשר באו.

– הביתה!

עינו החדה של המפקד ראתה גדוד אנשים מזינים הולך וקרב.
שלש יריות של רובים נשמעות פתאם בחשכת הלילה. ושח סור נופל לארץ,
כאלו פגע בו רעם. הבכר שלו נבהל ובורח המדברה. רגל רוכבו השמאלית תלויה
בארכוף וראשו נגרר על-פני האדמה הרטבה מדמו, דם ראש השודדים. אחר-כך
נשמטת רגלו מתוך הארכוף; “מלך הפרשים” שוכב מת לפני שערי בם.

עוד שודד אחד נפצע פצעים אנושים. תושבי הכפר מתעללים בו
בזעף. כל הנמצא בבם קם על רגליו. הבכרים יחד עם השבי והשלל נתפשים בידי
יושבי הכפר. ואולם שנים-עשר פרשים עם עשרה בכרים עמוסים שלל נעלמים
במחשכים, ומבין יושבי הכפר נעדרו ששה-עשר איש. כל המעשה הזה נעשה במשך חצי
שעה. אותו הלילה לא יישן עוד איש בבם.

עתה שמים השודדים הנמלטים את כל תקותם בבכרים; עליהם
לשאת משא פי-שנים. ואולם רוכביהם דופקים בהם בחזקה והם נחפזים ברוצם. כל
הלילה וכל יום המחרת הם רצים בלי מנוח. השודדים מסתכלים סביבותיהם בכל
רגע. בהגיעם אל מעין המים המלוחים הם נחים בפעם הראשונה. אחדים מהם עולים
על הגבעה אשר בקרבת המעין למען רגל את המקום אשר סביבותיהם. האנשים אוכלים
ושותים ומתכוננים לדרכם. הם אינם יכולים להתמהמה אף רגע. השבוים
נדהמים מרב אימה, הנערות מתיפחות, ונער קטן, אשר כתנתו לעורו,
צועק לשוא אל אמו, כי תבוא ותושיעהו. שאר הילדים השבוים, אשר עיפו
מבכים ומהתנועעם בשעת הנסיעה, ישנו שנה עמקה. עיני השבוים קשורות
במטפחות לבנות, לבל יראו את הדרך שבה הם מובלים ולא יוכלו לברוח
משבים ולשוב לכפרם.

הפראים נחפזים בנסעם, ואחרי נודם שמונה ימים הם שבים אל אהליהם עם השלל אשר בידם, אך מפקדם נעדר ואיננו…

עם השבוים הם מתנהגים בנחת, והעת באה ומרפאה את הפצעים.











עקרבים





על בכרים קלי-רגלים, כבכריהם של אותם השודדים, אשר תארנו
בפרק הקודם, רכבנו עתה בנסענו מזרחה דרך בלודזיסטן הצפונית. מדברות
שוממים, שרופים, וערבות, אשר רק דרדרים ודשאים מועטים צומחים בהן,
עמודים נודדים של חול דק וצהב ומורדי הרים, שנשחתו מראיהם מחם וקר
הבאים חליפות – זאת היא דמות הארץ רחבת-הידים הזאת. רק לפעמים רחוקות מביא
שמה הרועה הנודד את עדרו, והגר המתארח שם שואל בתמהון: במה יוכלו
להתפרנס פה בני-האדם ובהמותיהם? אמנם נמצאים פה בעמקים אחדים מקומות-אחו
ומעינות מים ויש אשר אנו עוברים על-פני רצועת אדמה מכסה שיחים ועצי-אשל
גבוהים, אשר ענפיהם רעננים, גזעיהם קשים ושרשיהם יורדים עמק ומגיעים אל
המים אשר בתוך האדמה. הדרך הרחבה, דרך הארחות, אשר אנו עוברים בה, היא
שוממה מאד. רק ליד התחנות נמצאות בארות מלוחות-המים. החם בסוף חדש
אפריל הולך ומציק מיום ליום. בצל הוא מגיע עד כדי ארבעים ושתים מעלות,
וברכוב איש על הבכר שלו בחם השמש והיה בעיניו כאלו נוגע ראשו בתנור חם.
בנשב הרוח ירוח מעט לאדם, ואולם גם אז מציקים מאד ענני החול,
הנשאים כרוחות רעות על-פני האדמה השרופה. וכאשר יחדל הרוח לנשב והיתה
הדממה – אז מסתמנים במרחק צלמי ההרים הנראים כמכסים בעין גלים
רועדים. בגעת יד איש בקנה-רובה, אשר היה מוטל זמן-מה בחמה, מיד היא נכוה
ועולים עליה אבעבועות, כאלו נכותה באש. לכן חובשים בני בלודזיסטן
בימי הקיץ את הארכופים בלבד, לבל יכוו צלעות הבכרים.

המקום הזה הוא אחד המקומות היותר חמים שבעולם. בצהרים עומד
שם השמש בגבה רב כל-כך, עד כי צללי הבכרים כמעט שנעלמים אז מתחת לרגליהם.
מה מאד כמהה אז נפש האדם לשקיעת החמה! מחכה אז האדם לשעה, שבה יארכו
הצללים והחם הנורא יקטן במעט. אבל גם בלילה אין פה אף סמן של לחלוחית
אם כי מקפים אנו ענני יתושים.

הלאה, בצד מזרח, אנו מוצאים עמקים פורים, אולם ארבה כבד
מאד אוכל פה את קמת החטים הרעננה. בשנה, שבה נדתי בארץ ההיא, רב היה שם
הארבה עד-מאד.

מלבד זאת מלאה כל ארץ בלודזיסטן – וארץ פרס גם היא –
עקרבים, אלה יושבי המדבר הקטנים, אשר מאתים המינים שלהם דרים בכל המקומות
החמים שבחמשת חלקי תבל. יש עקרבים קטנים מאד, ויש עקרבים, אשר ארכם מגיע
לכדי חמשה-עשר צנטימטר. מראיהם הוא שחור-שחם או אדמדם, או, כמו
בבלודזיסטן, כעין התבן. גופם הוא של ראש מחבר לחזה, אחורים בני שבע
חוליות, שכל אחת מהן היא אבר בפני עצמו, וזנב בן שש חוליות. האבר
השלשה-עשר, האחרון, מכיל שני שקדים מלאים ארס ובסופו עקץ דק כמחט.
הארס הזה הוא מין נוזל בהיר, שמראהו כמראה המים.

העקרבים מקננים בגזעי עצים נרקבים. מתחת לאבנים
ובחומות, ומכיון שהם אוהבים את החם, הם באים אל הבתים ונכנסים בבגדים
ולתוך המטות. בימים הקדמונים האמינו בני-האדם, כי העקרבים שבים לתחיה אחרי
מותם. העקרבים ידועים לנו היטב מתורת משה, שבה נאמר: “המוליכך במדבר הגדול
והנורא, נחש, שרף ועקרב, וצמאון אשר אין מים”.

ואולם התולעת המנולת הזאת שורצת לא רק על הארץ, כי-אם
גם אל הרקיע היא באה ובין מזלות השמים היא שמה קנה. העקרב הוא השמיני בין
שנים-עשר מזלות השמים. בבתי-המקדש העתיקים אשר במצרים אנו מוצאים את העקרב
מתאר בדמות אחד המזלות, ודבר זה מוכיח, כי עוד בימים הקדמונים היה העקרב
ידוע לתהלה יותר מכל שרץ אחר בן-מינו.

בלילה מגיח העקרב ממקומות מחבואיו האפלים ויוצר
לטרוף טרף. בצאתו הוא מרים את זנבו למעלה, שלא להקהות את העקץ שבו ולהיות
נכון להשחית ולהגן על-עצמו מפני המתאמצים להמיתו. במצא העקרב טרף הוא
מתנפל על קרבנו בזעף, תופשו כבצבת ברגליו, שהם כרגלי הסרטנים,
משליכו לאחוריו מעל לראשו וממיתו בעקצו הארסי. אז הוא מוצץ בכל כחו את
החלקים הרכים שבגוף קרבנו ואת החלקים הקשים הוא מכרסם
בשניו.

העקרבים הצעירים נולדים חיים ועוד ביום הראשון להולדם
הם דומים לעקרבים הזקנים, אלא שאז עודם רכים ובהירים. זמן-מה הם זוחלים על
גב אמם ועל רגליה; האם הולכת וחלשה מיום ליום, עד אשר תמות, ורק כעבור זמן
לא-רב אחרי מותה הם נפרדים ממנה. העזים שבאויבי העקרבים הם מין ידוע של
עכבישים טורפים ושעירים, שגם להם יש ארס והם נמצאים לרב בפרס
ובבלודזיסטן.

עקיצת עקרב גדול מעמיד בסכנה חייו של אדם. יש אשר הנעקץ
מת מתוך יסורים נוראים שתים-עשרה שעה לאחר העקיצה. אחרים אינם מתים, אבל
עוית, קדחת ומכאובים נמרצים יבואום. ואולם האיש, אשר פעמים אחדות
עקצו עקרב והוא לא מת, אין גופו נפגע עוד מן הארס. פעמים רבות ראיתי
עקרבים בצריפים שבאסיה ובתוך אהלי אני תחת חבילות חפצי, וגם תחת
מטתי, ואולם מעולם לא עקץ אותי אף אחד מהם. תחת זה הנה את רבים ממשרתי עקצו
העקרבים, והם אמרו לי, כי קשה להם לדעת באיזה מקום בגופם נעקצו, כי אחרי
העקיצה כואב כל הגוף, כאלו בער באש. בטורקסטן המזרחית מתאמצים לתפש
את העקרב, אשר עקץ איש. וכשתופשים אותו ממעכים את כל גופו עד כי יהיה
לגוש אחד וממרחים בו את המקום, שלתוכו חדר העקץ. אם דבר זה מרפא את
הנעקץ, לא אדע.

על העקרב יאמר, כי הוא עז-רוח עד-מאד ובבוא עליו סכנת
מות והוא אינו מוצא כל תחבולה להציל את נפשו, הוא שם בעצמו קץ לחייו.
אומרים, כי בשעה ששמים מסביב לו גחלים לוהטות והוא אינו יכול
להמלט עוד, הוא משקיע את עקצו בגבו.









האינדוס





בעבור איש דרך של 2400 קילומטר על-גבי גמלים ובכרים,
ונעמה לו שריקת מכונת-הקיטור כקול זמרה נפלאה. בהגיעי אל התחנה
הראשונה של מסלת-הברזל ההדית נפרדתי ממשרתי בני בלודזיסטן, נכנסתי אל
תא המסע ואסע דרך העיר הגדולה קוטה אשר בבלודזיסטן האנגלית אל עבר
האינדוס.

נעיף-נא עין על המפה. בדרומם של הרי הימליה – יהיה
חצי-האי ההדי כמין משלש, אשר ראשו חודר כקוץ חד אל ים הדו. בסיסו של
המשלש הזה בצפון הוא רחב מאד. שם עוברים שלשת הנהרות הגדולים אשר בארץ
הדו: אינדוס, גנגס וברהמפוטרה. הנהר ברהמפוטרה משקה את
המישור אסם, אשר בקצהו המזרחי של המשלש. לחוף הנהר גנגס יושבות
ערים רבות, גדולות ומפארות, ואחדות מהן נבקר בשעה שנשוב ממסענו לטבט.
גנגס וברהמפוטרה דלתא58 משתפת להם, אשר דרך זרועותיה הרבים משתפכים מימי שני
הנהרות האלה אל תוך המפרץ הבנגלי.

בחלקו המערבי של המשלש שוטף הנהר אינדוס אל ים ערב.
מעינותיו ומעינות הנהר ברהמפוטרה נמצאים יחד בגבעת טבט והם קרובים
אלה לאלה, והרי הימליה, כאבן-חפץ לבנה ועצומה בגדלה, רקומים חוטי כסף
צח של שני הנהרות; שם, בתוך ההר שבמערב, חוצה לו הנהר אינדוס דרך בעמק,
אשר עמקו מגיע לכדי 3000 מטר, ובצד מזרח, בשפלה, מפלס לו נתיב הנהר
ברהמפוטרה דרך עמק פראי, עמק ומעקל. שנות אלפים שטפו המים בכח
עצום ונורא עד אשר פלסו להם נתיבות בדמות עמקים נרחבים עד למאד בתוך
הגבוהים שבהרי תבל.

אל האינדוס משתפכים נחלים ונהרות רבים. בקול שאון רב ובקצף
על פניהם הם מתגלגלים חיש מהר מן ההרים ובאים אל מלכם. הגדול שבנהרות
האלה הוא הנהר סדלדז, והם כלם שוטפים דרך השפלה, הנקראת בשם
פנדז’ב. בשלשה-עשר ראשים, המשתרעים על שטח שרחבו הוא 250 קילומטר,
משתפך האינדוס אל ים ערב. ארך הנהר הזה הוא 3200 קילומטר. ובכן אפוא
גדול ארכו מארך הנהר דוני.

לארך שפת אינדוס המזרחית מובילה אותי הרכבת צפונה. בתא
שלי הגדול והרחב שורר חם גדול ומחניק, כחם אשר שרר זה לא כבר בימי נדודי
בבלודזיסטן. למען הגן על קרונות המסע מפני קרני השמש הלוהטות, מכסים פה
את גגי הקרונות ביריעות של תבן, אשר קצותיהן יורדות משני העברים ומגיעות עד
חצי החלונות. שמשות החלונות אינן לבנות, כמו שנהוג באירופה, כי-אם
אפלות-כחלות, או ירקות, לבל יכהה השמש את העינים. ממעל לחלונות, בשני
עברי הקרון, נמצאים מבעד לשבכה צנורות קטנים, שנוזלים דרכם מים
יומם ולילה בלי הרף. מלעל לצנורות האלה יש חור להכניס אויר. זרם-אויר
חזק עובר אפוא את הקרון ומקטין את החם, באפן שמעלותיו בתוך הקרון הן
פחותות פי 12–10 ממעלות החם אשר בחוץ, ונעים הוא לאדם לשכב ערם למחצה
ברכבת זאת!

מסלת-הברזל הזאת מלוה את האינדוס מרגלי ההר ועד הים.
היא נמשכת עד עיר-הנמל הגדולה קרטשי. על-פני מימי האינדוס הדלוחים
צפות אניות-קיטור גדולות מזה ומזה. אנו נוסעים במקום עלית הנהר הזה עד העיר
הגדולה רולפינדי; שם אנו יוצאים מן הרכבת ומתכוננים לנסיעה דרך
קשמיר ולדק – טבטה.









אלכסנדר הגדול

בחדש יולי לשנת 325 לפני ספירת הנוצרים נסע אריסטו59 מורה המלך אלכסנדר מוקדון, במורד הנהר
אינדוס ואתו צי שלם של ספינות חדשות. אריסטו עלה על היבשה בעיר
פטלה, במקום שבו יפרד הנהר לראשים אחדים ודלתה ביניהם. הוא מצא את
העיר עזובה, כי יושביה ברחו אל תוך הארץ. אריסטו שלח אליהם גדוד צבא קטן
וצוה להגיד להם כי יכולים הם לשוב בשלום אל בתיהם. ליד העיר נבנו אחרי-כן
מצודה ובתי-חרשת לאניות.

לב המלך אלכסנדר שאף לגדולות. בהיותו בן עשרים שנה הרחיב
הרבה את גבולות מוקדון ארצו בכבשו את ארצות טרציה, איליריה ויון. את
מחנה-צבאו הגדול העביר דרך הלספונט, נצח את עם פרס ואת מלכי אסיה הקטנה:
לוזיה, קפדוקיה ופריגיה, ובתנופת חרבו נתק את קשר
גורדיוס,60הוא סמל הממשלה על אסיה. ליד איטוס
במפרץ כפתור, נצח את מלך פרס דריוש קודומנוס, אשר הוציא
לקראתו את כל מחנה צבאותיו. בדמשק לכד את כל אוצר הממלכה של פרס. אחרי-כן
כבש את צור ואת צידון, שתי ערי כנען המפרסמות ברכלתן, ויסד במצרים את
העיר אלכסנדריה, המפארה ביפיה עד היום. במדבר לוביה הגיע אל המקום, שבו
עמד מקדש האליל עמון, ושם, לפי חקות מלכי מצרים הקדמונים, הכירו אותו
הכהנים לבן עמון.

אחר-כך נסע הלאה לאסיה, עבר את נהר פרת, הכה עוד הפעם את
דריוש וכבש את בבל הגאיונה ואת שושן, אשר בה עשה המלך אחשורוש לפני מאה
ועשרים שנה משתה לכל עבדיו, “בהראותו את עשר כבוד מלכותו ואת יקר תפארת
גדולתו”. אחרי־כן בא אלכסנדר לפרספוליס, צוה להרוס עד היסוד את ארמונו של
מלך פרס האדיר, לאות כי כבר תמו ימי ממשלתו. ברדפו אחרי דריוש דרך איספהן
וחמדן, נסע הלאה מזרחה לבקטריה, אשר עתה היא נקראת בשם אסיה
המרכזית הרוסית, משם פנה צפונה לסיר-דריה ואל ארץ הסקיטים. מן הארץ הזאת
יצא בראש מאת אלף אנשי-צבא דרומה, כבש את כל השפלה פנדז’ב והכה את כל
העמים היושבים במערבו של הנהר אינדוס. לבסוף הנה בא לפטלה ויחשב על
הארצות אשר כבש והעמים הרבים אשר עליהם הוא מושל עתה. בכל ארץ וארץ שכבש
מנה נציבים מבני מוקדון ויון תחת הנסיכים והחרים בני הארצות ההן ואולם את
כל הממלכה הגדולה הזאת היה עוד מן הצרך לקשר יחדו בקשר חזק ואמיץ. את בבל
לשים לעיר הבירה של ממלכתו, רק במערב נמצאו עוד שטחי שממה גדולים ורבים
וצריך היה להפוך אותם לארץ נושבת. – הם השטחים, אשר עברנו זה לא כבר,
בנסענו בטהרן דרך נאות המדבר טבס וסיסטן בלודזיסטנה.

למען הכות את העמים היושבים שם, שלח אלכסנדר מקצת צבאו
בדרך הצפונית, דרך סיסטן, לצפונה של פרס. עשרות אלפים איש נסעו בספינות
חדשות לארך חוף ים הדו וערב דרך מפרץ אורמוס ולשון ים פרס אל שפך נהר
פרת. שום איש מבני יון לא נסע אז בים ההוא, ובספינות של אותו זמן, בלי דעת
החופים, היתה נסיעה שכזו בחזקת סכנה גדולה לנוסעים. ואולם נחוץ היה לחקור
את החופים, כי אלכסנדר חפץ למצא לו דרך בטוחה בים בין שפך נהר פרת
ובין נהר אינדוס, דרך אשר תחבר את מערבה של ממלכתו עם מזרחה. למען הספיק
לצי מכלת ומים, החליט לנסוע בעצמו לארך החוף השמם והמלא חתחתים,
ואולם מארבעים אלף החילים, אשר לוו אותו במסעו, מתו שלשים אלף איש בצמא
!

שר הצי הגדול, ניארכוס מאי כרתים, מלא באמונה רבה את
מקרה מלכו ועשה לו שם עולם במסעו. המפות אשר תקן הן נאמנות ומדיקות
מאד, עד כי עוד היום אפשר להשתמש בהן, למרות אשר מאז ועד היום שנו
החופים במקומות רבים.

ואולם אלכסנדר לא נתן לצי שלו לצאת לדרך הקשה לפני חקרו
בעצמו לדעת, אם מקום שפך הנהר אינדוס טוב למהלך הספינות, ולפני אשר
יראה בעיניו את הים הגדול, על-כן נסע במורד נהר אינדוס ימינה בספינות
הקלות של הצי, ובאותה שעה עצמה הלכו גדודי הצבא על החוף, למען הגן על
הספינות.

בימי הקיץ, שאז מתרוממים מימי האינדוס ומגיעים למרום גבהם
וחופי הנהר מכסים מים ברחב פרסאות רבות, אין הנסיעה באין מורה דרך בין
שרטוני-החול מן הדברים הנעימים ביותר. ביום המחרת לצאת האנשים קמה סערה
נוראה, והרוח החזק, הבא מן הים, הקים מערבלות61, השחית סירות רבות והטביע אחדות מהן במים, אלכסנדר עלה אפוא על
היבשה, למען מצא לו דיגים, אשר יהיו לו למורי דרך, והוסיף לנסוע במורד
הנהר. הנהר הלך הלוך ורחב, והרוח המנשב מעבר הים התגבר בלי הרף והסערה
גדלה מאד. על-פני מימי הנהר הדלוחים והאפורים עלו גלים גדולים, ולמלחים קשה
היה לנהוג בספינות, כי המשוטים רגע שקעו עמק בתוך המים ורגע לא הגיעו
אפילו עד פניהם. אז לא ידעו עוד בני-האדם את חק עלית מי הים וירידתם. לא
ארכה העת ולנוסעים נדמה, כי הנהר שב מן הים, ורבי-החובלים יעצו למלך, כי
ימלט אל תעלת הנהר, ששם יוכלו למשות את הספינות מן המים אל החוף, ואולם
אחרי-כן באה שעת הירידה והמים נעלמו פתאם, כאלו נבלעו בתוך הים. הספינות
ננעצו בשרטון ורבות מהן שקעו בבצה. אלכסנדר ובני-לויתו היו אובדי עצות,
כי לא יכלו להימין ואף לא להשמאיל. אבל בשעה שהיו טרודים בתקון בדקי
הספינות, באה גאות הים והמים נשאו אותם שוב על כתפם.

בראות האנשים, עי עלית מימי הים וירידתם באות כסדרן לעתים
קבועות, התאמצו להזהר מפני הסכנה הכרוכה בהן, וצי אלכסנדר הגיע לבסוף אל
אי, שנמצאה בו שפעת מים מתוקים. פה ראה אלכסנדר את גלי הים העצומים
והמתנוססים אשר ליד שפך הנהר אינדוס, ומהם והלאה השתרעו שטחי האוקינוס
רחבי-הידים. וכאשר נוכח לדעת, כי ממכסה הספינה לא יראה עוד מאומה מלבד
שמים וים, הקריב קרבן לאליל הנהר פוסידון,
לניריאידות,62לאלילת הים טטיס בעלת עקבות
הכסף, והתחנן לפניהם, כי יגנו עליו ויוליכוהו בשלום אל נהר פרת. כאשר
כלה המלך להתחנן, השליך גביע של זהב אל תוך מעמקי הים.

אלכסנדר מלך מוקדון, אשר היה אז בן שלשים שנה, היה לבוש
גלימה לבנה, במתניו חגורה של זהב ועל תלתלי ראשו השחמים כעין הערמון
מטפחת דומה לתרבוש. הוא עמד בקומה זקופה ליד המפרש והביט אל הים הנהדר,
המתגולל לפניו ואשר אותו אמר לכבש לו בעז רוחו, כאשר כבש עד עתה את שלשת
חלקי תבל. הוא שאף אל קרבו את האויר הלח והמלוח והרהר בודאי על הדרכים אשר
במדבר, הדרכים שאין להן סוף, במקום שם ענני אבק מכסים סוסים ועגלות. הוא
היה העצום במושלים אשר בכל העולם וידע היטב את כח גבורתו. ובכל-זאת ודאי
שלא שער בנפשו, כי בני הדורות הבאים יזכירו את שמו יותר מאלפים שנה. יש
ערים במצרים, מדברות בפרס, שרשרות-הרים ויאורים באסיה התיכונה, הנקראים
עד היום על שם אלכסנדר.

בשנת 323 לפני ספירת הנוצרים מת אלכסנדר בבבל, בהיותו בן
שלשים שנה. מסעיו הרחוקים הפיצו בכל ארצות אסיה את חכמת יון, לכן לא אבד
זכר דברי ימיו בחשכת העתים.





ארחת המות





דרך של 300 קילומטר מובילה מרולפינדי לסרינגר, בירת
קשמיר. מסביב לקשמיר מתנשאים הררי הימליה המכסים שלג, ודרך העמקים
הגדולים והקטנים אשר בתוך שרשרת ההרים האלה טפסנו ועלינו למעלה בשנת
1895 אני ואריה בת שלשים וששה פרדים ומאה סוסים. אחרי נסעי כחדש ימים
באתי אל העיר ירקנט, היושבת בבקעה שטוחה ורחבת-ידים, שתבניתה כתבנית הערבה
והיא מקפת הרים מכל עבריה, חוץ מצד מזרח. הבקעה הזאת נקראת בשם
טורקסטן המזרחית. בדרומית-מזרחית של טורקסטן מתנוססת רמת טבט,
הגבוהה והנשאה עד-מאד; ממנה יוצאים הנהרות הגדולים שבהדו וחינה. בצד
מזרח מתרומם פמיר, “גג העולם”, ובצד צפון – טין-שן, או “הרי
השחקים”, אשר מהם נמשכים ההר אלטי ושרשרות הרים רבים אחרים, אבות נהרות
סביריה הגדולים. בתוך טבעת-ההרים הזאת, בטבורה של אסיה הגדולה, משתרע
המישור של טורקסטן המזרחית, המזכיר בדמותו את גדרות הצאן אשר בטבט והוא
מקף חומת סלעים גבוהה מאד. בחלקו הצפוני שוטף ממזרח למערב הנהר טרים.
בצד דרום יפרד הנהר והיה לשני נהרות, הנקראים בשם: ירקנט-דריה
וחוטן-דריה, ובעברו הוא בולע אל קרבו נהרות ונחלים אחרים. בשלשלת ההרים
של טורקסטן המזרחית יורדים בקפיצה נחלי-מים עליזים מתפתלים בין העמקים
הצרים שבין ההרים ומשתפכים אל נהר טרים, השוטף בהוד והדר על-פני המישור
ומזלו גרם לו שאינו משתפך לעולם אל הים, כי-אם נבלע הוא ונעלם ביאור
המדברי לובי-נור.

טורקסטן המזרחית היא ברבה מדבר. ומדבר זה הוא הנורא
בכל המדבריות אשר בעולם והוא נקרא בשם טקלה-מקן. על-פני כל אסיה
ואפריקה נמשכת מצפונית-מזרחית לדרומית-מערבית רצועת מדברות הדומה לנהר
שמימיו חרבו. גובי, רבה של מונגוליה, טקלה-מקן, “החול האדם”

ו“החול השחור” בטורקסטאן הרוסית, קויר ומדברות אחרים בפרס, מדבר
ערב והמדבר הגדול סהרה. טקלה-מקן הוא אפוא חוליה אחת בשלשלת
המדברות, הנמשכת מן הים השוקט עד הים האטלנטי.

מכל הקורות אותי בארבע-עשרה שנות נדודי באסיה שמורים
ביותר בזכרוני המקרים הרעים והנוראים אשר קרוני במערבו של המדבר הזה. הדבר
שאני בא לספר לכם היה בחדש אפריל לשנת 1895, בשעה שאמרתי לצאת מן הכפר
מרקט אשר על הנהר ורקנט-דריה ולנסוע דרך המדבר הזה מזרחה לנהר
חוטן-דריה, אשר נמצא במרחק של 300 קילומטר ממקום שבתי. לוה אותי
מורה-דרך מנסה והיו אתי ארבעה משרתים, שמונה גמלים ומכלת לשני חדשים, כי
רציתי לנסוע משם לטבט. אחד ממשרתי היה איסלם-בי ושם השני היה
קסים.

בראשית מסענו לא קרה לנו כל רע. ביום 23 באפריל עזבנו את
מפרץ היאור האחרון, שם צויתי למלא את הנאדות מים לעשרה ימים ונצא למסענו
הלוך ונסוע בים של חול. הררי החול היו רבים וגבוהים מאד, ויש אשר גבהם
הגיע לכדי ששים מטר, נוסף לזה באה פתאם רוח סערה והקימה ענני חול מסביב,
והם סתמו את חטמינו, פיותינו, עינינו ואזנינו.

בבקר ליום 25 באפריל נודע לי דבר מר: למרות פקדתי לקח
מורה-הדרך מים רק לשני ימים, בקוותו, כי בעוד שנים-שלשה ימים נגיע בודאי אל
אחד המקומות, שבו ימצאו לנו מים. ואולם תקותו נכזבה, והעבים אשר ממעל
לנו לא הורידו אף טפה אחת. היה עלי אפוא לקמץ ולחלק לאנשי ובהמותי מים
בצמצום.

ביום 27 באפריל הכרחתי להשאיר במדבר שני גמלים ורבות
מחבילותי. ביום המחרת נשב רוח צפוני-מזרחי, אחד “הרוחות השחורים”, המביאים
עבים כבדות של חול דק והופכים יום ללילה, והאדם חושב, שהנה הם קוברים אותו
חיים. הגמלים השתטחו על הארץ בהפנותם את ראשם מעבר הרוח ואנחנו הסתרנו את
ראשינו מאחורי הגמלים, לבל נחנק בחול המעופף.

חוץ מזה הנה מעט המים אשר היו אתנו הלכו הלוך וחסור, מבלי
אשר ידענו את הסבה וביום 30 באפריל היתה מדתן אך שלישית הלטרה, פתאם
ראה איסלם-בי את מורה-דרכי והנה הוא שותה מים מן הכוס אשר בידו. לולא
באתי אז אל המקום ההוא, כי עתה קמו עליו אנשי והרגוהו. בערב, כאשר הגיעה
השעה לחלק בינינו את טפות המים האחרונות, הברר לנו, שקסים ועוד אחד
ממשרתי, אשר מתו כמעט בצמא, כבר מצו את המים עד תמם. בראשון למאי לא היה
לנו מה לשתות, מלבד שמן-צמחים נבאש, אשר יעדנוהו לגמלים, ואני, אשר עוד
ביום אתמול לא באה טפת מים אל פי, הייתי אכול צמא, היאוש תקפני ובינתי
כמעט שנסתתרה; הצמא דכא אותי בלי-הרף. נדמה לי כאלו גופי הולך
ויבש. היה אתנו בקבוק של יין-שרף חינאי, שהיינו מבערים בו אש. מזגתי לי
כוס גדולה ושתיתי, ואולם כרגע השלכתי מידי את הבקבוק והיין נבלע
בחול.

המשקה הרע הזה הכשיל את כל כחי, הארחה התחילה ללכת לאטה
בין הרי החול, ואנכי לא יכלתי עוד להלוות עליה. זחלתי אחריה ורגלי
התנודדו תחתי, הפעמונים הקטנים שבצוארי הגמלים צלצלו בקול צלול בתוך
הדממה, אך הקול הלך הלוך וחלש ונעלם לגמרי במרחק, סביבותי השתרע המדבר
הדומם, וחול, חול, חול מכל העברים!

בלכתי בעקבות הארחה, הגעתי בכבדות אל אחד מהרי החול ומשם
ראיתי את בני-לויתי. הגמלים שכבו על הארץ, קסים ישב וידיו על פניו, בינתו
עזבתהו, הוא בכה ושחק חליפות, מוחמד-שח כרע על ברכיו ויתפלל לאלהיו, מי
יצילהו ממות. כאשר לא היה אתנו מה לשתות, שחטנו תרנגל ושתינו את דמו.
אחרי-כן שחטנו את הכבש, אשר לקחנו אתנו בצאתנו לדרכנו, ואולם דם הכבש היה
עבה מאד, עד אשר גם הכלב מאן לשתות ממנו. בני-לויתי לא מאסו גם
במי-רגלים של הגמלים. את כל חבילות החפצים, שלא היו נחוצים לנו מאותה
השעה, היינו מכרחים להשאיר שם, וכך אבדו לנו שמונה ארגזים מלאים חפצים
יקרי-הערך ובתוכם גם המכונה הפוטו-גרפית שלי עם מכשירים רבים. מורה-הדרך
הכה בשגעון וסתם את פיו בחול, באמרו על החול, שהוא מים. הוא ומוחמד-שח
לא יצאו עוד מן המדבר, כי מתו שם.

בערב לא יכל עוד איסלם-בי ללכת ואך קסים לבדו נלוה
עלי בלכתי לחזר אחרי מים. הוא לקח בידו מעדר, דלי וזנב שמן של כבש, אני
לקחתי אתי אך שעון, קומפס, סכין קטן, עפרון וניר, שני נתחים
קטנים של דג מיבש ושוקולדה, תבת גפרורים ועשר פפירוסות. ואולם אף
דבר מצרכי האכל לא צלח לנו, כי לשוננו וגרוננו היו יבשים מאד ולא יכלנו
לבלוע דבר.

חצות-לילה הגיעה…ספינתנו נשברה בים החול הזה; הננו
עוזבים עתה את ספינתנו ומחזרים אחרי חופים…כלבי יולדן נשאר ליד
הארחה ואני לא ראיתיו עוד עד עולם. בשעה שאני וקסים נפרדנו מעל הארחה; עמד
ליד איסלם-בי פנס דולק ואורו נעלם במהרה מאחורי הרי החול.





מלחמת הקיום

הבגדים אשר עלינו היו קלים ככל האפשר; קסים לבש אך מעיל
קצר וקל, מכנסים רחבים ונעלים; את כובעו שכח לקחת אתו, ואני השאלתי לו את
מטפחת-האף שלי ואותה חבש לראשו. לקחתי אתי כובע רוסי לבן, מכנסים של
אטון-צמר דק, מעיל קצר, דק ולבן ונעלים שודיים יפים, את הנעלים האלה שמתי
אז על רגלי, למען אשר יהיה לי למצער מראה חיצוני הגון במותי…

הלכנו ביאוש מר ובאפס תקוה, ואולם כעבור שתי שעות נפלה
תנומה על עינינו, עד כי הכרחנו להנפש, קר הלילה העיר אותנו משנתנו בשעה
הרביעית לפנות בקר, ואז קמנו והלכנו הלאה. בא היום ואתו חם גדול ונורא
ובצהרים כבר היינו עיפים כל-כך, עד כי אבדה כמעט בינתנו מרב עיפות. בירכתי
הר של חול חפר אז קסים בור – החול היה לח וטחוב מקר הלילה..ואל תוך
בור זה ירדנו וכל גופנו, מכף רגל ועד קדקד, נסתר בו, לבל יכנו השמש
פרשנו את בגדינו על המעדרים אשר היו אתנו וצל היה מעל לראשינו. בשעה הששית
לפנות ערב שבנו לדרכנו והלכנו במשך שבע שעות. ואולם בלכתנו אנוסים היינו
להעצר ולהנפש פעמים רבות ובשעה הראשונה אחרי חצות הלילה נפלה עלינו תרדמה
ונשכב על הר חול שלש שעות, ואחרי-כן נדנו מזרחה, את הקומפס לא הנחתי
מידי אף רגע. בשעה שהאיר יום 3 למאי נצב קסים פתאם ופשט את ידו מזרחה
בלי דבר דבר. מרחוק נשקפה לנו נקדה קטנה ואפלולה; אשל ירק, העץ הזה
אינו יכול לחיות במדבר, מבלי אשר יגיעו שרשיו אל המים אשר באדמה. רצנו אל
האשל והודינו לאלהים על אשר הוליך אותנו בדרך טובה וכבהמות אכלנו את
מחטי האשל הירקים והמלאים עסיס, נחנו רגע בצלו הדל והוספנו ללכת עד
השעה התשיעית וחצי, שאז עיפנו מאד ונבוא לשבת בצל אשל אחר, שנקרה לנו
בדרכנו.

ושוב חפרנו בור בתוך החול ונשכב בתוכו תשע שעות מבלי
דבר דבר, וכאשר עלה השחר קמנו והלכנו הלאה. עברו שלש שעות ושוב נצב
קסים פתאם. איזה דבר אפל נשקף לנו מבין הרי החול; קרבנו אל המקום ההוא,
והנה לפנינו שלשה עצי תמר נהדרים ועליהם מלאים עסיס. אמנם מרים היו העלים
האלה למאכל ואולם אנחנו הסתפקנו בזה ששפשפנו בהם את עורנו, למען
הרטיבו מעט.

במקום ההוא אמרנו לחפר באר, ואולם המעדרים נשמטו מידינו
החלשות. השתטחנו אפוא על הארץ וגרדנו בצפרנינו את האדמה. גרדנו זמן-רב ומים
לא מצאנו. אספנו ענפים יבשים ובערנו אש, למען הראות לאיסלם-בי את המקום,
שבו אנו נמצאים, וגם למען אשר יראו העוברים בצד מזרח, כי נמצאים פה אנשים,
מאחר שלארך חוף הנהר חוטן-דריה נמשכת דרך הארחות.

בבקר היום הרביעי למאי הוספנו ללכת, אך אחרי לכתנו חמש
שעות היינו אנוסים לנוח. קסים לא עצר עוד כח לחפר בור. חתרתי אפוא
לבדי מחתרת בחול הלח אשר להר-חול ושכבתי במחתרת עשר שעות, מבלי אשר ארדם
אף רגע.

כמה מתרפה ומפגר השמש בלכתו ביום שרב כזה: לבסוף, כאשר
ארכו הצללים, צללי הערב, ואני הייתי נכון לקום וללכת, אמר אלי קסים
בלחש, כי אינו יכול למוש ממקומו, רגשותי היו קהים כל-כך, עד אשר לא עלה
כלל על לבבי לברכו לשלום בהפרדי מעליו ואני הלכתי לבדי במחשכים בתוך
החול. אחרי חצות הלילה צנחתי ליד אשל, הכוכבים התנוצצו ברקיע, כדרכם
תמיד, כל קול לא נשמע סביבותי ורק דפיקת לבי וקשקוש שעוני הפריעו את הדממה
הנוראה, פתאם והנה קול המיה מתהלך על החול.


האתה זה, קסים?
כן, אדוני? – ענה בקול רפה.
נלך-נא עוד כברת ארץ.


והוא הלך אחרי בכבדות, בהתנודדו על רגליו.

למן השעה אשר גופנו יבש כקלף אבד מאתנו כמעט רגש הצמא.
ואולם כחנו כבר תם ולא יכלנו עוד ללכת, זחלנו על ידינו ורגלינו, הלכנו
בלי כל רגש כמכי לבנה. פתאם ראינו בתוך החול עקבות אדם וכרגע שבו
אלינו רגשותינו. אין זאת כי-אם הרועים אשר ליד הנהר ראו את האש אשר בערנו
ויבואו לעזרתנו. הלכנו בעקבותיהם ועלינו על הר חול גבוה, כי שם היו העקבות
נכרים היטב, פתאם – ואנחנו הכרנו אותם!

– שלנו הם העקבות האלה! – לחש קסים בקולו, קול גוע.

ובכן הלכנו סביב סביב, עברנו דרך רחוקה, ולשוא! מדכאים ומלאי יאוש נפלנו על פנינו במקום העקבות האלה.

רבו של היום הבא עבר עלינו בשנה, ומראה קסים היה ממש
נורא, לשונו היתה לבנה, יבשה ונפוחה, ושפתיו כחלות, הציק לו
שהוק63 חזק מאד, אשר זעזע את כל גופו, וזה
היה האות, כי המות קרב ובא. נלחמנו בגבורה נפלאה, אך המלחמה הגיעה לקצה.
הדם קפא בעורקינו ואנחנו הרגשנו, כי עינינו ופרקי אברינו הולכים ויבשים.
כאשר יצא השמש על הארץ, ראינו מפאת מזרח קו אפל, בודאי נמצאים שם היערות
הגדלים בקרבת הנהר חוטן-דריה עוד התאמצות אחת, אחרונה, ונגיע שמה ולא נמות
בעיפות ובצמא; לרגלי הגבעות נמצאים עצי תמר לרב מאד.


טוב לנו להשאר פה מלכת שמה! היעד רחוק מאתנו!


ואולם כחנו כבר קצר מחפור לנו בור, ובכן זחלנו הלאה.

זחלנו זמן רב והגענו שמה, ראשי סבב עלי כגלגל, כאלו
התעוררתי משנתי אחרי שחלמתי חלום אים. יער ירק וגדול מאד נראה לפני;
דשא ושיחים גדלו בין העצים, ראינו עקבות רבים של חיות-הבר, נמרים,
זאבים, שועלים, צבאים, דישונים, יעלות וארנביות. הצפרים שרו את שירת
הבקר שלהן, והמית יתושים מלאה את כל האויר. חיים של חדוה המו
מסביב.

המקום היה בודאי קרוב לאיזה נהר, ואולם סבך היער וגזעי
העצים עקורי הסערה עצרו בעדנו מלכת דרך היער. פתאם ראינו שביל ועליו
עקבות בני-אדם וסוסים. השביל נמשך בודאי אל הנהר, ואולם התקוה לישועה
קרובה לבדה לא היתה מספקת לחזק את כחנו ולבל תמעדנה רגלינו בלכתנו.
בשעה התשיעית בבקר להטה החמה בכל עז. קסים כמעט שגסס, נשימתו
כבדה מאד, הוא שכב על הארץ והביט סביבותיו כמשגע. הניעותיו והוא לא
הוציא הגה מפיו. פשטתי את בגדי וזחלתי אל אחד הפחתים לבין שרשי העצים.
על הארץ מסביב לי ראיתי עקבות העקרבים, המקננים בגזעי-עץ רקובים, ואולם
הם לא פגעו בי.

שכבתי שם עשר שעות ולא ישנתי, אחרי-כן לקחתי את ידית
העץ אשר למעדרו והחלותי ללכת יחידי ביער. זחלתי מעץ אל עץ בעבי הסבכים.
בגדי נקרעו וידי נפצעו בקוצים. בא הערב, החשך ירד מסביב וארגיש, כי
השנה תוקפת אותי; לולא הבלגתי עליה, ודאי שלא הקיצותי עוד.

זחלתי זמן-רב, עד שבאתי אל קצה היער. אפיק הנהר
חוטן-דריה השתרע לפני, אך קרקעיתו היתה יבשה כחול אשר במדבר.
בימי הקיץ הראשונים, בשעה שהשלג נמס בהרים הדרומיים, האפיק מלא מים. עתה
יבש הנהר. האמנם אמות פה, על שפת האפיק? ואולם לפני מותי רציתי לעבור
את כל אפיק הנהר. רחבו שני קילומטרים; דרך ארכה מאד; הלכתי נכחי
בהתנודדי על רגלי ובהשעני על ידית מעדרי כהשען איש על מקלו, וגם
זחלתי על ארבע, נחתי פעמים רבות – ובכל מאמצי כחי נלחמתי בשנה, אשר
תקפתני.

עד עתה הלכנו תמיד מזרחה, אך בלילה ההוא הובילני איזה כח עז ונעלם לדרומית-מערבית, כאלו יד נסתרה נוהגת בי.

קובץ 9 עמ' 161 – תמונה

קובץ 10 עמ' 162 – תמונה

קרני הלבנה הפיצו אור כהה על-פני תעלת הנהר היבשה. הלכתי
אל עבר הלבנה וקויתי, כי בקרוב אראה את פניה על-פני המים. אותו “בקרוב”
ארך בעיני כימי הנצח; כבר ראיתי את קו היער אשר במזרח הנהר. הקו הלך
הלוך וגדל מדי לכתי. צפצפה עקורה היתה מוטלת באלכסון בתוך תעלת הנהר ועל
שפת התעלה גדלו שיחי עצים וסוף.

ושוב הייתי אנוס לנוח, הקשבתי לדממת הלילה. ליל קדש,
שבו- האדם חש את עצמו קרוב לאלהים הרבה יותר מאשר בשאר הזמנים. האמות
בצמא בתוך תעלת הנהר? הכי באמת תהיינה עצמותי היבשות צפות על-פני הגלים
החומרים בשעת גאות המים בראשית ימי הקיץ? היה לא תהיה כזאת! עוד
הפעם אנסה את כחי! ואך הלכתי צעדים אחדים נצבתי כנטוע במסמרים;
בר-אוז-הבר מחא בכנפיו ועף למרום, נשמע קול קשקוש המים ואחרי לכתי עוד
צעדים אחדים ראיתי ליד שפת התעלה מעין מים חיים, צחים, קרים, נחמדים
!

כרעתי על ברכי וברכתי את אלהי על אשר עשה לי פלא והצילני
ממות. אחרי-כן הוצאתי מכיסי את שעוני ובדקתי את הדפק החלש שלי, אשר הלם
רק ארבעים ותשע פעמים במשך רגע.

החלותי לשתות בראשונה לאט לאט, אחרי-כן שתיתי מהר.
שתיתי, שתיתי, עד אשר שברתי את צמאי. ישבתי והרגשתי, כי חיי הולכים
ושבים אלי. אחרי רגעים אחדים כבר הלם דפקי חמשים ושש פעמים. ידי, אשר זה
לא כבר היו יבשות כעץ, נעשו רכות, דמי שב לנזול בנקל בתוך גידי, מצחי
כסה רטיבות. עתה נעשו לי החיים נעימים ויפים יותר מבכל ימי היותי על
האדמה. הוספתי לשתות והרהרתי בנס שנעשה לי, לו נטיתי הצדה ופניתי לימין
או לשמאל עד כחמשה-עשר צעדים, כי עתה לא מצאתי עוד את המעין הזה. הייתי
עובר אל צד אחר, אשר ממנו אל איזה מעין בודאי שהיה עלי ללכת כעשרה
קילומטרים, ודרך רחוקה כזו לא הייתי יכול לעבור כי השנה, שנת המות,
היתה תוקפת ומכריעה אותי באמצע הדרך.

ואולם עתה עלי לשוב אל קסים הגוע! מי יתן ויכלתי
עוד להצילו ממות! עלי להחיש את דרכי ולהצילו. מלאתי את נעלי מים,
תליתי אותם באזניהם על שני קצות יד המעדר והלכתי בצעדים קלים אל היער.
ואולם גדולה היתה החשכה אשר שררה מסביב ולא יכלתי לראות את עקבותי.
צעקתי בכל כחי: “קסים!” אין עונה, חפשתי ומצאתי ענפים יבשים
והצתי בהם אש. הלהבות עלו כרגע לשמים. נשמע קול נפץ, ניצוצות
התפזרו מסביב, לשונות אש לחכו גזעי צפצפות ואור אדם-צהב האיר כאור
היום את מסתרי היער האפלים. קסים איננו רחוק ממני ובודאי יראה את האש.
ושוב הלכתי לחפש את עקבותי, ואולם לבל אתעה ביער שכבתי בקרבת המדורה,
תליתי את נעלי על ענף של עץ וישנתי במנוחה, כי בשכבי לא הרחק מאור
המדורה הייתי בטוח מפחד חיות רעות.

ביום המחרת מצאתי את העקבות. קסים שכב במקום אשר עזבתיו.

– גוע אנכי – לחש בקול נמוך כל-כך, עד שכמעט לא
נשמע. ואולם כאשר הגעתי אל פיו את הנעל המלא מים, שבה אליו רוחו.
החלטנו ללכת יחד אל המעין. לא יכלנו לשוב אל המדבר, כי לא אכלנו כל השבוע,
וכאשר רוינו מים וצמאוננו חלף, החל להציק לנו הרעב. מלבד זאת ברור היה הדבר
בעינינו. כי בני-לויתנו כבר מתו.

ואולם קסים היה חלש מאד ולא יכל ללכת אתי, ואני חפשתי
לי לבדי דברי-מאכל במשך שעות רבות ולא מצאתי. אז שכבתי בקרבת המעין בתוך
סבך של שיחים, שמתי מראשותי את כובעי ואת נעלי ושקעתי בשנה. כשהקיצותי
משנתי, התגבר מרגע לרגע הרוח, אשר החל לנשוב עוד ביום, בנשאו בכנפיו
אבק וחול. הרעב הציק לי עד-מאד, ואני אכלתי דשא, פרחים וענפי סוף.
המעין היה מלא דגים קטנים ושמנים. מרים היו הדגים האלה, ואנכי הסירותי
בשני את ראשיהם מעליהם ובלעתים בכל פה. אחרי אכלי את ה“ארחה” הזאת,
אספתי לי ערמה גדולה של ענפים יבשים, הבערתי בהם אש, זחלתי אל מקום
מחבואי והבטתי אל האש שתים-שעות שלמות. “הסערה הזאת סותמת את גוללי
האדמה הראשונים על גופות אנשי וגמלי, שמתו במדבר” אמרתי בלבבי. לא ארכה
העת – ושנה נפלה עלי.

ביום 7 למאי, בעלות השחר, יצאתי מתוך הסבך, מלאתי את
נעלי מים ושמתי את פני דרומה, אחרי לכתי שעות אחדות היו רגלי נפוחות
ומלאות אבעבועות, עד כי הכרחתי לקרוע את כתנתי ולחתל אותן בסחבות.
מה מאד גדלה שמחתי במצאי על דרכי גדרת צאן על חוף אפיק הנהר; אמנם הגדרה
הזאת היתה ריקה זה כבר, ואולם היא העידה, כי ביער הזה נמצאים רועים
ועדריהם. בצהרים אכלתי דשא וסוף והוספתי ללכת דרומה. אולם בשעה השמינית
בערב כשל כחי מאד ולא יכלתי ללכת עוד. חפשתי ומצאתי לי מקום מחבוא
בתוך עצי צפצפה וסבכי שיחים והבערתי אש במקום ההוא. לא יכלתי לעשות
אחרת, בלתי-אם לשכב במנוחה, להביט אל הענפים היבשים הבוערים באש ולהקשיב
אל קול לחש היער. יש אשר שמעתי קול צעדים ורסוק ענפים יבשים, ואולם
אחרי הנס שנעשה לי לא יראתי עוד גם מפני נמרים.

החשכה שררה עוד בעולם בשעה שקמתי משכבי בשמיני למאי,
למען חפש לי דרך ביער. עד-מהרה ראיתי, והנה עצי היער הולכים ופוחתים
בדרכי, ושוב משתרע לפני ים של חול. שבתי אפוא מהר אל אפיק הנהר ושכבתי
במשך שעות השרב בצל עצי צפצפה, אחרי-כן הוספתי ללכת על-פני חוף הנהר
הימני. רגעים אחדים לפני שקיעת החמה נצבתי משתומם למראה אשר ראיתי פתאם,
מצאתי בחול עקבות חדשים של שני זוגות רגלי בני-אדם יחפים, אשר נהגו, כפי
הנראה, ארבעה חמורים בדרך צפונה. ואולם לא היתה לי כל תקוה להדביקם יצאתי
אפוא בעקבות האלה והחשתי את צעדי. ביער כבר שררה אפלה בשעה שנדמה לי,
כי שומע אני איזה קול מוזר יוצא מתוך לשון הנהר. עצרתי את נשימתי
והקשבתי, ואולם היער היה שקוע בדממת סוד. אולי שמעתי קול קיכלי, או קול
איזה עוף אחר…כך חשבתי בלבבי והלכתי הלאה. כעבור רגע עמדתי תחתי נדהם
ומשתאה; שמעתי ברור קול של אדם וגעית פרה. חיש מהר שמתי את נעלי
הרטבות על רגלי, הלכתי בתוך היער וכעבור רגעים אחדים באתי אל המקום,
שבו רעה עדר צאן בין העצים. כאשר ראה אותי הרועה, נצב רגע משתומם,
אחרי-כן פנה ערף ונעלם בתוך הסבך.

ואולם כעבור רגע שב ואתו רועה אחר זקן ממנו לימים, וכאשר
ספרתי להם את כל הבא עלי, הכניסוני האנשים אל ביתם הקטן ונתנו לי
לחם-תירס וחלב צאן.

למחר עברו שם שני סוחרים, והם ספרו לי, כי ביום אתמול
מצאו על החוף איש מתעלף ליד גמל לבן. המתעלף היה איסלם-בי. הם השקו
אותו מים והשיבו אליו את רוחו, וביום המחרת בא הוא וקסים אל הבית הקטן
שבו התגוררתי. איסלם, משרתי הנאמן, הציל את רשימותי, מפותי, כלים אחדים
ואת הממון, אשר לקחתי אתי לצרך נסיעתי; מדורתי אשר ליד עצי הצפצפה נתנו
לו אמץ וכח להבליג על חלשתו הנוראה. שני האנשים הנשארים, הם והגמלים,
מתו במדבר.





אלפים קילומטר בתחתית הנהר

בקרבת הכפר, אשר ממנו יצאתי בשנת 1895 עם ארחת-בהמות
אל מדבר טקלמקן, חניתי בשנת 1899 עם ארחה גדולה מאד ומשרתים
רבים, למען עבור משם בדרך המים את כל טורקסטן המזרחית לרחבה. הדרך הזה
נקרא בעלית שלו ירקנט-דריה, ובתחתיתו – טרים, ליד הכפר ההוא נמשכת
מסלה דרך הנהר והנוסעים במסלה הזאת עוברים את הנהר במעברה אל החוף
השני. קניתי לי מעברה כזאת, למען שוט בה דרך של אלפים
קילומטר.

בעזרת ילידי הארץ עשו אנשי את המעברה למקום דירה
מרוחה. על-פני רצפת קרשים נטו את אהלי, ומתחת בנו תא וכסו אותו
לבד וגם חלונות עשו לו. באהל שמו את מטתי וארגזים אחדים, על רצפתו
פרשו מרבד, משני ארגזים תקנו לי שלחן-כתיבה ועליו הצגתי את תמונות
הורי ובני-משפחתי. ארגז אחד היה לי לכסא. באמצע המעברה היו מנחות
חבילותי הכבדות, המכלת אשר לקחנו אתנו, ומאחוריה נמצא המטבח, שבו היה
איסלם-בי לשר ושליט. חוץ מזה צויתי לבנות לי עוד מעברה אחת קטנה,
למען אשר תסע לפנינו ותתור לנו את מקומות הסכנה אשר בנהר. המעברה השניה
הזאת היתה דומה לחצר בכפר, חצר מלאה כל טוב, כי נמצאו שם גם פרות
וירקות, גם תרנגלות וכבשים חיים. את חבילות חפצי הרבים, שלא היו נחוצים
לי בשעת מסעי זה, טענתי על-גבי הגמלים, ועל אנשי הארחה צויתי לחכות לי
בעוד שלשה חדשים בקצה הנהר. מלבד איסלם-בי היו אתי עוד חמשה
תופשי-משוט, אשר נהלו את המעברה ושרתו אותי.

ביום 17 לחודש אוקטובר יצאתי למסעי הנפלא הזה, והנני לספר לכם את דברי השעות והימים אשר בליתי על הנהר.

המעברות שטו לארך עקמומיותיו של הנהר. היום הראשון למסעי
הלך וקרב אל קצו. קראתי אפוא: “עמוד!” אחד השיטים, פלטה,
נועץ בחזקה מוט בקרקע הנהר, דוחף אותו בכל כחו והמעברה קרבה אל
החוף. שיט אחר שט אל החוף וקושר את המעברה בחבל אל אחד העצים אשר
על שפת הנהר. אחר-כך הניחו קרש בין המעברה ובין שפת הנהר ועלו על החוף,
ושם, במקום פנוי אשר בתוך היער, הבערנו אש, כעבור רגעים אחדים רתחו המים
בכד הטה ובסיר, ואני עודני יושב ליש שלחן-הכתיבה ומביט אל הנהר, אשר
מעל-פניו נשקפת הלבנה הדומה לגלגל של זהב. דממה נעימה מסביב. אף היתושים
נאלמו אז. שמעתי רק קול נפץ והאודים הבוערים באש וקשקוש המים המכים בחזקה
אל דפנות המעברה. מרחוק עלה קול נבחת כלב, ושני כלבי ענו לעמתו
בזעף.

אחרי-כן נשמע על המעברה קול צעדים, איסלם-בי בא והביא
לי את ארחת-הערב. שלחן-הכתיבה נהפך לשלחן-אכל ואיסלם הגיש לי מאכל
ארז עם בצלים וגזר, בשר כבש צלוי, לחם חם, קשואים, אבטיח וענבים. אמנם
היה בכל אלה כדי שביעה! כאשר צמאתי, שלשלתי את כוסי בחבל דק על המים,
אשר קשקשו ליד המעברה, העליתיה אלי ושתיתי. כלבי יושבים לפני, אזניהם
נטויות למעלה, ראשיהם מוסבים מעט הצדה והם מחכים לנתח שמן ואני
משליך להם נתחים מן המבחרים. אחרי-כן בא איסלם ונקה את השלחן. אז
סגרתי את האהל, זחלתי אל מלונתי ושמחתי על שאני יכול לראות חיים
בספינתי, מבלי שאצטרך לעזבה כל ימי מסעי על-פני הנהר. אך אתיר את החבל
– ונסעתי הלאה!

והנה פעם אחת באנו אל המקום, אשר בו הלך הנהר הלוך וצר
ביותר ומימיו נדחקו במהירות רבה לבין איים קטנים, שרטונים מגזעי עצים
צפים. פלטה עבד אז עבודת-פרך, כי לא יכל לחדול אף רגע מדחוף את
המעברה ממקומות מכשולים שונים ופעמים רבות נתקלנו בגזעי עצי צפצפה,
אשר נמצאו אל תוך המים, אז נעה המעברה סחור-סחור וכל אנשי קפצו אל תוך
המים, למען דחוף אותה ממקומה.

מרחוק עלה קול שאון, אשר הלך הלוך וחזק: באנו פתאם אל
תוך זרם מהיר מאד ולעצור בעד המעברה לא יכלנו עוד. אם לא תסב
המעברה לרחב הנהר, אבדנו!


הניחו למעברה ותשוט אל אשר תשוט! –  קראתי.


כל המוטות נעו והמעברה זזה והתחילה להנשא חיש-מהר
על-פני המים, אשר היו כמרקחה. בתחתית הזרם הולך הנהר ומתרחב, אך המים הם
שטוחים כל-כך, עד כי פעמים רבות נתקלת המעברה בשרטון. אנחנו
דוחפים, מרימים ומושכים אותה, אך כל עמלנו הוא לשוא. עלינו לפרק מעליה את
חבילותינו ולשאת אותן אל היבשה. אחרי אשר עשינו כזאת, דחפנו את המעברה
סחור-סחור, עד אשר ירדה מן השרטון. אז שבנו ונטען עליה את
חבילותינו.

במקומות אחדים מכסים יערות עתיקים ועבתים את פני
החופים והמעברה שלנו שטה פה כבתוך מנהרה. היערות אשר במקומות האלה
חרישים הם, כל עלה לא ירשרש, וגם הנהר שוטף פה בלי חמלה. רק פה
ושם נועצים אנשי את משוטיהם בתוך המים, למען העביר את המעברה אל
אמצע הנהר. דומה עלי הדבר כאלו נמצאתי בעולם-קסמים. איני מרהיב להוציא
מפי אף הגה קל, לבל אפריע את הדממה. נוסעים אנחנו לארך יער מלא קסמים
ולמרות חפצי הנני מחכה לרגע, שבו יצאו מבין אילנותיו אלילות היער
וגמדיו, ואולם היערות חולפים מהר ובמקום נשם כלים העצים החופים
שוממים ביותר.

שבועות רבים עוברים והמעברה שטה עדין בתחתית הנהר,
כבר קרבו לבוא ימי הסתו, היער מצהיב ומאדים חליפות, העלים מתחילים
לנשור מן העצים. אם איני רוצה לקפא בקר על-פני הנהר, הנה עלי למהר
ולהגיע אל מחוז חפצי, אל המקום, ששם מחכה לי הארחה שלי. על-כן הננו
מפליגים בנהר כעלות השחר ואיננו פוסקים לנסוע עד אחרי שקיעת החמה. דממה
מסביב. יש אשר בר-אוז פרא עולה מתוך הסוף וטס באויר, או כי שועל
חולף מהר דרך השיחים. עדר חזירי-יער רובץ ברוחה בתוך הטיט אשר על שפת
הנהר, מביט רגע בתמהון אל המעברה, הצפה על-פני המים בלי כל חמלה, וממהר
לברוח בסערה דרך הקנה הנשבר תחת רגליו. צבאים רועים על שפת הנהר, ואולם
בראותם את המעברה הם נסים אל תוך היער. לא הרחק מן המעברה שט איל לרחב
הנהר ואיסלם אורב לו וקנה-רובהו בידו. ואולם האיל יודע לשוט ובטיסה אחת
הנהו נמצא בקצה היער ונעלם כברק. גם עקבות נמרים נכרים ליד המדורה
שלנו בלילה, ואולם לא הצלחנו לראות בעינינו את החתול הצהב –כהה הזה,
בעל הפרוה השחורה-מנמרת. אחרי שעברו ימים רבים וכל אדם לא מצאנו
בדרכנו, ראינו ביום אחד על החוף עשן מדורה. רועים אחדים רעו שם את
עדריהם וכלביהם נבחו. מתוך תמהון ופחד הביטו בעיניהם הקמות אל
המעברה השטה על-פני הנהר, ובודאי חשבו, שאיזה שד נראה להם מן המים. הם
נסו מהר ואנחנו ראינו אך את עקבות רגליהם. שלחתי אל החוף שנים מאנשי,
למען אשר יחפשו אותם, ואולם הם לא יכלו למצאם.

פעם שניה עברנו במקום, אשר בקרבתו נמצאו כפרים אחדים.
יושבי הכפרים כבר שמעו מפי הרועים את דבר המעברה השטה על-פני המים,
וכאשר הגענו שמה, יצא לקראתנו המון פרשים. בקשתי מאת זקני הכפרים, כי
יסורו אל המעברה, ושם השקיתי אותם טה, שמונה פרשים רכבו על סוסים
אבירים, קלי המרוץ; שנים מהם נשאו בידיהם נשרים, פרשים אחרים נשאו
תחמסים. ראשי העופות הטורפים האלה היו מכסים ובצפרניהם החדות החזיקו
בנעלי ידי נושאיהם. כאשר עליתי על היבשה, הראו לי האנשים שני תחמסים
טובים לצוד ציד. אחד הפרשים רכב עם התחמס שלו אל המקום, שבו קוה למצא
ציד. ואמנם ברגע ההוא רצה שם ארנבת והפרש השליך את התחמס באויר. חיש כברק
התנפל התחמס על הארנבת הנסה ותקע את צפרניו בגבה. הפרש דפק בסוס,
למען הציל את הטרף, כי התחמס כבר החל לשסע אותה ולאכלה. התחמס השני תפס
אילה ואנחנו ירינו אליה והמתנו אותה אחרי-כן נתן לי זקן-הפרשים את כל
הציד, אשר צדו אנשיו.

ככל אשר הוספנו לנסוע, כן הלכו מימי הנהר ופחתו. דרך
הנהר ירקנט-דריה לא הייתי יכול להגיע עד עולם אל היאור לוב-נור,
שאותו חפצתי לחקור, לולא התלכד הנהר הזה כדרכו עם נהר גדול אחר, אק-סו,
או “המים הלבנים”, המתחבר עם הנהר טרים. ירקנט-דריה שוטף לאט, ואולם
אק-סו נושא במהירות גדולה מאד את מימיו הדלוחים מהרי טין-שן
צפונה.

אויר הסתו הלך הלוך וקר, ובבקר אחד ראינו בשני עברי
הנהר בקצות היערות, ערפל כבד, אשר כסה את כל האפק. העצים, השיחים
והמעברה כסו כפור. אחרי-כן כסתה שכבת קרח דק את שפת הנהר, את האגמים
והאפיקים. עלינו היה אפוא להחיש את דרכנו, לבל נקפא בתוך הקרח, לא
בשלנו לנו עוד ארחת-הבקר על היבשה, אך בנינו לנו כירים של
חמר על המעברה, ועל-ידם ישבנו חליפות, בכדי להתחמם. בימים האחרונים
לחדש נובמבר עלה הקר עד כדי 16 מעלות. קרח לרב צף על-פני המים ובבקר
אחד כסתה המעברה קרח ואנחנו היינו מכרחים להסיר אותו מעליה
בקרדמות ובמוטות, למען אשר נוכל לנסוע הלאה. הנהר היפה נשתנה, עד כי
כמעט לא הכרנו אותו, כל פני הנהר היו מכסים קרח ורגבי טיט, אשר קשקשו,
התגלגלו ושטו עם שוט הזרם והתפתלו כנחש עקלתון.

עתה נסענו עד שעה מאחרת בלילה. שכרתי לי אחדים מילידי
הארץ, הם נסעו לפנינו בסירות, ובפנסים האירו לפנינו את הדרך, האש, אשר
בערה באחורי המעברה, וכלי-הברזל הלוהטים, אשר שמתי באהלי, לא הרבו להחם
אותנו. באחד הערבים חפשנו לנו עצים להסקה ולא מצאנו. אז הצתנו אש
בקנה אשר בנהר. הגבעולים הקשים השמיעו קולות נפץ והמלה והלהבות האירו
את כל אשר מסביב. גושי הקרח, אשר צפו על-פני הנהר, התנוצצו כאבני-חפץ,
והאש חדרה אל תוך הצמחים שעל שפת הנהר. לו נמצאו שם בעת ההיא נמרים, כי
עתה היו נסים משם בבהלה. בלילה הרבינו לדחוף את המעברה, למען אשר תמהר
לשוט ולא תקפא, וגושי הקרח רעשו והכו כל הלילה בדפנותיה, ואולם אני כבר
הסכנתי אל השאון הזה, והוא לא הפריעני עוד משנתי.

ביום 7 לדצמבר כסו שני עברי הנהר מסגרת רחבה של קרח;
פעמים רבות שקענו בתוך הקרח, אך אחרי-כן שבנו ונסענו. חפצי היה לנסוע
הלאה ככל יכלתי. בערב נסעו לפנינו סירות רבות, אשר האירו לנו את הדרך
בפנסים ואבקות. פתאם קמה דממה סביבותינו. המעברה הכתה מכה חזקה –
כל הנהר קפא! ואולם מעל החוף כבר נשקפה לנו מדורת האש, אשר בערה בתוך
מחנה הארחה שלי. הגענו אפוא אל מחוז חפצנו.







היאור הנודד

שם המקום, שבו קפאה המעברה שלי בתוך הקרח, הוא “היאור
החדש”. במקום הזה מתעקם הנהר טרים ופונה דרומה ולא הרחק משם הוא משתפך אל
היאור השטוח לוב-נור. הנוף ההוא הנהו נוף שטוח והעין לא תראה שם כל
מעקשים, ולכן מרבה הנהר לשנות את דרכו ולחפור לו תעלות חדשות. לפנים הלך
הנהר הזה הלוך והמשך מערבה והשתפך בחלקו הצפוני של המדבר אל היאור, הנקרא
עתה בשם לוב-נור; ככה מתאר הנהר ארים בספרי חינה הקדמונים.

הדבר המוזר שביאור לוב-נור הוא, שגם הוא נע-ונד כמטטלת
בין צפון לדרום והנהו משנה את מקומו עם תחתית הנהר טרים יחדו. פעמים רבות
יצאתי אל המקום, שבו נמצא היאור לפנים, וצירתי לי מפה של אפיק-הנהר הישן.
מצאתי שם חרבות של כפרים ובנינים עתיקים, סירות וכלי-בית מן הימים
הקדמונים, גזעי עצים נוחים להשבר כזכוכית, שרשי קנה וסוף, באחד הבנינים,
אשר מחציתו היא של עץ ומחציתו של אבן, מצאתי קבץ שלם של כתבים חינאים, אשר
אחדים מהם תארו היטב את מצב המקום הזה בהיותו נושב. הכתבים הישנים האלה
היו מנחים שם יותר מאלף ושש מאות שנה.

המחזה המוזר של נדידת היאור יבאר לנו באפן זה: בשעת גאות
מימי הנהר טרים הם גורשים חול וטיט הרבה מאד. מעט מעט נמלא קרקע היאור טיט
ורפש, והמים הולכים ומתרוממים, עד שהם משתפכים לדרום, ששם הקרקע נמוך מעט
מקרקע היאור. האפיק הישן של הנהר הולך ויבש מעט מעט, יערות עצי הצפצפה
נובלים, הקנה והסוף קמלים והרוח באה ומכסה את כל אלה חול, ואולם מאות
בשנים חולפות עד שהנהר עובר ממקום למקום.

עתה נמצא היאור בצד דרום וכלו מכסה סוף. יערות עצי
צפצפה נמצאים אך על שפת הנהר. ילידי המקום המעטים עוסקים מקצתם בגדול צאן
ומקצתם בציד דגים. כלם מוצאם מטורקיה ודתם היא דת מחמד. הם אנשים טובים
ושלוים ומקבלים אורחים בסבר פנים יפות. את בתיהם הקטנים הם בונים מאגדות
של קנים, מחצלת קנים תהיה להם לרצפה ואת הגג הם עושים מענפים ומכסים גם
אותו קנה. רב שעות היום הם מבלים בסירות ארכות וצרות, העשויות מגזעי
עצי צפצפה נבובים, המשוטים שלהם רחבים והם מאיצים בסירות למהר ולנסוע. בתוך
הסוף הם כורים להם אפיקים ודרך האפיקים האלה עוברות הסירות במהירות
הצלפח64, שם הם פורשים את רשתותיהם. בימי
האביב הם נזונים בביצים, שהם נוטלים מקניהם של אוזי-הבר. הקנה גדל שם
בשפע רב, עד כי בבוא רוח סערה ורצצה אותו, אפשר לעבור עליו כמו על גשר,
למרות שהמים מתחתיו עמקים בכדי שני מטרים.

אל חופי לוב-נור הרבה הנמר לבוא לפנים, ויושבי המקום
היו צדים אותו באפן מקורי. אם טרף אחד הנמרים שה מן העדר, נאספו כל הגברים
יושבי המקום והקיפו את הנמר משלשת עברי הקנה, שבו היה רגיל להחבא. רק
עבר המים היה פנוי. כלי-נשקם היו מוטות ומקלות, ולמען הכריח את הנמר לצאת
ממחבואו – הציתו את הקנה באש. כאשר ראה הנמר, כי אין לו מנוס, קפץ אל תוך
המים והתאמץ לשחות ולבוא אל חוף היאור אשר מנגד. כאשר כבר קרב אל החוף,
הקיפוהו בשש סירות. הן רדפוהו חיש כברק על-פני המים ועד-מהרה הדביקוהו,
והאיש אשר קרב אליו ראשונה הכה אותו במשוטו והכריחו להשקיע את גופו במים,
ובטרם הספיק הנמר לעלות ממעמקי היאור – כבר חלפה הסירה ורחקה ממנו. הנמר
עולה ומתאמץ להוציא מקרבו את המים הרבים אשר בלע והנהו מפרכס ומפרפר
בזעם, ואז קרבה סירה שניה, האיש היושב בה מכה אותו במשוטו מכה גדולה מן
המכה הראשונה ושב ומשקיע אותו בתוך המים, הנמר עולה שוב ממעמקי המים,
שואף רוח בתאוה רבה, ומכיון שאיננו יכול להשתמש בשניו, כפותיו וצפרניו,
למען הנקם במכהו, הוא שוחה במים, להציל למצער את נפשו, ואולם החוף
עודנו רחוק ממנו. הסירה הראשונה שטה בעגול ושבה וקרבה אליו, והוא כבר
עיף מאד. הסירה נגשת והאיש אשר בתוכה מכה אותו שוב במשוטו ומשקיעו בתוך
המים, לוחץ אותו במשוט בכל כחו אל קרקע המים ומשהה אותו שם זמן רב ככל
האפשר, אם הנמר שב ועולה גם הפעם, באה סירה אחרת, האיש עושה כמעשה הראשון
וכחו של הנמר תש מחסר אויר. הוא אינו חושב עוד בדבר החוף הקרוב
כי-אם מתאמץ להתחמק מן הסירות ולהמלט מהן חי. הסירות רודפות אחריו והוא
מגיע ומכה על סביבותיו, כי במהרו לשוח כשל כחו. רודפיו אינם יראים אותו
ואינם נזהרים עוד מפניו. שלשה-ארבעה משוטים משקיעים אותו שוב בבת-אחת בתוך
המים הבהירים, ובעלותו מכים האנשים במשוטים על ראשו, עד אשר ימות. אז הם
קושרים חבל בצוארו ונוסעים אתו בשמחה על החוף. נצחו את מלך הסבך, מבלי אשר
ירו אליו אף פעם אחת.

האקלים אשר בסיסות לוב-נור שונה הרבה מאד בימי הקיץ מאשר
בימי החרף. בימי החרף מגיע הקר עד כדי 30 מעלות, ובימי הקיץ עולה החם
ומגיע עד כדי 40 מעלות. ככה הוא לרב בתוך כל שטחי היבשה של כדור הארץ, אם
אינם נמצאים, כמובן, בקרבת קו המשוה, כאפריקה התיכונית, שבה החם גדול
תמיד. על חופי הימים אין השנוי במעלות החם בתקופות השונות של השנה גדול
כל-כך, כי המים, המתחממים מעט מעט, מקטינים את החם בקיץ, ובהתקררם לאטם הם
מחממים את היבשה בימי החרף. ואולם בסביבות לוב-נור קופאים בימי החרף כל
הנהרות והיאורות, ובימי הקיץ שורר חם נורא. המוני יתושים מציקים מאד
ליושבי המקום הזה, ומסביב הבהמות רוחשות צרעות במספר עצום, ולכן, מכסים
בימי הקיץ את הסוסים והגמלים במחצלות של סוף. רק בלילה נחות הבהמות מענויי
היתושים.

אוזים, ברוזות-בר, ברבורים ושאר עופות-מים נמצאים
שם במספר רב מאד. כל מימי היאור מלאים עופות קוראים ומגעגעים בקול,
בימי הסתו האחרונים הם נדים מטבט דרומה. בימי החרף שוררת על-פני היאור
דומית מות.





גמלי-הבר

המקום, אשר זה מאות בשנים נודד על-פניו היאור לוב-נור
מדרום לצפון ומצפון לדרום, נקרא בשם מדבר לוב. מרקו פולו מספר
על-אודות המקום הזה דברים נפלאים. בתעות שם איש בדרכו ובחפשו, את
חברי הארחה שלו, הוא שומע קולות מוזרים של נשמות מתים, הקוראות אותו בשמו,
בחשבו, שחבריו קוראים לו, הוא פונה אל עבר המקום, אשר משם באים הקולות,
הולך אל העבר אשר מנגד לארחה, תועה בדרכו ומת.

בשעת מסעי לארך מדבר לוב ולרחבו לא שמעתי קול קורא בשמי
ואת דומית המדבר האלם הפריעו רק רוחות הקדים העזים, אשר שרקו והמו בעופם
על-פני אדמת החמר הצהבה. בקרב הימים עשו רוחות האביב החזקים מרזבים
ותלמים באדמת החמר הזאת. ואולם בכלל מראה המדבר הזה הוא כמראה ים קופא. רק
קלפות השבלולים, המנחות פה לרב, מעידות, כי שטפו פה לפנים מימי היאור
לוב-נור.

הגבול הצפוני של מדבר לוב-נור היא שלשלת הרי טין-שן
הנקראים בשם “הרי-שממה” ולעולם אין הגשם יורד עליהם. לרגלי ההרים
האלה נמצאים בצד דרום מעינות מעטים של מים מלוחים וסביבותיהם גדלים קנים
ועצי-אשל. במקומות אחדים בקרבת ההרים גדלים איזה צמחים
צנומים.

המקום הזה הוא מקום מולדת גמלי-הבר, מן הראוי שתכירו
ותאהבו את הבהמות האלה, כאשר הכרתי ואהבתי אותן אנכי, בהביטי בהן פעמים
רבות בשעת רוצן בסופה על-פני המדבר, ובהחליקי את ראשיהן, כאשר כדורי
הרובים שלי פצעו אותן.

גמלי-הבר חיים עדרים עדרים וכל עדר ועדר הוא כבן ששה
גמלים. ראש העדר הוא גמל זכר, שחם-כהה; הגמלות הן שחמות. שערות הגמלים
האלה הן רבות ודקות ונעים לאדם להחליק אותן, עדרים אחדים, או משפחות אחדות,
רועים לרב במקום אחד, מבלי אשר יפנו לרעות במקום אחר. הם אוכלים קנה ועלי
אשל, ולכן הם שמנים ועגלים ושתי חטוטרותיהם הגדולות מכילות חלב רב. בימי
האביב והקיץ הם יכולים להיות בלי מים שמונה ימים, ובימי הסתו והחרף –
ארבעה-עשר יום. הם יודעים היטב לחפש ולמצא מים, וכאשר יגדלו אלה, הם שבים
ומלמדים את בניהם. אף-על-פי שהמים מלוחים, הם שותים אותם, כי אין להם מים
אחרים. ואולם מאחר שהם יראים את אויביהם, אינם שוהים זמן-רב במקום אחד.
חושם, חוש החיה, אומר להם, כי גם אויביהם באים אל המעינות האלה.

אין להם כל נשק להגן בו על נפשם מפני אויביהם מלבד חושיהם
המשבחים, את ריח השדה הם מריחים במרחק 20 קילומטר, וריח של מחנה בני-אדם
הם מכירים גם אחרי שהרוח כבר הפיץ את אפר עצי המדורה של המחנה, מפני הגמל
הביתי הם יראים, על כי ריחו שונה מריחם. הם יודעים את הדרך, שהם רוצים ללכת
בה, בלי כל מפה וקומפס ואינם תועים בלכתם. במקומות שונים מספרם רב
מאד עד כי עקבותיהם נראים על כל שעל ושעל. אם עקבות אלה נמשכים מכל העברים
אל איזה גיא בין גבעות, עלינו לדעת, כי נמצא שם מעין, פעם אחת הלכו גמלי
אחד-עשר יום בלי מים, ורק מפני שהכרתי פתאם עקבות של גמלי-הבר, לא מתו
גמלי בצמא.

שערו-נר בנפשכם: הנה צידים יורדים מעל “הרי
השממה” ומוצאים עקבות עדר בן ששה גמלים. ראש העדר הוא גמל זקן, אשר
זה ארבעים שנה הוא חי במדבר ונמלט מסכנת הצידים. הוא רובץ ולועס לו
עשב בין שלש גמלות ושני גמלים צעירים ממנו לימים. פתאם הוא פוסק ללעוס
ומרחיב את נחיריו לשאף אויר ולהריח היטב את הסכנה המתחוללת ובאה. אחרי-כן
הוא קם ממקומו וראשו מפנה כלפי צפון. שאר הגמלים עודם רובצים במנוחה;
סומכים הם על מנהיגם. והמנהיג צועד צעדים אחדים קדימה, כי משם בא ריח
הסכנה, פתאם עולה קול יריה מצפון, הגמלים הרובצים על הארץ ממהרים לקום
ממקומם וכל העדר רץ בתוך ענן של אבק, עוברים רגעים אחדים וגם בהשקיפנו
אליהם בקנה-צופים יהיו בעינינו אך הנקדות שחורות וקטנות…

כך הם רצים יום תמים ורק בלילה הם נצבים, בכדי לדעת, אם
עוד רעה נשקפת להם. כשיראו, כי הסכנה כבר עברה. הם נרגעים ופונים אל
המעין המלוח אשר לרגלי ההרים, סביבות המעין גדלים עצי אשל וסוף לרב.
הרוח נושב מפאת מזרח, והגמלים אינם מרגישים במארב אשר שמנו להם בפאת מערב,
כי הולכים אנחנו מנגד לזרם הרוח,מעבר נאות המדבר השני. עומד אנכי בין שני
עצי האשל ומביט אליהם בקנה-הצופים אשר בידי. אני רואה כל תנועה ותנועה של
גום. הרובה שלי מתגנב בחריצות כפנתר זה וקרב אליהם, מסתתר בגיא קטן
מאחורי השיחים ובאפן כזה הוא נגש בלאט אל העדר. בראשונה הוא משתרע תחת
אחד השיחים ושוכב שם בלי נוע. כדי ירית קנה-רובה, פתאם הוא מניף בזהירות
את קנה-רובהו וקול יריה עולה באויר. הגמלים מתאספים יחדו ורצים אל עבר
המקום, שממנו בא הקול. אבל כעבור רגע הם מרגישים בסכנה, שבים ובורחים אל
ההרים וענן אבק מקיף אותם מסביב.

ואולם עתה הם אך חמשה: אחד מהם נשאר. הוא רובץ וצוארו
למעלה. ומביט הוא בפני האנשים הנגשים אליו בעינים קמות. עודנו לועס
במנוחה את עלי הקנה, ובטרם יגמור ללעוס אותם והנה פגע הכדור בבטנו, אמר
לקום ממקומו ולא יכל. אז הננו באים ועומדים לפני בן-המדבר, שחבריו עזבוהו
ושנפצע פצעי מות. מבטי עיניו תועים על-פני האפק, כאלו ברך לשלום את המדבר,
אשר מעליו הוא נפרד עתה לנצח נצחים. כעבור רגע הוא מוטל מת לפנינו.

ובכן ראיתי את מלך המדבר, את גמל-הבר, אשר גא ובן-חורין
הוא רואה את עצמו בנוף השמם הזה, על מקומות מרעה מלוחים, כאדם היושב בתוך
ביתו; שם, במקום אשר גם הלטאה לא תמצא לה מזון, במקום אשר גם הזבוב אינו
מזמזם באויר, ממקום אשר השמש לוהטת בימי הקיץ על-פני אדמת החמר, שם הוא
סולל לו מסלות ומרחקים הם כאין בעיניו; הוא דומה לרוח, שאין איש יודע מאין
הוא בא ולאן הוא הולך; ממהר הוא לרוץ יותר מן היענה אשר באפריקה, וסוס
ורוכבו אך משחק הם לו.

ראיתיו בחרותו בלי מצרים, ברעותו, בשתותו, בהרגעו בצל
אשל ובנוסו בבהלה אל עבר המזרח הוא נראה לנו פתאם בשעה שלא פללנו כלל
לראותו. נפלא הדבר מאד, כי בהמה כזו, העצומה בגדלה ובגבהה, תוכל לשבת בארץ
שממה. ובכל-זאת הגמלים האלה חיים שם, פרים ורבים, וכצללים קלים, כנשמות
פורחות הם נסים מנגד עיניו של הנוסע.














) ה“לוג” הוא קרש קטן בן שלש צלעות עם חבל ארך
מאד, העשוי כלו קשרים קשרים ובין כל קשר וקשר רוח מדוד. בנסוע
הספינה סובב הקרש הקטן, הנמצא על–פני המים, על אחד מצלעותיו והקשרים
הולכים ומתרים. לפי מספר הקשרים המתרים בכל רגע ורגע מטיבים
לצין בדיוק גמור את מהירות הנסיעה.  ↩



) שימפנזה – מין קוף דומה לאדם. בספרי התלמוד הוא
נקרא בשם “אדני השדה” (כלאים, ח‘, ח’; מדרש קהלת ו‘, י’), וגם “בר–נש
דטור” (ירושלמי, כלאים).  ↩



) רמך – דרומדר, מין פרד, שאביו חמור ואמו  סוסה.  ↩



) עז–הגמל – למה, מין חיה ממשפחת הגמלים, גדלה  כגדל העז.  ↩



) חטים – השנים החדות שמול זויות הפה.  ↩



) המחבר, ככל האנשים הנבונים בימים שלפני המלחמה,
ראה את הנולד, כי אמנם לעת זקנתו המפלגת של הקיסר פרנץ יוסף, בשעה
שלא יכל עוד לנהל את עניני הממלכה, פרצה מלחמת–העולם ואחרי מותו בא
הקץ לממלכת אוסטריה–אונגריה.  ↩



) אנך – קו ישר מצב.  ↩



) דלתא – אי בן שלש צלעות.  ↩



) מין אבן יקרה (פורפיר).  ↩



) מין מצנפת; Turban.  ↩



) Pascha; שר טורקי.  ↩



) מזרקה – מזרק מים (פונטנה).  ↩



) צמיד – Bransoleta; Armband.  ↩



) קוניה – Porcelan; Porzellan  ↩



) אלמג – Koral; Koralle  ↩



) תשטה – תסור.  ↩



) שחף – Mewa; Möve.  ↩



) מנהרה – Tunel; Tunnel  ↩



) רדיד – Szal; Shawl  ↩



) אדם – מין אבן יקרה Rubin;  ↩



) פרד – Mul; Maulesel  ↩



) מחסן – בית–מסחר; בית, שגונזים בו  סחורות.  ↩



) סוחרים המוכרים את סחורתם בכמיות  גדולות.  ↩



קרקס – Cyrk; Zirkus.  ↩



אספנדמון – מין עץ Iawor;  Ahornbaum.  ↩



אפר – כר; מקום‑מרעה.  ↩



דפנה ‑Laur;  Lorbeer.  ↩



ערמון – Kasztan; Kastanie.  ↩



דלב – Platan; Platane.  ↩



עגן – השלך העגן.  ↩



ברדס – Baszlyk; Kappe  ↩



פשתי‑עץ – Baweƚna; Caumwolle.  ↩



מרקו פולו – נוסע מפרסם (1323–1256).  ↩



במקור המודפס: “עס” – הערת פב"י.  ↩



מדרון – מורד משפע.  ↩



קטר – Śerdnica; Diametr.  ↩



משאבה – Pompa; Pumpe.  ↩



סיף – חרב.  ↩



דרויש – כהן ונזיר משלמי.  ↩



ארמין ומברי – חוקר ונוסע מפרסם (יהודי  בן‑אונגריה).  ↩



צדף – Muszla; Musclhel.  ↩



גמל – נוהג בגמל.  ↩



קרנה – מטבע פרסית.  ↩



צבוע – Hjena; Hiӓne.  ↩



דיה – Sǫp; Geier.  ↩



סוליה – Podeszwa; Sohle.  ↩



נוה‑מדבר – Oaza; Oase.  ↩



תן – Szakel; Schakal.  ↩



ערוד – חמור פרא.  ↩



דישון – מין חיה, אנטילפה.  ↩



ארכוף – הטבעת התלויה בצד האכף, שבה משהה הרוכב  את רגלו.  ↩



בכר – גמל בעל גבנון אחד, מהיר–המרוץ  (דרומדרח).  ↩



לענות את לנפשם בתור תשובה על עונותיהם.  ↩



בקטריה – בציל, תולעת כעין מתג דק מן הדק, בן מינים שונים והוא המחולל את המחלות השונות.  ↩



סחוס – עצם רכה.  ↩



מין אבנים להבעיר בהם אש על–ידי הכאה.  ↩



אליתה – מין שחיף–עץ, שהאש נאחזת בו במהרה.  ↩



דלתה – מקום שהנהר בהשתפכו לתוך הים מתחלק בו
לשני ראשים ורצועת היבשה שבין הראשים האלה תקבל דמות האות היונית
דלתא (Δ).  ↩



פילוסוף יוני מפרסם.  ↩



גורדיוס מלך פריגיה היה לפעמים עובד אדמה, ולמען
עשות זכר עולם לאמנותו לפנים הציג במקדש אלילו את העגלה, שהשתמש בה
בעבודתו, ולמוט הרתמה שלה קשר קשר מסבך מאד, אשר איש לא יכל
להתירו, ונבא, כי האיש, אשר יבוא ויתיר אותו, ימלוך על כל ארץ אסיה,
מאז קוראים לכל ענין מסכסך: “קשר גורדיוס”.  ↩



מערבלה – שבלת מים, נחשול  שבים.  ↩



ניריאידות – בתולות–הים (באגדות יון).  ↩



שהוק – פרכוס הקרום שבין החזה  והפה; בשעת הפרכוס יוצא מן הפה קול משנה.  ↩



צלפח – מין דג שמראהו כמראה הנחש.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42659