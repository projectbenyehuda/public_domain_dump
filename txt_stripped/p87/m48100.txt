


	
	אדרא זוטא קדישא
	



1

תאנא: באותו היום, שבו נקבצו החברים אצל ר' שמעון, והוא
היה מסדר את עניניו קודם שיסתלק מן העולם, והיו לפני ר' אלעזר בנו ור' אבא
ושאר החברים, והיה הבית מלא, זקף ר' שמעון את עיניו וראה שהבית מלא. בכה
ואמר:

– פעם אחרת, כשהייתי חולה, היה ר' פנחס בן יאיר לפני ועד
שבררתי לי את מקומי (בעולם הבא), המתינו לי עד עכשו, וכששבתי (לעולם הזה)
סבבה אש לפני ולא פסקה מעולם, ולא היה נכנס אצלי בר נש, אלא ברשותי. והשתא
ראיתי שפסקה האש והבית נמלא.

עודם יושבים פקח ר' שמעון את עיניו וראה מה שראה ואש סבבה
בבית, יצאו כלם ונשארו ר' אלעזר בנו ור' אבא, ושאר החברים ישבו בחוץ. אמר
ר' שמעון לר' אלעזר בנו:

– צא וראה אם יש פה ר' יצחק, שאני ערבתי לו2. אמור לו, שיסדר את עניניו וישוב אלי. זכאי חלקו.

קם ר' שמעון וישב ושחק ושמח. אמר:

– איה החברים?

קם ר' אלעזר והכניס את החברים. ישבו לפניו. הרים ר' שמעון את ידיו והתפלל תפלתו והיה שמח ואמר:

– אותם החברים שהיו באדרא ישארו פה.

יצאו כלם ונשארו ר' אלעזר בנו ור' אבא ור' יהודה ור' יוסי ור' חיא.

בנתים נכנס ר' יצחק. אמר לו ר' שמעון:

– מה טוב חלקך! כמה חדוה תהיה נוספת לך היום!

ישב ר' אבא מאחורי כתפיו של ר' שמעון ור' אלעזר לפניו. אמר ר' שמעון:

– השתא שעת רצון ואני רוצה להכנס לעולם הבא בלי בושה, והרי
דברים קדושים, שלא נתגלו עד עכשו אני רוצה לגלות לפני השכינה, שלא יאמרו,
שבגריעותא3 נסתלקתי מן העולם הזה, ועד עכשו
היו הדברים שמורים בלבי להכנס אתם אל העולם הבא, וכך אסדר אותם לכם: ר' אבא
יכתוב ור' אלעזר בני ידבר ושאר החברים יהרהרו בלבם.

קם ר' חיא מאחורי כתפיו וישב ר' אלעזר בנו. אמר לו אביו:

– קום, בני, שהרי אחר יושב במקום הזה.

קם ר' אלעזר. נתעטף ר' שמעון, פתח ואמר:

– “לא המתים יהללו־יה ולא כל ירדי דומה4” – “לא המתים יהללו־יה” כך הוא ודאי: אותם הנקראים מתים לא
יהללו יה, שהרי הקדוש ברוך הוא נקרא “חי” והוא שרוי בין אותם הנקראים
“חיים” לא עם אותם הנקראים “מתים”. בסופו של הפסוק כתיב: “ולא כל ירדי
דומה” – כל אותם היורדים לדומה5, בגיהנם ישארו. שאני6 אותם הנקראים “חיים”, שהקדוש ברוך הוא חפץ ביקרם.

אמר ר' שמעון:

– כמה שונה שעה זו משעת האדרא! שבאדרא נזדמן הקדוש ברוך
הוא עם מרכבותיו, ווהשתא הרי הקדוש ברוך הוא פה והוא בא עם אותם הצדיקים
שבגן עדן, מה שלא היה באדרא, והקדוש ברוך הוא חפץ ביקרם של הצדיקים יותר
מביקרו, כמו שכתוב בירבעם, שהיה מקטר ועובד לעבודה זרה והקדוש ברוך הוא
המתין לו ולא ענש אותו, וכיון ששלח את ידו אל עדו הנביא, יבשה ידו, דכתיב
“ותבש ידו, אשר שלח עליו ולא יכל להשיבה אליו7”, ועל שעבד לעבודה זרה לא כתיב, אלא על אשר שלח ידו אל עדו
הנביא. והשתא הקדוש ברוך הוא חפץ ביקר שלנו וכל הצדיקים באים עמו.

אמר:

– הרי ר' המנונא סבא הכא וסביבותיו שבעים צדיקים בעטרותיהם
וכל אחד ואחד מאיר מזהר זיוו של עתיקא קדישא, סתימא דכל סתימין, והוא בא
לשמוח בדברים שאני אמר.

עודנו יושב אמר:

– הרי ר' פנחס בן יאיר הכא, התקינו מקום!

נזדעזעו החברים שהיו שם וקמו וישבו בשפולי הבית8 ור' אלעזר ור' אבא נשארו לפני ר' שמעון.

אמר ר' שמעון:

– בשעה שהייתי באדרא, היו כל החברים אומרים (רזים) ואני
עמהם. השתא אמר אני לבדי והכל יקשיבו לדברי, עליונים ותחתונים. זכאי חלקי
היום!

פתח ר' שמעון ואמר:

– “אני לדודי ועלי תשוקתו9” –
כל הימים שהייתי קשור בעולם הזה, נתקשרתי בקשר אחד עם הקדוש ברוך הוא,
ובגין כך השתא “ועלי תשוקתו” – הוא וכל הסיעתא הקדושה שלו באו לשמוע בחדוה
דברים סתומים.

ור' שמעון גלה רזים עליונים רבים, אשר היו שמורים אתו עד אז ולא גלה אותם באדרא ואמר:

– דברים אלו לא נתנו, אלא לקדושי עליון, הנכנסים ויוצאים10 ויודעים ארחותיו של הקדוש ברוך הוא,
ואינם סרים מהם ימין ושמאל, דכתיב “כי ישרים דרכי ה' וצדיקים ילכו
בם11” וכו'. זכאי חלקו של מי שזכה לידע ארחותיו
של הקדוש ברוך הוא ואינו סר מהם ואינו טועה בהם, כי דברים אלו סתומים הם
וקדושי עליון מאירים מהם כמי שמאיר מאור הנר. לא נמסרו דברים אלו, אלא למי
שנכנס ויוצא, כי מי שאינו נכנס ויוצא טוב לו שלא נברא. גלוי לפני עתיקא
קדישא, סתימא דכל סתימין, שדברים אלו מאירים בלבי בשלמותן של אהבת הקדוש
ברוך הוא ויראתו, ואלו, בני פה, יודע אני שנכנסו ויצאו בדברים אלו, ולא
בכלם, והשתא האירו כראוי. זכאי חלקי עמהם בעולם הבא. עד השתא היו דברים אלו
נעלמים, כי יראתי לגלותם, והשתא נתגלו. וגלוי לפני מלכא12
עתיקא קדישא, שלא לכבוד שלי ושל בית אבי אני עושה זאת, אלא
בכדי שלא להכנס בבושה לפלטרים שלי אני עושה. ועוד: ראיתי שקודשא בריך הוא
וכל צדיקי אמת אלו, הנמצאים פה, כלם מסכימים על ידי, כי ראיתי, שכלם שמחים
בהלולא זו שלי וכלם מוכנים בעולם הבא להלולא שלי. –

אמר ר' אבא:

– כד סים בוצינא קדישא, בוצינא עלאה13, דבר זה, הרים ידיו ובכה ושחק. רצה לגלות דבר אחד. אמר:

– על דבר זה נצטערתי כל ימי והשתא אינם נותנים לי רשות לגלותו.

נתחזק ר' שמעון וישב ורחש14 בשפתיו והשתחוה שלש פעמים, ולא יכול איש להסתכל במקומו, וכל שכן
בנו. אמר:

– פה, פה, שזכית לכל זאת, מעינך לא יבש, מקורך נבע ואינו פוסק. עליך אני קורא: “ונהר יצא מעדן15” וכתיב: “וכמוצא מים, אשר לא יכזבו מימיו16”. האידנא17 אני מעיד עלי, שכל הימים שהייתי
קים, הייתי מתאוה לראות יום זה ולא עלה על רצוני, שבעטרה זו יתעטר יום
זה18 והשתא אני רוצה לגלות דברים לפני קודשא
בריך הוא, כי כל הדברים האלה יהיו עטרות לראשי ויום זה לא יתרחק לילך
למקומו כיום אחר, שהרי כל היום ברשותי19. והשתא
אני מתחיל לגלות את הדברים, בכדי שלא אכנס בבושה אל העולם הבא. והריני
מתחיל.

והוסיף ר' שמעון וגלה כמה וכמה סודות נעלים, אשר לא נשמעו
מעולם ודרש כמה וכמה פסוקים מפסוקי תורה, נביאים וכתובים, עד שהגיע לפסוק
“כי שם צוה ה' את הברכה, חיים עד העולם20”.

אמר ר' אבא:

– לא סים בוצינא קדישא לומר “חיים”, עד שדבריו שככו21, ואני כתבתי. רציתי לכתוב יותר ולא
שמעתי. לא זקפתי ראשי, כ האור היה גדול ולא יכולתי להסתכל. פתאם נזדעזעתי.
שמעתי קול קורא ואומר: “אורך ימים ושנות חיים”. שמעתי קול אבי קורא: “חיים
שאל ממך”. כל אותו יום לא פסקה האש מן הבית ולא היה מי שיגש אליו, כי לא
יכלו לגשת. אור ואש היו סביבותיו כל אותו יום. נפלתי על הארץ
וגעיתי22. אחרי שהלכה האש, ראיתי בוצינא
קדישא, קודש הקדשים שנסתלק מן העולם. נתעטף, שכב על ימינו ופניו שחקו. קם
אלעזר בנו ולקח את ידיו ונשק אותן, ואני לחכתי את העפר שתחת רגליו. רצו
החברים לבכות ולא יכלו לדבר. התחילו החברים בוכים, ור' אלעזר בנו נפל שלש
פעמים לארץ ולא יכול לפתוח פיו. אחר כך פתח ואמר: “אבא, אבא! שלש היו והיו
לאחת23. השתא תנודנה החיות, הצפרים תהיינה טסות ונשקעות בנקבי הים הגדול24 והחבריא כלה שותתה דם!”

קם ר' חיא על רגליו ואמר:

– עד עכשיו היה בוצינא קדישא עוסק בנו; השתא הגיעה השעה שאנו נעסוק בכבודו

נשאו אותו במעלות סלם.

מי שלא ראה את יגונה של החבריא והמהומה שקמה בתוכה, לא ראה יגון ומהומה מימיו.

ומכל הבית עלו ריחות נעימים.

נשאו אותו לקבורה במטתו ולא עסקו בו, אלא ר' אלעזר ור' אבא.

באו גדולים ובעלי תריסין25 מצפרי וטרריא26 והיו בני מרוניא27 צוחים יחדו, כי חשבו, שלא יקבר שם.

אחרי שיצאה מטתו, היה עולה באויר ואש להטה לפניו. שמעו קול קורא:

– לכו ובאו והקבצו להלולא של ר' שמעון! יבוא שלום, ינוחו על משכבותם.

כשהוכנס אל המערה, שבה נקבר, שמעו קול קורא במערה:

– זה האיש מרעיש הארץ, מרגיז ממלכות! כמה מליצים טובים
נמצאים היום ברקיע בגינך! זהו ר' שמעון בן יוחאי, שהקדוש ברוך הוא משתבח בו
בכל יום. זכאי חלקו למעלה ולמטה! כמה גנזים עליונים שמורים לו! עליו נאמר:
“ואתה לך לקץ ותנוח ותעמד לגרלך לקץ הימין28”.

(האזינו רפז – רצח).










זוטא – קטנה.  ↩



ערבתי לו – הייתי ערב בעדו, הבטחתי להביאו אתי
אל העולם הבא (עי‘ למעלה סעיף ז’, “ר‘ שמעון בן יוחאי הציל את ר’ ימחק
ממות”).  ↩



בגריעותא – ברע.  ↩



תהלים קטו, יז.  ↩



דומא – מלאך מונה על  הגיהנם.  ↩



שאני – שונה, שונים.  ↩



מלכים א יג, ד.  ↩



שפולי הבית – תחתית הבית, המקום השפל  שבבית.  ↩



שיר השירים ז, יא.  ↩



הנכנסים ויוצאים – המתנהגים תמיד, בבאם  ובצאתם, על פי התורה ורזיה.  ↩



הושע יד, י.  ↩



מלכא – מלך.  ↩



כד סים בוצינא קדישא וכו' – כשגמר המאור  הקדוש, המאור העליון.  ↩



רחש – נענע.  ↩



בראשית, ב, י.  ↩



ישעיה נח, יא.  ↩



האידנא – עתה.  ↩



ולא עלה על רצוני וכו' – לא קויתי כלל שיום  זה יהיה גדול כל כך.  ↩



כל היום הוא ברשותי – אני שולט ביום זה  ויכול להאריך אותו יותר משאר הימים.  ↩



תהלים קלג, ג.  ↩



שככו – נחו, נשמעו בקול דממה.  ↩



געיתי – יללתי, צעקתי מרה  ↩



שלש היו וכו' – היו בו נפש, רוח ונשמה  ועתה היו לאחת.  ↩



החיות והצפרים – כחות של מעלה.  ↩



בעלי תריסין – נושאי מגינים, כך נקראו  (בתלמוד) גדולי התורה, שהם מגינים על בני דורם.  ↩



צפרי וטרריא – שמות מקומות סמוכים למקום,  שבו נמצא ר' שמעון, וגדוליהם רצו שהוא יקבר שם.  ↩



מרוניא – מירון, שם המקום שבו נפטר ר'  שמעון.  ↩



דניאל יב, יג.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48100