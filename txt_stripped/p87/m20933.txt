


	
	קטרוג על מצוה גדולה.
	





יושב לו הרבי בבקר בחדרו ופניו הולכים
ומשתנים רגע רגע. כבר הגיעה השעה, שבה הוא
רגיל תמיד להתפלל בצבור, והוא אינו יוצא מחדרו
ואף מכסאו אינו זז. ספר “הזהר” פתוח לפניו, והוא
אינו מסתכל בו.

ראו החסידים מקרביו, שאינו נכנס לבית־המדרש
בשעה הקבועה להתפלל בצבור, וחרדו ובאו אליו
לראות מה יום מיומים.

נכנסו לחדרו וראו, והנה פניו מפיקים צער, או
כעס, וידיו פשוטות כאדם המתפלא בשעה שהוא
שומע דברים מוזרים, מתמיהים. רגע עובר וחדוה שורה
על פניו, על שפתיו מרחף שחוק והוא מנענע בראשו,
כאומר: כך, כך! עוד רגע ופניו מלאים זעם והוא
מרים את כפיו, ככועס ומתקצף. רגע משנהו זולגות
1 עיניו דמעות והוא מתנענע כמתחנן. עוד רגע
ופניו צוהלים משמחה.

החסידים מסתכלים וחרדים ותמהים:

– מה נהיתה?

פתאם קם הרבי ממקומו וירד אל בית המדרש.
כסבורים היו החסידים, שעכשו יתחיל במהרה
להתפלל
.וכבר אחזו בטליתותיהם ותפליהם ואמרו להתחיל
בתפלה. אבל הרבי קרא אליהם:

– נמתין לר' ישראל, ההולך ובא.

ור' ישראל – כל החסידים היו מכירים אותו. בעל
קומה ובעל צורה היה, זקנו מגדל וכלו נאה, ועשרו
גדול מאד מאד. כלי כסף וכלי זהב לרב מאד וממון
רב היו לו בתוך ביתו הגדול, אשר בקצה העיר
ומטמוני זהב, אבנים טובות ומרגליות לאין מספר.
אף־על־פי כן תמהו החסידים, כאשר שמעו מפי
הרבי, שהוא אומר להמתין, עד שיבא ר' ישראל זה:
שהרי מעולם לא היה הרבי נוהג להמתין ושלא
להתפלל, עד שיבא אפילו אחד מבעלי רוח־הקדש,
אשר היו מרבים לבקר את הרבי, ועכשו הוא ממתין
לאיש עשיר!

והרבי חוזר ואומר:

– נמתין לר' ישראל, נמתין! הוא הולך, עוד מעט
ויבא.

עברו רגעים אחדים ור' ישראל נכנס אל בית המדרש,
ובבהלה נכנס. פניו היו אדמים, זקנו פרוע, פיו
פתוח ועיניו תועות לכאן ולכאן. בקפיצה נגש אל
הרבי. נכר היה בו, שהוא רוצה לספר דבר־מה. אבל
הרבי קרא אליו:

– עכשו נתפלל, נתפלל. ואתה, ר' ישראל, התפלל
אתנו.

אחרי התפלה שוב נגש ר' ישראל אל הרבי ופתח פיו
ופשט את ידיו. נכר היה, שדבר חשוב הוא רוצה לספר.
אבל הרבי הפריעהו גם הפעם מספר ואמר:

– שתוק ואני אספר, אספר יותר ממה שאתה יודע,
הרבה יותר.

בבית המדרש קמה דמיה, אך ר' ישראל שוב פתח את
פיו ופשט את ידיו, כי לא יכול לעצור ברוחו, וקרא:

– הסכנה!…
אבל הרבי הרים את ידו והשתיקהו:

– להתפאר לפני אתה רוצה! – אמר אליו הרבי – דבר
גדול מאד עשית!… רוצה אתה לספר לנו, שכל העיר
נמלטה ממות בגללך, שבהונך, מטמוניך וכל
רכושך הצלת את כלנו. לא חסת ולא חמלת על
עשרך!… אמת הדבר. אבל אינך יודע, מה מאד גדול
היה הקטרוג בשמים בגלל המעשה הטוב הזה, אשר
עשית. סמאל בעצמו עמד לפני כסא הכבוד ולמד
קטיגוריה.

שמעו החסידים הנאספים בבית המדרש את דברי
הרבי וחרדו מאד, אבל הרבי פנה אל רבי ישראל
ואמר:

– עתה אם אתה רוצה לספר, ספר נא, ואני אספר
אחריך את אשר אתה לא ראית ולא שמעת.
התחיל ר' ישראל לספר בבהלה:

– בראש גדוד צבא גדול שלם בא שר אחד, צורר
ישראל, ונכנס אל העיר, ולהשמיד, להרג ולאבד
נכנס. פגע בראשונה בביתי ונכנס אליו וחרב
שלופה בידו. נכנסו אחריו חילותיו ושלפו גם הם את
חרבותיהם להרוג ולהשמיד… נפלתי לארץ מרב
אימה… התחננתי אל השר:
"חמל נא! כל אשר לי קח, אך בנו אל תגע!… והוא
אמר: “אהרוג אתכם, את כל היהודים אהרוג ואחר כך
אקח את כל אשר לכם!” ואני שבתי והתחננתי: “יש
לי כסף וזהב וממון רב, קח, קח לך, אך נשמתנו אל
תקח!”… והוא אמר: “לא, את כלכם אהרוג!”… אמרתי
לו: “מה בצע בדמנו? יש לי מטמונים רבים, אם לא
תהרגנו, אמסור לך גם את המטמונים האלה”. שמע
השר ומיד נעשה רך ואמר: “הב, יהודי, הב! לא
אהרוג!” – ראיתי, שהוא חומד את מטמוני ואמרתי לו:
“השבע לי, שלא תהרוג שום יהודי ולא תעשה רעה לשום
יהודי ואתן לך את מטמוני”. והשר נשבע. לקח את
כל כלי הכסף והזהב שלי, את כל ממוני ומטמוני
האבנים הטובות והמרגליות והלך לו.
גמר ר' ישראל לספר, והרבי ספר כדברים האלה:
בשעה שר' ישראל אמר לשר שיתן לו כל אשר לו
עמד סמאל וקטרג:

– את רכושו, רכוש ישראל, הוא מוסר לרשע!

באו מלאכים, מליצי ישר, והשיבו:

– פקוח נפשות!…

ענה סמאל ואמר:

– כמה עניים גוועים ברעב ובקר יכל היה עשיר זה
להציל ממות בהונו הגדול, ולא הציל. עכשו, כאשר
סכנת מות באה עליו, מיד הוא נוטל את הונו ומוסר
אותו לרשע!

השיבו מליצי־ישר ואמרו:

– אלמלא מסר, היה עובר עברה גדולה: על המצוה
“ונשמרתם מאד לנפשותיכם” היה עובר.

נשתתק סמאל רגע ואחר כך שב וקטרג:

– רבונו של עולם, הסתכל, הסתכל אתה בכבודך
ובעצמך: הוא משתטח לפני הרשע. אותך, רבונו של
עולם, שכח. אינו מתפלל אליך, אינו נודר בלבבו
לחלק את מטמוניו לעניים. אלא לפני רשע הוא מתחנן
ולו הוא מוסר את מטמוניו. כליה! בחרב ובדם!
אז קם רעש. שרפים ואופנים נחפזו בחרדה, עוררו
את האבות. פתאם נשמע קול משק כנפי כרובים וקול
בוקע, עולה ומכריז:

– פנו מקום! זכות הצלת כמה וכמה נפשות ישראל
נתגלגלה!

נרתע הקטיגור לאחור והאבות נתמלאו שמחה.

– אדם מישראל הציל קהלה שלמה ממות, הוא נעשה
עני והציל, וזה בא ודורש להביא כליה על כל
בנינו, בגלל מעשה טוב וחסד זה! – אמרו האבות.

והמקטרג שב וקטרג:

– גופות הציל ונפשות אבד. הרי ר' ישראל לא “אדם
מישראל” סתם הנהו. חשוב הוא מאד בין היהודים.
הרבי מלובלין מכבד אותו. ממנו יראו וכן יעשו
כלם!

– אדרבה, יעשו, יעשו! – השיבו האבות – ימסרו את
כל הונם למען הציל את בנינו מן המות!

וסמאל עומד וטוען:

– אותך, רבונו של עולם, ישכחו, לא יתפללו אליך
כאשר תבא עליהם צרה. לא בך יבטחו, אך בעשר,
בממון, במטמונים. לא אותך יהללו, אלא את הכסף
והזהב. אין שוה להניחם. כליה, בחרב ובדם!…

שמע המלאך מיכאל, ומיד טס ושב והביא אתו המוני
נשמות של קדושים וטהורים, עוללים ויונקים, זקנים
וזקנות, והציג אותן לפני כסא הכבוד ואמר:
– אלמלי רבו בין היהודים אנשים, שאינם חסים על
הונם ובוחרים להיות עניים, ובלבד שיצילו את
אחיהם ממות, לא היו כל אלו נהרגים באכזריות
נוראה בידי רשעים מרצחים.
והמוני הנשמות עונות אחריו:

– כך, כך!

וזכות הצלת נפשות עומדת לפני כסא הכבוד והדרה
והקדוש־ברוך־הוא רואה ונהנה.

וסמאל עודנו עומד ומקטרג:

– והתפלות, התהלות, והתשבחות לא תשמענה עוד!
ומיכאל משיב ואומר:

– יתפללו, יהללו, ישבחו. הרי היהודים
מלמדים2 בצרות הם, והנם יודעים, שבלי עזרתך
לא יועיל כל עשר להצילם. יתפללו, וגם ר' ישראל
בעצמו יתפלל. יתפלל תכף.

– נראה, נראה! – אמר סמאל מתוך הכרח.

והרבי סים את ספורו:

– ממתינים היינו לך, ר' ישראל. לא התפללנו, לא
יכלנו להתפלל, עד שבאת. התפללת אתנו
וסמאל שם בעפר פיו ונשתתק.








זולגות – מורידות, מטפטפות.  ↩



מלמדים – רגילים, מנוסים.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20933