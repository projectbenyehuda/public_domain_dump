


	
	עליתו של הרבי מלובלין, "נפילתו" ופטירתו.
	





והשנה שנת מהומה נוראה.
נפולאון, אשר כבש ארצות רבות והדיח מלכים
מכסאותיהם, נפל, כאשר נבא עליו המגיד מקוזיניץ,
וצבאותיו וצבאות המדינות, אשר נלוו עליו נמלטו,
ברחו ונפוצו. ואז באו על היהודים יושבי מדינת
פולין ימים רעים ונוראים הרבה יותר מימי המלחמה.
קרדם וסיף1 היו מהלכים מעיר לעיר ומבית לבית.
הקרדם של רשעי האמות היה מהרס בשעת כעסם
וקלקלתם את בתיהם וחניותיהם של היהודים,
והסיף של הקלגסים 2 שברחו משדה המלחמה
ושנפוצו, היה הורג ואינו מבחין בין זקן ונער,
בין איש לאשה, בין תינוק ותינוקת. על העיר לובלין
פסחו. הרבי היה יושב בחדר העליה שלו ליד
החלון, מסתכל ושומר.

פתאם ראה מה שראה וקרא אל השמש שלו בבהלה:
– לך והכרז בעיר: המלטו! יצא הקצף.
יצא השמש והכריז וכל היהודים שמעו ונמלטו: אשר
לשדה – לשדה ואשר ליער – ליער.
נפוצו כל היהודים הם ונשיהם וטפם אל השדות ואל
היערות, והרבי עם בני ביתו בתוכם.

והימים ימי סיון.

מסביב טוה החמה את מטוה הפז שלה מענף לענף,
מבד אל בד, מגבעול אל גבעול, בכדי לקשט את כל
אלו לכבוד הרבי, שיצא מן העיר ובא אליהם.
הצפרים אמרו שירה ורוח קל היה מרקד ומכרכר,
והיהודים תמהים:
חייהם של היהודים לסיף נתנו, בתיהם ורכושם –
לקרדם, והעולם מלא הוד, רקוד ושירה!..

כיון ששקעה החמה פסק ההוד, נשתתקה השירה,
שבתו הרקודים ויריעה שחורה ירדה מן השמים וכסתה
את הארץ.

ושוב בא הרוח, ובקפיצה הוא בא מארבע רוחות
השמים, והריהו קופץ ומרקד מגבעול אל גבעול, מבד
אל בד ומענף אל ענף, נוגע מפני היעפים והיגעים
ומלטף אותם, כאלו היה מטיף להם תנחומים, כאם
המנחמת את ילדיה, ומלאך השנה בא ומשכיחם את
רגזם ונדודיהם.

הבקר בא ושוב זמירות נשמעות, אך עורב לעורב
צורח בראשי האילנות, צורח ומתרעם על הצפרים
האומרות שירה ועל החמה ששבה לקשט את העולם
במטוה הפז שלה בשעה שהיהודים וכל אשר להם
נתונים לסיף ולקרדם, וגם הסמוכים לרבי גולים
ממקום מושבם.

היהודים נעורים משנתם והנם רואים את הרבי
והריהו מתהלך ביער בין האילנות, והאילנות כלם
משתחוים לפניו כעבדים לפני אדוניהם ממש,
ועליהם משקשקים כחסידים המוחאים כפיהם מרב
שמחה בשעה שהם זוכים לראות את פני הרבי.
והרבי מתהלך והוא שקוע ברעיונותיו, אינו רואה
את כל אשר סביבותיו ואינו שומע כלום. עיניו
נשואות למעלה. בעולמות העליונים הריהו משוטט
ואינו רואה ואינו שומע את אשר בארץ מתחת.
מסתכלים היהודים בפניו והם רואים, כי החדוה
יורדת ממרום, מעולם החדוה, ושורה עליו, שורה
וחודרת אל כל אבריו וגידיו, ופתאם – והנה מפיו
מתמלטת מאליה שירה בלי אמר, בלי דברים. אך נגון
בלבד.

והיער מתעורר לעמתו וגם הוא מזמר, ענפי האילנות
מרקדים ועליהם משקשקים וכל העולם מלא שירה
אדירה לבורא העולם.

פוסק הרבי ללמד וגם שירת היער פוסקת. הרבי
לוחש תפלה ומתנועע, ומיד הכל מתפלל אתו
יחדו. מתנועעים האילנות שביער, מתנועעים
הגבעולים והדשאים שבשדה ונשמעת תפלה אבירה,
תפלה עצומה לאדון היצורים שהסיף יהיה למזמרה
והקרדם לאת. המלך המשיח יבא ויגאל את ישראל
מכל צרותיו.

והנה הכל רואים את החמה והיא טוה סלמות של פז
ושולחת אותם באלכסון מן הרקיע אל היער,
ובסלמות מלאכי אלהים ונשמות צדיקים יורדים
ועולים ומעלים אתם את התפלות אל כסא הכבוד.
והרבי עומד ושפתיו לוחשות תפלה, ופתאם – הס!
אין קול, אין תנועה. התפלה נגמרה.

שעה זו היתה שעת “עליה” לרבי. אל העולמות
העליונים עלה והגיע אל ההיכלות של גן העדן
והחריד מכסאותיהם את נשמותיהם של האבות
והצדיקים הקדושים ואת המלאכים והשרפים.
– היהודים מכים, נהרגים בזקניהם, נשיהם וטפם,
בתיהם נהרסים ורכושם לבז, ואתם מחשים!

ותפילת הרבי ותפלותיהם של היהודים וכל אשר
סביבותיהם באו עד כסא הכבוד ונלוו אל תפלות
האבות והצדיקים והמלאכים והשרפים, וגער אלהים
במשחיתים ולא נתנם עוד להרוג ולהשחית ביהודים.
שב הרבי אל העיר ואתו שבו כל היהודים. הקרדם
היה לבקוע בו עצים והסיף נעשה לתכשיט בלבד.
ההרגות וההריסות חדלו, אבל הרבי לא נסתפק
בזה. כל היהודים שרוים בגלות, והגלות מה מרה!
עכשו פסקו להרוג ולאבד, להשחית ולהרוס, ומחר
או מחרתים ישובו לעשות ליהודים כאשר עשו. אבל
הוא, הרבי, כיון שעלה פעם אחת ועשה מה שעשה,
יעלה אל העולמות העליונים פעם שנית. יעלה מעלה
מעלה. הרי סוד העליה כבר נתגלה לו. יעלה ולא
יתן שם מנוח, עד שיוריד אתו את המשיח.
והרבי עלה. בכל יום ויום היה עולה למעלה,
ובשבתות וימים טובים עלה מעלה מעלה. הכל היו
רואים בו, שגופו כאן ונשמתו במרום.
עברו שבועות, חלפו חדשים, והרבי עולה מעלה
מעלה. נסתכלו החסידים בפניו וראו מה שראו
ואמרו:

– הגאלה קרובה!

שמע הרבי ונענע בראשו, כאומר:

– כך, כך. קרובה הגאלה, קרובה!

עברו ימי הקיץ, עבר חדש אלול, חלפו גם הימים
הנוראים וימי החג של סכות, והכל בעלית נשמתו
של הרבי, בעליה ממדרגה למדרגה, מעולם אל עולם,
והנה בא יום שמיני העצרת, הוא היום הסמוך
לשמחת־תורה. והרבי, כדרכו בכל אותם הימים,
עלה, אבל לא נסתפק בעלית נשמתו בלבד, אלא גם
את כל החסידים אשר נמצאו אתו בחדר העליה שלו
התאמץ להעלות אתו. התאמץ והצליח. אל עולם
החדוה העלה את כלם. בדבר קטן, בדרך הטבע,
החל. לכבוד החג מסך הוא בעצמו כוס יין לכל חסיד
וחסיד. מסך ואת הבקבוקים שנתרוקנו הציג על
החלון, כאלו חפץ, שהם יהיו עדים ושומרים מפני
המזיקים, האורבים ומתאמצים להזיק כל מי שרוצה
להביא גאלה לעולם: עדים על החדוה השוררת כאן
ביום זה של שמחה כפולה, זמן שמלתנו
ושמחת־התורה, וממילא לא יוכלו המזיקים להכנס
בעד החלון.

אך שתו החסידים איש־איש את כוסו, והנה כל החדר
נמלא זמרה ורקידה. הרבי החל והחסידים אחריו.
כל פה זמר וכל רגל רקדה. הפיות נפתחו מאליהם
וזמרו זמירות בלי מלים, גם בלי נגון… הרגלים
התרוממו גם הן מאליהן ורקדו. רקד הרבי, רקד כל
חסיד וחסיד בפני עצמו, ופתאם נעשו לעגול
והרבי מרקד באמצע. הרגלים רקדו והפיות זמרו
והכל מאליהם. הם זמרו ורקדו וכל העולם כלו היה
מזמר ומרקד עמהם.

אל עולם החדוה עלו והורידו אותו למטה, והכל
בכחו של הרבי.

והרבי לא נסתפק בזה. הוא מוכן ומזמן להוסיף
ולעלות. אל היכל המשיח יבא וגם את חסידיו יביא
שמה וכלם יורידו את ההיכל הזה עם המשיח יחדו אל
העולם הזה. יעלו, יורידו!…

הגיע זמן ההקפות, והרקודים והזמירות פסקו לפי
שעה. הרי הרבי וחסידיו היו מכרחים לעשות הכנות
להקפות אלו, שאחריהן תבא העליה הגדולה.
נפוצו החסידים בחצר, טהרו את מחשבותיהם והסירו
מקרב לבבם את כל מיני התאות ואת הדאגות להבלי
העולם הזה, והרבי נשאר בחדר העליה שלו ועשה
מה שעשה.

והשמים ממעל בהירים וכוכבי אל מתנוצצים,
מרמזים בקרני אורם אל החסידים הנאספים בחצר
ומהלכים הנה והנה – שיעלו אליהם, יעלו למרום
והם יקבלו אותם שם באהבה רבה ובשמחה גדולה.
פתאם – קול נגיחה עצומה נשמעה.
נבהלו החסידים מאד ורצו אחרי הקול.
רצו וראו לאור הכוכבים בגדים לבנים. נגשו אל
הבגדים, והנה – אוי ואבוי!…
הרבי בבגדי יום־טוב הלבנים שלו מוטל על הארץ.
איזה דרך בא שמה? –

מי יודע?

דרך הפתח לא קפץ, שהרי החסידים נצבו שם ואלמלי
יצא, היו מרגישים בו. דרך החלון לא קפץ, שהרי
הבקבוקים הריקים, כאשר נצבו קדם לכן, עודם
נצבים בשורה וגם אחד מהם לא נפל.
ובעלי רוח־הקדש, שהיו שם, אמרו:
– עלה ובא עד היכל המשיח. כבר היה מוכן להכנס,
אך הדור אינו ראוי לכך, ו“הנפילה” באה.

ומאז היה הרבי שוכב על מטתו שבועות וחדשים, עד
אשר בא יום תשעה־באב, הוא היום שאותו התאמץ
הרבי להפוך ליום־טוב – ונפטר.

לא היה הדור כדאי למשיח.








סיף – חרב.  ↩



קלגסים – אנשי צבא, חילות.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20934