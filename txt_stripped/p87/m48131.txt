


	
	שלש המשמרות ושלשה מחנות מלאכים
	



ר' אליעזר ור' יוסי היו יושבים בלילה אחד ועוסקים בתורה. אדהכי קרא התרנגול. בכה ר' אליעזר ואמר:

עד עכשו הרעיש קודשא בריך הוא שלש מאות ותשעים רקיעים ובטש
בהם ובכה על חרבן בית המקדש והוריד שתי דמעות אל תוך הים הגדול וזכר את
בניו מתוך בכיה. כי הלילה מתחלק בשתים עשרה השעות שלו לשלש משמרות. אם
נוספות שעות על הלילה, אז השעות היתרות על שתים העשרה הן של היום ואינן
נחשבות בין שעות הלילה, ושתים עשרה השעות מתחלקות לשלש משמרות, שבכל אחת
ואחת מהן יש ארבע שעות, ושלשה מחנות מלאכים קדושים ממונים על שלש
המשמרות.

המחנה הראשון ממונה על ארבע השעות הראשונות של הלילה
ובהן הם משבחים לאלהים. ומה הם אומרים? – “לה' הארץ ומלואה, תבל וישבי בה,
כי הוא על ימים יסדה ועל נהרות יכוננה. מי יעלה בהר ה' ומי יקום במקום
קדשו? נקי כפים ובר לבב, אשר לא נשא לשוא נפשי ולא נשבע
למרמה”1 – מאי טעמא?2 משום שכאשר הלילה פורש את כנפיו על העולם, אז טועמים כל בני
העולם טעם מיתה ונשמותיהם יוצאות מהם לעלות למעלה, ואותם המלאכים עומדים
ואומרים: “מי יעלה בהר ה'?” וכו' ובכל רקיע ורקיע עומדים כמה ממונים וכמה
שרים ואת הנשמות שאינן זוכות לעלות למעלה הם דוחים לחוץ והן הולכות
ומשוטטות בעולם ונוטלים אותן כמה מלאכי חבלה ומודיעים אותן3
דברי כזבים ועתים דברי אמת ממה שיבוא בזמן קרוב. אבל
נשמות הצדיקים הולכות ועולות ופותחים לפניהן את הפתחים והן עולות אל המקום
הנקרא “הר ה'”, ומשם הן עולות אל המקום הנקרא “מקום קדשו”, כי שם מתראות כל
הנשמות לפני אדוניהן. בשעה שהנשמות נמצאות שם, כדין חדותו של אדוניהן היא
להתקין להן מקום הנקרא קדש הקדשים ושם רשמים כל מעשיהן
וזכויותיהן.

המחנה השני ממונה על ארבע השעות האחרות והם אומרים
שירה רק שתי שעות, עד שהלילה מתחלק וקודשא בריך הוא נכנס לגן עדן. המלאכים
האלה הם אבלי ציון והם הבוכים על חרבן בית המקדש. בתחלת המשמרה האמצעית הם
פותחים ואומרים: “על נהרות בבל שם ישבנו גם בכינו בזכרנו את
ציון”4, והם שבכו על נהרות בבל עם ישראל יחדו,
ועל כן הם פותחים בפסוק זה ומסימים “זכר ה' לבני
אדום”5, ואז מתעורר הקדוש ברוך הוא ובוטש
ברקיעים ומרעיש שנים עשר אלף עולמות וגועה ובוכה, וזוכר את ישראל ומוריד
שתי דמעות לים הגדול, וכדין מתעוררת שלהבת אחת בצד צפון ומכה רוח אחד שבצד
זה באותה השלהבת והיא הולכת ומשוטטת בעולם, ובאותה שעה מתחלק הלילה והשלהבת
הולכת ומכה בכנפות התרנגול והוא קורא. אז נכנס הקדוש ברוך הוא לגן העדן
להשתעשע עם נשמות הצדיקים וכל האילנות שבגן וכל אותן נשמות הצדיקים פותחים
ואומרים: “שאו שערים ראשיכם והנשאו פתחי עולם ויבא מלך
הכבוד”6. ובשעה שנשמותיהם של הצדיקים שבארץ
שבות לגופיהם, אוחזים בהן כל אותן ההולכים ואומרים: “הנה ברכו את ה' כל
עבדי ה'”7. –

ושנינו: פסוק זה אומר המחנה השלישי בארבע השעות
האחרונות, והוא אומר שירה עד שבא אור הבקר ואז משבחים לאדוניהם כל הככבים
והמזלות וכל המלאכים העליונים השולטים ביום.

(ויקהל קצה, קצו).














תהלים כד, א – ד.  ↩



מאי טעמא? – מדוע הם אומרים פסוק זה?  ↩



ומודיעין אותן – בחלום.  ↩



שם קלו, א.  ↩



שם, ז.  ↩



תהלים כד, ז.  ↩



שם קלד, א.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48131