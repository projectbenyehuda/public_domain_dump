


	
	נר לשעה דולק כל הלילה.
	





הילד ישראל בן רבי שבתי גדל ולמד ב“חדר”. למד
חמש עם רש"י, למד גמרא והצליח בלמודו מאד. מלאו
לו שבע שנים וכבר לא נמצא לו מלמד בעיר. בדעת
התורה עלה על כל המלמדים בני עירו. אז התחיל לומד
מאת רב העיר, אשר היה גדול מאד בתורה. ואולם הוא לא
הסתפק בתורת רבו. ביום היה לומד אצל רבו
ובלילה אמר ללמד בעצמו. רבי שבתי אביו נסה
לעצר בעדו מלמד גם בלילה. הוא היה יודע, שבנו
הילד הוא חלש וירא לנפשו. חושש היה, שמא יחלה, אם
ישב וילמד גם ביום, גם בלילה ולא ינוח כראוי.
והילד התחנן לו:

– אבי, הניחה לי. נפשי חשקה בתורה, חשקה מאד!

אלמלי היו נמצאים בביתו של רבי שבתי ספרים
ונרות, לא היה נמנע ממלא את בקשת בנו והיה מתיר
לו לשבת וללמד בביתו שעה, או שתים גם בלילה.
אבל הוא היה איש פשוט, ולא היה לו שום ספר, מלבד
“סדור” וחמש. וגם עני גדול היה ונר לא היה דולק
בביתו, מלבד בשבת.

– לא אניחך, בני – אמר אליו – לא אניחך! אם תלך
לבית המדרש ללמוד שם בלילה, כל הלילה תשב, לא
תישן ולא תנוח ורעה תביא על בריאותך.

והילד הוסיף להתחנן. התחנן והבטיח לאביו, שלא
ישב בבית המדרש יותר משעה אחת בכל לילה ולילה.
לא הסתפק רבי שבתי בהבטחתו של הילד ובעצמו
הלך אתו אל בית המדרש ובקש מאת השמש, שלא יתן
לבנו נר, שיהיה דולק יותר משעה אחת.



_______________



בחלחלה ורעדה נצב רבי שבתי בשוק לבדו ודפק על
תריסי חלונותיו של בית הרב בחשכת הלילה. בנו
הילד לא שב עוד מבית המדרש. הוא חכה לו שעה, שתים,
שלש – ולשוא. הילד לא שב. יודע היה שהילד עומד
תמיד בדבורו ומעולם אינו מחלל את מוצא שפתיו.

הוא שומע גם כן מצות אביו ואינו סר ממנה. עתה
הבטיח לשבת בבית המדרש רק שעה אחת ולשוב, ולא שב.
את הבטחתו לא שמר. את מצות אביו לא קים.

מה היה לו לילד? איהו? בבית המדרש אינו לומד עתה,
שהרי השמש נתן לו נר, שאינו מספיק רק לשעה אחת. מה
זה היה לו?

כסבור היה אביו, שהילד פנה אל הרב. קשה היה לו
להבין איזה דבר בגמרא והלך אל הרב לשאל אותו.
ומכיון שהלך, הריהו שוהה שם, עד שהרב יברר לו את
הדבר הקשה. אבל הנה עברה חצות הלילה, עברו עוד
שלש, ארבע שעות והוא, אביו, לא יכול עוד להתאפק
ובא לחפשו בביתו של הרב.

התעורר הרב משנתו
ושמע מפי רבי שבתי את אשר קרה, ונבהל מאד. גם
הוא היה יודע, שהילד ישראל אינו מכזב לעולם
ושומע תמיד בקול הורים ומורים, ואיך יעשה כדבר
הזה למרות פי אביו ולחלל את דברו הוא? כסבור היה
הרב, שאסון קרה את הילד והעיר את השמש שלו משנתו,
ושלשתם: הוא, רבי שבתי והשמש הלכו אל בית
המדרש לראות מה היה לילד. באו עד מקום בית המדרש,
והנה בעד חרכי תריסי החלונות קוי אורה יוצאים
ומתפשטים. הציצו בעד החרכים, והנה הילד יושב
ולומד ונר דולק לפניו. האנשים תמהו מאד. תמהו על
הילד וגם על השמש תמהו, שנתן לו נרות לכל הלילה.

נכנסו לבית המדרש, והרב דבר דברי מוסר אל הילד:
– מצות למוד תורה אתה רוצה לקים ועל מצותיה של
התורה הזאת אתה עובר: כבוד אב! “הן” שלך אינו “הן”.
שמע הילד את דברי הרב והפנה את ראשו מן הספר אשר
לפניו. כרגע כבה הנר וחשכה קמה בבית המדרש.
כעס רבי שבתי מאד:

– את הנר כבה! עז פנים! גם את הרב אינו מכבד!

הלך השמש של הרב והעיר את השמש של בית המדרש, ושב
אתו ונרות דולקים בידיהם.

– בכבוד הורים ומורים אתה מזלזל! – הוסיף הרב ליסר
את הילד בדבריו.

והילד עומד לפניהם והוא רועד כלו מרב אימה.

– איני מזלזל! – אמר בבכי.

והשמש של בית המדרש עומד ומעיד, שנתן לו נר, אשר
לא הספיק רק לשעה אחת. הרב השתומם.

– נרות לכל הלילה מאין לקחת? – שאלהו.

והילד עומד, בוכה, משתומם ומשיב:
– לא לקחתי. השמש נתן לי נר והוא היה דולק עד
שבאתם.

והשמש עומד ומעיד:

– לא לקח ולקחת לא יכול. הנרות של בית המדרש סגורים
על מסגר בתבה והמפתח בידי:

אז הבין הרב את אשר היה: התחיל הילד לומד באין רב
ומורה, וחדוה קמה בעולמות העליונים. וכיון ששמחו
כל המלאכים, השרפים והכרובים, כיצד היה הנר יכול
להכבות? פסק ללמוד והרי כבה הנר.

– הנח לו לילד! – אמר אל אביו – יעשה מה שלבו חפץ.
ודבר הנס נודע בעולם: נר לשעה היה דולק כל הלילה.



____________









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20924