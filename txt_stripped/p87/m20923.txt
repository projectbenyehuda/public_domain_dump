


	
	לדתו של המגיד מקוזיניץ.
	





לאיש זקן אחד מתושבי העיר אוסטרובצה אשר בפולין
נולד בשנת תק"ב בן ונקרא בשם ישראל. על דבר לדתו
של אותו הבן מספרים החסידים מעשה זה:
רבי שבתי יהודי פשוט היה, אמן כורך ספרים.
פרנסתו היתה מצויה לו ומחסר לא ידע מימיו.

ומאשר היה יהודי זה בעיניו, אלמלא הציקה לו רעה
אחת: חשוך בנים היה. ומתפלל היה רבי שבתי כל
ימי שחרותו לאלהים, כי יזכהו בבנים, אבל תפלתו
לא נשמעה. והיה רבי שבתי מצטער כל ימיו והעולם
חשך בעדו. ומנהגו של רבי שבתי היה לכבד את
השבת בכל מאדו. ביום החמשי אחרי הצהרים היתה
אשתו קונה את כל צרכי השבת ובערב שבת בבקר,
בשעה העשירית, כבר היה שובת ממלאכתו, ואל
המקוה פנה לטבל בה לכבוד השבת, ומשם הלך ובא
אל בית הכנסת וקרא “שיר־השירים” ו“תקוני שבת”, אף
על פי שלא הבין כלל מה שכתוב בהם, ולא היה זז
משם, עד אחרי תפלת ערבית.

–
כך היה נוהג כל ימיו. ואולם לעת זקנתו, כאשר
כבר היה בן שבעים שנה, נחלש ולא היה בו עוד כח
לעסק באמנותו. ולעני גדול היה רבי שבתי. הממון
המעט, אשר חשך לו בימים שעברו, הלך ונתמעט, עד
שלא נשאר ממנו כלום, ולבסוף הגיע היום החמשי
ובידו לא היתה אף פרטה אחת לצרכי השבת הבאה.
הגיע גם הבקר של ערב שבת ורבי שבתי – אפילו
תקוה להכין לו את צרכי השבת, כמנהגו, לא היתה
לו. רבי שבתי ואשתו רעבים ללחם היו. אכל לא בא
אל פיהם זה שני ימים ושני לילות. אבל יותר ממה
שהציקו להם היסורים של רעב, נצטערו על שאינם
יכולים לכבד את השבת בנרות, בשר ודגים, יין
לקדוש והבדלה וחלות.

והיו שני דרכים לפני רבי שבתי: לשבת בתענית גם
בשבת, או לפשוט יד לנדבות ולקנות צרכי שבת. אבל
הוא בחר להתענות גם כמה וכמה שבתות, מאשר לקחת
מתנות מבשר ודם.

– הקדוש ברוך הוא – אמר לאשתו – נתן לנו את השבת
ואת המצוה לכבד אותה במאכל ובקדוש ובנרות, ואם
הוא אינו מספיק לנו ממון לכל אלה, בודאי רצונו הוא
שנתענה, שלא נדליק נרות ולא נעשה קדוש והבדלה.
אשתו נסתה לסרב לו:

– אולי – טענה – להפך: רצונו של הקדוש ברוך הוא
שנתפרנס מן הצדקה.

אבל הוא התעקש:

– מימי לא נהניתי מבשר ודם – ענה לה – ועתה,
כאשר הגעתי לימי זקנה, כיצד אפשוט יד לצדקה?

אמר רבי שבתי ללכת אל המקוה ואל בית הכנסת,
כמנהגו תמיד, אבל ירא היה, שמא יראו שכניו, שלא
הכין כלום ויפצרו באשתו ולא יניחוה, עד שתקח
מהם צרכי שבת. על כן לא זז משם, עד שהבטיחה אותו,
שלא תקח משום בן אדם כלום, וליתר תקף לקח ממנה
תקיעת כף על הבטחתה זו. – היום עבר על רבי שבתי
בתענית, והוא מוכן היה להתענות גם ביום השבת וגם
בימים שלאחריו, עד אשר מן השמים ירחמו עליו
ויספיקו בידו להרויח ללחם, או ימות ברעב, אם
רצונו של הקדוש־ברוך־הוא בכך, ובלבד שלא יהנה
מבשר ודם. – אחרי תפלת ערבית המתין רבי שבתי
בבית הכנסת ולא יצא משם, עד שיצאו כל שאר
המתפללים, משום שהיה ירא, שמא ישאל אותו איש,
מדוע אין נר דולק בביתו והוא לא ידע מה שיענה. –
לאחרי שכלתה רגל מן השוק פנה רבי שבתי והלך
לביתו ובלכתו היה שמח ועצוב בבת־אחת: שמח – על
שמשל ברוחו ולא לקח מתנה מבשר ודם, ועצוב על
שאינו מכבד את השבת.

פתאם חשכו עיניו, ומפני אלמה של אורה חשכו.
אלמה זו מחלון ביתו התפרצה.

– מאין באה האורה לביתו? – התפלא ונצטער מאד –
אין זאת, כי אם גם תקיעת כף לא הועילה. האשה קלת
הדעת לקחה מאת השכנים ממון וקנתה נרות.
ומגדל הצער עמד על עמדו ולא יכל למוש ממקומו.
אחר כך הבליג על צערו.

– אסור ליהודי להצטער בשבת – אמר אל לבו – לא
היתה יכולה למשול ברוחה בשעה שיסוריה הציקו לה
ונטלה מה שנתנו לה אנשים טובים. וכי בשביל זה מתר
לי לחלל את שבתי, להצטער ולהקניט את הזקנה
בשבת?

ונכנס רבי שבתי אל הבית, והנה – גן עדן!
הנרות הדולקים נרות גדולים הם, היין שבבקבוק אשר
על השלחן מבהיק כיין משבח; החלות, אשר קצותיהן
מציצות מתחת למפה מזה ומזה נאות וגדולות הן וכל
הבית מלא ריח נעים של דגים, בשר ולפתן. קרא רבי
שבתי “שלום עליכם” ו“אשת חיל”, קדש על היין, נטל את
ידיו, פרס פרסות חלה לו ולאשתו ולא אמר דבר. אך
כיון שהגישה לו הזקנה דגים גדולים, לא יכול עוד
להתאפק ונסתכל בה בעינים מפיקות צער ותמהון,
כאלו אמר:

– אשה, אשה, איה תקיעת־הכף1 שלך?

אבל האשה גחכה.
– לא מיד בשר־ודם לקחתי – אמרה – אכול בשמחה!

וכאשר השתומם בעלה על דבריה, ספרה לו, שגם היא
היתה מוכנה להתענות בשבת כמותו, אך אם אי אפשר
היה לה לכבד את השבת בנרות ובאכל, רצתה לכבד
אותה, למצער, בדירה נקיה. בערה את האבק ואת
הזהמה שבחורים ובסדקים, ובסדק אחד שמתחת
לתנור מצאה שרול ישן.
שרול ישן! – קרא רבי שבתי ועיניו התנוצצו.
– כך כך! – קראה האשה – אותו השרול של השמלה עם
הקשוטים של כסף!
עצבון נראה על פני הזקנה. זכרה את ימי עלמיה
ואשרה אשר חלפו. הפרנסה היתה מצויה וגם ממון
היה מצוי בידה תמיד. בכל שבת ושבת היתה מתקשטת
בשמלה עם קשוטים של כסף. כאשר נקרעה אותה
השמלה מישן, לא השיגה עוד ידה להתקין לה שמלה
אחרת כמותה. ולא עוד, אלא שגם את הקשוטים של כסף
היתה אנוסה למכר אחד אחר אחד, בכדי להבין את
צרכי השבתות והחגים. רק שרול אחד עם הקשוטים
שעליו אבד מהם ולא ידעו איפה הוא. חפשו אותו ימים
רבים ולא נמצא. כבר נואשו ממנו, והנה עתה נמצא.
– את הקשוטים קרעתי – הוסיפה הזקנה ולצרף
מכרתים.

לבו של רבי שבתי נמלא שמחה: הקדוש ברוך הוא
בעצמו דאג לו, שלא יהיה מתענה בשבת ושלא יצטרך
למתנת בשר ודם. ומרב חדות לבו אחז ביד אשתו
ורקד עמה.

רקד, רקד ולא פסק, עד שהזקנה אמרה לו, שיש לחוש
למרק, שלא יצטנן. לאחרי שאכלו את הפולים במרק
חזר רבי שבתי ורקד עם הזקנה. אכלו את הבשר ואת
הלפתן ושוב אחז בידה של הזקנה ושוב רקד כשעה
שלמה.



_____________



בין החבורה של רבי ישראל בעל־שם־טוב במזיבוז
אשר בפודוליה מבוכה גדולה היתה באותו ליל שבת.
איש אל רעהו תמהו:

– מה זאת נהיתה?

הבעל־שם־טוב שחק. שחק בכל פה, כדרכם של אנשים
ריקים, אנשים מן השוק, בשעה שלצים משחקים לפניהם
ואמרים דברים של לצנות. שחק כשגמר לומר קדוש,
שחק בשעה שהיה מסב אל השלחן, שחק גם כן אחר כך
כששם את הכף במרק. ואותו השחוק מה נורא היה!

– מפיו הקדוש התפרץ קול אים כקול התוקע לתוך
החבית, ובשעת השחק שם ידו על בטנו, כאלו חשבו
בני מעיו להשתפך מגדל השחק, ונתגלגל לכאן
ולכאן. והיו בני החבורה חקרים, בחנים ומחפשים
טעם וסבה לשחוק זה ולא מצאו. נמנו וגמרו,
שבודאי סוד גדול יש באותו השחוק, והחליטו לפנות
אל הבעל־שם־טוב בעצמו ולבקש מלפניו, שיגלה להם
רז זה. פנו אליו, אבל כשנגשו אל פתח חדרו נפלה
עליהם אימה גדולה ונרתעו לאחוריהם. ויען אשר
נפשם של כל בני החבורה חשקה מאד לדעת את הרז
שבשחוק זה, בקשו תחבלה לשמע מפיו של
הבעל־שם־טוב בעצמו: מה נשתנה ליל־שבת זה משאר
לילות שבת. היה ביניהם זקן אחד ורבי זאב קיצהס
שמו, אשר מחמת זקנותו היה לבו גס מעט
בבעל־שם־טוב, ובכל מוצאי שבת היה נוהג לגשת אליו
ולדרוש ממנו, שיגיד לו מה שארע בעולמות העליונים
בשבת שעברה. שמו כלם את עיניהם ברבי זאב זה
וגזרו עליו, שבמוצאי שבת זו ידרש מאת
הבעל־שם־טוב, שיגלה לו פשר דבר השחק שלו בליל
שבת.

קבל עליו רבי זאב את הגזרה הזאת באהבה, ובמוצאי
שבת, בשעה שהבעל־שם־טוב ישב לו, כדרכו, והקטיר
את ה“לולקה”2 שלו, נגש אליו ופתח ואמר בפשטות:

– שחוק זה של אתמל, מה טעם יש בו?

ומנהגו של הבעל־שם־טוב במוצאי שבת כך היה:

לאחרי ההבדלה היה ה“גוי” שלו, רותם את הסוסים אל
המרכבה, והוא, הבעל־שם־טוב, היה עולה עליה ואחריו
עלו כל בני החבורה שלו, כלם מלבשים בגדי שבת
שלהם וכלם יחדו היו נסעים לחוץ לעיר.
נסיעתו זו על שום מה?

לא היה דבר זה מובן לבני אדם, עד שבאו גדולי
החסידים ופרשוהו:

– השבת נפרדת ויוצאת, וכיצד היה הבעל־שם־טוב יכול
למצא לו מקום בתוך ביתו? וכי פרדתה של השבת
מלתא זוטרתי3? נעשה לו ביתו צר בלי השבת ויצא
למרחב.

ונסיעתו עם הגוי אלקסי על שום מה? וכי עגלון יהודי
לא מצא לו? וכי רבנים וחסידים לא היו חושבים להם
לאשר גדול לרתום את סוסיו של הבעל־שם־טוב ולנהג
בהם? – מצאו הגדולים שבין החסידים תרוץ טוב גם
לקושיא זו:

עם אלקסי היה נוסע, בכדי למצא לו נחמה על השבת
שנפרדה: הרי גם אלקסי אדם הוא וטעם שבת לא טעם
מימיו! היהודי טועם, לכל הפחות, פעם בשבוע טעם
זה.

– אם אתם רוצים לדעת, מוכן אני להודיעכם! – ענה
הבעל־שם־טוב על שאלתו של רבי זאב קיצהס, והמאור
שבעיניו הלך ונתגדל.

ולפני שעלה על מרכבתו פקד להניח עליה את
בגדי החול שלו ושל כל בני החבורה.

– לדרך רחוקה אנו הולכים – אמר – רחוקה מאד, מהלך
כמה וכמה מאות פרסה.

כשיצאו מן העיר צוה הבעל־שם־טוב על אלקסי,
שיהפך את פניו ושיניח את הרסן של הסוסים מידו.

– ילכו להם הסוסים באשר ילכו – אמר – ומאליהם
יובילו אותנו אל המקום, אשר אני רוצה.
וכך נסעו כל הלילה. נסעו בהרים, בעמקים, ביערות
ובמדבריות, ופתאם קרא הבעל־שם־טוב:

אלקסי!

והפך אלקסי את פניו לצד הסוסים, ולקח בידו את
הרסן ונהג בסוסים, עד שבאו לעיר אחת. וכיון שראה
אחד מאנשי העיר את המרכבה באה ונסתכל בפניו
של הבעל־שם־טוב, מיד נצב באמצע השוק והכריז בקול
גדול:

– הבעל־שם־טוב בא לעירנו! הבעל־שם־טוב בא!

חרדו כל אנשי העיר לקראת הבעל־שם־טוב, ופרנס החדש
בא והתחנן לפניו, שיסור אל ביתו עם בני החבורה
שלו. הבעל־שם־טוב הסכים ונכנס אל בית פרנס־החדש
והתפלל שם תפלת שחרית. כאשר בקשו ממנו, שיהיה
מסב אל השלחן לאכול פת שחרית, אמר:

– לא אכל, עד שתביאו אלי את רבי שבתי כורך ספרים.
פרנס החדש תמה:

– רבי שבתי כורך־ספרים!..

– כך, כך – אמר הבעל־שם־טוב – לרבי שבתי כורך
ספרים אני זקוק! בשבילו באתי לכאן ודרך כמה וכמה
ימים נסעתי בלילה אחד והכל בשביל רבי שבתי.
הבהילו איפוא את רבי שבתי אל הבעל־שם־טוב, אבל
הוא, הבעל־שם־טוב, פקד להביא אליו גם את אשתו של
רבי שבתי.

האנשים תמהו עוד יותר:

– מה לבעל־שם־טוב ולזו?

ואולם לסרב לבעל־שם־טוב לא יכלו. הוא מצוה להביא
אליו את אשתו של רבי שבתי, וכיצד לא יביאוה?
הביאו גם את האשה והיא עם בעלה נצבו לפני
הבעל־שם־טוב ורעדו מרב אימה.

פנה אליהם הבעל־שם־טוב ושאל אותם:

– בליל השבת שעברה מה עשיתם?

חרד רבי שבתי חרדה גדולה.

– עם אשתי רקדתי ורקידה זו בודאי שנחשבה
לעברה והוא פוקד עלי עתה את העברה הזאת – חשב
בלבו – הא לך עם הארץ, רקידה עם אשה ואפילו עם
אשתך! הרי הבעל־שם־טוב רואה הכל ויודע הכל!
– מוכן אני לקבל עלי תשובה, בכדי למרק אותה
העברה! – גמגם.

– לא לתשובה אתה זקוק! – הרגיע אותו הבעל־שם־טוב –
לא, לא! אך ספר נא לי: מה עשית?
ספר רבי שבתי לפני כל הנאספים כל אותו המעשה,
והבעל־שם־טוב עם כל הנאספים הקשיבו. גמר לספר
והבעל־שם־טוב פנה אל הנאספים ואמר:

– בשעה שאדם זה רקד עם אשתו, נתעורר שחוק גדול
בכל הפמליא של מעלה. הוא רקד וכלם רקדו ושחקו,
וכיון שכל בני הפמליא של מעלה שחקו, כיצד
הייתי יכל שלא לשחק?

ופנה הבעל־שם־טוב אל הזקנה, אשתו של רבי שבתי,
ואמר לה:

– אחת משתי אלה בחרי לך: עשר וכבוד כל ימי
חייך, או בן, אשר תלדי לעת זקנתך.
וענתה האשה:

– עשר וכבוד בעולם הזה למה לי? הנה כבר זקנתי,
וכמעט שהגעתי לשבעים שנה, וכשאפטר מן העולם
בלי “קדיש”, העשר והכבוד מה יועילו לי?

– אם כך הדבר – אמר הבעל־שם־טוב – התבשרי: לשנה
הבאה כעת חיה את יולדת בן ויקרא שמו ישראל,
כשמי, והוא ינחילך כבוד גדול בעולם הזה ובעולם
הבא.

וכך הוה:
לשנה הבאה ילדה האשה בן והבעל־שם־טוב בא אל
הברית־מילה עם כל בני החבורה שלו וקראו את הבן
הנולד בשם ישראל, כשמו של הבעל־שם־טוב.



_______________








הן־צדק, הבטחה  ↩



כלי מקטרת.  ↩



מלתא זוטרתי דבר קטן.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20923