


	
	ר' ישראל בעל­­־שם־טוב בילדותו.
	





הילד ישראל הלך הלך וגדל, ואתו גדלו גם
הפלאות, אשר חזו בו כל ראיו.
שמע קול תורה ונהנה הנאה גדולה. על אנשים כשרים
התרפק ומפני בני אדם שאינם מהגנים הסתיר את
פניו. אסון כי קרה בעיר, בכה תמרורים. בשעה שאמו
נתנה פרוסת לחם או פרוטה לעני, שמח, שחק בכל
פה. התחיל עומד על רגליו ומתהלך בבית, והכל ראו
שמלאכי השרת עומדים הכן לשמרו מכל פגע: נתקל
בעץ ובאבן, ולא נפל, מתמוטט היה, מתנודד, אבל לא
נפל.

הגיעה השעה ללמדו “אלף־בית”, וכל העולם כלו כמעט
לאחר נהפך. טבלא של ניר לבן עשה לו אביו וכתב
עליה את האותיות. שם את הטבלא לפני הילד, והנה
שתי עיניו נעשו כשתי אבנים טובות, ואורה גדולה
יצאו מהן. והאורה היתה בקעת ועלה בעד החלנות
והסדקים שבכתלים, הלכת ומתפשטת בעולם, ועיני
בני האדם אורו. ראו את התורה והנה טובה היא מאד, את
הצדקה והמעשים הטובים, והנה הם מנחילים אשר לאין
קץ לבעליה, ואת הבטלה והמעשים הרעים, והנה הם
מביאים רעות נוראות מאד לבעליהן ולכל העולם כלו.
אז זנחו בני האדם את הבטלה, חדלו לעשות מעשים
רעים, ואך טוב וחסד עשו כל הימים.

והנה קם רעש גדול בפמליה של מעלה. השטן שם
עצמו דאג לבריותיו של הקדוש ברוך הוא והתיצב
לפני כסא־הכבוד וצעק:
– רבונו של עולם! רעה גדולה ונוראה מאד מביאים רבי
אליעזר ובנו על בריותיך!

המלאכים שחקו בקול אדיר:

– רבי אליעזר ובנו מביא רעה! הלא בגללם תמה הרעה
מן הארץ, בני האדם חדלו מעשות רע, נדבקו בתורה
ועושים רק מעשים טובים.!

והשטן הוסיף לטען:

– רבונו של עולם! בראת את בני האדם ונתת לפניהם
שתי דרכים: דרך הטוב ודרך הרע, למען אשר הם
בעצמם יבחרו להם את הדרך שבם ילכו וכל אחד
ואחד מהם יקבל בעולם הבא את חלקו הראוי לו:
הבוחר בדרך הטוב יקבל שכר טוב כפי מעשיו
הטובים והבוחר בדרך הרע יענש כפי רעתו. עתה,
כאשר אורם של רבי אליעזר ובנו הולך ומתפשט
בעולם, הנה בני האדם רואים בעיניהם את הטוב
ושכרו ואת הרע וענשו, היוכלו איפוא לבחור ברע?
– אם אינם יכלים לבחור ברע – השיבו המלאכים – אינם
עושים רע והעולם יהיה כלו טוב, כלו נעים!
– ומי יקבל שכר על הטוב והנעם? – שאל השטן ושם
עצמו מרחם על הבריות – הלא רק מפני האורה היוצאת
מעיניו של הילד ישראל בשעה שאביו מלמד אותו
אלף־בית נמנעות כל הבריות מעשות רע, ובכן כל
השכר להם הוא, לשאר הבריות אין עוד ענש, אבל אין גם
שכר!

המלאכים נאלמו, כי לא ידעו מה לענות על דבריו.
– בני מות הם! – צרח השטן – רבי אליעזר ובנו מות
ימותו!

אז קם רעש גדול בכל העולמות העליונים. כל מלאכי
רחמים מליצי הישר נחפזו לבוא ולהגיע עד כסא
הכבוד ולהמליץ טוב על רבי אליעזר ובנו.

– הצדיק רבי אליעזר ובנו ישראל מות ימותו
והשמחה והחדוה, שישראל עתיד להביא לכל
העולמות. מה תהא עליהן?
והשאול מתחת רגזה והרגיזה את כל השדים ומלאכי
החבלה, וכלם פערו פיהם וצרחו:

– מות ימותו! מות ימותו!

– מה חטאתם? מה פשעם? – התחננו מלאכי רחמים – מה
העוו?

והשטן עומד ומקטרג:
– שכרה של צדקה ומעשים טובים מנעו מן הבריות!
ימותו והבריות תראינה שכר טוב על מעשיהם
הטובים!

– אם ימותו – המליצו מלאכי רחמים – תשוב החשכה
לעולם והשמחה והחדוה לא תבאנה לשכון בכל
העולמות.

– מות ימותו! מות ימותו! – צרחו לעמתם השדים ומלאכי
החבלה.

– אם ימותו, יתמלא הגיהנם פושעים – קראו המלאכים.

– אם יחיו אף אחד לא יהיה נוסף על דרי גן העדן – ענה
השטן, והשדים ומלאכי החבלה קראו אחריו:

– מות ימותו! מות ימותו!

ומליצי הישר שבו והציעו את טענתם:

– מה פשעם ומה חטאתם? והילד שלא טעם טעם חטא, וגם
הרהור עברה רחק עוד ממנו, על מה יענש?
שמע השטן וראה שדבריהם של מליצי הישר נכונים
להתקבל על הלב ואמר:

– הילד תמים, אבל יחיה נא ויגדל בלי אביו ונראה
אם צדיק יהיה.

– מה פשעו ומה חטאתו של הצדיק רבי אליעזר? –
הוסיפו מלאכי הרחמים להתחנן.

– זקן הוא, שבע־ימים, ועתה הוא מקפח שכר הבריות
ועוד ירבה לקפח כל הימים אשר יחיה. ואם גם את
שכר בנו יקפח מות ימות, כי כבר הגיעה השעה,
שנשמתו תפרד מגופו ותעלה אל גן־העדן, למען
תתענג על זיו השכינה.

– מות ימות! – מות ימות – הריעו כל השדים ומלאכי
החבלה.

הורידו מלאכי־ישר את ראשיהם ונאלמו. ומיד יצאה
בת־קול וקראה במרומים:

– פנו מקום! פנו מקום! נשמת הצדיק רבי אליעזר
הלכת ובאה!

והקול הגיע לרבי אליעזר, אשר ישב אז ולמד את בנו
“אלף־בית”. כרגע ראה המון מלאכים נאספים סביבותיו,
למען קבל את נשמתו ולהעלותה אל גן העדן. וידע
כי כבר הגיעה עתו להפטר מן העולם, וכל תפלה לא
תועיל עוד להצילו ממות ולהשאיר אותו בחיים, עד אשר
יזכה לגדל את בנו לתורה ולחפה.

ויקח את בנו על זרועותיו ויאמר אליו:

– יודע אני בך, שאתה עתיד להביא אורה, שמחה
וחדוה לעולם, אבל רבים ועצמים יהיו המכשולים,
אשר תמצא על דרכך. ואולם זכר תזכר כל ימיך,
כי ה' אתך ולא תירא מכל פגע.
וכאשר כלה רבי אליעזר לדבר את הדברים האלה,
פרחה נשמתו לגנזי מרומים והילד ישראל נשאר
יתום.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20912