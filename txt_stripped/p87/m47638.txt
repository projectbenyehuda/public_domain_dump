


	
	עון העגל ושבירת הלוחות
	





א. מעשה העגל

אמר ר' שמעון:

תא חזי: כתיב “וירא העם, כי בושש משה לרדת מן ההר”1 – מי “העם”? – זה ערב רב2. מי ערב רב? וכי לודים וכושים וכפתורים
ותוגרמים היו שם, שקרא להם “ערב רב”? והלא מצריים היו וממצרים נסעו! אלו
היו שם ערבוביא של עמים רבים, היה יכל לקרוא אותם בשם ערב רב, אבל מכיון
שהיו רק בני מצרים, משום מאי כתב “ערב רב”? אלא ערב רב שעלה אתם עם אחד
ולשון אחת היו, אבל הם היו כל חרשי מצרים וכל החרטומים של המצריים, שכתוב
בהם: “ויעשו גם הם חרטומי מצרים” 3, שרצו להתקומם כנגד פלאותיו של הקדוש
ברוך הוא. כיון שראו את הנסים והפלאות, שעשה משה במצרים, באו אל משה ובקשו
ממנו שיקבל אותם בין בני ישראל.

– אמר לו הקדוש ברוך הוא למשה:

– לא תקבל אותם!

אמר משה:

– רבונו של עולם! כיון שראו את הגבורה שלך, הם רוצים להתגיר; יראו את גבורתך בכל יום וידעו, שאין אלהים בלעדיך. –

וקבל אותם משה.

אמאי קרא אותם “ערב רב”? –

אלא הם היו כל חרשי מצרים ובראשם שני ראשי המכשפים יונוס
וימברוס, ובשעות היום היו עושים תמיד את כשופיהם. כל אותם מכשפים גדולים
היו מסתכלים משעה שהשמש נטתה, מהתחלת שש שעות ומחצה4 עד התחלת תשע ומחצה, שהוא הערב הגדול. כל אותם המכשפים הקטנים
– מהתחלת תשע ומחצה, עד חצות הלילה. אותם המכשפים העליונים היו מסתכלים
מאז נטתה השמש, שהרי אז מתחילות תשע מאות ותשעים וחמש מדרגות לשוט על הרי
חשך והרוח שלהן היתה משוטטת על כל אותם המכשפים וכשופיהם, ומכשפים אלו היו
עושים כל מה שרצו לעשות, עד שכל המצריים – בטחונם היה באלו, וקראו להם “ערב
רב” 5 משום שיש ערב זעיר 6 : מתשע שעות ומחצה עד חצות הלילה. ועל כן נאמר: “וגם ערב רב 7 עלה אתם”. – וחכמתם של המכשפים האלה גדולה היתה. והם נסתכלו בשעות היום ונסתכלו במדרגתו של משה, וראו שבכל הצדדים
“בשש משה” – בשש השעות8 הראשונות של היום,
שהם אינם יכולים לשלוט בהן – הוא שולט, בשש המדרגות העליונות האחוזים
בו, ובכל הצדדים9 היה בשש, ובעטרות של שש
אלו היה מוכן לירד מן ההר, דכתיב “כי בשש משה לרדת מן ההר”. מיד “ויקהל
העם על אהרן, ויאמרו: קום, עשה לנו אלהים, אשר ילכו לפנינו”. – “אשר ילכו
לפנינו”? – מאי אמרו? – אלא הכי אמרו: ראינו, שאתם ישראל – כל טוב וכל יקר
שבעולם לכם הוא, ואנו נדחים לחוץ מכם. לכם – “וה' הלך לפניהם
יומם”10, אוף הכי אנו רוצים “אלהים, אשר ילכו לפנינו”, כמו שלפניכם הולך ה'.

תא חזי:

כל ענני כבוד, שהלכו במדבר, לא היו מכסים, אלא את בני
ישראל לבד. ואותו ענן כבוד, שעליו נאמר: “וה' הולך לפניהם יומם בעמוד ענן”,
הלך לפניהם, וערב רב והצאן והבקר היו הולכים מחוץ למחנה באחרונה.

ותא חזי:

כל אותן ארבעים שנה, שהלכו ישראל במדבר, שום לכלוך11 ושום טנופת לא היו בתוך הענן לגו12, והצאן והבקר, שהם אוכלי עשב וכל השומרים אותם, היו לבר13, בכדי שלא יטנפו את מקום המחנה.

אמר ר' אלעזר:

– אבא, אי הכי, אותם ערב רב לא היו אוכלים מן המן?

אמר לו:

– ודאי הכי הוא, אלא מה שנתנו להם ישראל, כמי שנותן לעבדו, מן התמצית14, שהיא הפסולת שנשארה אחרי הריחים. והפסוק הכריז ואמר: “ובני ישראל אכלו את המן”15 – בני ישראל אכלו את המן, ולא אחר; “ויראו בני ישראל ויאמרו איש
אל אחיו: מן הוא”16 – בני ישראל ראו, ולא ערב רב
וצאן ובקר, אשר היו ביניהם. – עד השתא היו אותם ערב רב
כפופים17, והשתא קמו ורצו לעשות מעשה, בכדי להגביר סטרא אחרא18. אמרו: נהיה כלנו עם אחד, עמכם בכלל, או יהא לנו מי שילך לפנינו, כמו שהולך אלהיכם לפניכם.

אמר אהרן: חס ושלום, שאלו ישתתפו בעם קודש, להיות כלם כלל
אחד! אל יתערב עם קודש בעם זה! מוטב להפריש אותם מעם קודש, עד שיבא
משה.

ואהרן לטוב נתכון19, אלא רבים
היו מישראל, שנשתתפו עם ערב רב בלבם, ובגין כך, כשבא משה, צריך היה לברר עם
קודש מאותו חטא והשקה אותם, עד שנתבררו כלם, ולא נשארה בתוכם פסולת
כלל.

אמר להם אהרן: “פרקו נזמי הזהב, אשר באזני נשיכם, בניכם ובנותיכם”20 – וכי לא היה להם זהב אחר? – אלא אמר אהרן: בעוד שתהיה להם קטטה21 עם נשיהם בניהם ובנותיהם, שלא ירצו לתן להם את נזמי הזהב אשר באזניהם, יבא משה.

תא חזי:

תנינן: קשים גרים לישראל כספחת22 בבשר החי. כל שכן גרים אלו, שלא היו גרים כראוי.

גרים אלו מה עשו? – “ויתפרקו כל העם את נזמי הזהב אשר באזניהם” 23. – כמה אלפים ורבבות נזמים היו שם ומה כתיב? “ויקח מידם, ויצר אותם בחרט”24! 25 – אהרן לא נשמר מאותם שני חכמים
שהיו בראשם של ערב רב. אחד מהם עמד לפניו והשני עשה בכשפיו. כיון ששניהם
נתיעצו יחדו, נטלו אותו זהב. שני שלישים ביד אחד ושליש ביד שני, כי כך היו
צריכים לעשות באותו מין כשוף.

בכה ר' שמעון ואמר:

– וי, חסיד קדוש, אהרן משיח האל הגדול! בחסידותך נפלו כמה מעם קדוש, ואתה לא היית יודע להשמר!

מה עשו אותם המכשפים? – כשהגיעה שש שעות, נטלו אותו זהב
שפרקו מאזניהם. מאי טעמא? – משום שמי שצריך לעשות כשוף, אינו יכל לחוס על
ממון. והם אמרו: השעה עומדת לנו26, ואם אך לא
נתמהמה – נצליח. מיד “ויתפרקו כל העם” – מה “ויתפרקו”? – כמה שנאמר:
“מפרק 27 הרים ומשבר סלעים”28 – שחבלו ושברו את אזניהם29.

בכה ר' שמעון כבראשונה ואמר:

– הוי, עם קדוש, הוי עם קדוש של הקדוש ברוך הוא!

פתח ר' שמעון בבכיה ואמר:

“והגישו אדוניו אל האלהים, והגישו אל הדלת, או אל המזוזה, ורצע אדוניו את אזנו במרצע ועבדו לעולם”30. –
חבריא בארו פסוק זה: אזן ששמעה בסיני: “כי לי בני ישראל
עבדים”31, והוא פורק עול מלכות שמים מעליו
ומוכר עצמו לאחר – תרצע, ואלו החוטאים הרשעים, האנשים הרעים, בתאותם לעשות
רעה, לא רצו לקח מנשיהם ובניהם ובנותיהם, כמו שאמר להם אהרן, אלא השחיתו
דרכם ונפרקו מעול שמים, שצוה אותם משה ושברו את אזניהם – כל שכן שאין להם
חלק בשם קדש ובעם קדש!

מה עשו? – חלקו שניהם ביניהם את הזהב. אחד נטל שני שלישים
ואחד – שליש. עמד נוכח השמש בשש שעות. עשו כשופיהם ולטו בלטיהם בכשוף
שבפיהם. כיון שהגיעה התחלתה של השעה השביעית, הרימו שניהם את ידיהם על ידיו
של אהרן. כיון שקבל מידם את הזהב, יצא קול ואמר: “יד ליד לא ינקה
רע”32, דכתיב: “כי ברע הוא”33. – אלמלי היה אהרן אומר להם: הניחו את הזהב על הארץ ואני אקח,
לא היו יכולים לעשות בכשופיהם כלום, אבל הוא נטל מידם, והפסוק מתרעם ואומר:
“ויקח מידם”34 – ראו מה עשה אהרן! אדם נביא,
אדם חכם לא ידע להשמר, שאלמלי לקח מן הארץ, כל הכשופים שבעולם לא היו
יכולים להצליח, אבל במה הצליחו? במעשה זה, משום “ויקח מידם” ולא מן
הארץ.

“ויצר אותו בחרט” –לא כמו שחושבים בני אדם, שעשה ציורים במחוגה35, או בדבר אחר, אלא פסוק זה בא להוכיח,
שאהרן לא ידע להשמר. אלמלי כשנטל מידם היה משליך הזהב לארץ, אף על גב שהיה
נוטל אותו אחר כך, לא היה מעשה רע זה מצליח, אבל בכל הדבר הזה היה סיוע רע:
הוא לקח את הזהב והצפין אותו מעין רע, במקום רע. מאי “ויצר אותו בחרט”? –
שם כל הזהב בכיס אחד ונעלם מן העין. אז הצליח מעשה הכשפים ויצא
העגל.

“וירא אהרן ויבן מזבח לפניו” – הוי, חסיד קדוש! כמה היה
רצונך לטוב ולא ידעת להשמר! – כיון שהשליך את הזהב לאש, כדכתיב: “ואשליכהו
באש”36, נתגבר כחה של הסטרא אחרא שם באש ויצאה
צורת שור. מיד “וירא אהרן, ויבן מזבח לפניו”, שאלמלא הקדים ובנה מזבח זה,
היה העולם נחרב.

משל ללסטים שהיה יוצא לקפח37 ולהרוג בני אדם. ראה לגיון של המלך, שאותו לסטים יוצא בכח עצום –
מה עשה? – השתדל לפני המלך, שיצא לדרך ומשך אותו אל הדרך, שבו הלך הלסטים.
ראה הלסטים את המלך הולך לפניו בדרך ומיד נרתע38 וחזר לאחוריו.

כך “וירא אהרן”, שסטרא אחרא נתגברה, אחז ברפואה והחזיק
בסטרא דקדושה ושם אותה לפני סטרא אחרא. כיון שראתה סטרא אחרא דיוקנו של
המלך עומד לפניה, מיד חזרה לאחוריה ונחלש כחה ומזבח זה נתגבר.

תא חזי:

מה כתיב? – “ויקרא אהרן, ויאמר: חג לה' מחר”39
– “חג לה'”, ולא לעגל, כי לה' בנה את המזבח והכריז על חג
שיהיה לה', וזו הרפואה שהקדים אהרן. ועל כן לא הרס משה את המזבח הזה. שהרי
אלמלי היה הדבר כמו שחושבים בני אדם, שאהרן בנה את המזבח לעגל, היה משה
צריך לנתץ בראשונה את המזבח הזה.

ואף על פי שאהרן לא נתכון לרע, לא שכך הרוגז מעליו. אמר לו הקדוש ברוך הוא:

– אהרן! שני המכשפים משכו אותך למה שרצו, חייך, שני בניך יפלו ובעון זה ימותו. –

ועל כן נשרפו שני בני אהרן “בקרבתם לפני ה' וימותו”40.

(כי תשא קצ“א ע”א – קצג ע"א).



ב. בשעה ששבר משה את הלוחות

בשעה ששבר משה את הלוחות צף אוקינוס ממקומו ועלה לשטוף את העולם.

ראה משה, שאוקינוס עולה ורוצה לשטוף את העולם, מיד “ויקח את העגל אשר עשו, וישרוף אותו באש וכו' ויזר על פני המים”41 –

קם משה על מי אוקינוס ואמר:

– מים, מים! מה אתם רוצים?

אמרו:

– וכי מתקים העולם, אלא על התורה שבלוחות ועל התורה שישראל שקרו בה42, ועשו עגל זהב? אנו רוצים לשטוף את העולם.

אמר להם:

– כל מה שעשו ישראל בחטא של העגל, הריהו מסור לכם! ולא די כל אותם האלפים שנפלו מהם? –

מיד “ויזר על פני המים”43.

לא היו המים שוככים44 עד שנטל מהם מים והשקה את בני ישראל. מיד נשתקע אוקינוס במקומו.

(מדבריו של ר' ייבי סבא, משפטים קיג ע"ב).



ג. משה בשעת עון העגל

אמר ר' אלעזר:

בשעה שנכנס משה לתוך הענן, כמה דכתיב: “ויבא משה בתוך הענן” 45 פגע בו מלאך גדול אחד, קמואל שמו, והוא
ממונה על שנים עשר אלף ממונים ושליחים. רצה להאבק עם משה. פתחך משה את פיו
בשנים עשר האותיות החקוקות בשם הקודש, שלמד אותו הקדוש ברוך הוא בסנה
ונתרחק ממנו שנים עשר אלף פרסה.

והיה משה הולך בתוך הענן ועיניו לוהטות כגחלי אש, עד שפגע
בו מלאך גדול ונכבד מן הראשון, הדרניאל שמו, והוא עליון על שאר המלאכים אלף
וששים רבוא פרסא וקולו הולך במאתים אלף רקיעים, המוקפים אש לבנה. כיון שראה
אותו משה, לא יכל לדבר46. רצה משה להשליך עצמו מתוך הענן, אמר לו הקדוש ברוך הוא:

– וכי אתה הוא, שהרבית לדבר עמי בסנה ורצית לדעת הרז של השם הקודש ולא יראת, והשתא אתה ירא מפני אחד משמשי 47 ?!

כיון ששמע משה קולו של הקדוש ברוך הוא, נתחזק. פתח פיו
בע"ב אותיות של השם העליון. שמע הדרניאל את האותיות של השם הקודש יוצאות
מפיו של משה ונזדעזע. נגש אליו ואמר לו:

– מה טוב חלקך, משה, שנתגלה לך מה שלא נתגלה למלאכי עליון!

והיה מלאך זה הולך עם משה, עד שהגיעו לאש הגדולה של מלאך אחד, ששמו סנדלפון.

ותאנא: סנדלפון עליון הוא על שאר חבריו מהלך חמש מאות שנים והוא עומד אחורי הפרגוד48 של אדונו
וקושר לו כתרים מתפלותיהם של ישראל, ובשעה שמגיע כתר כזה לראשו של המלך
הקדוש, הוא מקבל תפלותיהם של ישראל וכל מיני המלאכים נזדעזעים ונוהמים
ואומרים: “בריך יקרא דה' מאתר בית שכינתיה”49.

אמר לו הדרניאל למשה:

– משה! אין אני יכל לילך עמך, שלא תשרפני האש החזקה של סנדלפון.

באותה שעה נזדעזע משה, עד שאחז בו הקדוש ברוך הוא והושיבו
לפניו ולמדהו את התורה וכסה אותו באורו וזיוו של נועם התורה, והיו פניו של
משה מאירים בכל אותם רקיעים, וכל צבאות השמים נזדעזעו מפניו בשעה שירד עם
התורה.

כיון שחטאו ישראל למטה, נטל הקדוש ברוך הוא ממשה אלף חלקים מאותו זיו.

בשעה שאמר הקדוש ברוך הוא למשה: “לך רד, כי שחת עמך”50 רצו מלאכי עליון לשרוף את משה. נזדעזע משה, ולא יכל לדבר, עד שהרבה בתפלות ובקשות לפני הקדוש ברוך הוא.

אמר לו הקדוש ברוך הוא למשה:

– משה, אחוז בכסא שלי!

וגער הקדוש ברוך הוא בכל אותם המלאכים ומשה אחז בשני לוחות
האבן וירד למטה, ומאותו זיו שנשאר לו היו פניו מזהירים, ובני אדם לא יכלו
להסתכל בהם.

(בשלח נח ע"א).










שמות לב, א.  ↩



זה ערב רב – משום שלא נאמר “וירא ישראל”, אלא  “וירא העם”, משמע, שלא ישראל אלא ערב רב.  ↩



שם ז. יא.  ↩



שש שעות ומחצה – את שעות היום מונים בתלמוד מן
השעה הששית בבקר (אצלנו) עד השעה הששית בערב (אצלנו), ואחרי שש שעות
(שעה שתים עשרה אצלנו) מתחיל השמש לנטות למערב וכל השעות שאחרי שש שעות
עד שקיעת החמה נקראות בשם “ערב גדול”.  ↩



“ערב רב” – ערב רב – הערב הגדול – משש  ומחצה עד תשע ומחצה.  ↩



זעיר – קטן.  ↩



“ערב רב” – המכשפים הגדולים עלו אתם.  ↩



“בשש משה” – בשש השעות – דרש “בשש”  “בשש”.  ↩



בכל הצדדים – בכל אשר פנה, עשה.  ↩



שמות יג, כא.  ↩



לכלוך – חלאה, זוהמא. טנופת – צואה.  ↩



לגו – בפנים, מבית.  ↩



לבר – מחוץ (לענן).  ↩



מן התמצית – ממה שנשאר לאחרי הטחינה.  ↩



שם טז, לח.  ↩



שם, מו.  ↩



כפופים – נכנעים.  ↩



סטרא אחרא – צד אחר, צד הטומאה.  ↩



לטוב נתכון – כונתו, מחשבתו, רצונו לעשות  טוב.  ↩



שמות לב, ב.  ↩



קטטה – ריב, מחלוקת.  ↩



ספחת – נגע צרעת.  ↩



שם ג.  ↩



שם ד.  ↩



את כל הנזמים הרבים, שעלו לאלפים ולרבבות לקח אהרן  לבדו מידם ויצר בחרט! איך יכל לעשות זאת?  ↩



השעה עומדת – השעה מצליחה.  ↩



מפרק – מרוצץ, מפוצץ, משבר.  ↩



מלכים א, יט, יא.  ↩



חבלו ושברו את אזניהם – בשעה שהוציאו מהן  בחפזון את הנזמים.  ↩



שמות כא, ו.  ↩



ויקרא כה, נה.  ↩



משלי יא, כא.  ↩



שמות לב, כב.  ↩



שמות לב, ד.  ↩



מחוגה – כלי ציור, שבו חורתים עגולים וחצי  עגולים.  ↩



שם כד.  ↩



לקפח – להכות.  ↩



נרתע – פחד, רעד.  ↩



שמות, לב, ה.  ↩



ויקרא טז, א.  ↩



שמות לב, כ.  ↩



שקרו בה – כחשו בה, עשו אותה בשקר.  ↩



“ויזר על פני המים” – מסר למים את כל אפר  העגל.  ↩



שוככים – נרגעים, נחים.  ↩



שמות כד, יח.  ↩



לא יכול לדבר – מרוב פחדו.  ↩



משמשי – ממשרתי.  ↩



פרגוד – יריעה, מסך, מחיצה.  ↩



בריך יקרא וכו‘ – ברוך כבוד ה’ ממקום בית  שכינתו.  ↩



שמות לב, ז.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47638