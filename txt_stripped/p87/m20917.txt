


	
	בנו של רבי אדם ורבי ישראל בעל שם־טוב.
	




אל בית המדרש שבעיר אוקוף נכנס פתאם בחור אחד
אשר מראהו העיד עליו, שלא ככל הבחורים הוא. פניו
היו מאירים כחמה. זה האות שגדול הנו בתורה ותורתו
מאירה את פניו. באו תלמידי החכמים יושבי בית
המדרש ונתנו לו שלום, והוא החזיר להם שלום. ומיד
התחילו מסיחים אתו בדברי תורה. הם היו שואלים
אותו על דבר ענינים כתובים בגמרא ופוסקים, שהם
קשים להבין, והוא היה משיב להם כהלכה.

ראה פרנס החדש1 שהבחור גדול מאד בתורה ובקש
ממנו, שיסור אל ביתו אשר בו ימצא דירה, מאכל
ומשקה. סר הבחור אל בית פרנס־החודש, ואנשי הבית
באו אתו בדברים. שאלו אותו מאין הוא בא ומי הוא.
והבחור השיב:

– מעיר רחוקה אני בא ובן רבי אדם בעל־שם אני.

שמעו האנשים את דברי הבחור ונסוג אחור מפחד.

– בן רבי אדם בעל־שם! בן רבי אדם בעל־שם! – קראו
באימה.
והשמועה עברה בעיר:

– בנו של רבי אדם בעל־שם בא לכאן!

– בנו של רבי אדם בעל־שם שוהה בביתו של פרנס
החודש!

את שמע רבי אדם בעל־שם והנסים והנפלאות אשר עשה
שמעו הכל. הרי השרים הנוצרים, הקראים בעתונים
ספרו את דבר הנסים והנפלאות האלה לכל יהודי
ויהודי, שהיה בא אליהם בדבר מקח וממכר. עתה בא
בנו של רבי אדם זה אל העיר, והעיר הומה. כל אנשי
העיר למקטנם ועד גדולם, וגם כל השרים בעלי
האחזות הסמוכות אל העיר נקבצו ובאו לראות את
פניו. ואחרי אשר כבר שבעו עיניהם מהסתכל בו,
פנה אליו פרנס החודש וישאלהו למה בא שמה. הבחור
נבוך. מה יענה על השאלה הזאת? את דבר הכתבים ירא
לגלות, כי מי יודע מה יקרה לו כאשר יודע לכל, שיש
אתו כתבים מלאים רזי תורה ושבתוכם נמצא איש, שהוא
ראוי לדעת את הרזים האלה? גם לדבר שקר ולענות
דברים לא כנים לא יכל. מה אפוא יענה?
נמלך בדעתו והחליט להשיב דבר אמת, אבל לא כל
האמת. את מקצתה יסתיר.

– אבי זכרונו לברכה צוה עלי לפני מותו, שאסע לעיר
אוקוף, ואני שמעתי לדבריו ובאתי הנה – אמר, ואת
דבר הכתבים העלים ולא גלה לאיש.
– בודאי שבת זוגך נמצאה בעיר זו – אמר פרנס
החדש: ועל כן צוה עליך אביך לנסע הנה.

הבחור שתק.
כסבור היה פרנס החדש, שהוא מתביש לדבר על אדות
שדוך ובת־זוג, כדרך כל הבחורים לומדי תורה
ויראי אלהים, ועל כן הוא שותק. לא שם איפוא פרנס
החודש את לבו אל שתיקתו של הבחור, והציע לפניו
שדוך: עשיר גדול וחובב תורה ולומדיה יש בעיר ורע
הוא לו, לפרנס החדש. לעשיר זה יש בת והיא מהללה
בצניעותה ומעשיה הטובים. לה נאה להיות כלתו של
רבי אדם בעל־שם.

– אתה רוצה בשדוך זה? בודאי! – אמר פרנס החדש.
והבחור הוסיף ושתק.

הפעם נחשבה בעיני פרנס־החדש שתיקתו של הבחור
כהודאה. שהרי אם היה ממאן בשדוך זה, לא היה נמנע
מלומר: “לאו”. ומכיון שהוא רוצה, הכל כבר שריר
וקים2. רעו העשיר בודאי ששדוך זה יחשב בעיניו
לאשר גדול. מהר פרנס החדש ושלח לקרא לרעו העשיר
ואמר לו כך וכך. שמע העשיר ונמלא שמחה וחדוה.
מיד הקהיל אליו את ראשי הקהלה ונכבדיה וכתבו
“תנאים”. בא לידו אשר שכזה: להתחתן בבנו של
רבי אדם בעל־שם, וכיצד ידחהו לאחר זמן?
לא ארכו הימים וגם חג החתנה הוחג, ובנו של רבי
אדם היה לתושב העיר, הוא היה נטפל לאנשי העיר
ואנשי העיר היו נטפלים לו. עד מהרה היה מכיר את
כל אנשי העיר, ואולם בין כלם לא מצא אדם הגון,
ששמו רבי ישראל בן רבי אליעזר. אמנם יש נער
והוא שמש בבית המדרש ושמו ישראל, ושם אביו היה
רבי אליעזר. אבל הרי הכל יודעים, שנער זה הוא ריק
מתורה, וכי אפשר למסור כתבים מלאים רזי תורה
לנער כזה?

ואולם – השיב אל לבו – האם אבי, ששום דבר לא היה
נעלם ממנו, טעה הפעם?

לא,לא יתכן! הוא לא טעה.

התחיל מתחקה על הליכותיו של הנער ישראל. התחקה
ומצא: יש בהליכותיו איזה סוד, איזו תעלמות. נחוץ
אפוא להוסיף ולהתחקות, להרבות ולהתחקות. אלמלא
נמצא הנער בקרבתו תמיד, היה יכל לדעת, אם הוא
האיש, אשר אביו צוה למסר לו את הכתבים.
מה עשה?–

אל חותנו פנה ואמר לו:

– בני אדם מפריעים אותי מלמוד התורה. הם באים אלי
ומשיחים שיחות חולין. איני רוצה בכך. ללמוד תורה
בלי הפסק אני רוצה. מחיצה בבית־המדרש עשה לי.
מאחורי המחיצה הזאת אשב ואיש לא יפריעני. לשרתני
יעמוד הנער השמש ישראל.

עשה חותנו כדבריו, והוא היה יושב שם ביום ובלילה
ועוסק בתורה, והנער ישראל היה משרת אותו.
התבונן בנו של רבי אדם אל השמש שלו. התבונן
ימים לא מועטים, התחקה על הליכותיו ביום ובלילה –
ולא כלום. הנער אינו שונה במאום מכל שאר הנערים
הבורים.

אז עגמה עליו נפשו והתעצב אל לבו מאד. מה יעשה
בצואתו של אביו? מה יעשה בכדי שיוכל לקים את
דברי הצואה של אביו הצדיק? מה יעשה בכתבים,
המלאים סודות התורה ורזיה, שהוא אינו כדי והגון
לקרא בהם?

עצבונו גדל מאד, ובלילה בשעה שכל יושבי בית
המדרש היו ישנים וגם הוא השתרע על הספסל, בכדי
לישון, נדדה שנתו מעיניו מרב יגונו.
פתאם והנה לפניו מראה, אשר לא פלל כלל לראותו:
השמש ישראל נצב ליד השלחן ומעין בספר.
– הוא, הבור הזה וספר לפניו! – השתומם בנו של רבי
אדם.

וישראל עומד ומעין, עומד שעה, שתים ואינו מוציא
מפיו הגה, כאלו ירא לבלי עורר את הישנים. רק פניו
בוערים כלפידים, עיניו מתיזות ניצוצות, ראשו נע
וידיו עולות ויורדות. עוד בנו של רבי אדם משתומם
על המראה, והנה השמש סוגר את הספר אשר לפניו,
משתרע על הספסל אשר מאחוריו, וכרגע נעורו
משנתם כל הלומדים בבית־המדרש, והשמש משמיע קול
נחרה, כאלו הוא ישן שנת תרדמה זה כמה וכמה שעות.
– האם בחלום אני רואה כל זאת? – אמר בנו של רבי
אדם אל לבו והחליט שבליל יום מחר יתאמץ ולא יישן,
אך ישים עצמו ישן ויראה מה יעשה השמש.

וגם בלילה השני ראה בנו של רבי אדם את השמש
עושה כמעשהו בלילה הראשון. אז הבין, כי אמנם
שמש זה הוא ישראל בן רבי אליעזר, אשר עליו אמר
אביו, כי הוא ראוי לאותם הכתבים. ואף על פי כן
החליט להוסיף ולבחן את השמש. הרי מסירת הכתבים
ליד איש זר לא דבר קטן הוא; יש בה משום קיום העולם
וחרבנו, ואין לסמוך על מראה שאדם רואה פעם
ושתים.

בחן ומצא. ראה את השמש ישן באמת, ולקח קנטרס
אחד מאותם הכתבים והניחו לפניו על השלחן, ושכב
על הספסל והשים עצמו ישן. התעורר השמש משנתו
וראה את הקנטרס, וכל גופו נזדעזע. הביט כה וכה,
כאלו חקר לדעת, מי הניח את הקנטרס לפניו, והנה
כל הנמצאים בבית המדרש ישנים. אז לקח את הקנטרס,
קרא אותו ופניו נעשו אדמים כלהבת אש; ואחר כך
טמן את הקנטרס בכיס בגדו, ושוב שכב על הספסל
וישן, או השים עצמו ישן.

בנו של רבי אדם ראה אז אפוא בברור גמור, שזה האיש,
אשר אביו צוה עליו למסור לו את הכתבים, וקרא אותו
אליו וגלה לו בסתר את דבר הכתבים ואת צואתו של
אביו.

שמע ישראל את הדברים האלה והתחלחל. הוא משים
עצמו בור גמור, בכדי שיוכל לשמש תלמידי חכמים,
והנה זה בא ומגלה לו, שהוא יודע בו, כי הוא גדול
מכל הגדולים שבעולם והוא ראוי לכתבים מלאים רזי
תורה, שאין שום אדם אחר בעולם כדאי להם! אם יודע
הדבר בעולם, יהיו כל בני אדם נוהגים בו כבוד גדול
מאד. הכל ישמשו אותו והוא לא יוכל עוד לשמש
תלמידי חכמים. ולא עוד, אלא שתדבק בו מדת הגאוה
המכערה, זו המדה, המעברת את האדם על דעת קונו,
ועל כן היא שנואה על האלהים מאד. הרי הוא עודנו
נער ולא יכל עוד להגיע למדרגה רמה כזו, שלא
יתגאה גם בשעה שכל הבריות שבעולם חולקים לו
כבוד גדול.

ונבוך היה רגעים אחדים, ולא ידע מה יעשה. להכחיש
ולהגיד, שלא הוא האיש הראוי לאותם הכתבים, אינו
יכל שהרי זה האיש, בנו של רבי אדם, כבר הרגיש בו,
ואולי טוב אשר הרגיש. הרי בכתבים אלו חשקה נפשו
ואינו יכל, ואולי גם אינו רשאי לדחותם ממנו. אבל
גם להודות, שהוא האיש, אשר רבי אדם צוה למסר לו את
הכתבים, אינו יכול.

מה יעשה? מה יעשה?

ראה בנו של רבי אדם את מבוכתו ואמר לו:

– אל תירא. את סודך לא אגלה לאיש.

– הזהר! – קרא אליו ישראל – הזהר ואל תגלה!

הבטיחהו בנו של רבי אדם עוד פעם ושתים שלא
יגלה כלום מכל אשר הוא יודע על אדותיו והתחנן לו,
שילמד אותו רזי תורה. השמש הסכים.

– אלמדך – אמר – אבל רק בסתר. לעין רואים אני אהיה
השמש שלך, כאשר הייתי עד עתה ואתה תתנהג עמי,
כאשר התנהגת עד כה.

וכך הוה: בגלוי היה ישראל משמש את בנו של רבי
ונהג בו כבוד, ובסתר היה ישראל רבו של בן ר'
אדם.

ראה בנו של רבי אדם את גדלתו של מורהו החדש, וקשה
היה לו לעמד בדבורו ולהתנהג עמו לעין רואים כמו
שהתנהג אתו לפנים. ומאשר ירא פן יחלל את דברו
וגם לפני בני אדם ינהג ברבו כבוד, כראוי לו,
החליט להתרחק עם מורהו זה יחדו ממושב בני אדם.
הבריות – התאונן לפני חותנו – מפריעים אותי מן
הלמוד גם בשבתי מאחורי המחיצה אשר בבית המדרש.
שמע חותנו את הדברים האלה ובנה לחתנו בית קטן
מחוץ לעיר ואת ישראל השמש שכר לו לשרת לפניו
ולהביא לו מן העיר אכל ומשקה וכל הדברים הדרושים
לו.

באותו הבית הקטן ישבו בנו של רבי אדם עם מורהו
והגו בתורה ובאותם הכתבים באין מפריע. התלמיד
נהג כבוד ברבו ושרת לפניו ולא היה חושש לבריות,
והרבי למדהו ובאר לו כל הדבר הקשה.

פעם אחת הגו בכתבים ולא הבינו. התפללו לאלהים,
שיאיר את עיניהם ולא נענו.

קם בנו של רבי אדם וקרא:

– אם אני איני יכול להבין וגם אתה, מורי ורבי,
אינך מבין – מי יבין?

– לא זכינו להבין – אמר רבי ישראל.

הושיט התלמיד את ידיו אל מורהו והוסיף וקרא:

– וכי לחנם מלמדים אותנו הכתבים האלה להוריד
מלאכי שמים ממרום ולעשות בהם כל מה שאנו רוצים?
אם אין אנו מבינים, נוריד את השר הממנה על התורה
והוא יביננו!

רבי ישראל נזדעזע:

– אין אנו הגונים לכך! – אמר.

והתלמיד עומד ומפציר:

– נוריד, נוריד! הרי הכתבים נמסרו לך, משום שאתה
הגון להם, להבין כל הכתוב בהם ולעשות ככל הכתוב
בהם; וכיצד אינך הגון להוריד את השר של התורה,
בכדי להבין את הדברים שאינך מבין? –

כך הפציר בו יום יום, עד שלא יכול להשיב את פניו
והבטיחהו למלא רצונו, אם אך יעשה ככל אשר יעשה
הוא.

– מי שרוצה להוריד ממרום מלאך ולהשתמש בו – הורה
רבי ישראל – עליו להדמות בראשונה אל המלאכים
ולהיות אחר־כך עוד עליון עליהם. מה מלאכי מרום אין
ביניהם לא אכילה ושתיה ולא שום תאוה מתאותיו של
העולם הזה, גם אדם זה כך. מה מלאכי עליון נקיים
וטהורים, גם אדם זה כך. מה מלאכי מרום שרים
ומזמרים לרבונו־של־עולם, גם אדם זה כך. אחר־כך,
אם הוא עושה מצות מעשים טובים, הריהו עליון על
המלאכים.

ובכן צמו כל ימות השבוע, משבת לשבת. לחם לא אכלו
ומים לא שתו. טבלו עצמם בכל יום ויום במקוה,
התפללו ועסקו ברזי תורה. הגיע יום השבת וכבדו
אותו במאכל ומשתה, בתפלה וזמרה לאלהי עליון,
כפי מצות אלהים.

אך יצאה השבת ותכף התחילו מעלים את נפשם, רוחם
ונשמתם למרומי שחקים: צרפו ברעיונותיהם אותיות
של התורה לשמות קדושים, שמותיו של הקדוש־ברוך־הוא
ושמותיהם של מלאכים, שרפים וכרובים ועשו ככל
הכתוב באותם הכתבים וכפי שכותבם מצוה לעשות
לכל מי שבא להוריד מלאכי מרום לעולם הזה. אמנם
מועטים מאד הם הזוכים לעשות כזאת, אבל שני אלו,
הרב ותלמידו, מן המועטים הזוכים היו. נקיים
וטהורים היו, כל תאוה מתאות העולם הזה רחקו מהם,
ונפשותיהם, רוחותיהם ונשמותיהם מרחפות עתה
בעולמות העליונים, בין מלאכים, שרפים וכרובים. הן
מזכירות שמות קדושים, והמלאכים, השרפים
והכרובים מזדעזעים ונחפזים למלא רצונם. הם
מעלים אותם מהיכל אל היכל, מעולם אל עולם. עוד מעט
תגענה עד השר הממנה על התורה, תדרושנה ממנו
שירד עליהן והוא יכרח למלא רצונם.

פתאם אחז הרבי בראשו וצעק:

– וי, וי!

נבהל בנו של רבי אדם לקול הצעקה הזאת וכרגע ירד
מן העולמות העליונים, שבהם היה שוהה וצרח:
– מה וי?!

– טעינו, טעינו! – הוסיף הרבי וצעק – את השר הממנה
על האש הורדנו, והוא ישרף את כל העיר.

– וי, וי! – צעק התלמיד.

הרבי פקד על תלמידו לרוץ מהר אל העיר ולהזהיר את
אנשיה מן הדלקה המתחוללת ובאה על העיר.
– אל נא תתמהמה! – זרז אותו – לך והזהר אותם! יצילו
נא את נפשם ורכושם! לך יאמינו: הכל יודעים בך
שקדוש בן קדוש אתה. מהר, מהר, רוץ!
התלמיד רץ והזהיר את פני העיר, והם האמינו בו
ואחרי אשר מלטו את נפשם ורכושם, נפלה כרגע דלקה
בעיר וכלה היתה למאכלת אש.








“פרנס־חדש” – ראש הקהלה של החודש.  ↩



“שריר וקים” – חזק ואמיץ, מעשה שכבר נעשה ואין לשנותו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20917