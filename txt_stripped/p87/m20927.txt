


	
	גנב על פי הדבור.
	




מעשה בחסיד אחד, שבא אל המגיד מקוזיניץ וצעק:

– הושיעה, רבי! –

מדכא בעניות היה אותו חסיד. ממונו אבד לו בעסקים
שונים, את כלי ביתו, תכשיטי אשתו ובגדי שבת כבר
מכר, ועתה הוא ואשתו וילדיו רעבים תמיד ואין לו
שום עסק להתפרנס בו. אלמלי היה יכל לרכש לו
באיזה אפן שהוא מעט ממון, היה מנסה עוד הפעם לאחז
באיזה עסק, ואולי היה ה' מצליח בידו. אבל מאין
יקח את הסכום של ממון, הדרוש לכל עסק ועסק?
– לא אזוז מכאן – קרא החסיד – עד שאושע!

– היה גנב! – אמר לו המגיד בקצרה.

השתומם החסיד:

– גנב! על הלאו של “לא תגנוב” אעבור?!

– גנב, גנב תהיה! – שב המגיד ואמר לו – עצה אחרת
אין.

יצא החסיד בפחי נפש והלך לביתו. ובביתו – שמה:
ילדיו פורשים יד ללחם ואין. אשתו בוכה ומיללת
מרעבונה ורעבון בניה והוא – מעיו הומים בקרבו
מרעב.
וכאשר גדלה צרת לבבו, נמלך בדעתו והחליט
להיות גנב.

– הרבי צוה עלי להיות גנב – אמר בלבו – אעשה
כדברו ולא בי יהיה העון.

בלילה יצא ופתח דלתות אחת החניות שבעיר וגנב מן
הקפה דינר של כסף.

– אך בכדי להציל את נפשי ונפש אנשי ביתי ממיתת
רעב אני גונב – אמר אל לבבו – וכאשר ירוח לי אשיב
את הגנבה לבעליה.

בבקר בא בעל החנות לחנותו ומצא דלתותיה פתוחות
וצעק:
– גנבה, גנבה!

נקבצו אנשי העיר לקול צעקתו, אבל לתמהונם ראו,
והנה החנות מלאה סחורה ולא חסר ממנה כלום. בדק
בעל החנות ומצא, והנה דינר של כסף אחד חסר לו
בקפתו.

השתוממו אנשי העיר:

– גנב טפש בא לעיר! מסגר שבר, דלתות פתח, והכל
בשביל דינר אחד של כסף.

ואותו החסיד קנה בדינר לחם, האכיל את ילדיו ואשתו
וגם הוא אכל. כאשר תם הלחם, שוב יצא בלילה ושבר
מסגר ודלתות, חדר אל אחת החניות ושוב גנב דינר של
כסף. – כך עשה החסיד פעמים רבות.

והעיר הומה ואנשיה מתפלאים הפלא ופלא:

– האם איזה לץ משטה בנו, או שדים משחקים בעיר?
העמידו בעלי החניות שומרים ליד כל חנות וחנות,
והגנב לא נתפס. מדי ימים אחדים נשבר מסגר של אחת
החניות, נגנב מקפתה דינר אחד של כסף והשומרים לא
ראו. מזלו עמד לו לגנב ולא נתפס. שמע שר העיר את
המעשה וחרה לו על השומרים, שאינם שומרים כראוי,
והחליט לצאת בעצמו בלילה ולראות, אם השומרים
עומדים על משמרותיהם. יצא השר בלילה וראה, והנה
השומרים עומדים איש איש על משמרתו.

שב השר אל ביתו ושכב על מטתו וישן. למחרת היום
ההוא בבקר שוב שמע, שנשבר המסגר של דלתות אחת
החניות ונגנב דינר אחד של כסף. עברו ימים אחדים
והשר התחפש, לבש בגדים כבגדי אחד האנשים
ויצא בלילה לבדו לארב לאיש הגונב דינרים של כסף.
ארב ותפש את הגנב.

אבל הגנב בכה והתחנן לו:

– לא גנב ולא בן גנב אנכי. רק למען הציל את נפשי
ונפש ילדי אני גונב. על כן אני לוקח לי רק דינר
אחד של כסף.

והשר באחת: – לא אניחך! אל שר העיר אוליכך.
וכאשר הוסיף הגנב להתחנן לפניו, נסה אותו ואמר
לו, שאך בזאת יעתר לו, אם יתגנב לבא אל גנזיו של
שר העיר ויוציא משם את המטמון הגדול, אשר הביא השר
לפני ימים מעטים מאחת המדינות ויחלק אתו את
הגנבה חלק כחלק.
– הרי חרוץ אתה במלאכת הגנבה ולא יבצר ממך הדבר
להתגנב שמה – אמר השר.

והחסיד עומד ומפציר:

– הנח לי! איני גנב, מטמון לא אגנב. רק דינר כסף אחד
אני גונב.

והשר שוב בשלו:

– לא אניחך, אלא אם כן תתגנב אל המטמון.
ראה החסיד, שאינו יכל להמלט מיד האיש ואמר לו,
שיעשה כדבריו; ובלבו אמר להתגנב שמה ולשוב
ולהגיד, שלא מצא שם שום מטמון. הלך החסיד והתגנב
והאיש עומד על משמרתו לראות מה יעשה ה“גנב”.
לאחרי שעברו רגעים אחדים, שב ה“גנב” בלט ואמר אל
האיש:

– אין לנו צרך בגנבה. גם בלעדיה נעשה עשר וגם
נציל את שר העיר ממות.

שמע שר העיר והתחלחל:

– מה אתה אומר? – שאלהו.

וה“גנב” ספר לו, שבהתגנבו אל גנזי שר העיר שמע
את משרתיו מתלחשים ונועצים לשים בבקר סם־מות
במשקה אשר ישתה השר, והם יקחו להם את המטמון
אשר הביא.

– נלך ונודיע את הדבר לשר – אמר החסיד – והוא
יעשיר אותנו עשר רב.

אז גלה השר לחסיד, מי הוא ופקד עליו ללכת לביתו
ולבא אליו בבקר. השר חקר את הדבר ומצא, שדברי
ה“גנב” כנים, ואחרי שעשה משפט במשרתיו נתן
מחצית מטמונו לחסיד.

נסע החסיד לקוזיניץ, בכדי להודות לרבו המגיד על
הישועה שבאה לו מן “הגנבות”.

– עמדת בנסיון! – קרא אליו המגיד, כאשר אך דרך
על מפתן ביתו – עמדת בנסיון והעשרת!

לא הבין החסיד את דבריו של המגיד. לא ידע על מה
נתנסה בנסיון זה של גנבה. אבל המגיד באר לו:
באמונה היה עוסק תמיד זה. לא רמה ולא עשק. באו
מליצי ישר והמליצו עליו לפני כסא הכבוד:

– איש ישר, איש תם, כדאי הוא, שיצליח בעסקיו
ויעשה עשר.

נצבו כנגדם המקטרגים וטענו:

– אינו מרמה ואינו עושק, משום שאינו צריך לכך. אם
יהיה צריך לכך יהיה רמאי.
הלכו עסקיו הלוך ורע, והוא החזיק בישרו, לא רמה
ולא עשק. שבו מליצי ישר והמליצו:

– כדאי הוא זה להיות עשיר גדול.

שבו המקטרגים וקטרגו:
– אינו מרמה, משום שאינו יודע לרמות. אינו עושק משום
שאינו יודע לעשוק. תם הוא. אלמלי היה יודע לגנב,
בודאי שהיה גנב ככל הגנבים.

– נחוץ היה איפוא להוכיח – אמר המגיד – שאתה יודע
לגנוב ואינך גנב.
– ואתה הוכחת צדקתך – גמר המגיד את דבריו –
ידעת לגנוב ולא גנבת, אלא כדי להציל את נפשך
ונפש אנשי ביתך. על כן כדאי אתה להיות עשיר
גדול.

ומאז היה החסיד לעשיר גדול מאד ופזר ממון רב
לעניים.



______________









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20927