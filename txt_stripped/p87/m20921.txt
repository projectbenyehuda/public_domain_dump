


	
	פטירתו של רבי ישראל בעל־שם־טוב.
	





היום יום חג השבועות, ומאז הבקר נתמלא כל העולם
כלו אורה מאותו המאור של התורה, שנתנה לישראל
ביום זה על הר סיני.

ומנשבות היו רוחות קלות, מנשבות ומרקדות, ותוך
כדי רקוד היו מפזרות ריחות נעימים, שכמותם לא
הריח עוד אדם בעולם הזה. ריחות גן העדן.
ורבי ישראל בעל־שם־טוב יושב לו בחדרו והוגה
באשר הוא הוגה, ותלמידיו עומדים בחדר הסמוך
לחדרו, מדברים דברי תורה ומתפלאים.

– מה הריחות המתוקים, שאין כמותם למתיקות, החודרים
בעד חרכי החלונות והפתחים?

פתאם והנה קול שחוק אדיר, פרא, פורץ ויוצא מתוך
חדרו של רבם.

נבהלו התלמידים מאד ונחפזו ובאו אל חדר רבם,
והנה הוא יושב לו במנוחה, מסתכל לכאן ולכאן
ומניע את כתפיו, כאומר:

– אין עצה!

– מה קול השחוק, אשר שמענו? – אמר הגדול
שבתלמידיו.

– הוא, מלאך־המות, שוחק. בורח היה תמיד מפני.

אימתי היתה עליו. יודע היה, שאני יכול לגרש אותו
אל המקום, שבו פלפלים שחורים גדלים. עכשו, כיון
שנגזרה הגזרה, הריהו שמח ולבו טוב עליו.

– נגזרה גזרה! – קראו התלמידים בבהלה גדולה.

– נגזרה ואין לבטלה! – אמר.

פרש הגדול שבהם לבית־המדרש והפציר בתפלתו.

הרגיש הבעל־שם־טוב בדבר זה ואמר:

– רקיעים הוא בוקע, עולמות הוא מרעיש, והכל לחנם.
כל השערים נפתחים לפניו, אך אותו השער, שבו
הייתי נכנס, סגור לפניו, וסגור יהיה. נגזרה גזרה
ואין להשיב.

הרגיש אותו התלמיד שאין תפלתו נשמעת ושב אל
חבריו, וכלם נצבו סביבות רבם.

פנה אליהם הבעל־שם־טוב ולכל אחד ואחד מהם אמר את
המעשה אשר יעשה ואת אשר יקרה אותו עד אחרית
ימיו. ואחרי כן שכב על מטתו והורה להם, כיצד
הנשמה נפטרת מכל אבר ואבר שבגוף.

עמדו התלמידים ובכו.

– מה אתם בוכים? – אמר להם רבם – דרך פתח אחד אצא
ותכף אכנס דרך פתח אחר.

ושוב נשמע קול שחוק אדיר, שחוק פרא נורא מאד.

– עם הקדוש־ברוך־הוא עוד אשיח מעט – אמר
הבעל־שם־טוב וישב על מטתו, ומפיו יצאו מלים, מלים
של אש פורחות באויר ונעלמות.

ראו תלמידיו את המלים: “שמע ישראל, ה' אלהינו, ה'
אחד” – ונזדעזעו מאד, נזדעזעו עד שכמעט פרחו
נשמותיהם.

והרוחות הקלות מנשבות, מנשבות ומרקדות, ותוך כדי
רקוד הן מפזרות ריחות, ריחות מתוקים, נעימים, שכמותם
לא הריח עוד אדם בעולם הזה.

שערי גן־העדן נפתחו לקבל את נשמת רבי
ישראל־בעל־שם־טוב ומלאכי עליון ירדו ממרום ללות
את הנשמה הקדושה והם משיקים בכנפיהם, ומן המשק
יוצאות הרוחות המנשבות והמרקדות והמביאות את
הריחות, והריחות באים ומשיבים את נשמות התלמידים
אל גופם, והם עומדים ומזדעזעים, נשמותיהם פורחות
ושבות, והם שבים ומזדעזעים.

נזדעזע גם רבי ישראל בעל־שם־טוב, ומיד פסקו
הרוחות לנשב, ריחות גן העדן חלפו ונעלמו, והאורה,
אשר מלאה את העולם מאז הבוקר נגוזה.
נסתכלו התלמידים בפני רבם – והנה הוא נפטר.



______________









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20921