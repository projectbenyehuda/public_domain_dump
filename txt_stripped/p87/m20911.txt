


	
	למה נקרא שמו ישראל?
	





ליל טבת היה הלילה ההוא, ליל ארך מאד, ליל חשך
ואפלה.
נתנה הרשות למלאך־החשכה לפרש את ממשלתו על
הארץ, והוא בא ויכס בעבים שחורים את פני הרקיע את
הלבנה ואת הכוכבים.

הולך הלילה ונמשך; הולכים העבים ומתפשטים לארך
ולרחב בחללו של העולם, ופני השמים הולכים
וקודרים.

נתקנא מלאך הרוחות במלאך החשכה והוציא מפאת
מזרח רוח חזק, סוער – וצורח, סוער – ומריע, סוער –
ועוקר גגות וארבות־עשן, סוער – ומפרק אילנות, סוער
ומטלטל את שללו למערב.

עד מהרה יצא כנגדו רוח מפאת מערב, וגם הוא צורח
ומריע, עוקר גגות וארבות עשן, משרש אילנות ודוחפם
כלפי מזרח.

מתפרץ רוח מצד דרום, ברעם וברעש הוא מתפרץ
וסוער, עוקר, סוחב ודוחף הכל לצד צפון.
נפתחו שערי צפון, וגם משם התפרץ הרוח הזועם. הוא
פורש כנפיו, משליך קרחו, סוער ומילל, דוחף את
הכל כלפי דרום.

נעקרו גגות וארבות־עשן, שרשו אילנות, וכל אלה
עטפו לבנים ובמחול יצאו יחדו, במחול־העגול, עגול
בתוך עגול, כמחול ה“חסידים”. כי הרוחות יצאו אלה
מול אלה, והם רקדו זה כנגד זה, יצאו במחול לקול
נגינת הסער המתחולל.

מחול־של־מתים ממש היה אז בעולם, – והחיים נחבאו.
נחבא האדם בדירתו; נחבאה הצפור בקנה;
הסתתרה החיה במאורתה; התכוצה הבהמה ברפתה;
נתקע העכבר בחורו.

פתאם נס החשך, ואור גדול זרח בעולם. אור בחוץ, אור
בבית, בקן, במאורה, בדיר ובחור – אור בכל.
כל העולם כלו נתמלא אורה, אורה ושירה, שירה רוממה,
אשר כמוה לא שמעה אזן מעולם.
המית הרוחות ויללתם נהפכו לקולות של חצוצרות.
התרנגולים קראו בקול עוגב; הבהמות געו בקול
כנור;
העורבים צרחו בקול מצילתים; העכברים צפצפו בקול
זמרה; והצפרים היו המנצחים על כל אלה.
וכעבר רגע שב הכל לקדמותו. מציצים הכוכבים
ומזהירים, והקור גדול, קור של טבת.
מלחמה בארץ ומלחמה בשמים.

קול רעש גדול ונורא נשמע פתאם, ועד הפמליא של
מעלה הגיע. טס מלאך המות וחרבו שלופה בידו.
רבוא רבבות עיניו לטושות אל הבית הקטן, הנמוך
והרעוע, אשר בקצה עיר אחת בולוחיה, אל ביתו של
רבי אליעזר.

חרדה כל הפמליא של מעלה והחרידה את רפאל
ממקומו.
ובטיסה אחת הגיע המלאך רפאל עד מלאך המות ואחז
בחרבו.

נאבק מלאך המות עם רפאל, פרש את מעילו והקדיר
את המאורות – זו החשכה אשר היתה בעולם; פרפר בכל
אבריו – אלו הרוחות אשר שלטו בעולם.

נטפל גבריאל לרפאל ושניהם החזיקו במלאך המות
ולא הרפו ממנו.

הניחו לי: – צרח מלאך המות – הניחו! מצוה ועומד
אני!
– לא אניחך! – צעק רפאל – לא!

נהם מלאך המות נהימה ארכה, שקולה נשמע מסוף
העולם ועד סופו, ומיד באו מארבע הרוחות מלאכי
חבלה וספרם של החיים והמתים בכנפיהם.
הניחו את הספר לפני מיכאל וגבריאל, ישבו
בכנפיהם, והספר נפתח, ומלאך המות שלח את ידו
ונגע במגלה.

– ראו מה שכתוב בזה! – צרח מלאך המות.

“חנה בת ראובן עתידה לחיות שבעים שנה, שבעים ימים,
שבעים שעות ושבעים רגעים”. – קראו מלאכי־החבלה.
– ועכשו הגיע הרגע! – צרח מלאך־המות – הניחוני
למלא את פקדת יוצרי!

ואף־על־פי־כן לא הניחוהו. – רפאל החזיק בחרבו
וגבריאל תקף בכנפיו.

נאבק עמהם מלאך המות, פרפר בכל אבריו, צרח
בקול נורא, הציע את טענותיו, וכאשר ראו שני
המלאכים, כי עוד מעט ינצח אותם, תבעו אותו ללכת
ולעמד לפני בית־דין של מעלה.

עמדו רפאל וגבריאל וטענו:

– זה עתה נולד הבעל־שם־טוב, זה שעתיד להיות למאור
הגולה, והלה בא ואומר לגזל את אמו.

– הגיעה השעה, הגיע הרגע! – צרח מלאך־המות.

– צדיק זה עתיד להביא אורה וחיים לעולם – המליצו שני
המלאכים – ואיך תמות אמו, בשעה שהוא נולד?

– גזרה היא ואין להרהר אחריה! – הוסיף מלאך המות
לצרח.

טענו שני המלאכים, טענו והוכיחו, כי עולל זקוק
לאם, אשר תניקהו ותטפחהו, ואם לא – חייו אינם
חיים, ואין מן הדין, כי יתיתם אותו תינוק, שעתיד
לצאת ממנו אור־עולם.
ומלאך המות עומד על דעתו:

– גזרה היא!

כרגע בא גם השטן וקטרג:
– גזרה היא, גזרת הבורא ואין להרהר אחריה. ביד
חנה בת ראובן הפקיד הבורא את הנשמה האצולה
ממרום, וכיון שהגיע הזמן, עליה להשיב את הפקדון.
נפוצו מלאכי־ישר לעורר רחמים, נכנסו לגן־העדן
ועוררו את כל הצדיקים, כי יבקשו תחבולות להציל
ממות את אמו של הבעל־שם־טוב.
נטפלו להם האבות אברהם, יצחק ויעקב, ובאו כלם אל
בית־דין של מעלה.
– כדאי וראוי הוא הבעל־שם־טוב, שיוסיפו ימים על
ימיה של אמו! – קראו רפאל וגבריאל.
והשטן קטרג:
– כבר נעשה לה נס גדול: ימי חייה שבעים שנה, שבעים
ימים, שבעים שעות ושבעים רגעים – והיא יולדת בן! נס
זה כבר אכל את כל זכיותיה.

נגש יעקב אבינו אל בית־הדין ואמר:

– אבי חי מאה ושמונים שנה, ואני – ימי חיי היו אך
שבע שנים וארבעים ומאת שנה.

– כך נגזר! – צעק השטן.

– נגזר על יעקב ולא על ישראל! – ענה יעקב
אבינו – אבי חי מאה ושמונים שנה, ולמה נכו שלשים
ושלש שנה משני חיי?
השטן המקטרג הוסיף וקטרג, אך יעקב אבינו עמד
והכריז:

– שלש שנים שלי אני נותן במתנה גמורה לחנה בת
ראובן, אמו של הבעל־שם־טוב, אשר יהיה נקרא על שמי:
ישראל.

מיד נסתתמו כל טענותיו של השטן ומלאך המות
נעלם.
וכל המלאכים הטובים, מלאכי־ישר, הקיפו את יעקב
אבינו ובקול שירה וזמרה לוו אותו אל גן־העדן.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20911