


	
	יציאת מצרים
	







א. רוחם הנשברה של ישראל ורפואתם.

תא חזי:

בן אדם, העובד עבודה קשה, כשהוא עוזב את עבודתו, אז הוא
מרגיש שבר בעצמותיו, שבר ברוחו. כך ישראל, כשיצאו ממצרים, מבית עבדים, היתה
רוחם נשברה בקרבם וטעמו טעם מיתה. כל המלאכים ומרכבות הקודש, בשעה שיצאו עם
השכינה ממצרים עם בני ישראל יחדו, כלם הרימו קולם, קול שבח ושירה, לפני הקדוש ברוך הוא; וישראל היו שומעים אותן התשבחות והשירות, ולא יכלו לשמוח, אך רוחם קם בקרבם ולא פרח מהם. אבל הקדוש ברוך הוא רפא אותם, דכתיב: “וה' הולך לפניהם יומם”1, וכל הדרכים היו מעלים ריחות של רפואה, והריחות נכנסו אל גופם ונרפאו, וקול התשבחות והשירות
שהיו שומעים הכניס לקרבם חדוה ונחת רוח2.

פרעה וכל האוכלסים3 שלו היו הולכים אחרי ישראל ללות אותם, עד שיצאו מארץ מצרים, וכן כל השרים הממונים
עליהם ועל שאר העמים לוו את ישראל והשכינה, עד איתם שבקצה המדבר ושם נשארו.



(בשלח מה ע"א).



ב. המקטרגים4 על ישראל.

תאנה:

בשעה שיצאו ישראל ממצרים, בא השר הממונה על מצרים ואסף שש
מאות מרכבות, ועל כל מרכבה ומרכבה שש מאות שרים מקטרגים. הדא הוא דכתיב:
“ויקח שש מאות רכב בחור וכל רכב מצרים”5. –
וכי שש מאות רכב בחור לא היו רכבי מצרים? מאי טעמא “וכל רכב מצרים”? – אלא
הכי תאנה: סמאל היה משאיל לאותו ממונה שש מאות מרכבות מקרטגים, בכדי לסיע
לו. הדא הוא דכתיב: “ויקח שש מאות רכב בחור”6.

אימתי7 שלם לו הקדוש
ברוך הוא לסמאל? – במלחמת סיסרא, שאז עקר הקדוש ברוך הוא כל אותן מרכבות
והן נמסרו בידי המטרוניתא8. הדא הוא דכתיב: נחל קישון גרפם, נחל קדומים"9. ולעתיד לבא תמסרנה כלן ביד השכינה, הדא הוא דכתיב: “ויסע מלאך האלהים,
ההולך לפני מחנה ישראל, וילך מאחריהם”10 – הוא ילך מאחרי ישראל לעקור את המקטרגים מן העולם.



(בשלח נא ע“א וע”ב).










שמות יג, כא.  ↩



נחת רוח – תענוג, עונג.  ↩



אוכלוסים – קהל האנשים.  ↩



המקטרגים – המלמדים חובה, המאשימים.  ↩



שמות יד, ז.  ↩



"ויקח – לקח משל אחרים, מסמאל, שהשאיל לו,  ובכן לא היו שש מאות רכב בחור של מצרים.  ↩



אימתי – מתי  ↩



מטרוניתא – גבירה, כך נקראה השכינה.  ↩



שופטים ה, כא.  ↩



שמות יד, יט.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48672