


	
	שירה למעלה ולמטה
	



ר' חזקיה אמר:

תא חזי: בכל רקיע ורקיע יש כמה שמשים לשמש את הקדוש
ברוך הוא, כי אין לך שמש, או ממונה, שאין לו עבודה ושמוש לאדונו וכל אחד
ואחד מהם עומד על השמוש, שהפקד עליו ויודע את עבודתו. מקצתם משמשים
בשליחותו של אדוניהם ונתמנו בעולם על כל מעשיהם של בני האדם, ומקצתם משבחים
אותו והם הממונים על השירה. ואף על גב, שהם ממונים על השירה, אין לך כל חיל
בשמים וככב ומזל שלא ישורר לקודשא בריך הוא, כי בשעה שהלילה נכנס, מתפרשים
שלשה מחנות מלאכים לשלשה צדי העולם (מזרח, מערב וצפון) ובכל צד וצד אלף
אלפים ורבוא רבבות ממונים על השירה, וחיה קדושה אחת ממונה עליהם וכלם
אומרים שירה לקודשא בריך הוא עד שבא הבקר. כשבא הבקר כל אותם שבצד דרום
וכל הככבים המאירים כלם משבחים לקודשא בריך הוא, כמה שנאמר: "ברן יחד
ככבי בקר ויריעו כל בני אלהים ואז מאיר הבקר וישראל נוטלים שירה ומשבחים
לקודשא בריך הוא שלש פעמים ביום כנגד שלש המשמרות של הלילה וכך עולה כבוד
ה' ביום ובלילה.

(וישב קפח, קפט).


















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48138