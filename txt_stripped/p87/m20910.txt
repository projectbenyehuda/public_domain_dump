


	
	לדתו של רבי ישראל בעל־שם־טוב.
	




היכל אחד יש במרומים ו"היכל־נגה" שמו. מקומו – סמוך
לכסא־הכבוד.
מפני מה נקרא שמו "היכל־נגה"?
מפני שנגה ואור יוצאים ממנו ומתפשטים בכל מקום
ומקום, למעלה ולמטה.

כי אוצר הנשמות הוא ההיכל הזה, והנשמות – כלן
טהורות, כלן צחות, כלן מזהירות; החטא עוד לא העיב
את ברק זהרן, כל דבר הבל מהבלי העולם הזה לא פגע
בהן, ואיך לא תזהרנה?

הנשמות – כלן טהורות, כלן צחות, כלן מזהירות,
ובכל־זאת אינן דומות זו לזו בהודן.
יש נשמות, שהן רק ניצוצות קטנים של העולמות
העליונים, אשר משם הובאו, ואורן הוא כאור נר דולק;
ויש שאורן הוא כאור האבוקה; ויש שאורן – כאור
הלבנה וגם כאור החמה.

בשעה שמגיעה שעתו של בן־אדם לצאת לאויר העולם,
פושט המלאך גבריאל ידו לתוך “היכל הנגה”, נוטל
נשמה מכל הבא בידו, מלבישה גידים ועור, בשר
ועצמות מוסיף לה חכמה, בינה ודעת, שהוא שואב מן
העולמות, העליונים שבעליונים, והרי אדם גמור
ושלם יורד לעולם.

זכה אדם – באה לידו של גבריאל נשמה גדולה, לא זכה
– ניצוץ קטן בא לשכון בגוף.
הכל לפי זכותם של האב והאם.

ובין רבוא רבבות הנשמות אשר ב“היכל־נגה” יש נשמה
גנוזה אחת, המבהיקה באורה מסוף העולם ועד סופו,
אורה – כאור שבעת הימים; זיוה – כזיו שבע שמשות.
ובכל פעם שגבריאל נוטל נשמה זו להוריד אותה
לעולם, בא השטן ומרעיש את הפמליא של מעלה1
ומקטרג על אבי הילד…

ומאשר אין צדיק בארץ אשר יעשה טוב ולא יחטא, לכן
הצליח תמיד השטן להשתיק את קול המלאכים, שבאו
ללמד זכות על האדם, והנשמה נשארה שנים רבות
בתוך “היכל־נגה”.
איש יהודי היה בימים ההם במדינת ולחיה ורבי
אליעזר שמו.
אהוב היה אדם זה למעלה ונחמד למטה.
בהיותו ילד היה עליז תמיד.

זרחה החמה – נתמלא חדוה:

– “כל העולם כלו מתקשט פנינים של זהב!”

היו השמים מתקדרים, קרא בגיל:

– משתעשעים השמים אתנו: הם מכסים את מראיהם רגע
ושוב יגלו אותם לפנינו.

שמח היה על הגשם, על הברד והשלג, על האילנות
המלבלבים באביב, על ירק העלים והדשא שבימי
הקיץ, על השלכת ואפילו על החרף וקרחו.
ואולם יש שגם הילד העליז הזה היה בוכה.
ראה והנה ילד מכה את חברו, מיד נתמלא יגון.
ולא על המכה הצטער, אלא על המכה:

– המכה כאבו חולף, והמכה – אוי לו! רשע הוא.

בימי בחרותו למד תורה בבית־המדרש ולמד לאחרים;
התפלל על עצמו, שיהיה אדם כשר וישר, התפלל על
חבריו, שיהיו אנשים כשרים וישרים. היו חבריו
מתגרים איש ברעהו, תמה ואמר:

– איך אתם יכולים לצער איש את אחיו?

ראה אחד עושה עול לחברו, נתמלא רחמים על העול:

– את נפשו חובל זה! – קרא בבכי.

לימים השיאו אביו אשה, וכדי להתפרנס מיגיעו
נעשה חנוני.

היו כל החנונים עומדים איש ליד פתחו למשוך את
העוברים והשבים לתוך החנות, וגם רבי אליעזר היה
עומד ליד פתחו, ואולם לא לקונים ארב, כי אם בשמים
היה מסתכל ומשתומם על הוד יפים, אל הארץ היה
מביט ומתפלא על הדר כל היקום.

יש שנתן עיניו בבני אומנותו וראה את מעשיהם, איך
הם רודפים אחרי הבצע, ואז תמה ואמר:

– כל העולם כלו מלא קשוטים, ובני אדם הללו להוטים
אחרי הכסף ואחרי הזהב!… מוציא הקדוש־ברוך־הוא
את החמה מנרתיקה, והנה כל חללו של העולם מלא
זהב; בלילה הוא מוציא מאוצרו את הלבנה ואת
הכוכבים – וחללו של עולם מלא כסף!..

רעשו כל הפמליה־של־מעלה לקול הקורא:

– פנו מקום, פנו מקום!

והכרובים משיקים בכנפיהם ומגיעים עד כסא־הכבוד
נאספו המלאכים הטובים, מליצי־הישר, ומבין כנפות
הכרובים נשמע קול תפלה:

– רבון העולמים, בן תן לי! בן, אשר יאיר בחכמתו

את עיני כל העולם, למען אשר יראו את הטוב. אני איני
כדאי להבינם בינה, יבוא בני ויורם מה טוב ומה רע!
פשט המלאך גבריאל את ידו אל “היכל־הנגה” לקחת את
הנשמה הגנוזה, שאורה כאור שבעת הימים.
כל הפמליא של מעלה מחאה כף מרב שמחה, ופני
הרקיעים העליונים נהרו.
ואולם פתאם קדרו השמים. בטיסה אחת עלה השטן
משאול תחתית וצרח:

– הרף!

וכנפי הכרובים משיקות, ומביניהן נשמע קול תפלה:
– חנני, רבון העולמים, חנני! בני־האדם אמללים הם,
יגעים לריק ועמלים להבל. יורה נא בני להם את
הדרך!..

– רבי אליעזר מתפלל לנשמה זו! – קראו מליצי ישר –
כדאי הוא רבי אליעזר לה!
– רבי אליעזר, רבי אליעזר! – צרח השטן בלעג –
במה גדול כחו של בר־נש זה?
וכנפי הכרובים שבו והשיקו, ומביניהן שוב נשמע
הקול:

– בני־אדם רודפים אחרי ההבל, מציקים איש לרעהו, את
נשמותיהם הם מחבלים, – יבוא בני ויאיר את עיניהם
ויכירו את בוראם.
– תפלה טהורה היא, היוצאת מלבו הטהור של אדם טהור!
– המליצו מלאכי ישר.
והשטן לעג לדבריהם:

– “לב טהור”, “אדם טהור”!… במה טוב הוא משאר
בני־אדם? הם אוהבים זהב ממש וכסף ממש, והוא אוהב את
הזהב של החמה ואת הכסף של הלבנה…

– לבו הטוב והרחמן! – המליצו המלאכים.
והשטן עומד ומקטרג:
– בין יהודים הוא יושב, ואולם יבוא לבין הגוים, אז
יתבולל בהם; אין הוא חומד ממון, כי עני הוא, אך אם
יהיה עשיר, יקשה לבו…

כבשו כל המלאכים את פניהם בכנפיהם, טענותיהם
נסתתמו, וגבריאל אנוס היה להשיב את ידו.
ראה רבי אליעזר, כי עברו שנים רבות, ותפלתו לא
נתקבלה, והוא ואשתו כבר זקנו, באו בימים,
ואלהים לא שמע את תפלתם לתת להם בן, אשר יהיה
לאור עולם. נמלא לבו צער אין־סוף על צרת בני־אדם
ההולכים בחשך ועושים מעשים רעים, כי לא ראו את
אור הטוב…

אז לקח רבי אליעזר את אשתו, ויעזוב את העיר ואת
אנשיה האמללים, וילכו אל היער.
שם אין קנאה ואין שנאה, הכל נהנים מעולמו של
הקדוש־ברוך־הוא והכל מספרים כבוד־אל. הצפרים
אומרות שירה בצפצוף, והחיות עונות אחריהן בנהימה;
מארבע כנפות הארץ בא הרוח ומשמיע קול זמרה;
מימי הנחל משיקים ואומרים: “כך־כך!” – כך נאה,
כך יאה! והאילנות משתחוים ומתפללים בלחש.
אסף רבי אליעזר ענפים ועשה לו סכה למחסה מזרם
וממטר. מאכלו – ירקות, ומשקהו – מי הנחל. בנחל זה
היה טובל שבע טבילות בכל יום.

ישב רבי אליעזר ביער ושכח את בני־האדם
והבליהם. ויהי היום ויבואו עליו שודדים וידרשו
ממנו ממון, וכאשר לא מצאו בסכתו מאומה, אמרו
להרוג אותו ואת אשתו.
אז נתן רבי אליעזר את עיניו בראש הגזלנים – ופתאם
הרהר אדם זה בתשובה.
– אל תשפכו דם! – קרא בקול מצוה אל אנשיו.
הגזלנים השתוממו:

– לצדיק נהפכת פתאם!

ירא ראש הגזלנים, שמא יהרגוהו חבריו, על שהוא פורש
מדרכיהם, ואמר להם:

– מה בצע כי נהרוג את הזקנים האלה? הנה הזקן
יפה־תאר ויפה־מראה הוא – הבה ונמכרהו ונקח ממון
רב במחירו, ואת הזקנה נשלח. תלך לה באשר תלך!
ותיטב העצה בעיני הגזלנים וישלחו את האשה
לחפשי, ואת רבי אליעזר אסרו בעבותים ויובילוהו
לאחת ממדינות הים.

הביאו את רבי אליעזר לשוק העבדים והכריזו עליו:
– חכם גדול אנו מוכרים! חכמתו תאיר פניו!
עבר המשנה־למלך והסתכל בפניו של רבי אליעזר,
והנה עיניו מזהירות ככוכבים, פניו מפיקים זיו
וזקנו הלבן מלא הוד.

קנה אותו המשנה בכסף מלא והביאהו אל ארמונו.
המשנה פנה כה וכה והנה הארמון מלא אורה. הכתלים,
התקרה, הרצפה, הדלתות והחלונות וכל הכלים – על
הכל שפוך הוד וזהר.

הלך המשנה עם רבי אליעזר אל פרדסו, והנה
האילנות משירים לרגליו פרחים ופרות, ומבין
ענפיהם נשמע קול שירה נעימה, אשר שרו הצפרים
לכבודו של האורח.

ראה המשנה כך, וישם את רבי אליעזר לשליט
בארמונו, ויתנהו לפקיד ומצוה על כל עבדיו
ומשרתיו.

בבקר בבקר היה רבי אליעזר מוציא פקודות אל כל
העבדים והמשרתים, וכל היום היה מטיל בפרדס. שרו
הצפרים, שר גם הוא עמהן; היה הרוח מילל, ילל גם
הוא: על בני־אדם הרעים והחטאים היה מילל. תורה
למד בספר השמים. מאכלו – זרעונים, ומשקהו – מימי
הבאר. את המאכלים מעל שלחן המשנה השליך בסתר
לכלבים, ואת המשקאות שפך.

ויהי היום, והמשנה שב מאת המלך סר וזעף מאד.
– הצילנו, איש אלהים! – התחנן אל רבי אליעזר,
ויחבקהו לעיני כל עבדיו.

אז ספר המשנה לרבי אליעזר, כי המלך אומר לעמד
בראש צבאו ולעלות על אויבו. תכנית המלחמה כבר
ערוכה. הוא יעלה וינצח. אך מצודה אחת חזקה יש,
ואין עצה ואין תחבולה לכבשה. מים מקיפים אותה
מכל עבר, ואין ספינה יכולה לגשת אל המקום ההוא. כל
הספינות שנשלחו נהפכו על פניהן, כאשר הגיעו על
לפני המצודה. והמלך דורש מאת המשנה, כי הוא ימצא
תחבולה.

– המלך יהדפני ממשמרתי! – קרא המשנה בקול בכי

– ואולי גם יסיר את ראשי מעלי…

– הדבר פשוט! – אמר רבי אליעזר – ודאי שהאויב הקיף
את כל המצודה בחוטי ברזל בתוך המים. ינתקו את
החוטים ויכבשו את המצודה.

המשנה השתומם על חכמתו של רבי אליעזר. עד־מהרה
רץ אל המלך לגלות לו את הסוד, בשלמה נהפכות
הספינות, כשהן קרבות אל המצודה.
המלך השתומם גם הוא, בשמעו את הדברים האלה:
מאין נודע למשנה סוד טמיר זה?

– רז זה מי גלה לך? – קרא בתמהון – הן המרגלים שלנו
לא ידעו דבר זה עד כה, ומאין ידעת אתה?

אז ספר המשנה למלך את דבר העבד אשר קנה, וכי
איש־אלהים הנהו והוא שגלה את הסוד.

– אם כן – פקד המלך – יצא האיש הזה בראש צבאותינו,
והוא יורה לנו את המקום, שבו החוטים טמונים.
הפקודה נתנה, ופקידי המלך יצאו מבהלים ודחופים
אל בית המשנה ויביאו את רבי אליעזר אל אחת
הספינות.

יצא רבי אליעזר מן הפרדס, ויצאו אחריו כל
הצפרים. ממעל לראשו עפו ושרו שירת־הנצחון.
הספינה, שבה ישב רבי אליעזר, הפליגה בנהר בראש
שאר הספינות, והצפרים עפו ממעל לה ושרו בקול
נעים.

הספינה שטה ועברה, והצפרים עפו וזמרו. אך פתאם
נאלמו הצפרים, וכלן צללו במימי הנהר ומשם עלו,
ובחרטומיהן הכו בפני המלחים, אשר הרימו את
משוטיהם לגרש אותן.

– עמדו! קרא רבי אליעזר – אל תניעו מזה את
הספינות, פן תהפכנה ונפלנו כלנו אל המים!..
המלחים עצרו בספינות, ורבי אליעזר פקד להביא
מלקחים גדולים ולקצץ בהם את חוטי־הברזל אשר
במים.

המלחים עשו כדבריו, ומיד שבו הצפרים ועפו
למעלה וישירו שירת הוד, שירת־הנצחון.
– קדימה! – פקד רבי אליעזר על המלחים.
בשלום באו אז כל הספינות עד המצודה וילכדו אותה
ואיש לא עמד כנגדם.

בכבוד מנצח שב רבי אליעזר אל המלך, אשר התפלא
מאד על הנס הגדול שנעשה לו.
– אכן איש אלהים אתה! – קרא המלך ויחבקהו
וינשקהו.

אז הסיר המלך את טבעתו מעל ידו ויתן אותה
לרבי אליעזר.

– על פיך ישק כל עמי מהיום והלאה! – אמר לו המלך –
הנה כל אוצרותי פתוחים לפניך, וגם את בתי אתן
לך לאשה!
רבי אליעזר נרתע לאחוריו בשמעו את הדברים
האלה.

– הוד מלכי: – קרא ויכרע לפני המלך – מי אנכי, כי
אתחתן במלך?

– אין נבון וחכם כמוך! רק אתה ראוי להיות לחתן לי.

– שמע נא מלכי! – התחנן רבי אליעזר – במה אארש
לי את בתך, אם לא במצודה שנית, אשר אכבוש אותה
לבדי, באין איש אתי?

שמעו יועצי המלך את הדבר, וייטב בעיניהם מאד,
וידברו על לב המלך, כי יחכה עד אשר יכבוש רבי
אליעזר את המצודה השניה ואחרי כן יתן לו את בתו
לאשה.

ישב רבי אליעזר בספינה והפליג בים לבדו. ממעל
לו עפו המוני צפרים ושרו שירת דודים, שירות־עליצות.
שטה הספינה, שטה ועברה שבעה ימים ושבעה לילות, עד
אשר באה אל חוף אחד.

ירד רבי אליעזר מן הספינה, והצפרים עפות ממעל לו
ושרות את שירותיהן העליזות.
עפו הצפרים לדרכן ורבי אליעזר הלך אחריהן,
הלך ועבר שבעה ימים ושבעה לילות, עד אשר בא אל אחד
הכפרים.

שם צנחו הצפרים למטה ויקיפו את אחד האהלים. נכנס
רבי אליעזר אל האהל, והנה – אשתו הזקנה יושבת
וקוראת “תחנות”.

ושוב רעשה הפמליא של מעלה.
כנפי הכרובים משיקות, ותפלתו הישנה של רבי
אליעזר שוב נשמעה מביניהן:
– חנני, אלהים, בן!…

השטן בא לקטרג. אך מלה אין בפיו, פניו חפו, והוא
נעלם לשאול תחתית. וגבריאל הושיט את ידו אל “היכל
הנגה”, ולקול זמרת המלאכים הוציא משם את הנשמה
הגדולה, שהיתה גנוזה בו משעת בריאת העולם, הלביש
אותה גידים ובשר ועצמות, והוריד אותה לעולם…
ומקץ ימים נולד לרבי אליעזר בן ויקרא את שמו
ישראל, הוא רבי ישראל בעל־שם־טוב, אשר
היה לאור עמו.








מלאכי עליון.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20910