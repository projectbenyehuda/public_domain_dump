


	
	שני נסיונות
	







העיר קרסניברוד הומה: תכשיט בא לעיר. הקהלה
תתפאר בו ויהיה לה במה להתפאר.

הגביר רבי יעקב הביא את התכשיט הלז. על ממונו לא
חס, אוצרות כסף וזהב לא חשך והביא את התכשיט
לביתו.

שמועה שמע: עלוי, גדול מאד יש בעיר שברשין ובן
הרב רבי אברהם אליעזר הלוי הוא, וגזר אמר:
“לחתן לבתי היחידה אקחהו”.
שכר לו רבי יעקב שני רבנים ונסע אתם
לשברשין.

ראו שני הרבנים את הבחור והשתאו לו: השכינה
שורה עליו. תהו על קנקנו1, ומצאו שבדעת
התורה הוא עולה הרבה מאד על אשר הגד להם.
נתן הגביר רבי יעקב מתנות לאבי הבחור, לאמו,
לאחיו ואחיותיו ולכל בני משפחתו ואמר להם:

– כל עשרי הרב לבחור זה יהיה, מזונות על שלחני,
דירה נאה ומרוחה בביתי, מלבושים וכל צרכיו
אספיק לו כל ימי חיי, נדוניה כפי חפצכם אתן לו,
וגם לכם אעניק מכל הטוב אשר בביתי, אך תנו אותו
לי לחתן לבתי היחידה.

ושני הרבנים מלאו אחרי דבריו של הגביר רבי
יעקב. הללו אותו ואת כבוד עשרו, את מעשי
צדקותיו ואת תפארת ביתו.

הרב רבי אברהם אליעזר הסכים. השדוך טוב מאד.
המחתן עשיר, נכבד ונשוא פנים, מוקיר תורה
ולומדיה ואת כל הונו הריהו מוכן לתת לבנו, וגם
לו, לאביו, הוא אומר לתת מתנות – היש שדוך טוב
מזה? לבתו של רבי יעקב, לכלה, לא שאל ולא דרש.
– בנות ישראל יפות וצנועות הן – חשב בלבו – האם
תגרע בת רבי יעקב מכלן?

כתבו איפוא “תנאים” וקבעו את זמן החתנה.
והמחתן הלביש את החתן והמחתן והמחתנת וכל
בני ביתם – ונתן לכלם מתנות רבות ויקרות כיד
עשרו הגדול, והנה הגיע יום החתנה וכל העיר
קרסניברוד הומה.

כל אנשי העיר למקטן ועד גדול יצאו לקראת החתן
והמחתנים, ובתפים ומחולות יצאו ומנגנים בכל
כלי שיר ובדחנים בראשם.
יצאו, ראו והריעו:

אור גדול בא לעיר!
הקיפו הגבירים את הרב המחתן ואת הבחור ואמרו:

– ראוי הוא רבי יעקב לחתן זה.

– הקיפו הנשים את הרבנית המחתנת ואת בנותיה
ואמרו:

– ראויה בתו היחידה של רבי יעקב לחתן זה.

נכנסה המחתנת אל חדר הכלה, נסתכלה בה ושבה
אל בעלה וקראה:

– כלה נאה וחסודה! הצניעות שלה שורה על פניה
היפים.

ועין הרב רבי אברהם אליעזר לא שבעה מהביט אל
ההדר הרב אשר בבית מחתנו הגביר, אל כל כלי
הכסף והזהב הרבים, אל מנורות הכסף הרבות,
המתנוצצות לאור הנרות, הדולקים בהן ואל המאכלים
והמשקים הרבים, אשר הוכנו לכבוד הארחים.
נסתכל הרב ביעקב יצחק בנו ונפשו מלאה ענג:
כל העשר הזה, כל ההוד וההדר, אשר הוא רואה, לבנו
מחמדו זה יהיה.

והנה אחד הבדחנים בא ומכריז בחרזים על כבודם
ותהלתם של המחתנים, החתן והכלה וכל הקרואים,
והריהו מסים את דבריו בקריאה, שהמחתן אבי
החתן עם החתן ילכו ויכסו את ראש הכלה בצעיף,
כנהוג בין היהודים.

והמחתן, הרב רבי אליעזר, הטה את בנו אל אחת
הפנות ולחש באזנו:

– אל תבוש. הסתכל בכלה, הסתכל ואל תבוש. כך
אמרו רבותינו זכרם לברכה: “אסור לאדם לקדש את
האשה, עד שיראנה”.

ו“אדם” זה, אשר היה אז בן ארבע עשרה שנה, בוש
מאד. בוש להסתכל בפני נערה. אבל חזק את לבו
והחליט להסתכל בפני הכלה, אשר במהרה תהיה
אשתו והוא יהיה בעלה. הרי חובתו היא להסתכל
בה. – החליט, אבל לא קים את החלטתו. לא יכל לקים
אותה.

אל חדר הכלה הובא, ואותה לא ראה. ענן שחור ראה
בחדר, ובתוך הענן שדים ומלאכי חבלה וצלמים
בידיהם, והם מרקדים סביבות כסא שחור, אשר עליו
יושבת איזו תמונה שחורה, מרקדים ומכרכרים,
מתאמצים לגשת אליו ומושיטים אליו את ידיהם
השחורות, כאלו הם אומרים לחטף אותו ולרקד אתו.
נבהל החתן מאד והתחמק מן החדר וברח מן הבית.

ראו, שאין החתן בבית ויצאו לחפשו. חפשוהו
ומצאוהו עומד בפנת החצר, רועד כלו ובוכה.

כסבורים היו, שהחתן נתרגש, כדרך כל חתן, שהוא
מתרגש לפני חפתו, ועל כן הוא רועד ובוכה.

אחזו בזרעותיו והביאוהו אל הבית, ולהרגיעהו
התאמצו. אבל הוא לא פסק לבכות.

נגש אליו אביו, דבר אליו קשות, רכות והוא כלא
שומע. הוא בוכה מאין הפוגות.

הגיעה השעה ללכת אל החפה והחתן עודנו עומד
ובוכה ומתיפח.

הכניסהו אביו לחדר מיחד ויסר אותו בדבריו.
לא אלך אל החפה! – אמר החתן בהחלט מתוך בכי,
ואת דבר המראה אשר ראה לא הגיד לאביו, כי ירא פן
יהיה בעיניו כמתעתע.

שמע אביו את דבריו אלה והתקצף ואחת ושתים על
לחיו הכהו. – מה זה עלה על לבך, שובב?! – קרא אליו
אביו – כמעשה הפחותים והריקים שבין הבחורים
אתה אומר לעשות! הכלה לא טובה בעיניך! בת
ישראל אתה אומר לביש!

והחתן באחת:

– לא אלך אל החפה!

התחיל אביו מתחנן:

– הכלה וכל המחתנים יתבישו, ואני עם כל בני
משפחתי… אוי לאותה בושה! מה יאמר בעולם? בנו
של הרב רבי אברהם אליעזר משברשין, העלוי
הגדול, כמעשה הפחותים שבפחותים עשה. בת
ישראל ביש! מן החתנה שלו, לפני החפה ברח! –
ראה הרב רבי אברהם אליעזר, שאין דבריו אלו
נכנסים אל לב בנו ותאר לפניו את האשר השמור לו
בבית חותנו הגביר ואת הרעה הגדולה, הצפויה לו מן
המעשה אשר הוא אומר לעשות:– כל ההוד וההדר, כל
המחמדים אשר בבית הזה וכל עשרו הגדול של הגביר
לך יהיו. בתורה תוכל לעסק במנוחה ומתוך
רוחה. צדקה לעניים תוכל לפזר כחפצך. אשריך
בעולם הזה וטוב לך לעולם הבא. גם לי, אביך, ייטב
בעבורך. אתה והגביר חותנך תוכלו לפרנסני
בנחת וגם אני אעסק בתורה מתוך רוחה. אם תברח,
אוי לך ואוי לנשמתך. אוי לאביך ואוי לנשמתו.
החרפה גדולה. הדלות עצומה ונוראה. את מלבושינו
יפשוט הגביר מעלינו. הרי הוא התקין אותם לנו. את
המתנות שנתן לנו יתבע מאתנו. בערום ובחסר
כל נשאר ובתורה לא נוכל לעסק.

והיצר הרע בא גם הוא וטען:

– הרי כמה וכמה פעמים רעב ללחם היית ואין פורס
לך. אביך עני ואין לו כל. על הארץ ישנת וחיי
צער חיית. עכשו הרי כל טוב לפניך, ואתה, שוטה,
אומר לעזב את הטוב ולבחר ברע?

ואולם אז שב ונצב לנגד עיניו אותו המראה, אשר ראה
בחדר הכלה: שדים ומלאכי חבלה מרקדים בתוך
ענן שחור וצלמים בידיהם.
נמלך החתן בדעתו ופסק לבכות.

כסבור אביו, שהצליח להטות בדבריו את לב בנו אל
חפצו, ומיד שב אתו אל החדר, שבו נאספו הקרואים
והחתנה היתה כדת וכיד הגביר הטובה עליו.
עברו שבעת ימי המשתה ואביו ואמו שבו שמחים
וטובי לב לעירם. אמנם ראו, שבנם עצוב תמיד ואינו
מדבר עם אשתו דבר, אבל לא שמו לב לדבר הזה, וגם
הורי הכלה לא התבוננו.
– עודנו נער – אמרו בלבם – הוא מתביש.

עבר חדש, עברו שני חדשים, וה“נער” יושב ועוסק
בתורה, מתפלל, נאנח ואינו דובר דבר.
אשתו מלבשת בגדי הוד ומקשטת בתכשיטים יקרים
והיא מגשת לו מעדנים, אבל הוא אינו מסתכל בה,
אוכל רק כדי להחיות את נפשו ומתאנח.

אנשי העיר באים אליו, חולקים לו כבוד גדול, והוא
אינו פונה אליהם. הריהו יושב ומעין הספר, נאנח
דם ומתעצב.

והיצר הרע בא אליו ומפתהו:

– שוטה, שוטה! למה זה אתה מואס בטוב? כל חמדות
הארץ לפניך הן. עשר, כבוד, גדלה ותענוגים לך
נתנו, ואתה, שוטה, מואס בכל אלה?

ושוב בא אותו המראה ונצב לפני עיניו.

– לא, לא! איני רוצה בכל הטוב הזה – אמר אל לבו
והוסיף להתנהג כאשר התנהג עד אז ולא עוד, אלא
שכאשר באה אשתו אל חדרו והיא מקשטת בכל מיני
קשוטים, המרהיבים את העין, שם את שתי ידיו על
עיניו, לבל יסתכל בה.

וכאשר ארכו הימים, והוא לא היטיב את דרכו חשבו
הגביר ובני ביתו, שהוא חסר דעת ודרשו ממנו,
שיתן גט פטורין לאשתו.

אז פשט רבי יצחק־יעקב מעליו את המלבושים
היקרים וחלץ מרגליו את הנעלות הטובות, אשר התקין
לו חותנו וגם את המתנות, אשר נתנו לו השיב, נתן
לאשתו גט ובבגדים קרועים ונעלות בלות יצא עד
מהרה מן העיר.

והימים ימי החרף, והקר גדול מאד מאד. ממעלה יורד
שלג ומטפחות מטפחות שלמות הוא יורד, וטרם שהוא
מגיע לארץ רוחות באות מארבע כנפות העולם
ומטלטלות אותו לכאן ולכאן, כורכות אותו לכדור
עבה וגדול, אשר ראשו עד העבים מגיע וסובבות אתו
בעגול, מפזרות אותו ושבות וכורכות וסובבות, עד
שהוא מגיע לשפולו2 של הר, או לאיזו חומה
והריהו נפץ ומשתרע על הארץ.

אין בקעה, אין עמק ואין נחל. כלם מלאים שלג, שעד
ראשי הגבעות וההרים הריהו מגיע.
באותה שעה הלך לו יהודי צעיר לבוש בגדים קרועים
ונעלות בלות על רגליו, והוא צועד, נופל מהר
לבקעה, מגבעה לעמק, מאדמת מישור אל פחת, אל נחל
מים, נופל ומשתקע בתוך השלג ובתוך המים
שבנחלים, נופל וקם, גורף בידיו לפניו את השלג
וצועד הלאה, הלאה.
לאן הולך צעיר זה?

הוא בעצמו אינו יודע לאן הוא הולך, וזה שלשה ימים
הריהו מהלך בתוך השלגים והרוחות הרעות
המנשבות בו מכל העברים ומטפחות עליו בשלג
ובקר. לחם לא אכל ומקום להרגע בו ולחמם את גופו
לא מצא. עתה כבר הגיע הלילה השלישי לנודו
בישימון ועדין אין לו תקוה למצא לו אכל ומקום
ללין, וכחו כבר הולך וכלה, ברכיו כושלות תחתיו
וכל גופו כמעט קפא מקר.

פתאם והנה מרחוק נראה לו איזה ניצוץ, והניצוץ
מבהיק וקרני אור יוצאות ממנו והן מתפשטות לכל
העברים, עולות למעלה ונמשכות עד הרקיע, יורדות
למטה ומגיעות עד השלג, המכסה את הארץ.
ההלך הצעיר חגר שארית כחו והלך נכח הניצוץ.
הלך
ואחרי רגעים לא רבים בא אל בית קטן ודל, אשר
מחלונו
הקטן בקע ויצא אותו הניצוץ.

דפק ההלך על החלון, ועד מהרה נפתחה דלת הבית
ואיש נוצרי, זקן, יצא אליו ובסבר פנים יפות בקש
ממנו להכנס אל הבית.
ובבית חם, חם מאד, כבימי הקיץ, והנרות הדולקים
במנורה אשר על השלחן מפיצים אור ושלש מטות מצעות
עומדות הכן, כאלו הוכנו לקבל אורחים עוברי דרך,
אשר התענו בקר ובשלג, למען אשר יחליפו פה כח,
יחמו וייטב להם.

ההלך נכנס והיה בעיניו כאלו נמלט מתוך גיהנום
ובא אל גן העדן. החם נכנס לכל אבריו וגידיו
והשביע אותו תענוג לאין קץ והאור הצח הרהיב את
עיניו.

והזקן הנוצרי מדבר אליו רכות:

לין פה הלילה פה תמצא מנוח. של נעליך הרטבות
מעל רגליך, שב פה ליד התנור ויחם לך ומלבושיך
הרטבים ייבשו.
ההלך עשה, כאשר אמר לו בעל הבית, והלז הוסיף
לדבר אליו דברי פתוי:

– גם לחם אאכילך וגם חמים אשקה אותך. אחר כך
תשכב פה על אחת המטות, תנוח, תישן…

ישב לו ההלך ליד התנור ונסתכל סביבותיו.
נסתכל וראה, והנה כל כתלי הבית מכסים איזו
תמונות מוזרות, אשר כמותן לא ראה מימיו, תמונות
וצלמים, והתמונות משכות את הנפש ומפתות לכרע
לפני הצלמים.

ומחוץ חודר אל הבית קול הרוחות המנשבות, קול
שריקה נוראה ואימה וקול מפץ השלגים. ובבית חם
ואור ומטה מצעת, והזקן עומד ומדבר רכות:

– גם לחם אאכילך וגם חמים אשקך ובמטה תשכב
ותנוח.

–
ובקרב ההלך המעים כחלילים הומים מרעב, והזקן
הנוצרי כבר פונה אל המזוה להביא לו לחם לאכל,
אך התמונות והצלמים, אשר על הכתלים!..

והיצר הרע, אשר בקרב ההלך אומר לו:

– ברוך אלהים, אשר הביאך הנה וחלץ אותך
מצרותיך. אכול מן הלחם, אשר יתן לך האיש הטוב
והישר הזה ושתה מן המשקה אשר ישקך ותציל את
נפשך ממות, ואחרי כן תשכב על המטה המצעת
ותנוח ותחליף כח, ואם גם תכרע לפני התמונות
מה הרעה, אשר תעשה?

ההלך קם ממקומו, ועד אשר הספיק הזקן להגיש לו
לחם, קפץ ופרץ לחוץ ואת נעליו השאיר בבית.

הרב רבי אלימלך ישב לו בביתו אשר בליזנסק
תפוס במחשבותיו. אנשי שלומו ותלמידיו, אשר היו
משתוקקים תמיד לקחת מפיו תורה, נכנסו לחדרו,
והוא לא פנה אליהם כלל, כאלו לא ראה אותם. פניו,
אשר היו מאירים תמיד כאור החמה, הפיקו צער, חמלה
ורחמים ובידיו עשה תנועות מתנועות שונות. יש אשר
הרימן למעלה בכבדות, כאלו הניף איזה משא: יש
אשר הושיט אותן לפניו, כאלו היה מראה בהן איזה
דבר, או מקום ויש אשר שלב אותן על לבו, כאומר:
הבה ונראה אחרית דבר. –

כך עשה שני לילות ושלשה ימים.
הלילה השלישי ישב הרבי על כסאו ונח
מתנועותיו, אך נסתכל לפניו, נסתכל, כאלו
התבונן לדעת את אשר יקרה.

פתאם קם ממקומו וצעק בקול גדול:

– רתמו הסוסים! רתמו מהרה! מהרו! אל תתמהמהו!

תלמידיו מהרו ופקדו על העגלון של הרבי לרתם
את הסוסים אל העגלה, אך הרבי הוסיף וזרז אותם:
– בגדים חמים, אדרת שער ונעלים קחו! קחו, אל
תתמהמהו! גם בקבוק יין שרוף תקחו, גם
תופינים, אשר בלי נטילת ידים יאכלו – קחו!

התלמידים עשו כאשר אמר הרבי ועד מהרה ישב
הרבי על עגלתו ואחדים מתלמידיו אתו.
ומנשבות היו רוחות קרות מכל העברים, ועמודי שלג
היו מרקדים ומפזזים באויר, והדרך חלקלקה
ומלאה חתחתים והסוסים צועדים ונכשלים, והרבי
מזרז את העגלון!

– מהר, מהר! חושה!

– לאן? – שאל העגלון – לאן?
– מהר, מהר! – מזרז הרבי – אל אשר ילכו הסוסים,
ילכו, אך מהר!

עברו כברת ארץ, והנה בתוך ערמת שלג נצב בחור
יהודי והוא יחף ומלבושיו אשר עליו קלים וקרועים,
ונוצרי זקן מחזיק בו ומשך אותו, והבחור נאבק
אתו ומתאמץ להתחמק מידיו.



הרבי קפץ מהר מן העגלה ונגש אל הזקן הנוצרי
ובקש ממנו, שיעזוב את הבחור היהודי.

– לא אעזבהו! – אמר הזקן הנוצרי – איני רשאי
לעזבהו.

הרבי, רבי אלימלך, הוסיף ובקש:

– הנח לו, הנח! –

וכאשר ראה הרבי, שבקשותיו, אינן מועילות להטות
את לב הזקן לחפצו, אמר לו;

– למה תחפוץ במות הבחור הנקי הזה בקור?
אלבישהו, אנעילהו, אשקהו מעט יין שרוף ואחרי
כן תעשה אתו כחפצך.

הנוצרי הסכים ותלמידיו של הרבי הלבישו
והנעילו את הבחור והוציאו גם את בקבוק יין
השרוף, אשר הביאו אתם, והרבי מסך כוס אחת
והשקה את הבחור. מסך כוס שנית ונתן לנוצרי
הזקן. מסך כוס שלישית ורביעית ונתן אותו לאותו
נוצרי.
נכנס יין ויצא סוד.

התחיל הנוצרי מדבר אל לבו:

– כבר בטוח הייתי, שהוא, גדול הכמרים, יהנה
בכפלים: בחצות הלילה תביא הנזירה אלי את
היהודיה היפהפיה מקרסניברוד, וצפור זו מאליה
באה אל המלכדת!

– לולא באתם הנה – אמר אל הרבי – כי עתה חג כפול
היה לנו מחר: יהודיה ויהודי היו נכנסים יחדו
לברית דתנו!

החזיק הרבי בבחור ואמר להושיבו על העגלה, אבל
הנוצרי אחז בו גם הוא וקרא:

– לא, לא אעזבהו! איני רשאי לעזבהו! דמי בראשי!

הרי לכך הושיב אותי גדול הכמרים בבית זה. כל
יהודי ויהודיה הרוצים להתנצר, אל הבית הזה
יובאו בראשונה, למען הסתר אותם מפני היהודים
האורבים להם, וגם כל יהודי הסר אל הבית, לא ימלט
עוד משם, עד אשר ימיר את דתו. עתה, כאשר יבא ראש
הכמרים אלי מחר ויראה עקבות רגלי איש בשלג,
ידע, כי איש בא אל הבית ואם לא ימצאהו והרגני.

הרבי הוסיף ומסך כוסות אחדות לזקן והוכיח לו,
שלא יודע לאיש דבר בא הבחור היהודי אל הבית
ההוא, כי הרוחות המנשבות מכסות את עקבות הרגלים
אשר על השלג.

– אבל מי זה ומה זה הביא אתכם, יהודים, לכאן, למקום
ישימון, תהו לא־דרך, בליל קור זה? – שאל הנוצרי
הזקן.

– ראיתי בחור אמלל זה בורח יחף וכמעט ערום ממקום
שיש בו סכנה לנשמתו ויצאתי להצילו.

– ראית! – קרא הנוצרי – בתוך ביתך ראית!

נתן הנוצרי כבוד וברכה לאלהי היהודים וצדיקיו,
ופנה והלך לו.

חבק הרבי את הבחור ההלך, נשק אותו והושיבהו
אצלו על עגלתו והביאהו לביתו.

– שני נסיונות גדולים נתנסה יעקב־יצחק זה – אמר
הרבי לתלמידיו, כששב עם הבחור לביתו – והוא עמד
בהם. עתיד הוא להיות רבי גדול בישראל.
והרבי הוסיף ודבר אל לבבו:

– עבודה קשה היתה לפני, קשה מאד. כאשר נפל
בדרכו, הקימותיו, גרף את השלג ואני הייתי עוזר
עמו. על הרים וגבעות העליתיו ולעמקים הורדתיו.
הוריתי לו את הדרך, עד שבא אל אותו הבית. הרי
הקטרוג שהיה עליו בשמים גדול היה: בבת ישראל
מאס. ראה מה שראה, ומה בכך? לנסות היה מחיב
ואולי היה מצליח להשיבה מדרכה הרעה. באו
מליצי ישר וטענו: כבר היא משקעה בכל מיני טמאה:
וזה שמאס בה, בתענוגי העולם הזה מאס ובחר
להענות ולסבול יסורים קשים ורעים, ובלבד
שיתרחק מן הטמאה. והמקטרגים בשלהם: לא נסה
להוציא בת ישראל מעומק הטמאה. והדין נגמר:
יבחן עוד הפעם ונראה, אם יעמוד בנסיון. בא אל
אותו הבית ואני מתבונן הייתי: היעמוד בנסיון?
והוא עמד בנסיון, עמד!

הרי בעל הנסיון לפנינו! – קרא הרבי לתלמידיו.

* * * * *



למחרת היום ההוא התגרו הגוים ביהודים יושבי
ליזנסק:
– יהודיה יפהפיה ועשירה, בתו היחידה של הגביר
רבי יעקב מקרסניברוד וכלתו של הרב רבי אברהם
אליעזר משברשין נכנסה לדתנו. זה כבר הכירה את
גדלת אלהינו, ועתה ברחה מבית אביה.
והיהודים כבשו את פניהם בקרקע ושתקו. משקעה
היתה אותה משמדת בכל שערי הטומאה, עד שגם אותו
קדוש, רבי יעקב יצחק, לא יכול עוד להצילה.
ה“קלפה”3 שתקפה אותו עצומה ונוראה היתה. וי,
וי!..








תהו על קנקנו הסתכלו בכדו, חקרו לדעת, אם הוא בעל תורה  ↩



תחתית, מורד,  ↩



רוח הטומאה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20929