


	
	על החלי-רע בעיר ברלין
	




השנה ישנה שמים וארץ



ויט אחריה אחיה המות;



חולי וגחי, ברלין, כי בא קרץ



ובצעד אונו בך יצעד צלמות!

כי בא חלי-רע מתהלך אורח



משער ראשו יטיל קטב ודבר;



עת רוח אפו כמגל שולח



גבר חי-אולם חיש יוטל לקבר! –

ואני דומם אלכה בית מתי-דבר,



שם בין המתים גם חולים נזעקו –



מתעתדים למות וצפוים אל-קבר



ובגרון נחר מכאב-מר נאנקו!

הוי איום מראם כשעירי הליל!



ותכלת נוראה לחים כסתה;



יאבקו את מותם בדמי אין חיל,



בדיהם יזועו, עינם כהתה! –

זה עלם ענג ישום ישאף רוח,



נאקות חלל יאנק מלב וקרב;



וכבר קפא דמו בו – וינוח



ובין מפלי מצחו לדבר ארב!

מה תירא, עלם! ומה כה תהימה!?



למה זה שנה כל חי אוו יחד?



ושנת המות ארכה ונעימה –



מבלי בלהות-חלום – מה תפחד פחד? –

העוד התקוה תם לבך לבטוח? –



תקוה פסל-תהו, סמל צלמות…



ובגוה אין דם, בעצמיה מח –



אחת היא התקוה והיא המות!

מות נא, גווע! מותה נא ומותה!



משכבך בקבר הלא אך נחת –



על אלה החיים אני אחוסה



פן עוד יחיו, עוד ידוו עדי שחת! –

לשאול אם גם תלך, או אל שמים



לתהו אם תשוב ולאבדן-נצח –



אשריך! אבדן ושאול טוב מחיים!



טובו מארץ – ממערת הרצח!

לא בנאות-קבר, תחתיות אדמה



אחר נקרה עין נקף עורך –



לא שם ערוך תפתה ושאול לא שמה!



אך פה ארץ הם, פה תראם עינך!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5683