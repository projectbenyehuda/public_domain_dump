


	
	מלך בלהות
	



(בעקבות גיתה)




מי שם בדמי ליל בילל סופתה

על סוס אמוץ ירכב, חש הוא כסער –

האב ובנו המה שבים הביתה.

ויחבק הבן, אל לבו יטנו,

בכנף אדרתו יחם את ידהו:

"מה זה בן-יקיר! מה תסתיר פניך?

מה תדכה, מה תשח, מה יך לבך?"

(הבן)



שם מלך בלהות, אבי, נא שורה!

כלהב יציץ על ראשו הנזר –

וזנבו איום! רב מדו מארץ!"

(האב)



אל-נא, בן יקיר! נא ערכה הרגיעה!

אך צלמי ערפל עינך שם תחז!

(הבן)



אויה נא, אבי! אוי הט אזנך!

דבר לאט עמי השד – האזינה!

"בוא אלי, ילד נעים! עמי לכה!

ובמשחקי-חמדה אשעשע פניך!

הן שם על חופי יגאו פרחי-נעם

ובניחוחה תקדים שושנה אפך

ולאמי שלמת פז ומשבצות כתם

ובהוד מחלצות היא תעט גוך!"

(האב)



מה-זה, בן-יקיר! מה תכה רוחך?!

בין אבי נחל אך יפעה הרוח? –

(השד)



מהרה, בן-חמד! עמדי נא לכה!

ובנותי תתנה אל ראשך נזר –

ובמחולות נשף אתך תחלנה

ונגינות נעם תשרנה לך יחד –"

(הבן)



הוי אבי! הוי אבי! שורה נא שמה!

בין פארות היער בנות תחלנה –

(האב)



אל-נא, בר בטני! אל ינע לבך,

את אלי היער כשעירים תחז –

(השד)



ארחמך, בן-נעים! אהב אותכה!

ליפי פניך כי נאוו נהדרו –

אם לא תאתה עדי ובחפץ נפש

בחזק אבוא וזרעי מושלת –

(הבן)



הוי אבי! ידו את ערפי אחזה,

הו הו רצח בי שלח וירטני!..

ויחת האב, שערותיו סמרו!

ויטען את סוסו אף טש כנשר –

ובנו בימינו מר יצריח.

ובחצי הליל אתא הביתה

ובזרועו, הה! הנה מת הילד! –
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2622