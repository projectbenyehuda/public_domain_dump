


	
	[שיר ידידות ליהודה הלוי]
	




עב תערף או יזלו עינים? / וברק שחקים או יקוד מעים?



ופני יהודה או מאור סהר? וזה / אור זהרו או זהרי צהרים?



איש בין אשר בקרב תבונות יחשף / בהן ימין עזו כאיש בינים –



התנכרו אלי פני גיל אחריו, / אחר היותם בו לשבעתים,



וידעכו אורי זמני בעדו– / עד אחשב בקר כבין ערבים.



היו לבבינו כלב אחד– והן / אחריו לבבי נחלק לשנים.



ויחבל נפשי, והאל בעדה / צוה לבלתי יחבל רחים!



צרו בנפשי מעגלי שלוה, אבל / תוגת לבבי רחבת ידים,



פשטה ששוניה – בלויים אחריו – / אך לבשה יגון כסות עינים,



הנה כתבי שהדי, כי בלתך / דמעי דמעות ישחו אפים,



לולי דמי לבי בתוכם יזלו, / לא אצרו בלתם עננים מים,



אם לא כתבתיהו– ועיני תערף / וזמן מקנא יחרק שנים!



שלום לך, רע, אשר תמיד עלי / נודו הכי אבכה בכי אגלים!



לא האמנתי, עד אשר ראו בך / עיני אשר לא שמעו אזנים,



ויפגעו בי מלאכי שכלך כמו / פגעו ביעקב מלאכי שמים.



ואמרה “מחנה אלהים זה” וכן / אקרא בך שם ארצך מחנים.



אבכה במר שיחי בכי יעקב, ואת / יוסף, ורמון לך כמו מצרים!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/369