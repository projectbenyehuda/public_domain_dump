


	
	עת הזמיר
	








הביטו ראו את־האדמה מנגד

מתחדשה משנה לבושה מעדה בגד

כבתולה תתיפה ותעדה כליה

תחת שלג וקפאון כפור גם קרח

עשב וירק דשא ציצה גם פרח

לבשה רקמה ותרב רקוחיה:





תחת מגרפתו זרע יפתח

יוציא את־ראשו הנהו צומח

וכן כל־שוכני־עפר יעררו יקיצו

יחיו עצי יער יגיל כרם זית

נטעי שעשוע עד שמיר ושית

כלם ילבשו הדר ענג יציצו:





שם יפרחו דודאים בענוה בסתר

נגדם החבצלת תרים הכתר

אל־כל־לב נעם ותאוה לעינים

שם השושנה בפטורי עליה

תרוה שכבת הטל ילין בחיקה

ורוח צח בקנאתו ישק לה שפתים:





מי זה בא מקדם כמראה הזהר

לפניו ינוס צל וחשך שת לטהר

זה אדם לבושו כארגמן אדרת

יפרש כנפי זהב על־גבעות נצח

על ההר החלק על גובה מצח

ונוגה אש להבה ורבה תפארת:





הבקר האיר זורח השמש

ומפניו חלפו משואה ואמש

ישיש כגבור להפיץ רשפי קשתהו

אבל לא להמית חציו להחיות יפעלו

אם מקרח לילה שדמות אמללו

ישלח תעלה להם בברק חיציהו:





הנה עבד אדמה ישכים לפעלהו

להוציא תבואת ארץ בכח שורהו

בקריו במוסרות העול יאסרם יחד

בצקת עפר למוצק באתו יפלח

ורגבים ירכך ישדר ויפתח

ישמח בעבדתו ישחק לפחד:





ומשך הזרע יפרש מטפחת

יבדילו למינו ישימו בצלחת

יפיצו עלי אדמה וישוה פניה

חננהו נא אדון ושים עליו עין

בל יהי אפס עמלו יגיעו לאין

תעטר שנת טבתך תברך צמחיה:





רוח ישע הפיחי על־החלק

בל יהי למאכל ארבה חסיל וילק

הגיני גם את עליו שמש צדק

וגשם נדבות עליו נשאים תניפו

ואת־טלכם שמים עליו תרעיפו

בל תעלו עליו קמשונים וחדק:





מה קול הזה באזני שריקות העדר

ירקדו יקפצו על־מסוכה ידלגו גדר

פרים וכבשים לחפשי יצאו

כל־הלילה תחת דלת ובריח

אסרו על־מסגר עלפו שכנו צחיח

עתה ישאפו רוח מרחב מצאו:





שם לבלי חק השור את־פיו פותח

יגעה בקול בו יגיד כי הוא שמח

יחפר בעמק שש ורוקע ברגל

אחריו פרתו ימשך תצעד בנחת

מכבד שדיה כגפן סרחת

ותבט מאחריה אי העגל:





הנה הוא נשאר בין כשב ואיל

שם יערך מלחמת גם יעשה חיל

נגד כלב עז נפש ואמיץ כח

סובב סובב יקיף בדמן ורפש

אחריו ירוץ הכלב בשאט נפש

יחרץ לשנו לא יחשך מנכוח:





לזאת יקצף הרעה יחרה הנער

ויקח את־מקלו חצבו מיער

וכשבט משל יניפו יצו מרגוע

ואבן מילקוטו ימהר לקלע

אחרי הכלב איננו שמע

והנה שקט אין פצה פה לנוע:





ולאט לאט בני צאן מרבצם ירחקו

יתגודדו יחד איש אחיו ידחקו

לכר נרחב מרחוק מגמת פנימו

וקול חליל ינעים זמר ייטיב דעת

וכמוהו מאד יערב לאזן שמעת

משק פעמיהם והמית פעמנימו:





ואל־מרעה טוב ושמן הצאן נפוצו

ועתודים מהר אל־גבעה יקפצו

ידרשו אחרי ירק יתורו לאכל

ראשיהם לארץ שחוח יהלכו

למץ ריח שדה דשא ילחכו

אבל יזלו בשמיו מכל אבקת רכל:





שאון נחל נובע כהקיר מימהו

דממה וקול ערב כי יהמו גליהו

איך ישמח לב יערב לנפש בדדת

ישאו בתף וכנור בכל־מרזח סרוח

אהבי המלה ורעש ורדפי רוח

ורננת נחל שטף נפשי חמדת:





שם מבין ההרים מפכים המים

על־סעיף סלע יפלו אמות מאתים

לתהום רבה ממנו יתגוללו

הם כסיר מרתיח יתגעשו וישאיו

לרסיסי פנינים למיץ חלב ידמיו

ישתקשקו וכמו רכב יתהללו:





ותחת לרגלי הרי עד שם יגרו

באגן הסהר המים ינהרו

מנו תצאות נחל יזוב ויגיח

מי עקלתון ילפתו ארחותמו

ימוגגו עמקים וצמחיהם כלמו



ירוו נחת כל־עץ ישקו כל־שיח:





עודנה מתימן רוח נושפת

והנה עב קטנה עלי חרס חפפת

עד כה ושמים עבים התקדרו

והנה דממה מרוח ומסער

אין קול עלה נדף ישתקו עצי יער

שקט על־פני הנחל גלים סרו:





ועיניהם שמימה שור עז וכשב

והכלב כבקר הוא יאכל עשב

ועוף המים אברה ונוצה יטבעו

ייחלו למטר הצמחים כלמו

גם ההרים וגבעות קוו למו

ישאלו למים כי ישתו וישבעו:





פתאם הנשיאים את־אוצרם יריקו

ומרפא לכל־בשר חיים יפיקו

עוד הגשם דק ככפור על־הארץ

אכן עתה אגליו ירביו ויגדלו

וירבו המים רביבים נפלו

יפרצו בארץ פרץ עלפני פרץ:





מה־זאת כמראה החשמל מרבה צבע

ירקיע בשחקים מראהו שבע

הלא תדעהו הקשת הננו

נטפי מים בענן כי נשארו

אם קרני השמש עליהם עברו

יראה הקשת יעוף ואיננו:





שם מבין עפאים את־קולם יתנו

צפרים מצאו בית ושם יקננו

דרור נדד כנף עלי ענף יניפנו

יצפצף ויקרא אל־רעותו בצל רבצת

יביא אכל לה והיא מפיו מצצת

ולהביא שנית חיש יעוף ואיננו:





והסיס בנה מעלותיו על־ראש תרן

יביא חמר וטח עם פה ובצפרן

ברירו ייפהו כבמחוגה יתארהו

יביא מעל־פני השדה טיט ודמן

יחזק תפארת ביתו אמונה אמן

לעמד בסערה ורוח לא ינידהו:





ועל־שפת הנחל ירקד הצפרדע

בין חרול ינהק יזעק וישוע

בקול הסירים תחת הסיר נפוח

ילטש עיניו יטה שכם ירים ערף

ולכוף כאגמן ראשו וכמפני חרף

יתעות כצנפה ידכה ישוח:





כל־רמש ושרץ וכל־מרבה רגלים

כל־הלך על־גחון אשר לו כנפים

יחתרו בחורי עפר ינתרו ויעופו

שמה ידאה הזבוב כמטחוי קשת

שממית תתפשו בהכינה לו הרשת

בבא העטלף עליהם יחדו יסופו:





והנמלה תרמש מבקר עד ערב

לאגר מאכלה להכין לביתה טרף

ובצים עזובות בפיה תשאמו

תביאמו ותצילם משטף פלג

בין כפים גרנה לא תירא משלג

בנתה ביתה בדעת חדרים תמלאמו:





פה נצב העלם וחשב מחשבת

ומן ערבי נחל ידו קצבת

בסכין מלטש חלילים מעשה שעשוע

ויפצל אותם ויקב חר לנפוח

ירנן ויגיל הלך ילך ושמח

וינח וישב על המבוע:





ויבט ילק צבע רקמתים

וחיש ידלק אחריהו לתפשו בידים

והוא פשט ויעף יהתל בעלם

ויזרק אחריו צרור עפר ואבן

ובידו להכתו קנה גם תבן

אבל בלי ראות נדח בחריצי התלם:





ותחת שובך האלה בצל עליה

שם נערה יפת תאר בנעם מראה

ישבת אצל דודה וסוד ימתיקו

מחתה מרקתו זעת אפים

והוא על ברכה ינח מעמל כפים

צוף תחת לשונם אמריהם החליקו:





ככה כל יגיל בעת הזמיר הגיע

תבל ומלאה שבע שמחות ישביע

עורה כנורי בל תכלה לזמרנו

אבל מלאתי רוח מדבר נפעמתי

משכיות לבי רבו לכן נאלמתי

ידמו בנות שיר אם רעיוני יהודנו:













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47011