


	
	שיר לבת־ההרים
	




לבבתני־לבב רב, נערתי, בת־ההרים!

שחור עיניך אך תרעיפי – להט רב תוכי יזרים!



לך, ילידת־צוקי־פחד, יושבתי חגוי־סלעים,



לך על כן אשכר אגיש – יפת־נגינותי אנעים.





חיש תגיח גיח־פתע שירתך רות־הסער,

ונשאו צלילי־הכסף עטופי גילה או צער.

ודמותך המתמרת לבבי לקחה מלקוח –

לך אני כלי בלי פלט. לא אותך אוכל לשכח.





בין סתרי הרי־המחץ שם נגלה לי הוד מראיך.

גאיונה, מלאתי־אמץ, רצופת עזוז הריך.

מה נפלאת בזה השגב, נאותי, נצת־הדרור!

מי יתנני כמותך גדל־מרחבים ושטוף רב־אור!




תל־אביב, א' בניסן תש"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54526