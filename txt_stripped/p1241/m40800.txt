


	
	לכבוד המשורר יוסף אלמנצי
	




Samuel Vita Lolli


[נולד בגוריציה בשנת 1788 ומת בשנת 1845]






– – ͝ – – – – – – – –



לא אהלל שיריך כי נעמו

לא דברות החן מעין נובע

היוֽצאים מפיך, וינחמו

כל־איש אשר עינו מאון דומע

לא תוֽכחות מוסר למאד עצמו

החוֽדרות בלבב כל־איש פושע

ענוֽתך רבה לעד אביעה

כי עד־שמע לי הנה הגיעה.





תאות תהלה אל־איש מליץ־ישר

ירפה באמרי פיו קשיות השיש

תאות תהלה אל־הולך בכשר

יכין מעון שבתו מעל לעיש

תאות תהלה גם אל־איש רב עשר

יפתח לדל אוצר בציר ודיש

אך מי לך יערך ציץ בלתי חדק

כי מלבד כל־זה לך ענוה צדק.





יוסף, מליצתי מספר תלא

את־כל־תהלותיך כי גברו

חכמה תבונה לך גם על־כל־אלה

עשר וגם שם טוב בך התחברו

וכליל לך ענוה הפלא ופלא

כל־אוהבי שמך בך יתפארו.

מה עוד? אלי מרום אשא כפים

תפארתך יקים כימי שמים.

(1842)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40800