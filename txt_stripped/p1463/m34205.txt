


	
	אפתח פה ברנן
	








אפתח פה ברנן / אהלל לשם פה

בשפתי רננות / גדל אתן למלך.





גדלו אשנן / בקהל ועדה

דבריו אמונה / והוא לעולם מלך.





הלא הוא נותן / מענה לשון

ולכל אשר יחפץ / יטה לב, מלך.





זכרו לדור דור / שנותיו לארך ימים

חי הוא לעולם / ואין כנגדו מלך.





טעם אמתיק לו / בחיך וגרון

יהגה לשוני צדק / תהלות מלך.





כל עצמותי / וחדרי קרבי

לשם קדוש אהלל / כי הוא לעולם מלך.





מענה אשאלה מנו / ולא מאל אחר

נפשי ישובב / בנחת לגדל מלך.





שפתי תבענה / חן ותחנונים

ענות סיח בפי / בסוד נעם מלך.





פעלו אשנן / בפה ובלשון

צדקו אגיד / כי הוא לבדו מלך.





קרבי וכליותי / זמר יביעו

רנן יתנו / כי אין זולתו מלך.





שיר חדש אשיר / ליוצר בראשית

תהלה אמתיק לו / כי ממנו מענה לשון.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34205