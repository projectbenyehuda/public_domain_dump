


	
	אתה כוננת עולם
	








אתה כוננת עולם / ברב חסד / ובו יתנהג / עד קץ הימין

אשר לא ימוט / מעוון יתורים / ולא ימעד / מכבד פשע וחטאים.





אדמה בעודה / ציה וצלמות / באור דת שעשעת / ורגלך שחקה

אמרת לתתה / מרפא לכל־אנוש / טרם תפעלנו / חייו הכינות.





בררת שחקים / למכון שבתך / ורוחת עליות / לכס הדריך

בם תסתר / בלי תשורך עין / ומשם עיניך / משוטטות בכל־פעל.





בנת לקרות / ארץ על בלי מה / להדום רגליך / ומושב יצוריך

בתהו ובסערה / יסודיה תלית / ועת תשגיח בה / עמודיה יתפלצון.





גרשת אופל / ותקרא אור / בשם קראתם / ובמדה חקקתם

גבול להם שמת / ופור בינותם / לבל יגרעו חק / ובל ישנו סדר. /





גדרת רקיע / וכמסת חצי מים / ומפירותם / עבים יחשורו

גם מדורת אש / לשונאיך הסקת / ומאש וממים / אוהביך תציל.





דמות זיו אדמה / יעצת לגלות / דכית שאר מים / צררתם במקוה

דשאי ארץ / צצו במאמריך / דשא עשב מזריע זרע / וגן עדן לחוסיך.





דלקו ברוח פיך / נרות רקיע / להפקד בם / תקופות ועתים

דרך חלונות / להם הורית / זה ביום וזה בלילה / לבל יאחרו פעם.





השרצת ממים / מעופפי כנף / צבאות דגים / ותוקף תנינים

התוית ליודעיך / עטויי קשקשת / ונחש בריח / לארוחת נצח.





הלא מאדמה / לרוב העדפת / בהמה ורמש / וחייתו ארץ

הודעת סימני / מאכל לטהרה / ולחבורת צדק / בהמות הכשרת.





ובהבנות / עולם בחכמה, / ובהערך נחת / שלחן ודשן

ותשקד / להזמין אורח / ולהאכילו / טוב מאכלך.





ולהרדותו / במעשה ידך / היות כאלהים / שוטר ומושל

ולשור אל מלאך, / ולקרוע מי שועל, / להדמים מאורות, / ולהחיות רדומים.





זכרון גלמו / מחמר קרצת / רקמתו בסתר / בצלם חזיוניך

זהר נר נשמה / בגוו ערכת / כי היא תחפש / חשכי חדריו.





זבדתו כבדה, / בתוך חפת עדן / בפז ואבן יקרה / יצועו יפית

זה מלאתו / רוח תבונה / לכלל שמות / לכל מפעליך.





חי עולמים / לבחנו רצית / במצוה קלה / אם יוכל קום

חדל מעץ הדעת / פן תנקש / ומעצי תנובה / תמלא בטנך.





חזיתו לבד / ושחת: אעשה לו עזר, / אם יסלף אורח / תהי לו למכשול

חטיפת שינה / עליו המתקת / צלע אצלת / ובשר כוננת.





טפחתה בחן / יפיתה בחסד / הבאתם בחפה / חננתם ברכות;

טעות כזב / רמש השיאה / משכה כשור לטבח / להניא צווי.





טעם פרי הזהרו / לעטה והלעיטה / הוערמו בנבלות / וכסו בנובלת

טורדו פעמי / בעל הלשון / ונהפך מאכלו / לבל ירפא נצח.





ישטן באיבה / להרצץ בראש, / והוא ישוף עקב / למלשני בסתר

יצא דין למות / ויגיעת עמל, / והיא לקושי לידה, / וציה לשמיר.





יצרו הרגל / לתאות רבעו / ושלחה עויליה / עובד ורועה

יקרו במנחה / ליוצר הכל / רב בפרי הארץ / ורך בחלבי צאן.



כהביטך, רם, / דכאות שפל / שעית מנחתו / וקצת בניחח אח

כפה רחמיו / ולא כבש יצר / שלח יד בצלם / החל שפוך דם.





כשמעך, דורש, / קול זעקת דם / ענשתו בנע ונד / ויגיעת ריק והבל

כהתודותו, / אות לו חקות, / להשיב להורגו / נקם שבעתים.





להכעיסך, אל, / החל דור אנוש / להמיר כבודך / ולקרוא בשם אליל

לים חול שמת / חק לא יעבור / קראתו לאבדם / תמור קראו בשם.





למדו העוה / מלאי חמס / שמנו עשתו / ואמרו לאל סור

לכן זעמתם / במעינות תהום / ופלג מלא מים / עליהם שפכת.





מהם מצאת / צדיק תמים / צפנתו בסכה / עד יעבור זעם

ממנו העצמת / משפחות כל יציר / ובהנחמך בו / לא אקלל, שחת.





מרו בשמך / יושבי שנער / לרום עד כס / ולעשות למו שם

מלאת חפצם / בהלעיגך למו / נפצתם בכל־רוח / בסלפך לשונם.





נר ערוך בתהו / אב המון נודע / ולשביב אשו / רצו נכשלים

נתיב מישרים / הודיע לתועים / השענו באל חי / ומה־יועיל פסל.





נטש מגוריו / ונמשך אחריך / ונמצאת לו / באש ובמלחמת

נתבוסס בדם ברית / וזרעו אחריו / כי היא תציל / עמוסיו משחת.





שמחתו / בפרי שעשועים / באמרו: אמללתי / ויבשו שרשי

סבל כגבור / כבד נסיונות / וביחידו לטבוח / בחנתו, ועמד.





שש אב לעקוד / ובן להעקד / כי בה יצדקו / עמוסיו בתוכחת

שמת כפרו איל / ונחשב לו צדק, / ביום זה נקשיב: / מצאתי כפר.





עד לא הורת / דת אש מימין / נצרה איש תם / ושקד דלתיה

עת הרדמתו במלון / שם מצאך / ותבטיחמו / היות לו למשגב.





עליו סכות / מחרב רודף / ושר אש לוהט / לפניו החלשת

עטרתו / במספר דגלים / וכמעות ימים / קהליו הרבת.





פרח משבטך / לשרתך עשרת / תמור עשרו לך / הונו במצבת

פרי צדיק הצמחת / מגזע לוי: / עמרם וניניו / כגפן ושריגיה.





פקדת צאנך / ביד נאמן / לחלצה מצוען / ולהעבירה במי שועל

פארתו בקדוש יום / ובסכוך ענן / עד ישבה שבי / וישלול נות בית.





ציץ עטרת כהנה / לקדושך העטית / וינחילנה / לבניו אחריו

צפונה שמורה / לדורות עולם / ובוזי כבודם / יבלעו וינגעו.





צור הענקתם / רוב מתנות / ומשלחן מלך / מאכלם הכינות

צויתם שבת / פתחי אהליך / למלא ידם / ימים שבעה.





קדושים יבדילו / איש מנוהו / לעצרו בלשכה / כחק מלואים

קדשוהו וחטאוהו / במי נדה / תמור חטוי דם / ושמן המשחה.





קציני מזמה / הם נעמתו לו / כשבת אחים יחד / להורותו סדר

קורץ וזורק / מקטיר ומטיב / ראשון בראש ורגל / וראש ליטול חלק.





רצוי זבחיו / וזבחי עדה / לפניו יובילו / היות רגיל בם

רב שינה ואכל / ממנו ימעיטו / ערב יום סליחה / פן ירגל לקרי.





ראשי שבטו / הם נעמתו לו / להשביעו בשם / בעלית רקחים

רד בדמעות / כי נחשב לפתי / והם בכי הזילו / כי לכך הצרכו.





שעשוע מדרש / והגא כתבי קדש / אם יחכם / לפניו ישוחחו

שנון שחות / מלכים קדמונים / אם יהיה בער / בם יעסיקוהו.





שיר ישוררו לו / פרחי כהנה / בפה ובחיך ערב / ובנעימת צרדה

שאון יגבירו / המון רבתי עם / כי מקולם / שנתו תפורר.





תורמי דשן / מחצות נועדו / לקים מצות חק / עבודת לילה

תקנת פיס / להם הוכנה / פן יהדפון / בריצתם לכבש.





תכף לו יפיסו / עומדי עזרה / למעשה תמיד / ודשון פנימי ונרות

תאיבי ברכות / מפי מורה / לשים קטרת / חדשים יפיסו.





אמוני עתים / ישלח לקדים / אם ברק נוגה / יפן לשחיטה

אחיו ילווהו / לבית טבילה חוצה / אשר שם יטוהרו / באי עזרה.





אז ינהגו בו / גדלה וכבוד / ויפרשו מסך / בינו לבין עם

את־כסות עצמו / ימהר ויפשוט / וירד ויטבול / ויעל ויסתפג.





בשבוץ מכנסי בד / כעין פרשים / תחלה יכסה / חמוקי ירכיו

בם יכסה / פשע ערות שטים / ויגלה לנו / זכות גן נעול.





בכפל כתנת בד / יכסה שארו / מפסי יד / עד עקבת רגל

בם יפן / מלא כל־הארץ כבודו / ויסיר דאגת / כתונת הפסים.





גם מזה אבנט / ישנה ביום צום / כי כלו בד / בלי ארוג כלאים

גולל ומקיף / ומשלשו לכל־עבר / בעד חגורי אזור / צלמי כשדים.





גדול נהדר / בנזר המלוכה / בהגביהו ראש / במצנפת השש

גם בה ינקה / דופי פריעת ראש / ויעביר כלמת / אשת זונה מצח.





דמותו כתרשיש / כמראה רקיע / בלבשו מעיל תכלת / ארוג ככורת

דלת שפתו / גדילה כתחרא / מקפת לו / בלי להקרע.





דבק לשוליו / רמוני צבעים / ופעמוני פז / עגול סביב

דגול בשמעו / קול פעמיו / מכפר בעד קול / מוציא שם רע.





העטוהו באפוד / דומה כמין לבד / ארוג פז ושני / ושש ותכלת וארגמן

הלא בכתפיו / שתי אבני שהם / ובם שמות שבטים / כמספר דגלים.





הגויים בשמות / חצויים באותות / בפתוח שמיר / נוצר מבראשית

הצדיק בם / לנוקשי באפוד / ומחליפי אל / בשור אוכל עשב.





וקבוע בלב / חשן, כפול / רבוע זרת על זרת / ארוג כאפוד

ובו טורי אבן / אחת לכל־שבט / מוסבות פז / חקוקות בשמיר.





וירכסם בטבעות / כחק לא יזח / ובשרשרות גבלות / דבקימו יכסה

ואוהב משפט / קראו משפט / להצדיק במשפט / מעותי משפט.





זר זהב שם / על תכיפת האפוד / מאזן ועד אזן / מול פני המצנפת

זכר שם נערץ / חקוק על ציץ / נתנו על מצח / מחבר לנזר.





זדון טמאת דם / ובשר וחלב וקמץ ונסכים / ירצו בציץ / ויעלו לרצון

זמנו שמונה / לגדול מאחיו / לשרת / ולשאל עצה באורים.





חגרם כדת / לבשם כסדר / ויקדש / ידיו ורגליו

חניכיו יגישו / את־תמיד השחר / קרצו / וקבל דמו במזרק.





חלק פרס והקטיר / ונרות הטיב / הקריב ראש ונתח / חביתים ונסך

חש לגב פרוה / לבית טבילת קדש / וקדש ידיו ורגליו / ופשט.





טבל וספג / ועטה כלי בד / ויקדש עוד / ידיו ורגליו

טהור נגש / אצל פר ממונו / העומד בין / האולם ולמזבח.





טמונותיו יגלה / ליוצר הכל / ולא יכסה פשע / כי בכן ירחם

טוב יסלח לו / בהתודותו / בסמכו שתי ידיו / על פרו בכבד.





וכך היה אומר אנא השם חטאתי עויתי ופשעתי לפניך אני וביתי, אנא בשם כפר־נא לחטאים ולעוונות ועל הפשעים שחטאתי ושעויתי ושפשעתי לפניך אני וביתי ככתוב בתורת משה עבדך כי ביום הזה יכפר עליכם לטהר אתכם מכל חטאתיכם לפני יי. והכהנים והעם, העומדים בעזרה כשהיו שומעים את־השם הנכבד והנורא מפורש יוצא מפי כהן גדול בקדשה ובטהרה היו כורעים ומשתחוים ונופלין על־פניהם ואומרים ברוך שם כבוד מלכותו לעולם ועד. ואף הוא היה מכון לגמור את השם כנגד המברכים ואומר להם: תטהרו. ואתה בטובך הגדול תעורר רחמיך וסלח לאיש חסידך.





יקפוהו סגן / וראש בית אב / ובא לשער התיכון / למזרח עזרה

ימצא שם / שני שעירי עם / וגורלות זהב / נתונים בקלפי.





יטרף בה / ויעל גורלות / זה לשם נערץ / וזה לשם לעזאזל

ימינו עם תעל / גורל שעיר שם / סגן ישמיע לו / בגיל: הגבה ימינך.





כהעלותו ביד / השמאלית / ראש בית אב ישיח: / הגבה שמאלך

כהנתנם / על שני השעירים / קורא בקול רם / זה לשם חטאת.





כון ובא לו / אצל פרו שניה / להתודות / ביד חטא עוון ופשע

כבש ידיו / בין קרניו בכבד / להתודות עוד / בעד עוון ביתו ומטהו.





וכך היה אומר אנא השם חטאתי עויתי פשעתי לפניך אני וביתי ובני עם אהרן עם קדושך, אנא בשם כפר־נא לחטאים ולעוונות ולפשעים שחטאתי ושעויתי ושפשעתי לפניך אני וביתי ובני אהרן עם קדושיך ככתוב בתורת משה עבדך כי ביום הזה יכפר עליכם לטהר אתכם מכל חטאתיכם לפני יי. והכהנים והעם העומדים בעזרה כשהיו שומעים את־השם הנכבד והנורא מפורש יוצא מפי כהן גדול בקדשה ובטהרה היו כורעים ומשתחוים ונופלין על פניהם ואומרים ברוך שם כבוד מלכותו לעולם ועד. ואף הוא היה מכון לגמור את־השם אחר המברכים ואומר להם: תטהרו. ואתה בטובך הגדול תעורר רחמיך וסלח לשבט משרתיך.





לשוחטו נפנה / וקבל דמו / וצוה למרסו / ברבד העזרה

למזבח מוקדה / עלה והקיף / ובידו מחתת / זהב שחוט.





לוחשות חתה / מפני מערב / וירד ושמח / ברבד העזרה

לפניו יובילו / כף הזהב / והמגס אשר בה / קטרת הדקה.





מלא חפניו / ונתן לתוך כף / נטלה בשמאל / ומחתה בימין

מהלך בהיכל / עד־בא לפרכת / צועד בקרבה / עד גשת לארון.





מחתה שם / בין שני בדים / ואם אין ארון / באבן שתיה

מערה קטרת / על גחלי אש / כסה ענן / צדד ויצא.





נבהל לשוע / בקצר בהיכל / לבלתי רדות עם קדש / רב בצעיר

נם לממרס: / הגש דם פר, / נטלו ונכנס / וקם לבין הבדים.





נוכח הכפרת / הזה באצבעו / אחת למעלה / ושבע למטה כמצליף.

נתנו על כן זהב / בהיכל / ושחט שעיר עם / וקבל דמו.





סובב כדרכו / ועמד בעמדו / והצליף ממנו / כמשפט דם פר

שמו על כן שני / בהיכל / נטל דם פר / ובא לפרכת.





ספר והזה / מול ארון חוצה / אחת למעלה / ושבע למטה כמספר

סר והחליפו / בדם השעיר / ויפעל בו / כסדר הראשון.





עשאו בתערבת / חטאת אחד / ויצא למזבח הזהב / לחטאו

על קרנותיו הזה / ונתן באצבעו סביב / על ארבעת רבעיו / וחטאו.





על צלע מזרח / גמר חטויו / ומשם הזה / שבע על טהרו

עת גמרו בא / אצל שעיר חי / וסמך שתי ידיו עליו / להתודות בעד עם.





כפר־נא לחטאים ולעוונות ולפשעים שחטאו ושעוו ושפשעו לפניך עמך בית ישראל ככתוב בתורת משה עבדך כי ביום הזה יכפר עליכם לטהר אתכם מכל חטאתיכם לפני יי. והכהנים והעם העומדים בעזרה כשהיו שומעים את־השם הנכבד והנורא מפורש יוצא מפי כהן גדול היו כורעים ומשתחוים ונופלין על פניהם ואומרים ברוך שם כבוד מלכותו לעולם ועד. ואף הוא היה מכוין לגמור את־השם אחר המברכים ואומר להם: תטהרו. ואתה בטובך הגדול תעורר רחמיך וסלח לעדת ישורון.





פקדו לשלחו / / ביד איש עתי / עמוס עוונות / אום ופשעיה

פניו שם / בפר השעיר / קרעם והוציא חלבם / והקטיר.





פרחי כהנה / יסבלום במוטות / וישרפו חוץ לעיר / עור ובשר ופרש

פשט שעיר / לראש המדבר / מניפי צניפות / זה לזה יבשרו.





צהל להראות / עשר תפארתו / ולהתגאות / במלבוש יקרו

צעד וקדש / ידיו ורגליו / ופשט כלי בד / ועטה כסותו.





צווי סדר / יודיע לעדה / וירגל בפה / חק העשור

צרך ברכות השלים / וקדש ופשט / וירד וטבל / ועלה וספג.





קדשת בגדי זהב / לבש / ויקדש עוד / ידיו ורגליו

קדם ועשה / שעיר המוסף / והכליל אילו ואיל עם / עם חלבי יום.





קדש ידיו ורגליו / ופשט, / וירד וטבל / ועלה וספג

קרבו לפניו / בגדי לבן / לבשם / וקדש ידיו ורגליו.





רץ כאיש מהיר / לבין הבדים / והוציא משם / כף ומחתה פז

רגליו וידיו / קדש כדברו / ופשט כלי בד / והניחם נצח.





רחץ וספג / ועטה כלי פז / ויקדש עוד / ידיו ורגליו

רצוי תמיד / הגיש בערבים / והקטיר קטרת / בין נתחים לנסך.





שמר לערב / דליקת נרות / כי מצותם / מערב ועד ערב

שב שאת כפים / לברך את־העם / וקדש ידיו ורגליו / ופשט.





שארו יכסה / בבגדי עצמו / ושרים ילווהו / בהדר לנויהו

שלום בצאתו / בלי הקרה פסול / תרנן עדה / בשמחה ובטוב לבב.





תחלה יבשר / שליח השעיר / כי נרצו עוונות / בת השובבה

תן לנו מופת / שולחיו יאמרו / במה נדע כי / כפר פשע.





תוארת לשון / השני הלבינה / ושעיר הולכתי / ונדחה ומת

תפארת יעטו / והדר ילבשו / שמחה ימצאו / וששון ישיגו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33930