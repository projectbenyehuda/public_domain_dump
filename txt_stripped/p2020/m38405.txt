


	
	[שלום רב מפי אל שדי] (שיר פתיחה לספר חכמני)
	



[נולד באוריה בשנת 913, מת אחר שנת 982]






שיר פתיחה לספר חכמני





שלום רב מפי אל שדי

ברכות ונחמות טובות עד-בלי-די

תבאנה לכל-מי שיכתב זה ספר למודי

יושיעהו אל אם יכתבהו בשם שבתי

בלי למחות שמי מזה ספר סודי

רק לכתב שמי בן-ידידי

אז יחשב לו כנתינת משכרתי בודאי

בין יבין יגיעי שיגעתי בכל-מאודי

רשמי חכמתי ללמד לא חסתי במחמדי

האמנם על-זה ראוי הלוחם בלחם חמודי

מאמר פי לקים ולכתב בכתב ידי

חסד יעשה מלהבזות להתלמד משמי שקראוני יולדי

זכר יזכר הכתוב השכלתי מכל-מלמדי

קנאה ירחיק מלבו מלשלם רעה תחת חסדי.





הוא החפץ לשא ברכה מאת יי

וצדקה מאלהי ישעי כדבר חנוני

אזן יאזין לכתב תחלה חרוזי ותקוני

דברי הספר וחכמותיו באחרונה לכתב כעניני

ועל-זה העירותי בחפצים לרשם ספר הגיוני

נאמי אם לא יקימו שופט צדק ידין דיני

וינקם נקמתי מהם אל נקמות יי

לא יאבה יי סלח להם על-עלבוני

וחכמתם ישיב לאחור מלהבין בסוד יי

הודם והדרם ישפיל בגזרת יי

ניב שפתותיהם לא יתקים בין-עם יי

וימחו מארץ חיים אם ימחו פיוטי זכרוני

לבאר שחת ירדו חיים כנצבים על-עם יי

דברי אלה אם ימאסו מלכתבם בסדר שנוני

מאס ימאסם אלהי אם לא יחוסו לבזיוני

אך בכל-זאת ביי אלהי שמתי בטחוני

והוא ישלם שכר יגיעי שיגעתי רב שני

ראשית חכמה סודם לפענח ליראי יי

סודות ספרים סתומים חתומים ועמוקים לפרש יותר מקדמוני

חסדיו הנאמנים ינחמוני מכל-אנחותי ויגוני

זכר יד ושם טוב יתן-לי בביתו ובקהל יי

קנין ראשית דרכו ינחיל לבני ולבני בני.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38405