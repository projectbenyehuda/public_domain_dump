


	
	פתוס־המרחק
	



אדם גדול ויהירות, מחשבה גדולה והתגדלות – הם שני הפכים, שעת עלית־נשמה היא גם שעת הכנעה וענוה.

וכשאתה רואה אדם גדול והוא יהיר, דע לך: זו שעת ירידה
ונפילה לו ונשמתו זקוקה לנחמה, והרי הוא עומד ורואה את עצמו מרחוק וכאלו
מודד את שעור קומתו של אחר ורגש הערצה מתעורר בו עכשו ובשעת קלקלתו כלפי
אותו אדם גדול של שעת תקנתו – יש כאן משום פתוס־המרחק של נפילים
בני־אלהים.

“כל המתיהר, אם נביא הוא נבואתו מסתלקת ואם חכם הוא חכמתו
מסתלקת”. יש לנסח ולאמר: כל המתיהר, אם נביא הוא סמן שנבואתו נסתלקה אותה
שעה, ואם חכם הוא אותה שעה חכמתו נסתלקה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53024