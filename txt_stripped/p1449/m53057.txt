


	
	יהירות של צעיף
	



מדת־ההגיון יש בה לכאורה ממדת העזות. מעיז ההגיון לתקוע
חודו של איזמל קר בתוך הויה חמימה, לחתוך אותה חתיכות־חתיכות ולבדוק
בלחלוחיתה. וכנגדו המסתיקה יש בה לכאורה ממדת הצניעות. דומה, אין היא
מעיזה לגלות את הצעיף ולגעת במכוסה ובמופלא.

ועכשו צא וראה את סופרי זמננו: דוקא גסי־הרוח שבהם,
חצופי־העט, מתעטפים טלית כולה מסתורין ומתימרים באתכסיא: שטים אנו למעלה
מספירת ההגיון ואין לו שליטה בנו. וכאלו מכריזים מתוך ענוה יהירה: לנו הרז
ולנו הסוד – ולנו ההכנעה מפני כבשונו של עולם!

יהירות זו שבמסתיקה המודרנית באה מתוך איזה רגש של פחד,
פחד סתום, שננסי הרוח חשים בפני אמתו התקיפה של ההגיון ומבקשים להם מפלט
ברכרוכית של אפלולית חמה המלטפת את האדם בסמיות משכרת ומגיסה את דעתו
בקשקוש סודות. אימת הבהירות עליהם, אימת הפתרון עליהם, והרי הם מתקשטים
בצעיף ומפרכסים עצמם בתהיות ומצא להם – ואין לנשמת המסתורין סתירה גדולה
מיראה זו ומעזות זו.

מה שאין כן בהגיון, שהעזות היא ממדותיו הטבעיות וברכה בה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53057