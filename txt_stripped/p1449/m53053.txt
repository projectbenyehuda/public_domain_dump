


	
	קציר־מחשבות
	



טסות, מזמזמות בך מחשבות חמות, זהר לן וברק להן, ואתה מבקש
לצוד אותן בדרך מעופן, מתגנב מאחוריהן ותופסן – ובידך צרור זנבות עוקצים,
זנבות מחשבות.

איה הזוהר ואיה הברק?

אל תהא פזיז לקטוף מחשבות רכות. הנח להן עד שיגדלו ויתבשלו פרותיהן, יתמלאו כובד – ונשרו מאליהן.

*

חמרה, סערה בך מחשבה ונשתתקה, נתנדפה לחלוחית הרגשות שנלוו
עליה והכשירו יצירתה שלא־מדעתה; היא גדלה ובשלה את פרותיה, נתמלאה כובד
וקושי – והרי אתה יוצא לקצור בשדה מחשבותיך ומוצא אותן קצורות כבר, תלושות
וראויות לגורן. ראה, ברכה מרובה נשלחה בגדולי נשמתך! שטוחות לפניך מחשבות
ובנות־מחשבות בשפע, ואין לך אלא לעמור עמרים. אבל ברכתך היא קללתך: מחשבות
צנומות, שדופות, מחשבות מתות אתה מכניס.

מרובה בהן הבהירות ומזיוה של יצירה אין בהן. אין בהן מאורה
הרותת, אור־ערפלים חם. אורן – אור שקוף, אור יהיר וקר קופא על
חורונו.

אל תאחר קציר מחשבותיך.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53053