


	
	יתרון עלוב
	



יתרון לשקר על האמת, שכן עולמו של זה גדול משל זו. מאמר
אחד לאמת, הכרעה אחת לה; מקום־חיותה – ההכרח. הכרח של כך־הוא, שעבוד של
זהות. עולמה – צמצום של אחדות. שתים על שתים ארבע, רק ארבע; אפשרות אחת
לאמת. ואלו השקר אין סוף לאפשריותיו. שתים על שתים – כל שורת המספרים מן
אפס עד אין־סוף ראויה וכדאית לו, חוץ ממספר אחד: מספר הארבע. וגם מעבר
לגבולי המספר אין אפשריותיו פוסקות. ארבע על ארבע הוא שלחן, כסא,
וכו'.

*

והוא הדין במדה הקרויה: כובד־ראש או רגש־אחריות. היא
מצמצמת את האפשריות, ממעטת את הדרכים! מבוא אחד, חד־צדדיות, בעטיה באים
לנשמה כמה וכמה עכובים, עכובי ספקות, פקפוקים, חששות, עכבות שברגש
האחריות.

ואלו הקל עושר רב שמור לו. נוח לו למצוא את שהוא מבקש ואת
שאינו מבקש, נוח לו לזכות במציאות ולהשתמש בהן. אין הוא נתקל במכשולים
ובמעצורים, נשמתו פרוצה לכל הרוחות ואינה יודעת צערם של עכובים שבאישיות
בעלת־משקל. פתחים רבים לה, דרכים רבות לה.

הקל הוא זריז ונזכר. תמיד יש לו רב. אין לו שעה והוא עני בה. זה סודו של הז’ורנליסטון.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53039