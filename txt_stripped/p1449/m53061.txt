


	
	סמל ובטוי
	



יש ואני מהרהר: פלוסופיה זו של דורנו, שאינה מתקשה כלל
בהבעת דבריה, ולא עוד אלא שבטוייה עודפים על מחשבותיה, אפשר וחדשה חדוש של
ממש? הן המחשבה הגדולה קודמת ללשון ומן ההכרח שהיא באה סתומה ואפלולית,
הולכת ומגמגמת שנים ותקופות ומתיגעת למצוא לה תקון בבטוי מכוון עד שהיא
מגיעה לידי זקנה ונעשית רשות־הרבים, מדרס ללשון. על־כן כל מחשבה חדשה נתלית
בסמבולים, באפני־דבור על צד ההמשל, העברה והשאלה.

צא ובדוק את הפלוסופיה העתיקה וזו של ימי־הבינים. “מה־הוא”
(טי אסטי) של סוקרטס, האדאה של אפלטון, האנטלכיה ו“המה־שהוא” או
“מה־ההיות” (טו טי אסטי, טו טי אן איני) של אריסטו: שכלים נבדלים,
צורות נפרדות, מלאכים, אף אלהים ובנות־אלהים של חכמי האסכולה – כל אלה
וכיוצא בהם אינם אלא גמגומי מושגים וסמלים, המרפרפים על פני שטחם של מונחים
וגדרים ואינם נוגעים בו, משמיעים לנו משק־כנפים של מחשבה חדשה ואינם נותנים
לנו לתפסה. משום כך הם נדרשים בשבעים פנים וסובלים פרושים מתנגדים זה לזה.
רק לאחר שקנו שביתה בעולם המחשבות ונטל מהם ברק חדושם ומעופם, הם נכבשים
בדפוסי לשון ויוצאים לכלל בטויים. תדע, כשהשם אלהים פסק מלהיות גמגום
ועלה לידי בטוי, אותה שעה ירד אלהים מנכסיו ונתבדה.

הרי שהגמגום הוא סמן יפה למחשבה, סימן לימי־נוער; ואלו הבטוי המלא בלי פגם בלשון הוא סמן לימי־זקנה.

לפיכך המחשבה של בני־דורנו, הנולדות בלי חבלי־לשון
ובטוייהן באים תכופים להן, מסותתים ומהוקצעים יפה, חשודות עלי שהן זקנות


מתחלת בריתן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53061