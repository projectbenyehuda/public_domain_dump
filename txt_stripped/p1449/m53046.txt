


	
	חרוז־חוזר
	



יש סגנון של הסתכלות ודמות לה מעין דמות של עגול. קו אחד
הולך וסובב, יורד ועולה, עולה ויורד, עד שהוא חוזר למקום יציאתו ונח. סופו
נעוץ בראשו – ולפנינו הסתכלות נאה, בלי חכוכים ובלי סכסוכים, הכל בה מדוד
ושקול כהלכה, הכל שטוח בהקבלה ובהתאמה, רתמוס אחד הולך ונמשך בנחת, הולך
ונבלע בתוך עצמו, מסים את הקפו ומנעים עלינו נועם שלום.

רצוני לאמר: יש חרוז־חוזר גם במחשבה. ואומנותו של
החוזר בכך, שהוא משוה הדורים, מקביל ומתאים, מאחה ומאחד. כל חרוז־חוזר הוא
חתימה, סוגר, וכל חתימה יש בה משום השכנת שלום. בדוק ותמצא, הרפרן משרה
עלינו תמיד רוח של שלום.

סגנון זה מעיד לרוב על עניות מחשבה; רתמוס עשיר, הרי תכנו
עני. מחמת דלות היא נתפסת בקו אחד, במקיף. היא לא חצבה בסלעים ולא פרצה
מתוך נקרות מעמקים, לא עברה דרך חתחתים, דרך נגודים והפכים, לא נתלבטה בסער
ולא נתנסתה ביסורים, והרי היא מתעגלת ויוצאת, מחליקה וטופפת.

חרוז־חוזר במחשבה מעיד לרוב על נשימה קצרה של מחשבה.
רתמוס מהיר לה, היא יראה את המרחב, את הדרך הארוכה, עולה ויורדת, מפסקת
הפסקות, זקוקה למנוחה: לחרוז־חוזר.

ואלו מחשבה טעונת־חומר ועשירת־צורות נשימתה ארוכה ואי־אתה
שומע בה הלמות רתמוס של פותח וסוגר. גדולים קרעיה וקשים נפתוליה, הומה בה
הקרב ומתרוצצות בתוכה הסתירות, היא נכשלת בעצמה ואובדת לעצמה, צועקת
בתהומותיה ומחיכת במרומיה, אין היא דורגת וסובבת בנעימות של מדה ומשקל,
אינה מפריחה את נשמתה בחרוז־חוזר ואינה נחה בו. אחדות אחרת לה, גדולה מזו
של חוזר, סמויה מן העין ואינה קבועה־קפואה במסגרת: חבויה מתחת למחשבה
ומסתתרת מאחורי רבוי קולותיה וסכסוכיהם.

ובלשון המוסיקה אפשר לצין ולאמר: סגנון־מחשבה מהמין הראשון הוא בחינת מלודיה, סגנון מחשבה מהמין השני הוא בחינת הרמוניה.

הסגנון הראשון – אמתותיו מתוקות לנו. הסגנון השני – אמתותיו אכזריות הן: מהפכות.

*

אף בספרות היפה אתה מוצא טפוס של סופרים קצרי־נשימה, בעלי
רתמוס קצר, הבאים לתפוס את החיים בשרטוטים מעגלים ויוצאים, מעגלים וחוזרים
למקום יציאתם. חרוז־חוזר כורך את המאורעות, חורז ראשם וסופם וכאלו מפקיע את
המאורע מתוכם ומחזיר את ההתפתחות שביניהם. סופרי־מלודיה הם, נוחים לקהל
וחביבים עליו. שכן הקו המתפתל מאים עלינו וקו העגול מניח את דעתנו.

סגנון זה הוא גם בטוי לפסיביות, לנפעלות, לנשמה ספקנית
מפקפקת, כופרת, יותר נכון, מחוסרת־אמונה, מחוסרת רעיון דוחף, תובע. העולם
נדמה לה כעגול: סופו נעוץ בראשו. גלגל חוזר, הכל הולך ושב כלעומת
שבא.

סופרים כאלה הם בטבע בריתם בחינת מאחרים ומפגרים. רתמוס
נשמתם הוא תנועה חוזרת, ויש בו ממנוחתו של קו סוגר. אין בו מן הפתוס של
תנועה פורצת קדימה, אין בו מרץ הקו הפתוח ההולך ונמשך לאין־קץ. החיים הם
להם מעין חרוז־חוזר, גלגו של רפרן.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53046