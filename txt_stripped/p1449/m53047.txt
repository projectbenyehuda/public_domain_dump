


	
	מחשבה בצבור
	



קצרי־דעת ומעוטי־תורה קשה עליהם קריאת ספרים בלי קול
כלומר, העיון בספרים והאמירה שבלב, ודרכם לקרוא בעל־פה ולהשמיע את הדברים
לאזניהם. מתוך שאינם רגילים לחשוב מחשבות ביחידות אלא בצבור, נקבע קשר של
שיחה ביניהן, וכשהם באים להבין פרוש המלים, מתעוררים בהם כלי־הדבור
ומעוררים את המחשבה – חוזר ונקבע אותו הקשר המקל את תפיסת הרעיון.

יש סופרים שאינם מסוגלים לחשוב ביחידות אלא בצבור, והם
חושבים דרך שיחה; חושבים עם כשהם מדברים אל הקהל, כותבים אליו. ומאחר שאינם
יכולים להשיג את המחשבה באוירה הטהור, בבדידותה ובדממתה, הם מקדימים דבור
למחשבה, והמחשבה נגררת תחלה אחרי הדבור. עד שהם מחזיקים בה מעמד ומגיעים
להלך את הדבור אחרי המחשבה: להביע אותה.

מרובים הספרים, שבעקרם אין דבריהם הבעה למחשבות, אלא מעין
הקדמה להן, הקדמת דבור המכשיר את המחשבה, רץ לפניה ומדדה אותה
לאחריו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53047