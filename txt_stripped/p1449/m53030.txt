


	
	חשבון ערום
	



עומדים המוני קבצנים בחוץ, פושטים יד ומתחננים לפרוטה או
לשוה־פרוטה, ואתה עובר על פניהם ורחמיך מתעוררים והנך רוצה להושיט להם מטבע
קטנה – מיד ומחשבה קלה עולה בך ומניחה את דעתך: מרובים העניים וכלום יש
בידי לתת לכל אחד מהם? והרי אתה משמיט את המטבע בכיסך ועובר על
פניהם.

אין לבך נוקפך. מובטח אתה, שעשית כשורה ופטרת את עצמך
כדין. ולא עוד, אלא שהנך חש מעין קורת־רוח: לא נכשלת לבכר אחד על משנהו ולא
קפחת את האחרים…

חזיון מצוי זה ראוי לשמש דוגמה לכמה וכמה חזיונות־חיים, המתבארים מתוך אותה ערמומית שבנפש.

הרי צבור של עשירים כנגד צבור של עניים, אבל בשעה שהצבור
של העשירים נתקל בחובתו כלפי הצבור שכנגדו, פוחז ובא עליו יצרו הרע, הדורש
את טובתו, ומשכיח ממנו את רגש חובתו – אותה שעה כל אחד מן צבור העשירים
רואה עצמו פרט ואת העניים צבור, רואה עצמו יחיד בפני רבים ונפטר מחובתו.

*

והרבה כיוצא בזה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53030