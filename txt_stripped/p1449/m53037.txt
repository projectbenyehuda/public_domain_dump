


	
	נקמה שלא־מדעת
	



אם תעמיק להסתכל במאורעות ההסטוריה, תמצא שמעשי הנקמה
היותר קשים נעשו שלא מדעת בעליהם. מעין כך היא נקמת רוחו של הינה בגרמניה
הקרובה־הזרה לו, או נקמתו של הרמן כהן בתרבות גרמניה שקשר לה כתרים מדעת
וחתר חתירה תחתיה שלא־מדעת. ואולי יש לראות אף את המהפכות הגדולות, שעם
ישראל נוטל בהן חלק בראש, כעין מעשי נקמה שלא בכונה, שלא מדעת בעליהם, אלא
על דעתו של איזה מלאך, מלאך ההסטוריה, העומד על גבנו ומצוה: נקמו את נקמתכם
והקריבו עצמכם קרבן לאחרים!

זה אפיה ויפיה של אותה נקמה הסטורית. היא מביאה ברכה לאומה
ולמדינה שהנקמה פגעה בהן ואין קרבנה של אותה נקמה אלא הנוקם בעצמו. וזו גם
ברכתו הוא.

וכשאני מסתכל ורואה שורות־שורות של סופרים שיצאו מתחום
ישראל וכחם בשלילה ובסתירה, הריני מהרהר: אפשר זו נקמת ישראל בגויים. נקמה
שסופה ברכה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53037