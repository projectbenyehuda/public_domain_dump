


	
	שטתיות חשודה
	



שטת־מחשבה, העשויה כולה מקשה של סדור מלא בלי שום לקוי,
חשודה היא לרוב על המעושה. כשהיא מדויקת ומכוונת בכל הפרטים הקטנים, היא
טעונה בדיקה אם אינה מלאכה בלבד. פעמים והכוון העודף בהקפה סמן לה, שאין
היא מכוונת יפה במרכזה.

היצירה האמתית אין שטחה חלק. היא מלאה הדורים, וסדורה אינו
בלי אי־אלו שיורים שאינם נתפסים במסגרת. אתה מוצא בה גם בליטות של הפכים
ונגודים ואין היא נזקת בהם: אחדותה הפנימית היא ממעל להם, דוגמת האחדות של
החיים בכל סתירותיהם וחליפותיהם. אחדותה היא בחינת הרמוניה ולא בחינת
שטתיות.

תדע כל מחשבות חנוטות, סדורן קל; מחשבות חיוניות, סדורן קשה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53069