


	
	סליחה
	



סליחה / יהודה אבן גיאת


יונה פותה, יקושת כל מעבר,



תראי הבר ותנשי המכבר,



חלדך עבר והפח לא נשבר –



ומה תשיבי את שולחך דבר?



התקשי עוד רוחך/ עדי אבד נצחך



ותם לריק כחך? / תני לב אל ארחך



ושימי עיניכי:



אי מזה באת ואנה תלכי!

המעט ממך, משחקת בתבל,



בתענוגי הזמן כשני יובל?



בחשך באת ותלכי בהבל –



הנזרי, כי קרבו ימי אבל,



נטי מתעתועים / והבלי שעשועים,



וקרעי לרגעים / לבבך לקרעים



וקראי לבכי!



אי מזה באת ואנה תלכי!

ואם לא עתה תתנצלי עדיך,



מתי תוכלי לשלם את נשיך



מדמי מריך ומחובות קשיך?



עונך – חליך, ותעניתך – צריך,



בודויך דיך / בהשמיעך בכיך,



וראה את עניך / ממיתך ומחיך



ונשא עונכי –



אי מזה באת ואנה תלכי!

דברי עונות, אשר ראשך עברו,



גאה לבבך – והם גאו וגברו,



ואם ישבר לבבך – ישברו;



הכוני, כי למלחמתך חברו,



הדיחים מקרבך / וטהרי את חבך,



והקריבי לבך / והקטירי חלבך



ודמעך נסכי –



אי מזה באת ואנה תלכי!

הנך יפה, לחמה נמשלת,



לולי היותך בדמים מתגוללת



לא מטהרה אבל מתגאלת –



ואיך נגאלת נשמה נגעלת?



הרבי לך ברית / ובקשי האחרית



ותבואי בברית / ומגדי שוא ארית



זרי מתוככי.



אי מזה באת ואנה תלכי!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9026