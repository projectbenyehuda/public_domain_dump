


	
	סערת מות
	



זה החלק האחרון של הקינה הגדולה “מי האמין כי כמות נבל”, שקונן המחבר על עצמו לפני שהוציאוהו להורג. בראש הקינה יש רשימה בלשון זו: "קוננתי אותה יום א׳ כי אמרו לי כי היום הבא אחריו היו עתידים
להרגני, אוי לי! יהי רצון שתהיה מיתתי כפרה
לעוונותי ובבכי תמרורים בבלתי מחשבה והסתכלות לקחתי הקולמוס והייתי צועק
וכותב. אשביע בה' אלהי ישראל שכל מי שתגיע לידו
יעתיקנה ויקראנה וישלחנה לאחרים עד שתבא ליד קרובי העלובים. ורשום בה שמי
משה רימוס, אוי לי״.






סערת מות, שבץ אחזני,

לא אוכל לנוד עוד, כי שלחו לאמר

״מחר תמות״ – אוי לי, עני! –

״סחוב והשלך, קבורת חמור״.





סוערה ועניה, אמי, מה תעשי

עת אשר תגיע לך השמועה?

מחמד עיני, עטרת ראשי,

תספדי עלי במקור דמעה.





סכתך נפלה, מה תעשה, אבי?

מה מאד רעה תהי זקנתך!

אחלי תמחל לי פשעי וחובי –

אם לא כראוי כבדתיך.





סאון סואן ברעש, שטן מקטרג –

מצא בעל חוב לגבות חובו.

דעו מידעי, כי לא אהרג

על עוון גדול עויתי בו.





סם המות, אמרו, כי יעצתי

להנתן קבעת כוס התרעלה

לערלים מתו לא פשעתי,

הצמיתו חיי בזאת העלילה.





סוד השם ליראיו! לולי רבי עקיבא

וחבריו, כמעט נטיו רגלי

בראותי מותי על לא סבה –

אך יי הצדיק על כל הבא עלי.





שח שר הצורר להציל ראשי,

אם כבוד אמיר לעבד אלו.

עניתיו: טוב מות גופי ממות נפשי,

חלקי – הצור החי, והמת יהיה לו!





סחי ומאוס הושם, כל רגלם תרמס,

כי מות אכזריות אז זמוני.

מי האמין זאת על משה רימוס,

אני הגבר ראה עני!





סר מר המות – אמנם אוי לי

על שברי! הייתי במבחר חיי

ארבעה ועשרים שנה יש לי

גברא בכלא וכל מאויי.





סוף דבר: הדין עלי אצדיק,

אתודה ואמר: ״אבל חטאתי!״

רשעתי כי יי הצדיק

אנא אל נא, מחל אשמתי.





סעדני, צורי, ותהי כפרה

מיתתי על עווני, וכנפש מאמין

בצרור החיים תהיה צרורה

נפשי אתך לקץ הימין.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34338