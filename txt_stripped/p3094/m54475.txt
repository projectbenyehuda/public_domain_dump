


	
	לחיות רק שנה
	




לחיות רק שנה – אך שנה שחובקת

כל פזור בחיים שהוא כליל־השלמות;

שנה יחידה הנגדשת מלקט

באלף שדות של שנים ללא דמות;





שנה שחיוך ודמעות בה כל דפק,

כל הלם נושא את הבלתי־משג;

שנה שלאור סיומה שבאפק

כל רגע בה – אבל, כל ניד בה – הוא חג.





אחר־כך אפשר לברך על השקט.

אחר־כך אפשר להמוג או למות…

שנה יחידה הנגדשת מלקט

כל פזור בחיים שהוא כליל־השלמות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54475