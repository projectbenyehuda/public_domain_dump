


	
	אתה
	




שהכל נעשה בדברך התמוה

כך.

שאדם מעפר (ואדם לעפר)

ופרית עורונך לילותיו טעמוה.





דמך השוקק – בדמו הדמוע.

ערית כליונך – באימת כמיהותיו.

אתה!

אתה המשוח על חיל ועל חלד,

אתה הנקשה כקבר בפי טף.





כבד העולם באונך הזרוע,

אורך־פזרונך הסתמי והזר,

אתה הנותן, הנותן ונוטל,

אתה הלוקח מאז ולעד.





הייתי אחד מאותם שרצוך

כאב.

ללקות ולבכות ולגדל ולשכח,

לנטש תורתך ולמרד ולחזר

לחזות בקמטי בינתך.






דצמבר, 1947






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54477