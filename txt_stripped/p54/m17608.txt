


	
	צור וירושלים
	





הנפשות

אליהו הנביא.

אחאב – מלך ישראל.

איזבל – המלכה, בת אתבעל מלך צור. בת שלושים ושלש.

יורם – בן והושפט מלך יהודה.

אלישע – שר שומרון. בן עשרים ושתים.

אחיקר – יליד צור, חכם נודד על דרכי קדם.

יהוא – שר צבא ישראל.

סלוא – בן נבות היזרעאלי. גבור אפרים.

מיכיהו – מבני הנביאים.

עובדיה – סוכן בית המלך.

בן־גבר –      { שרי חמישים ]

עזי –           { שרי חמישים ]

רהם –         { שרי חמישים ]

צדקיה – נביא שקר

תמנע – משרתת את המלכה

שרים, כהנים, צירים, מגים, משוררים,

מחוללים ומחוללות, עבדים ושפחות.





פנטומימה: היכל העשתרת

תמרים ועמודי שיש עם כתרי זהב ממצעים את חצר המקדש. בין השדרות מובילה
מסלה מרוצפת חצץ מנומר אל השער הפנימי. מכל העמודים וענפי העצים תלויים
תופים ומצלתים; תחתיהם על הארץ עומדים אגני כסף ובתוכם מהר־זנונים
לאלה מחיר ראשית דודים לבתולות כנען, ועל ידם טנאי קנה מלאים שער
גזוז, כפר קרבן בתולים. בתוך, מול השער, שתול זית ענף ושרשרות זכוכית,
מעשה גבלות, מושחלות בין שריגיו: מירק סבכו קורנות אבני יקר… דלתות השער
פתוחות לאכסדרה ארוכה. בספונה קרועות ארובות ומהתקרה תלויים פנסי זכוכית,
מרובי גונים, משתקפים מתוך קלפות צב, על הכתלים משוחים בששר המון ציורי
חיות, כפולות ומכופלות אברים מופלאים ומופרזים, שכנפים, שדים, סנפירים,
צפרנים, גלמי גרמים ומפלי בשר משמשים אצלם בערבובית־בראשית… באמצע
האכסדרה עמוד אבן גבוה וממורק, חלק־נוצץ, וכתרתו משובצת אזמרגדים. משני
עבריו מחתות זהב מקטירות עשנן הכחל. מימין המבוא, על יד דלת השן, מזבח כסף.
בין המזבח והמצבה, על מרבדי אטונים מוסבה בת מלך צור. קפולי רדיד הארגמן,
המצויר דמויות אלים וחיות הקדש, מפושקים על שוקיה וירכיה המחוטבות, והיא
כמעט ערומה, רק על שדיה רקמת־קשקשים ממולאת אדמים ורכוסה בפתילי פנינים אל
אפודת זהב, הפורפת את מתניה ובטנה. שערותיה מבודרות־מפורכסות, שתי
אצעדות, מעשה עבת, על זרועותיה, ובידה הימנית היא אוחזת קערת האתנן
לעשתרת.

לאט, לאט, כמתירה את גופה הנהדר מחתולי אונים, היא ממתחת וקולטת אותו
בפריצות קדשות מתעלמת. כמיהת בשרים עזה מפעמת רקותיה, מתאפקה בנחיריה,
משועת מכל עוית־אלם לשריריה… אחד, אחד עוברים בחצר שרי עילם ומצרים,
כנעני לוד וכתים, רוזני שבא ותרשיש… רק רגע מתפתל־מזדקר גופה לקראת כל
הבא, ופתאם, מאוכזב, סולד ונרתע באין חפץ והיד קופצת את קערת האתנן…
והנה קפאה כלה וחץ דורך בעיניה, ננעץ שם וסומר ללא הנתק: על מפנה המסלה
הצרה נראה איש פלאי, חסון ושזוף. דמה הלם גדוש־עצמה עד אין כח לסבול
וגופה, כפון על חשקו, זנק לקראת הזר ובכל מאמצי כסופיה היא פשטה ידה
לאתננו… לאטו, ככובש עד מעמקים כל שעל אדמה מתחת צעדיו, הלך וקרב אליה
גבר־ענק בן שלשים. סנדלי תחש משורכים עד ארכובותיו, אזורו עור, וכתפיו וחזו
האמיצים בולטים־מתחפשים מתחת אדרת שער רחבה… תלתליו שחורים־עבותים: רוחות
ערבות חרשו ביניהם, נברום ופנקום; על מצחו אצילות נסיכים ומעיניו
מנקרות חניתות. זקנו ושפמיו מגלים פה מהוקצע זויות ומהודק יפה־יפה,
כחוסם שאגת אדירים המתבשלת מפנים… הוא הלך וקרב אל שער המקדש, וארכו,
ארכו לה הרגעים עד אין סוף – בשרה מתמוגג דמה מפגר־מתעלף, ופתאם גיל
ופלצות גרפוהו: הנה נגע צל ראש הפלאי ברגליה היחפות־מבושמות. היא שגמה
רגליה הערגה וכאב, וצל ראשו עלה, הלוך ועלה ממעל ברכיה, צף על בטנה, גז
ממעל לראשה – הנה שוקיו נגעו בשוקיה, מתניו במתניה… בנהימה איתנה היא
נתקה אזורה, חשפה שדיה, ומעילה צנח, מרדד גלי משיו… אך למה בושש הפלא
לבוא?..! והיא נשאה עיניה ותראה אותו נצב עליה, ראתה ברכיו המאוששות ללא
נוע, חזו רוה הנשימה, פניו השקטים, עמוקי זממה – ובעיניו עשתרות שלהבות…
מסביב אין איש: מגים וקדשות גדרו את הדרך לחצר המקדש, שעין זרה לא תחדור
אל חג העשתרת, אל סוד בתולי נצחים… והיא האמינה ביקוד עיניו, הפשילה ראשה
ונחנה־קמרה לו את שדיה, בטנה,נתעקדה כלה על מזבח להבים לאלה,
כלה־קרבן, וביבבת־רנן רננה דוממיות מחשוקי הברזל בדמה, שועה
לשסוף־פדות… ועוד האשר מתמהמה, ועוד הפלא לא קם, וקשת גוה רפתה,
שקעה… אז קרעה עיניה אליו, זרקה הלאה את קערת האתנן, ובענות שבויה
התרצתה־התרפקה על ברכיו. לרגע קט הן רטטו־רופפו והוא נרתע, נשען לסמל
העמוד, והיא ראתה אגרופיו שנקפצו מסערה עצורה, את מצחו המשרג, וחזו
המטולטל… כרוז אשר פלח את דמה, ותשטח זרועותיה ללפת את ברכיו, לתששן
בפנוקיה – ופתאם הוא נזקר רב־כח, נתק מזרועותיה הפרושות והלאה… קרני
השקיעה תלעו פניו השזופים שחורו, חתו בתלתליו הדולקים, וכבר שרירי רגליו
נתקשרו שוב נאמנות מקשה, ידיו שולבו על חזו ששוכך, ושפיפוני לעג התדגרו
בעיניו… עודנה פצועת אשרה מתגררת אליו, דלה ושפופה, בארשת אלמת לרחם
בשת עלומיה, מתפקרת תחת כפות רגליו, והוא מצדד רגע את עיניו, כירא להביט
בכל הוד גבורת יפיה, במקסם גאונו המעונה – שלא לאבד את נסיונו־נצחונו
הגדול, נצחון נזיר אלהים… ובעוד רגע ויישר עיניו לרווחתן תפארת
בשרים מתרפסה, לשלהב ולרתח את דמיו עד תשוקת־שגעון. ועוד פעם אחרונה רמז
לה, גם לה, נצחונה כה קרוב, קרוב: פלדות בשרה המלובן לחכו עד היסוד את דמי
הגבר הגועשים וצרבת שפתיו כה ערגה לקטוף צנת שדיה הסמורים… ריח השרף
לקטרת ספג צפית בשרים גדושי הסתערות וכבולי נשימה, ללא רטט שריר, ללא אנקת
דם… והנה – רחש, ניד, פתרון… בטנה צמקה מפחד… רזי, רזי לה!… הוא
בלם, סגף את תאבון דמיו,לחש־בוז פלט משפתיו, נזרק כארס־זמה בפניה, בבשרה
העליז־קדוש עוד בבתוליו – ויצא את חצר המקדש. טרופת חושיה היא נהקה בילל
כבד עלבון, כרבלה את גופה השכול, הנבוב, בקמטי רדידה, התכפשה בפלצות
יבבתה… אז שקטה פתאם ותתגהר למול עשן הקטרת, הלוך והזקף, הלוך והתמר,
עד שנצבה במלוא קומתה, רעננה־מחושלה, וגאון ומשטמת שליטה צרורים־מגולפים
בערפה ובגזרתה… אט, אט, אגרופיה התכדרו, הורמו כאלת נקם רבה – ובעוד רגע
החא קרסה־כרעה לרגלי האתיק הקדוש, וזרועותיה ממררות בתחנה, שטוחות ממעמקי
בשרה…





עלילה ראשונה

בביתן המלכה. סגנוני מזרח, מצרים ואיי יון מתובלים בטעם צורי. החלכה חותמת
מכתב. על יד כסאה, על ספה נמוכה, מוסב אלישע. בסף החדר מחכה רץ.





איזבל


אין זאת כי לבו אבד… עוד בפני הצר כמלך גבור
יערך קרב – ובארצו הוא, בתוך העם, כל מוצא
חזיונות, כל משתולל פרוע שער עליו ישתרר…


פונה אל הנער הרץ


את הספר תתן לזקני יזרעאל, ואמר אליהם, כי
עוד היום יוציאו את המשפט. כחתום פה במכתב.




הנער יוצא

אלישע ללא התענינות יתירה


מי הנשפט?


איזבל


בן־מות.


אלישע


רבו כה כיום…


איזבל


כי רפתה זרוע שלטון רבו המתחכמים לפרק
משמעת ולדגר
פה בוגדות…שלשים אלף איש מתפרצים הרג על
סלעי חופי צור אתבעל אבי, וישבר שרירות עם,
שדחוק בצרת במלכו מרד ואלהיו… אז נעתר
הבעל לו וברכת גשמים צוה.


אלישע


אל רחום כה!… בקרבן דל נתרצה לעם הכנענים
איזבל מעמעמת על לעגו
לו המלך אחאב בדם נביאיו בחן אלהי, ולא כלא
שמיו עוד.


אלישע


מי ידע, איך הציבו גבולות ממשל במרומיהם האלים:
מי מהם את צור ומי את שדה־אפרים עונה?… גם
לנביאים יש אל, ולא אתערב אם גם הוא לעת מצוא לא
יחמד רכוב עננים.
איזבל
הן טוב לבחר בזה הקרוב לנו, ובדם ובאהבים
ישכך אפו.


אלישע


אין טוב לאיש מהביט דרך ים, ובתחנון־גיל לברך
את כל עב מתקשרה־גוחנה על חרב רגביו – ולא
לחקר מי צרר אגלי אדה…
מרים עיניו אליה, ובקולו ערנות דקה
וטוב לך, המלכה, לא להרג בנביאים: יתפלל לו
ויסגד לאלהיו כל אחד, ואנחנו נקיים נהיה
לגרנותנו ולששון ימינו.


איזבל


האמנם תאמין, נערי, כי נביאיכם בברית עמנו
יעמדו, אם ישלים הבעל לאלהים לחלק
שלטון?…הלא נביאי ישחטו עד אחד, אם לא עד חרמה
ארדפם אנכי…אך נחדל עתה… משתה לי הערב
בבית היזרעאלי נבות.


אלישע תמה


לא זמנתי שם, וקרוב לי האיש…


איזבל נבוכה במעט


קרובך הוא?…


אלישע


כן… ממשפחת אמי. ובמות בקרב עלי בנעורי
אבי, הייתי אמון אצלו. הוא למדני לחרש בצמד
ולשאת הנשק, וחק ודת.


איזבל


לא כן לבבו עם בית אחאב.


אלישע


שקר ענו בו… ומי כאחי, סלוא בנו, בצבא
המלך?…החנם קראו לו אויבינו גבור אפרים?


איזבל


לא ראיתיו עוד… אך רבת כלתו תמנע ספרה
לי…האמנם מראהו כענק?


אלישע


בעמדו על החומה באפקה, אחד מול כל שרי בן־הדד,
וישמטם אלינו שנים, שנים, מן החומה – הריע
שבט דן לקראתו: שמשון!


איזבל


אך מוזר הוא: בארמון לא יראה, ויום תחרות אם יהי
בשומרון, או למועד ממסך מני לגלגל נעל –
מקומו נעדר תמיד.


אלישע


האנשים יראים אלהים.


איזבל


לי לבי אמר…


בלעג מר


מה־בצע כי ירחיבו גבול ישראל, אם פה יחזקו יד
כל מסית עם בבית־המלך.


אלישע


נאמן לך בית־נבות.


איזבל


גם לי, גם לאלהיו?…. הם התלו בך.


פתאם כלם התעוררו


השר, מה־טוב!.. מרוננים כל דמי לקרב – ורבים
לאלהים ענקים בכם.


אלישע חשד סתום תקפהו רגע


לי יחרה כי שכחני נבות היום, ואל כל זבח, חג
משפחה – לבצירו, גזו, תמיד יקראני.


איזבל


אך מקרה הוא – אל לבך תשים… גם לא לו היום
הזבח… לי המשתה, ועמי תלך שם…


מהגן עולים צלילי כנור


וראה, שכחתי: מחכה לי האיש בגן… קום, נרד, כי
אם נתמהמה עוד ויפן לו. והוא אל ביתי בא מארץ
רחוקה, ודבר לו אלי… האם דבר־סתר?…


אלישע אינו קם. נשען על מרפקיו לרגליה.


דבר סתר?… לא… כאחד כהן מן המסעפים בין אל
ואל, המבקש הטוב בהם, שיתן־לו על פיו – כה
נדמה לי… אך צעיר הוא ועיניו מתחת מסוו יוקדות
– גחלי קדש…


שותק רגע, מוזג יין ושותה


והוא יחכה לך… אל נכון אדע: עד בוש יחכה לך…
אל תדאגי, המלכה, לו.


איזבל מרכינה ראשה אליו


המקנא אתה אותי אליו?


אלישע


אל כלם, כלם… פה לא יבוא אף אחד: נביא, שר או
מג, ולא לראותך.


איזבל בנזיפת חבה


בן־עם קנא… הגד נא, התדע מי הוא ומאן?


אלישע

מחרמון, מבעל־גד או מחמת… שכחתי מה אמר לי:
מאיזה מקום קדוש לאיזה בעל בא.

איזבל


במהתלות על אלהי שוב תבוא… גור לך!… כי לא
אסבל את עלבונם עוד ואחריש מהם


אלישע


האם עלבתים?… הן אמרתי מצפון בא האיש ולא
מיהודה – ושם הבעלים נפוצים.


איזבל מלגלגת


לא הנחשתן ולא הכרובים…


אלישע


מה־קנאת לבעלים? אני לא אריב לאלהי הכרובים.


איזבל


יש לו על מי השען בלעדיך בארץ זו.


אלישע


ונכונה בחר בם כל בלום נחירים, כל מי דמו קהה
לבשמי אהבה ולחמד כרמל – לאלים יכתב יד ועל
מדיניהם יתעבר לו, להברות רעבון ימיו מלקט
כהנים, ממדלח נסכם.


איזבל


הוי, הוי, עליזי גאות יזרעאל!… ואיפה תרבץ אתה,
נערי, הגד, בבוא יום ריב גם לך – למי קרב תאסור?


אלישע


אני – רק לך אלחם אז.


איזבל התדע כל רבת אויבי פה?

אלישע


מבן־הדד עד אחרון בני עמי, המסכסכים
בבת צידונים יפה, כלילת כשפים.


איזבל רפרוף פנוקים בקולה


אשכולי, בן־כרמלי!…


אלישע


אך עוד ריב וקנא יותר, לי בהם, מפחד פן
ישכבו יום אחד לרגליך, כמוני פה, נכנעים,
עזי־כח, לגזל ממשמר לילי גיל פעמיך, לסוכך
שמנם ולחשך משחרי את ריח רחצת בשרך…


נגש אל החלון ונשקף לגן. ברטט אהבה


רדי אליו…לא אותו אירא… הלך דל, שמקל וכנור
לו, לא יותר.


איזבל


כהן נודד – תן מתת לו וילך.


אלישע


בא לראותך…ושי לך הביא הוא…


איזבל צוחקת


את מקלו?


אלישע


שיר…כה אמר לי: למלכה שיר מימי ערגתה
ונעוריה.


איזבל


נפלא כה השי…


נגשת לאט אל החלון

אלישע


מה כה חרדת לזכר נעורים?


איזבל


כי חסנו כה, כי מתקו כה נעורי…


אלישע


הן כוס איזבל מזוגה עוד מראשית מתקים.


איזבל


…כי כה מררו ונברו את דמי… נודד מסכן! פרט
שירם על דל כנורו לקש… ארד אליו לשאף עוד
פעם ריח בסרי, עז ומרנן…
פונה לרדת. עוצרת רגע ובחיוך־חן עצב
…עד אשר לא תתן פתאם, בעוד קיצי גדול, השלכת
ריחה.


יוצאת. אלישע נשקף הגנה. כנור מנגן. בעד הדלת נכנס חרש עלם יחף, חגור
אזור עור ומגדל תלתלים

העלם


השר!…


אלישע


מה תחפץ?


העלם


דבר לי אליך.


אלישע


אמר…


העלם


דבר־סוד.


אלישע


אין איש שומע סודך…


שניהם מתקרבים איש אל אחיו

העלם


חזאל שר־צבא דמשק נבחר למלך על ארם.


אלישע


ובן־הדד – המת?


העלם


בראש צבאותיו חרש יחנה אל גבול ישראל.


אלישע


סתומה לי בשורתך!… איך נפל דבר?… הגד, איך
זה נטש ביום הקשר בן־הדד את ארצו לפשט
עלינו?


העלם


לא התקשר איש בארם.


אלישע


וחזאל?


העלם


עוד לא נודע לו דבר מלכותו.


אלישע נבוך


ומאין לך כל זאת?


העלם


מבני הנביאים אני


אלישע** צוחק


אכן גם אתם לצון תבחרו כיום, ולא כן עליכם
חפאו כי תוכחות אהבתם תמיד ואין בכם התולים.


מוציא שקל זהב מאבנטו


הכי איש בשורה אתה ותמנע משכרך…
העלם משתמט…
אלישע צוחק בקול



קח!… הן דברך נכבד: בן־ הדד בגלעד חונה,
חורש מעל לספח אל ארם כל גלילי עבר הירדן;
ובדמשק עירו בטחה, ובמחנו אין קול, אין איש
שידע דבר הסוד, שיחרד למלכו, כי נקרעה
ממלכתו מעליו, כי פה המליכו בני הנביאים את
חזאל על ארם…


קר־רוח שוהה העלם על ידו… אלישע עוצר פתאם בצחוקו


אך הגד, מה ראית, כי בחרת בי לגלות את אזני על
הבשורה?


העלם


עוד מעט ותדע… יהוא ימלך על ישראל…


אלישע


בן־נמשי… כן בחרתם!… כי כמוכם, אף כי בן
חיל, בשגעון ינהג…אין זאת כי מלא פכו אליהו
בשמן משחה זך היום, למשח כל שר ושליש
תחת מלכו…


קולו כבוש ומאים


שמע, איך לא יראת דבר פה אלי, בהיכל מלך,
דברי תעתועיכם – ועל אבני שומרון טרם ישך דם
נביאי אלהים, ועוד לא כסה?


העלם שקט


ואתה, שר…


אלישע מפסיקו


אני – מה תאצל לי?… האם על פיכם, רעי, גם בצור
ובבבל ישר שליט, כי גם לי שפתם כסא שם?


העלם


לנביא תחת אדוני אליהו אמשחך…


מוציא מתחת אדרתו את הפך, מזה בחפזה על ראש אלישע, ונחפז לדלת

אלישע נפעם


עצר!… אל תנוס… הן לא אכעס, נערי…מצחוק
אתאפק… שוב!… כי מה דברת?… טעית, איש,
הלא?… או מי משרי המדינות שלחך להלעיג בי?


העלם


שלחני אדוננו, נביא ישראל, ויתן לי הפך
ודברו שם בפי…


קול צעדים נשמע

המלכה באה!… בורח

אלישע מנגב מחפזון אגלי השמן


תמרוק קדש משערי גולש… לו מלחוהו מעט
בסמי שבא, כי ריחו תפל כה.


נכנסים המלכה והזר. על פני האיש מסכות

איזבל


לא תעבר מפה… פניך גלה!


הזר


טוב לי התנכרי לך היום, המלכה.


איזבל


אך תעלים דבר־מה… לא מקרך בלבד הניעך היום
הלום.


הזר


לשוא רק תטפלי עלי – אין יש כל תפלה בי.


איזבל


הזר, סוד־לחש לי…כל שנות מגורי פה הוא יפעם
דמי, כתמרת נרדים קדושה יחרך אותם, כרשף חג
שעממו כל אוריו,ואיש לי לא הדליקם שוב, כי אם
היום בשירך אתה.


הזר


כבר נגנתיו. ועתה ריקם נצב עבדך.


איזבל


אצלי האיש תשאר… שירך זה יהי נחומים לי
מזעף קרבות עוד נכונו לי בארצי.


הזר


החסרת ביזרעאל, המלכה, שירים?


איזבל


יש מזעם חוזים בשירתם… אשמע גם קול המית
המרד עונה בה, כי יפרק עם על ברכת יקבים סבלו,
ואל אלהיו תקשר… פג משירם כל זמרת דמים
שכורים ומפריאים, שבראשותינו מזגו אלים־נפילים
בעורקי כנען, לקדש כל עליצות לחטא.


הזר


ידעתי: עזים האנשים בארץ זו לשאת תוכחת אלם,
בחטאם לו… ולא כשכני עמים ברית חנפות יכרתו
עם אל על משתי חשק לשחדו ולשקצו.


איזבל


מאין לך הליכות עם הארץ, ובואך זה רק היום אלינו
– הצורי אתה?


הזר


לא


איזבל


אך נכון לי: על חרמון או בגבל כהנת – שם
למדוך שירך… הנחשתי יפה?


הזר


מיזרעאל אנכי.


איזבל


בן־אפרים?…אך גלומי צידון תלבש וכנורך
מצור… וזה שירך לא מבית־אל תדע, וגם בעמק
מגדו טרם יושר.


הזר


בדרכי מחמת ואני נקריתי, ברפות השמש על
פני שרידי קדומים לליש, אל בן־לוי, כהן נודד על
דרכי דן וגלגל… שטף ידיו בפלג חרמון צח,
ויכן פניו ירושלימה, ושיר זה שר לעיר הקדש.


איזבל


נבל!… זמרת כלולות קדומה לבעל היא, וחללה
לאלו, העושן בנו עוד ממקדש ציון במסכנות
גאונו, שם לו שרד ממשסות בן־הדד ומלך
שישק…


נגשת אליו וידה על שכמו


ואתה שהיטבת נגן לי את שיר הדדרמון – למי?


הזר


למי?…


איזבל


לבעל או ליריבו?


הזר


לאיזבל המלכה עבדך… תמול, בעברי על פני
דן, לעגלה לא כרעתי, גם בשומרון לא נשקתי
עוד לבעל.


איזבל דבריה מתונים־בוחנים


הזר, ידעתי, רבים המתנכלים בקנאת מות לי,
מתלקטים חרש ביהודה ובמנשה: המהם הלום צוית
ומתחת לבושך ברק חנית, מתחת האפר מזמת רצח
תצפן לי?


אלישע קרב ונצב על המלכה

הזר


בדרכי לא סרתי אל מחבואי בני־הנביאים, ולא
לירושלים עבדך עולה –


מוציא חנית מאבנטו


וחניתי זאת – הלא תכירי אותה.


אלישע חוטף את החנית מידו


חניתך היא.


איזבל


מי אתה?… גלה את פניך, איש…


הזר מהסס; אלישע קורע המסוה מעל פניו


מיכיהו!…


מיכיהו


מריתי צו ואשוב… סלחי לי!


איזבל


על פי המלך נשלחת צורה אל הכהנים, ללמד
מפיהם דת ותורת קדש לאלי כנען.


מיכיהו


כה השכלת לגרש מראות פניך אותי.


איזבל


כי חפצתי מנותך כהן גדול בישראל לבעל.


מיכיהו


התעוללת בבן הנביאים, שנפתה לך.


איזבל


הלא גמלתי חסד עמך לפדותך אז ולקחתך מאחרי
להקות אלהים הכפונות.


מיכיהו


אל שבע כהני הבל!… המלכה עד עתה הד קול אלהי
ישראל עוד ידביקני אל כל חביון מנוסי; ובהיכלי
פרת ראיתי בל השב שנבוב מבטו נלאה כבר לחולל
תקופות דור ודור על חוג כדורו… החסדך הוא, כי
המירות לי אל הנביאים באלילים בקוקי רוח?


שותק רגע… בהערצה כבושה


לא בין האלים, מלכה – בין איזבל ואליהו אז
פסחתי: אלי,
מלהבות נביאו קרן והבעלביפיך קסם – נעורי בך
בחרו.


המלכה יושבת על כסאה. בערמת עיניה רפרף עצב רך: שותקת

אלישע


המלכה, חדלי לך מהם… מה עניןלעמד כאשת
הבינים, אם לא תמצאי על שדות הצר כל בז לשאת
ביום הקרב מלבד אזורים צפודי עור.


איזבל חרש


שלל מלחמתי רב, ובראש נצחונות ישוה – לי
ולאלי.


אלישע בהראותו על מיכיהו


נצחונך את נחלת – אך יד הבעל לא תמצא לאלהים.


איזבל מתעוררת מדממונה


הזה נצחוני, כי קצר נשק נקמות לי – ואני בת
נסיכי צור ומלכה על עשרת שבטים בישראל. לא
יכלתי ללכד בזרוע ממשל, להכניע, לתת הצו
לרצח להקת נבזים, לדוש בברזל פים עד דם,
לשסף את כל מחבל חושיו המתקומם
עלי ועל אלי – – – כי כקדשה אערים בעגבי חן
לתפשם אחד, אחד…הה, רחק־חק נצחוני, אם גם מיכה,
שקטרת גבל ובשמי קבות תמוז לא נדפו עוד
מדמיו המיחמים, בכפן החזון שבעת חגי יגעל,
וירהב באלהי ולעגיו ישא…
בקולה בוז ורטט פחד טמיר
כה כלם פה, כיהודה כאפרים, עוד דם ראשוני
כובשי נהרים יכמרם יום או דור ובגיל העמים
יסתחפו לרגע, ונרתעים – בעוד בסר מעלם בין
שניהם נשוך – מפחדי חטא…


מיכיהו


מכחש מתק פריו.


איזבל קשת שטנה


שניכם לטשתם עזות וחשופות למרורי רבצי
אלהים.


אלישע


אל חנם את צל הנביאים רואה את בכל העם: לא סבאו
יסיר, לא אהביו, ולא על כל כורמיו, יוגביו ישפך
חזון.


איזבל


לא אעצור עוד לראות בפשות הרעה למרר כל מנת
חמודות לי – ועד המלך באה… אם לעת כזאת
אתאפק, שר, הן עוד מעט ובגני יזרעאל, ביום
תוכחה, ינתצו פסילי אלי, ואפרים יתפרק עדיו,
יזנח יין מרזחיו, וחזון פרעות יען כבימי נעוריו
ומדברו… הה, ידעתיו, כי תמיד ישליך צמרו
ותירושו, בקרוא לו אלהיו ללכת אחריו מדברי
תחנות עמים מסעיהם – ברוכי יבול ודם – לכל עמק
עכור.


אלישע


העבר רוח נבואה על איזבל?… הלא כאחד נביא
תחצבי בלשון למודים…


נרגז ועצוב־רוח


יבוא יום ואשאר היחיד פה לבקש חדות חיים
במרבק ובגת ועל ערש רבודה, עת כלכם תנהרו
למקדשיכם.


איזבל מחיכת נוגות


אלישע, יש כי גם בך לא אאמין: אם יבוא צו משם –
גם אתה תערק.


אלישע שותק רגע, כנזכר דבר־מה


שחוק עשו לי… ואת היום השניה לזרק על
שכמי אדר שער… שחוק חמדתם לשית בנביאים
אותי, ואני, חלק הפה, איך אתפש חזון, וגם את
ממני משלך שאת תיטיבי?… ומה השיאכם על כך
לחשב עלי, כי אחליף משי ארם בחגור העור, ואצא
יחף על הדרכים?…


מיכיהו כלנפשו


כי דרכי כנען פרוזים מול תבל: ותבחר צור לה
סחרה וישראל חזונו.


אלישע


התחמקתי לי משניהם, האיש… כי על פרשת
דרכי כונה
המלכה ציוניה לנהלני.


מיכיהו


כה ששתי גם אני לפזר דרכי למענה…
כורע וכובש פניו בשבלה


איזבל נרגעת, מסלקת אותו ברך


האמנם כאהב נערות שואבות על עין־המים, בחנות
היום – דמיתם אהבת איזבל?… ואני בת כהנים
גדולים לאלהי כנען.


מיכיהו


לא בשמם קראת אלי.


איזבל


לכדתיך כשבי ממחנה אויבי־עז… היית לי בן עם
זר. שאש אל־צר מעינך התגרה בי, שזמרת
אויב־פרא בדמך עלזה לאסר נפתולים עם אלהי,
הנובבים תירושי, ובחסד עגבי פלאות דמי
יפרו…מהם לקרב שלחתי מלכה־קדשה, ונשקי –
דם כנען בשל הדרו, להרנין רזון עלומי עמך,
כי לגדולות קצוי זמנים רמם אלם, ועלו, כבד מן
כל כבד, שמו על ברזל ערפם, בועטים ורוגזים
מסבל אחרית דרכים, ונאחזים בלבטי תכלת עד
בפלדות שוליו, אם רגע־קט יסתתר… כי עד מות
שנאתי אלהיכם!…


מיכיהו קם. בדבריו הד חזון


אל ישראל, רק הוא האחד ידרש כל הממשל. ודופק
את
נביאיו לאסף לתעודת גאולה מלאכי כל גויים…אך
מה המריצך אותך, איך זה את נמלאת חרון קנאות
לבעליך, לבוא לארץ זרה ולהלחם עליהם עם יריבם,
והבעלים
בזבול שלוות ישקטו – מעולם לא שלחו נביאי עם
ועם לצאת חמושי צו למערכות הרוחות, לצבא בחזון
הקץ על שערי עמים, ולהשיג גבולות אלהים אחרים
בחרוף נפש ואכולי זעם ורחמים…


איזבל


האם אין יש ובשם אלהו יקום איש לריב ולקנא לריבו
הוא, נקמתו הוא העזה?… האם אין יש כי ידרש אות
מאלו: אם תעזר לי הפעם, והיית לי לאלהים…


מחזיקה בו


מיכיהו, אם לי תעמד בריב הזה…


מיכיהו


עם מי?


איזבל


שכרך שלם יהי ממני.


מיכיהו


מה לי יש, מה אוכל לתת וישפק לך – וקרבן מעלי
ממזבח אל לא מצא לך, המלכה?


איזבל


לכבות מזבח אלהים חפצתי, ולא לגנב לי אוד…


נצבת עליו קרוב־קרוב


אך עקב באת היום, שמע: נקמת סתרים לי בצר,
שהתל בי ואיש לא ידע, רק אני והוא… ועוד לא
נשא ענשו…


מיכיהו נכנע לה


המלכה, הבי אותי אל מול פני נקמתך החזקה.


איזבל


אם לארם?…


מיכיהו


כראשון חלוציך…


איזבל

ואם ליהודה?…

מיכיהו


מרגלך אהיה שם…


איזבל מרימה את ראשה ונותנת עיניה בו


אל אליהו אשלחך – משם תלחם לי.


מיכיהו נרתע נבהל


אליו?… הוא עצום!… לו לא נוכל שנינו…


איזבל


הלא יכלתי לו בך, בבחיר חניכיו – אך נצחוני
מצער היה:
לא לבו שם… לא נכנע לי… הפעם אבקש נפשו,
מריו, אלו, לבת קנאתו… לך אליו!… פתהו…


מיכיהו


אותו לבעל!


איזבל


לי!… האם לא גבר הוא?… והלא מרננים אחריו:
בצרפת אשר לצידון עם אלמנה צעירה התגורר… רק
ליום, לרגע קטן, אם תוכל לפתותו לי…


מיכיהו שפל רוח


לא אוכל


איזבל מלטפת שערו


בשבילי זאת עשה!… הלום תביאהו בלאט… ובכל
יקר ובשמי מלכות, ובמטת שן לפרא־תשבי זה
אנקש אז ובמערומי…


עיניה עצומות והיא גוחנת בעוית אהבים על מראה רוחה

מיכיהו משתמט ממנה, עצב, בלעג כבוש


אם סחבת מרבץ יה גור נביאים נדח, שכבדה גאות
חזון על עלומיו, ולמרגלות איזבל שפל היד וברטט
סנורי גברים גחן על ראשית טנאי חטא – כמוני אני
–התדמי לכד גם לביא־אל?…


איזבל בעצבונה ובוזה


אמרתי: כפירים צדתי והפכו כלבים, שלנהמת
שביתם הוא לא נח מסבכו – נביא שכול – לא התמרמר
אלי, לא קפץ חם הלב…


מיכיהו


לא אלך!… ידעתי אפוא: תמיד, תמיד אותו חמדת,
וכבן שכליו וכפקדונו צפנתני אצלך אז, עד
יבוא – כה קוית! – עד יבוא הוא, ובמעל חזון יפתח
אזור עור ורגע יצת בקנאה זרה… הוא, נביא
ישראל, בקנאת בשרים בחדר משכבך, במצוקת
שרירים שעירים לרגליך, ישלם כפרי לך ויקח
גורו, ואת – נצחונך… כה דמית…


איזבל


אך הוא נטשכם לי… לא בא אלי לפדותכם… עלי הוא
יפסח, גם בפגעי בו…


מיכיהו


בת צור לו את, טמאת גלוליה.


איזבל


האם בבשרי חרות שם הבעל ללא המחה?… או הנסה
כבר אלי – ולא למלך, לא לעם –את דברו, השאלני
מחיר בעלי, אם אליהו יחפץ מאיזבל לקנותם לו?


אלישע מתאמץ לפכח את התרגזותה


מי קצב מכר אלים בשער רכלת עמים, ואיך תשערי
מחיר הבעל, אם התשבי יחפץ לשקל את שויו לך?


איזבל קפדנית


בערכו יתן: את אלהיו.


אלישע


הנקל הוא להתיך זהב פסיליך ולפתת לדבקיו
הבעל…


איזבל


בוגדים באלהי ישראל…


אלישע


הבלעדי התשבי יחסר הוא בעמו נביאים?


איזבל


אותו לי בחרתי לנשות את חובי מאלהיכם.


אלישע מבודח


חובך?… הגידי, כמה עולה הוא ואפרע נשי אלהי
אבותי לך.


איזבל


לא תעצר,


אלישע


כה רב הוא?


איזבל


כקנאת אליהו…
העצב העולה מדבריה הופך לאט־לאט ליבבת עלבון ולשאגת נקמות
שמעו: בצור המעטירה צלצלו פעמוני זהב. תפפו
עלמות בשדרות העשתרת, ומקהלות ממקדשי
נהרים רחוקים באו,
ושרו תחת זיתים קדושים זמרת כלולות, בנות אררט
למדו אותה בלילות סהר קדומים לצידים משנער
ומעילם – זה השיר הנפלא כה, ששקע, עמם בי,
כששון חלום שגז ללא כל פשר: ורק היום כשי
ממרחק נעורים הבאתו לי, מיכיהו… אצל שער השן
לתא הפנימי, באפריון משי וכרפס, על יצוע
תולע, בת מלך צור התנדבה קרבן בתולות מראשית
אוני אהבה ופריה: את אתנן מהרה לעשתרת…
עברו נסיכי פוט וכתים וספרוים, חשמני פרס,
סוחרי ערב, בבגדי רכבה ובגלומי רקמה, כל נצב
יהלום – כל עין ברק, כל תלתל אשכל שהמים, כל
שוק עשת…ואת מי לבחר?… ואל נכון אחד יש, הטוב
מכלם ומהם העצום, הנועד לי… ואראה פתאם קרב
אלי איש חסן, יפה, כבד הרעמה, וזיו ואימה נפתלו
בעיניו; והוא נדמה לי כאחד הענקים, כאחד אימי
קריתים קדומה – ודמי שבתו, נלכדו בקסמיו,
ופתאם געשו, הסתערו, וינהקו אליו – ואשמע צו
האלה אז מקדש הקדשים – – – לכרוז הכמרים
נעלמו בשער החיצון חובלי תרשיש, שהביאו שלל
אניות אתנן, פחות עדן ודדן ואילי איי ים,
שנדרו לכבוד ההיכל אשכר שן והבנים; ורוכלי
שבא, שנשאו פני האלה באבני יקר ונכאת,
וטפסרי פרת ונשיאי קדר – כלם, כלם, שלשמע
יפיי באו ובידיהם מטוב מולדתם ובתי כליהם –
נכלמים שבו כלם… ונשאר אני והוא בדממת
המקדש; רק אי־שם הרחק ענה עוד באזני השיר
המבשר פלא־סוד, שלא ישנה פעמים… חיש
נתקתי, בשגעון־רתת שהמם בי כל חושי,
חגורת־בתולות מחמוקים גמלים, קשורי בוץ מפלחי
שדי… כפנו ברנת מאפלי דם ירכי אל מתני
כובשן – העשתרת הרתה לנסכי מזרק נצחה…
והזר…


מיכיהו בנחש פחדים


הנביא!…


אלישע כלו נתפש לתעלומה


אליהו?…


איזבל


אללי!…לא שעה אז אלי… לא קדש קרבן בתולי
לעשתרת.


אלישע


רפה הלב מיפיך סלד…


איזבל


רגע אחד מט. כגוחן עלי – וללא ניע נצב כפסל
נא… רק עיניו־אקדח גלשו על מחשוף יצורי,
פצלו בשרי, עד כחיה פצועת חץ נהמתי, גוי
בדאבון תשוקה, בעוית תחנונים לרחמי אונו גהר
והתעקל – והוא כמנסה יצרו בי, כמקדש כבוד
אלהי נזירים בי, במצוקת דמי נעורי – עמד דם…


אלישע


ונצח?…


איזבל


לא ידע איש בשער צור, כי שכלה את אתנן בת
אתבעל העשתרת.


אלישע ברגזה ובהערצה טמירה


לא נגע בך?…


איזבל במצוקת איבה


לי לחש: בת־הזמה…מעינו להט תהומות אפפני,
מנחיריו אש… ועוטפה עזבני – ולא ברכו רעדה
ולא עפעפו.


אלישע


ולא צעקת לעזרה, לא תפשת בגדילי שוליו
לחבשו ולענותו?


איזבל


עקודת רתוק חשקי אט נגררתי אל סמל העשתרת:
אתיק שיש במקדש צור, בצלם בשר הזכר, זקוף
צפת־פז ומכרכב אבני יקר, שבכתרי פרת ושיחור
אין כערכן, ואשר נתנתן מלכת שבא מתנה
לשלמה מלככם, והוא הקדישן לאלת צור – נגררתי
נשבעתי, בחרפת קרבן נעורי שלא נרצה,
ברחמי זה, שחללו בכוריו לשמצה בחג כלולותי
עם האלה – נשבעתי נקם לו, לנביאכם ולאלהיו עד
אמחה בשת בשרי…


מבליגה על התרגשותה, חרש


ההיה זה התשבי?… דמי ילחש לי זאת, וצער
המשטמה, נתקף בה זה את זה… והוא ללז כה
דומה…


אכזריות טמירה בתחנוניה


ועוד לא מצאה ידי לו – והיה בחלף ימי העדנה לי,
בבצר את אשכלות עגביו האפילים התמוז בגן
בגרותי – איך אז אתן נקמתי בו?…


אל מיכיהו


התלך לפתותו אלי?


מיכיהו כנעור פתאם


אך שוא עמו תתיצבי, מלכה – הכנעי…


איזבל מהסתו


דם!…


מיכיהו


לא תעצרי עמו אם יבוא, אם תדברי אתו פנים
אל פנים.


איזבל


כל השלטון, כל קנאתי לנגדו אערך.


מיכיהו


הוא לא יתבונן.


איזבל


כל מלאת כשפי, כל טיפוחי תשוקה, אצרתי לו.


מיכיהו


האמנם יסכנו הם לך מאלה, בם באביב ימיכם
כבר התחרית אתו, המלכה.


איזבל


עתה כל עקבת אשה, רחמים ואיבה, וזדון ואהבים,
חן ורהבים, ברקח מר ומתוק אמהל לו…


מיכיהו


והוא לא ישתה כוסך, ישפכנה כאז…


איזבל


האם אין יש אשר יכשל גם נביא?… אם לא ידע רוחו
עיפות, ואם אין בשר לו, שימרר, יכלה לפדות
מרזון נסיונות טרם יבלה לעד?… ואני כל שלהבות
מלוא קיצי לו אדליק פה, ועועי בשרים גוברים
בריחות בציר בא… ואני כל פוכי, תמרוקי, פרט
גאוני וצפית אסיפי נקם אצבר לו…


פוצרת בו


הה, לך והבא אותו לי הלום.


מיכיהו נתפש לעזוז עצבונה־נקמתה. שותק.

אלישע


המלכה, שלחיני אליו אני.


איזבל יגעת אכזבה


אותך – למה?


אלישע


אביאו לך.


איזבל


איך תוכל לו?


אלישע


כאחד מבני הנביאים לו אתנכר, אצק על ידיו
מים, עד פתותי אותו.


איזבל ברטט עליצות


התעשה כה?


אלישע


בשבילך אעש.


איזבל


לך!… מידך, בן־בית־נבות, שבעתים
לי ייקר קרב ונקם… לך אליו!…


אלישע ומיכיהו יוצאים. בעד הדלת מתפרץ כהן הבעל

הכהן


המלכה, הציליני!…


איזבל


מי רודפך?


הכהן


המלך, אליהו, כל העם…הה מרמה, בגד, שד!…
נמלט מהר מארץ זו לצור…


איזבל


מה נפל?


הכהן


קרא התשבי כל נביאינו להתוכח עמו –
וישחטם, שמונה מאות… ננצל חיש מפה, פן יהרס
העם גם הנה.


איזבל


אי המלך?


הכהן


עם הנביא על הכרמל.


איזבל


הבהל הנה את נערי השרים, חיש רתם מרכבתי…
עתה לא ימלט עוד.


הכהן


העם עמו… הם יהרגונו.


איזבל


שתק, ועשה כאשר דברתי… לך!… הטוב לך
לנפל מיד איזבל?… מהר!…


הכהן יוצא דחוף


שמונה מאות איש… כהמה עוד פי שבעה אסלח לך –
אך לא חרפתי…לא דם כמרים נעי לב ממך. הזועם
והגבור, אקם – דמי אני לך מצעק, אליהו…
קמה. חושיה מרננים בשלי נקם
הנקל הוא לעם החצה תמיד לדגליו, אליו, מלכיו,
ולבחר בין נביאו ומלכתו, או לפסח בין שניהם
שלו, וללא דאגה משך על שדמת ימיו צמדו – – –
לנו רק, לכל איזבל ואליה, צפונים מעולם
הנפתולים: להתגבר בקצף אויבי־עד, לקנא קשה,
לכפר ולהאמין באחיו איש, ובחביון תשוקת דם
מתמרמר־חושק לירא, לשנא ולאהב בסתר את צרו
איש… היום בידי נכרו האלים אותך – האפגר,
נביא, לרצחך, לשסות כלבי בך, ולהברות אותם
זרועות ושוקים, שגאות וחסנות תעבו ללפת,
לכבש במחנק־אונים בשרי, שכמה למו…
ביגון־אושר לא יבוא
עד הלומת דמך ובתרי בשרך, אשא נקם נצחוני
המר ועז ונבוב כל אשר, הרחק ממקדשי בעלי: לא
אתעלס בשמחת כהני ובלעגם אז לך ולאלהיך
שאיבתיו, כי שת בינינו משטמתו, גדר בקנאת
קדשת נזירים בעדנו… והיה אחרי נקמי – אחרי
מותך, בלילות יזרעאל, כי ישאג סער מים וכרמל,
אצא ואכנע ברתת ואהבה לגאון התשבי – – –


נגשת אל החלון וקוראה


אלישע!… שוב, אלישע!… חלף כבר, דפוק אהבה
אלי… הה, יש פה גם בלעדי יריבים לאלהי ישראל,
בין בניו הוא, המקנאים לאיזבל ולשלחן גד.


הכהן נכנס


המלכה, המרכבה רתומה.


יוצאים… אלישע בא נחפז ואחריו מיכיהו

אלישע פונה כה וכה


קראה לי…


מיכיהו


ראיתי אותה ממהרה כרמלה ולפניה גדוד פרשים.


אלישע


תן המסוה לי, לבלתי יכירני איש בדרכי.


מיכיהו


אל תלך, שר… קדמתך כבר המלכה, כי שמעה:
משך אליהו כל נביאי דן ובית־אל אל הקישון
וימיתם, שמונה מאות איש.


אלישע


רוצח…


מיכיהו


נביאי שקר ומטיפי הבל.


אלישע


כל חזון – לעגי לשון.


מיכיהו


רודפי יין ודלוקי זנות.


אלישע


הטוב מזה הנזר מששון כל חמר ומחמדת נשים
ושפך דם קנאות?


מיכיהו


משפט ידרש.


אלישע


למי?


מיכיהו


לדל… לבאים…


אלישע


לאלהיו – רק לו!… לו ישרף גדיש מצליחי אספם, אם
שם אלמת גזל אחת ימצא; היא שקולה לו כנגד
אסמי עולם, היא לו הכל, ולמענה ימגר הנביא כל
רכוש… לא אותי ישלה; זה נוסי מאלהיו כל יום ויום,
זה הפכי לב משגיון עתידותיו – למשך עם כל החי
החוגג אשרו במחיר כל ישע מחרת־לא־לו וגורל
דורות באים… יגיד לי, אם לא מרצונה יש אשר
תשרך למכלות עשיר דרכה כבשת רש, כי זהמה
פת עניו… ולמה יבוא במאזני צדקת דל למנות
ולחלק?


בן־גבר בא נבהל


המלכה, קשר!…


אלישע


מה נזעקת?… מי התקשר?


בן־גבר


יהוא… אליהו…


נדחף לצאת

אלישע עוצר בו


דבר ברורות לי… אי נמצא קשר?… הגד: הנהרג
איש מבית המלך?


בן־גבר


לא ראיתי, שר… נמלטתי אך החל התשבי
להרג בנביאים…עברה הרנה אז בעם: כל מי
למלכה, כל מי לבעל כרע, ירצח…


אלישע


ואתם מה?… כל שרי צבא איזבל!…כצאן לטבח נהל
את נביאיכם התשבי ותחרישו, ותמלטו – איך לא
יראתם אף המלכה?


בן־גבר


כי דאגנו שם מיהוא שר הצבא: לנביא עומד הוא –
ומי מכעסו צוארו ימיש, אם בתשבי יפגע?


אלישע בבוז


אך לא עזבך לבך, איש, לשטנו מארבך ולהחיש
דבת קשרו למלכה.


בן־גבר נעלב כמעט


שר, מעולם עבדך לא נמנה את גבורים,אנשי־שם;
וזה כל ישרי לעבד באמון משפחת עמרי ולשנא
מצביאים מבני מנשה, כי שמעתי עוינים את
מלכות בית אפרים הם, ובמצאם ידים לא יאחרו..


אלישע מפסיקו


חדל!… והאמן לי, ידידי, כי לא אותך במקומו
יבחרו, ביום פטור המלכה את בן־נמשי
מעמדתו…


קול חצוצרות


המלך שב!…


נכנסים המלך, שרים, כהנים ועוד

המלך יושב על כסאו


הכניסו את הצירים


נכנסים צירי יהודה, צור ומואב

ציר מואב כורע


ממישע עבדך למלך מנחה ומס.



המלך



השלום לו ולארצו?


ציר מואב


עזרה ממך יבקש בנך מישע: גדודי ארם בגבולו
פשטו מן הארנון ונבו עד מדבר שעיר – שדדו
ממרעות נמרים עדרי צמרו, ואם לא תחיש עזר לו, לא
תשיג ידו לשלם לך המס במלוא מתכנתו.


המלך


לי תואנות יבקש בן־הדד וסוס ורכב ירבה – זדון
יצפן, והרחק ילטש עיניו עד לאילת ולחוף הים:
מרמות גלעד יצדה לרכלת בעלי־בריתי, צור
ויהודה; ורק לכסות עינים בדמשק לי חצות שם
ונכנע לפני…
אל ציר מואב
הגד למישע מלך מואב בני, כי נקי ממסו הוא
השנה, וכפלים תשלם לי ארם פדיונו…
אל יהוא
יהוא, לפנואל סע ובצרה, פקד והכן בעבר ירדן
את כל חיל המצב, והתגר קרב בארם, ואני
אחריך עם כל הצבא אצא.


יהוא


בן־הדד התחבר עם נסיכי כל שדה־ ארם ממעכת עד
פדן, שלשים ושנים איש, לעזרו נגד אשור – לא
טוב עשינו, מלכי, כי נתנו ידים לו לאספם תחת
דגלו.


המלך


הלא ידענום כבר: אספסוף שבטים, ושרים סבואים
כלם, קלי מנוס… כמספר שהיכיתי בם פעמים,
שוב מנה לו, ויארב על גבולי, לבזות שבועתו לי
ולסכסך עמי בריתי בי – היפשע כה ונקה?…


ציר יהודה


אחיך יהושפט שלח לאמר: אם תעלה רמות גלעד,
עמך אלך לעזרך בארם, ובאת אתה לגמל גם לי
בבית מלחמתי, בכוש ולוב ופלשת.


ציר צור


גם אתבעל ינשאך בחילו ובזהבו, לאסר בארם
מלחמה.


המלך


שוב לא תעמד לך ערמתך, בן־הדד, כאז בשימך על
מתניך שק לבקש ממני על חייך ולהבטיח
משמעת לי: מבקעת־און עד תלאשר, כל מבצר ערי
מסכנות בדרך לארצות פרת, שהחל עוד בן־ישי
לתפשם מארם ולהציב לנו שם יד וגבול – לי
אספחם..
.
פונה אל הצירים



זה דברי למלך מישע… ומזכרת אמון־ברית
למלאכי מלכים־אחיםבצור וירושלים.
הצירים יוצאים.


אל אלישע


אי המלכה?


אלישע


לקראתך, מלכי, נסעה הכרמלה.


המלך


ההגד לה דבר־מה?


אלישע


הכל!… לתפש את אליהו תחפץ.


המלך נבוך ורוחו נשבר פתאם


החזירוה…אל חנם תדביק אחרי הנביא – לדרכו
הפך כבר…


אלישע


ולא עצרתו?…הלא זה שנים שלש תרת, מלכי, כל
גיא וגבול מפלשת עד ארם לתפשו – ותשלחהו
עתה חפשי?


המלך


כי חפשי בא אלי, לבדו יצא לחרף מחנות הבעל,
כמרי
איזבל ונביאיה – והוא רק אחד…ואמר: תהיה ידם
בו ואני
מדמו חף.


אלישע


ואחד בם לא העז לפגע בו?


המלך


לו ראתה המלכה, איך שחים ומסכנים כרכרו,
התגודדו נביאיה… מוגים, נבזים, מפניו נרתעו,
לא הרגו אותו… מה התל כל העם בהם, מה עלץ גם
לבי בי לראותם אחד, אחד, מגרים אל הקישון,
כחגבים, שיד ענק אט תחפנם ותעסם.


אלישע


האין מוג־לב, בזוי המון, טוב מזה, השוחט אדם
במאכלת קנאה, וגא ונקי יכבש דרך רצחו כצדיק תם, שאין לו משפט דמים?…כי לו, לנביא,
יד נתת, מלכי!…


המלך


לא, לא, השר… בינו ובין יריביו – כי נכחם יעמדו
איש מול רעהו – אין ענין עוד לפסח: אם לבחר בהם
או בו – כי אם לבוז ולהבאי באלה, ומפניו הכנע…ובעמדי לפניו, איך יכלתי חטא כל חרפת ימי, שבהם זניתי לבערות כמרים קובצי תפל, אם לא
בתתי אותם לו כפורי?…


עיף מאד וראשו צונח על חזו


אך אחרי כן… בראותיו על ההר מתגהר מול הים,
עיף ההרג, ויהי לי פתאם אז כאילו בי, רק בי, הוא
התל, כי גם אותי יכל לשחט, אך כבש קנאת אלהיו,
ועל מלכו חמל עד בוא עת… ואדע, כי אויבי הוא
העז־אכזרי, כי אין מפלט לי ממנו כל עוד יחיה.


אלישע


המלך, צו ונרדף אותו, אולי לא הרחיק לכת עוד
ונדביקנו.


המלך שותק

עובדיה


לא נועיל, שר, אל נפשו הלך…אי הארץ שם לא
ישאנו רוחו?


הכמר חור פחד מצטפף מאחורי האולם


התמו בעלי אוב ונביא אין עוד לאלהי כנען?… שלח,
המלך,
לדרש בבעל זבוב – אל נכון הוא יגדך אי מסתתר
אליהו.


עובדיה


האם אין טוב לך לדרש לקישון, הבעל יספד שם
לקדושיו עתה – מנוע על שכנינו?


המלך עצב יאוש בקולו


שר, ידעתי: לתשבי בוחר אתה, ולהדביקו לא
אותך אשאל… ולא בבעל זבוב לשכנו אשאל… מר,
עד מות מר לי,
כי בי לא עמד כחי די איבתי אליו… והן הוא לא
נמלט: ירד מן ההר לתמו, הביט בי – וילך…ולמה
לא תפשתיו אז, לא זדתי להביא ראשו פה למלכה
מתת, ולבית ממלכת עמרי אבן־פנה – כתתי לו
היום כל ראשי נביאי – והוא לבדו שם?…
אל השרים
מדוע איש מכם לא תפשו, אי עלי לא חלה?…ואיך
תוכלו מחר עוד לבוא אל מקדש הבעל, איך זה לא
תנפצו אותו, אם אדני הוא האלהים?… הגם את אדני,
גם את הבעל, גם את העגלים – אם את כלם, כלם
תיראו?… שדה לאדני וניר לבעל תשדדו,
ובצלם דגנכם ובשתכם תחיו… גם הנביא וגם
איזבל טובים, דרך דן והר הקדש?… בשנה קחו!…


ושוב ראשו צונח… השרים נבוכים, נכנס שליח

השליח


יתבשר המלך…


המלך שותק… לאט לאט מרים ראשו ומסתכל בשליח, נרגע זעיר


ברוך תהיה, בני… העוד יש בשורה לי, בארצי
תלם אחד, שכלו לי, ללא כל נביא, כמר הנוגשים
חקם?


השליח


כרם נבות לך,


המלך מתעודד


השלחך אלי, הימכרנו לי? ידעתי: תמיד יקום
דבר איזבל.


השליח


הוא נסקל… מת…


המלך בהבליגו על חששותיו


מה חטא?


השליח


ברך נבות את מלכו ואלהיו.


אלישע נרגש מאד נצב על המלך


עלילת שוא!… ידעתי את האיש ודרכו… שקר!…
האם דם עבדך לא תדרש עתה, ואין ביזרעאל עוד
משפט, מלכי, וחסות אין בך לבני אפרים?


המלך פניו הפכו שקט ובטחה


האם כה שפל בעיניך מלך ישראל, בני, להאמין
כי יוכלו לשחדו, לשאת בכרם פניו, שיהדר
בני בליעל, שופטי און, ויכסה דם הנקי? עוד
היום ישפטו רוצחי נבות פה.


השליח


בפקדת המלכה זממו אחריו החטא – כמגדף רגמו
אותו.


אלישע אכול צערו


משפט תן!… האם יאמנו מלכים רק לשקד על עניני
האלים – לא להגן על חיי איש ואיש בתוך נחלתו?
דם נבות קורא לנו.


המלך


עתה ידע ישראל כי עוד מלכו מושל בו – לא
אליהו, לא איזבל – אני!… איש צדיק רצחו – משפט
שופכי דם בצדיה אדין אותם.


השליח


אמנם דברו האחרון בטרם מותו היה…


המלך


מה אמר?


השליח


הרים קולו אז ויקלל באזני כל העם שהקשיב לו
בדמי…


עוצר בדבריו

המלך


את שופטיו קלל, בני… הלא?…


השליח


את בית־המלך.


המלך שותק ופניו זעפו מאד

אחד השרים


מות לו!


השליח


פיו רר פתילי דם ולאליהו קרא…ומת…


המלך


חדל!


הכמר נצב פתאם על המלך


אל יכך לבך, מלכי, על כן לא נקי מת האיש, כי
מורד במלכות ביתך היה… דמו בו, ולבית המלך
כל רכושו חרם.


אלישע


האם לקללת הנרדף תשעה, עת סר המות כבר
לעמם שכלו – ולדם התם תתנכר, תחריש, מלך
ישראל?


המלך


הס השר!… כי בגד בי האיש.


אלישע


בחקי אל הלכת, נאמן למלכך היית, נבות… עתה
מתעלמים הם מדמך – אל ומלך: יום טבח רב, יום
גדולות לאלהיך, ולא כעת על משפט קטנות לך הוא
יעמד… ומלכך בדמך היום כבוד ממשלת ביתו
יתמך…


המלך מהסו


לא לי, למלכו פקד את משפטו – לא לי לעשותו… את
התשבי קרא, לאויבי צוה נקמת דמו.


אחד השרים


בוגד!


המלך בבוז


כרבכם, עמי… במחבואו חרש, כל איש בכם אל
אלהיו יתגנב, בקום יום פחדים, יאטם חלונותיו,
ויקלל מלכו.


שר אפרתי זקן


מלכי!… נאמנים כלנו לך… ושונאך שונאנו:
אם הוא רב־מג לבעל ואם כתשבי במדבר־יה שם
יקרא.


המלך


ישפט עתה בין אחאב והתשבי אלהיו: חפצתי
דין ויגדר דרכי לפני, ויקם אויבים לי, בין
זקני שערי, לפרע עם לבעט במשפט מלכו.


השרים


הוא עוכר את העם – בראשו גמולו!


הכמר


הוא שוטן צור, וילמד עם לשקר בברית כרתנו.


עובדיה


גם המלך דוד עם חירם בא בברית – לא עם שקוציו.


הכמר


ושלמה בנו לא עצר כבר לשאת על אלהיו…


עובדיה


בנשיו נקשתם לו.


אחד השרים


המלכה שבה.


איזבל נכנסת

איזבל


אמרו לי כי שבתם שומרונה והנביא חלף… מלכי!
הלא מעט עוד ומכל פנותיו העם ירושלימה יהפך
דרכו, כי ראה מלכו מט, ולשריו יביט, והלומי
עועים פוסחים לעברים…נשבעתי: חי כל אלהי
כנען ממדבר סין ועד השניר – היום, אם גדודי
יתפשוהו, ופקדתי על נביאכם כל מרי ומשחת
רוחו, בהם לעיני כל עד כה השתבח…


המלך


כחפצך בו עשי…


איזבל


כי אתם פחדתם לעשות בו חפצכם – לי טוב ויאה
לנקם את ריבכם ולשים הדם עלי… עלילת נקם
ועתה מי בכם עוד יש אלי: כל חכליל חך מלגי
ייני, כל דלוק הדם מהבהבי אהבים במשתי
העשתרת, כל המיקר גאון יזרעאל והדר
ארמנותינו, שתעבם הנביא ואלהיו –
לחנך עמי את כרם נבות ירד, לראות בנקם איזבל
מהתשבי.


פונה לצאת. השרים מחכים

המלך בקול כהה ונבוב


לאות לבכם רדו, השרים..
.
כלם, מלבד עובדיהו, יוצאים



אתה, אלישע, פה עמד…


אלישע


כדבריך מלכי.


המלך פניו רפים ושטנה כבושה מפעפעת בדבריו


הלא דרשת גמול לדם הנשפך – הידי־היא, זאת
ידי, רצצה הנשפט?


אלישע


לה להציג שוב דין מלכים, בשער עמך כשל.


המלך


פה רק אתה דברתך שמת לי ולא יראת לקרא לצדק
ולצעק לגזלה. שאחתף לי מחרם רכוש הנסקל –
ואתה הן ידעת: לא על פי מת נבות, לא אני נדיתי
אותו מנחלת אבות… אך גם לבך נפל לנסות דבר
אל איזבל…


אלישע שותק


לי המשפט, לי לגאל הדם, ואתה עמה לכרם נבות
תרד?…


אלישע


מי דם נבות ידרש – לו אני…


המלך מפסיקו…. פונה לשני השרים


האותי ואת שופטיו כל עון הדם תשיאו, ותהדרו
פני אויבתו?


עובדיה


זרה היא: בת צור… אם תחטא היא – עונה מצער, ולא
ממנו הוא ידרש… אתה – נשיא ישראל!…


המלך נרגז


סחרחר דינכם, שרי, ובמשפט תאחזו כבצו מלמד,
ורק למראית עין תערכוהו ובמרך לב…
שוב ישים דברו לאלישע
אך אתה, שר, שבתם לבבך דין מתחת פעמים
היום: על נביא האל ועל רוצחי נבות – מה תתקף אותי
ועל המלכה תעקף – גם אתה?


אלישע


כה היום גם אתה, מלכי, עקלת דין ותפדה ראש
התשבי מדם…


כלנפשו הוא


אין זאת כי כמוס בם – בשניהם – מטעם אלי־עד
דבר־מה אכזרי ועז ופלאי ומראש מחטא.


המלך


ואני ביניהם מה? אני רק חץ, שהוא או היא יכוננו על
יתרם לירות ברעו איש בתחרות ממשלתם על
ישראל… ואני נקלתי כה לעיני זקני עמי, היום
ותמול ובכל שנות התעשקם להיות העודף פה…
מושך בדבריו לאט, לאט, כאיש הרוה נקמתו טפה, טפה
אם ידביקוהו פרשי לא אתננו לה!… גמולו
אשלם לו אני, השלישי, זה שלא התחשבו בו
כמעט… אני לא אמית את התשבי, כי בכלא מתחת
ארמון שומרון אעצרנו, לחוס עליו כל ימיו, יום
ויום, משנאת כמרי צור ומאיזבל, כמו שסבל
קנאת אלהיו היום וחס עלי, ויבז כבודי לעיני כל
עבדי… מה נסכלת לצוות לו נקמתך, נבות!…
הוא, הצר הכלוא אצלי – איך בי יקם?…ומשפט
פלילי לך בגלל קללתך למלכך, דין מורד, כי
קראת לחרון הנביא על בית אחאב: עתה גם כרמך
לי יקום, גם נקמתי באויבי אתן… רדו עמי
לכרמי!…


נשמע קול צעדים דחופים מעבר הדלת


מי שם?


עובדיה מזדרז ופותח את הדלת לפני אליהו

אליהו


אי שקך, מלכי, אי האפר על ראש הדמים?


המלך קם ועומד נשען על כסאו. מבליג מבוכת פחדו


המצאתני אויבי?


אליהו


הלא תבקש אותי אתה, מלך ישראל?


המלך


כן!… ולא תתפלט עוד.


אליהו נגש אליו


אך שמע דבר אלהים: המעט ממך להחטיא עמי
בנאפופי צור ובטמאת האמרי, ותתמכר לתועבת
מפלצות – כי גם דמו לשפך אמרת ולרחץ
במשפט כפיך: הרצחת גם ירשת?


המלך קשה־רוח


כה תערים להקרות אלי תמיד בשפלי ובכשלוני,
ולהתגולל עלי ולהזכיר חטא, ולרפות ידי משלם
לך כל חרפה תעטה עלי…האם כל ימיו גם דבר־צדק
אחד, שיכשר לאלהים, לא עשה אחאב: לא רחם עני
הוא ובר לא פתח לעם בשנות בצרת?… אז לו באת
ובלהות חזון לך, ולא נרתעתי מהסגיר לאיזבל
אותך.


אליהו


איה בארצך יש הר ושפלה, מלכי, ולא חפשוני
שם גדודיך?… מתי, בבוא העת לחזות לעם ולך – אם
טוב ואם רע – מוג־לב נחבאתי?


המלך


אויבי שבכרמי יבלש לו כל קוץ, המזנק
בצהלת־בזה על כל מדחי – אתה!…הה, אויבי־מר
המארר לי כל בשורה, שרק להקניאהו אשמח אל כל
חטא, כל רצח…


אליהו


צר ואויב אני לכל המסית לאלהי השקר ולתורות
שוא העם, שנביאי אמת לחלוץ בחרו לפני העמים.


המלך


העם אליליו יאהב!…


אליהו


הלריק דלקת אל בלב החוזים יקדה – החזונם ריקם
ישוב?… לא!… על אף העם הגורל הוטל כבר, על אף
מלכיו.


המלך


ולששון כל משגע, עוכר ישראל… גש מפה!


אליהו פונה לצאת. מביט על העומדים ומשליך אדרתו על אלישע


אל תרד מלכי, לכרם נבות: שק על בשרך שים, וצום
ולאלהים התחנן… שוב מדרכך, הכנע לפניו,
הכרת כל רע ואון מישראל – אולי לא ישקד כה
לבער אחרי אחאב.


המלך נרעש ואכול חמה, כובש רגשותיו


ברח מפה!… התהלל כי פעמים יכלת לי היום
ולא המצאתי למלכה אותך… אך אל תאמר, כי
חרונך אירא ותעתועי כל משולל בישראל… אל
איזבל, אל כרמי ארד: עתה אעשה מלוכה, ולעיני כל
העם נקמתך אמאס.


אליהו עומד בדלת


ואני בעברי על פני כרם נבות, ואראה כלבים,
סבואי דם הנרצח, לדמך, נגיד ישראל, חורצים
לשון…
מביט רגע באלישע, הקרב אליו ונושא את אדרתו



מה לי ולך?… כי מה עשיתי לך?


יוצא… המלך כושל, צונח על הכסא… אלישע עומד רגע נבוך, וממהר אחרי
אליהו.



עלילה שניה

על גבול המדבר. על פתח מערה יושבים אליהו ואחיקר

אחיקר


מפה רק דרך אחד עולה צורה וירושלימה…


אליהו אינו זע


נביא, מאזורך
כריח דם לי עולה…




אליהו


ריח דרכים בין צור וירושלים.


אחיקר


דם עמים, מאז־מעד כה חם וזולל, יצהל לטרף חגיו –
או בסחיו ייליל, בסנורי פחדים…


עיניו בוחנות את הנביא


אכן, טוב לאדם בזה לעמת זה – ולאור עתידות לא
ידאג.


אליהו


ארור כל מגשש חשכו וטוב לו.


אחיקר


ארור כל משדד רבץ האדם באשר מנוחה מצא – מה
חלפה תתן לו?


אליהו שותק רגע


מרכבת אש, הזקן.


אחיקר


כברת חייו קטנה כה, ואשרו פרור בזוית או מעט
גזלה בארץ שכניו, לה את ידיו יריץ
ביום נצחון קצר – למה לו סוסיך־אש ולאן יש
לערק?… שמע לי, הנביא: הרף לו ולאפלו ולדמנו –
אז רק תיטיב לו.


אליהו


אל שולי באימת דורות נצמד… ומדרכי כל
נצחונותיו. פלגו לו מראשות תולדות, במסתרים
נביאיו יקרא.


אחיקר


אך נפשכם תשיאו!… ובהתבדות תקותכם תנהמו
עליו: הוא תמיד יכחש פריו לאלהיו, המנסים בניר
האדם נטע שתיל ענקים.


אליהו


לפתותיו פתה.


אחיקר


ומחזון רמה: אין פדות!… יש סבל אדם, צל מתלבט
הנושל טרפי ימיו ללא חליפות
לנצחי תהום שסגרה על מלאת…


ברגז לגלוג מר


אך באתי – רגע התמהמהתי פה ושם – וכבר בן
שמונים אשית קצירי, וכבר על כל הדרכים חמק
צלי… ואי פלאך, הנביא, פדותך איה?


אליהו מביט לענני שמש על גבול שחק מדבר. כלנפשו הוא


וכל זה יש… ומי שהוא ינהל בכל יום מארות מזרח
רתמת פלדות: ומי שהוא בלילות סהרים יפקד גמלת
רכה ועבתי כרמל… מגדלים יש בצור ונוף ונינוה
וירושלים. ואניות תרשיש, ולבנון, ים, ושאון כל
מחרתים, ואהבה ומות – כל זה יש ולמפתן גורל
אדם רובץ ללא קול אלהים ופדות?…


עיף וראשו צונח בין ברכיו


אמר, הזקן: מה יפלט לך ביקום, בפתרון עולם, בבוא
עת חשבון, אם תכחד פלא
האדם?


אחיקר במריו


אפסו, פרכו… חשבון דל לגורל קלוקל, למשפט
חדל אחד בצור וירושלים


אליהו ראשו כבוש


ואלהים – רק משחק־מנור ברא לו?


אחיקר כלנפשו הוא


ואולי עברו רוח שקר, שהסיתו לרתם איתני תהו
ולמד מלוא זמניו – ובקשי תפקידו נסבך עמנו.


אליהו חרש


והנביא?


אחיקר


פתח אזנו למזמור מועד אכזב. עיניו קרע לפתרון ריק
– לתעב רצון אדונים ולסער דם נכשלים.


אליהו פניו כבושים בידיו


למה לו?


אחיקר


על מחנה החלשים נמנה.


אליהו מתעודד


שקר!… אני מכלם חזק!… הה, אם דם הוא אות לגבורה
– רצחי יעיד בי: ואם אמון־עד בפלא לא ימנע: אני
הוא הענק… האם נפתולים בין אדם ואלהים החלש
יזקף?…
האם כעבד נרצע לאדוניו, וככמר לאלהי השקר,
נכנע הנביא לאלהיו?


אחיקר בטחת מריו פגה, אך עוד ערמת־פתוי בקולו


ואם הוא נתעה לחזון הפדות?… אם צדקו חכמי אחיו על
דרכי הדו, כי רק מטוה תרמית
ענות אדמות יכס, ונביא יקום, שליח אמת, כבד הגות
ובהיר ראות, שבחמלה רבה יכבש בדית
חזון־גאלת־קץ, ויצו לאדם להשבית און ודוי, לכפר
במחוזיו, לחסל התלאה…


אליהו


על נביא ישראל לא שפרה חמלה זו – וצו לנוס
ממערכות הדורות, לנטש חזון – כי כה יתמהמה, כה
עלינו יכבד – לא נוכל תת… נתבענו לנצחון מאדם
ואלהים, לפדות נשבענו: וארור כל מתחמק, כל
הכופר בטהר ראשית ובגאלת אחרית… מי נבהל לב
בנביאי עמים ישא חזון המנוסה – לנו דבר הגאון
לדורות אדם על אדמות.


אחיקר


חוזה, כריח דם לי עולה מאזורך ומחזונך…


אליהו עיף מאד מפתח אזורו ומשתטח על הסלע


כה עיפתי…


אחיקר קם לאט על רגליו


הס!… כשעטת סוסים דולקים אשמע.


אליהו


גדודי איזבל עוטרים אותי.


אחיקר


יכלה לך!…


אליהו


עוד לא…


אחיקר


מי יש עמך להצילך?


אליהו קם. פניו שקטים, בהירים


למערה אבוא.


אחיקר תמה לבטחת הנביא


רד, החבא שם… אשאר פה… אם כה ואם כה אנסה
לכלכל דברי אתם… חוש!…


אליהו נכנס למערה. אחיקר ממעך את צעדי הנביא בחול; עיף וכבד רוח צונח על הסלע


אחיקר, מה נטל לא עמסת על רפסודות ימיך, לא
שמטתו משם כמטען זרים אל כל חוף, שרצה לקחתו
מעמך?… ולמה רגזה ללא משא נפשך היום
ותאבל יגעה?…


כובש פניו כאליהו


אולי טוב ביום הפקדה – בכשל הברך כבר – לכרע
טעון על דרך אחרון ולהרגיש איך
מפרק פלאי־רחום ברכת מעמס משכמך המטה, איך
יפתח חגור מטנף דם… הנביא! לו
אמרת לי: היש וכמוני עתה, המקנא בך ובסבלך
ובגורל עתידות לך – המקנא צר העין
ונבוך מעט – גם בי קנאת רגע, כי שטתי כל ימי
ללא כל עגן וקנאה – חפשי על פני פרזת ימי?…


באים בן־גבר, עזי ורהם

בן־גבר


מה תעשה, זקן, פה?…


אחיקר


בחם השמש סתו־ימיו עבדך יחמם.


בן־גבר


מי זולתך פה?


אחיקר


לבדי באתי הנה.


בן־גבר


היש במערה איש?


אחיקר


הארד שמה לראות?…


עזי


מת תנעל מענך, הזקן? השמר לך והגד, אם ידעת,
מי נחבא שם.


אחיקר


אין זאת כי בי תהתל, השר, לתתך אותי שומר
מערות.


רהם


ראו, מה נצמד זה אל פי הסלע – אין זאת כי ידגר שם
דבר־סתר… הראה, האיש, חמודותיך ונדען.


אחיקר מראה על תרמילו ומקלו


מעור השעיר לעזאזל עשוי תרמילי זה וקסמים בו –
ואת מקלי על גדות הגיחון מצאתיו: תנין קדוש,
שהפך עץ… בחר לך מה תרצה והרף לי.


עזי


מה בצע לי בכל
כלי קסם־קדש: תחת מראשותיך
בקברך ינוחו… לנו הוצא,
מה יש לך כלי חל במערה צפונים.


אחיקר


התאמין, כי עוד יקר עשר לי
לשמר עליו?… ולו ידעתי: טמונים
פה אוצרות אופיר – לי מה יסכנו,
וחשקי קהה כבר ודמי ישקט…
לתמו ישב עבדכם לנוח
על פי מערה זו, מטלטל נדודים.


בן־גבר


אך מחביר מלים אתה וממקומך
כמלוא החוט לא משת.


אחיקר


אם באמת
לסלע זה פניך שמת, אם
בבואך הלום למערה זאת
כונת, שר, הלא רק תגיד לי ­–
ולו פי שבעה בצקו רגלי, אחיש
לשית מפה…


עודנו יושב


אך אם בי רגל איש.
כי מטמון אצפן תחתי, באלהים
נשבעתי, כי לריק יגעת: כל
רכושי לפניך.


רהם


נחריש לו:
מה יועיל לנו זה?… למערה נבוא
ונחפש בה, פן ימצא עוד הנביא
ידים להמלט.


אחיקר


בני, רצה
את דרככם האל ויקרה נביאו
לכם.


רהם


התדע איו?


אחיקר


על הסלע
לפניכם הוא… וזה לכם האות
כי נביא פה אתכם: בדבר איזבל
מיזרעאל דפקוכם דחופים זה
היום שבועים אחרי התשבי –
האין זאת, בני?…


בן־גבר אל רעיו


נביא הוא…


עזי


ועתה
התוכל גם להגיד לנו, איפה
מתחבא הוא כעת, והיה כי
אלינו יפל, ולקחנו אותך
שומרונה–שם על שכרך תבוא, נביא.


אחיקר


היש עמכם יין?


בן־גבר


יש.


אחיקר


שבו
עמדי פה ונשת עד אמתיק סוד
עם אלהי, המגלים לי כל סתום
מדם הענב…


יושבים ושותים… פונה אל בן־גבר


בני, נציב בעבר
הירדן אראה אותך.


רהם בלעג.


פחז יינך
זעיר, האיש… לאט לך לרעי:
כי רק לשר אלפים לגדלנו
המלכה הבטיחתו.


אחיקר


בני, אל תחטא
לתת בחזוני דופי…איפה תמצא
בערב ועילם, כתים ונהרים,
עוד אל ומקדש, לא נבאתי שם,
ודברי אי לא קם?… הזהר, שר,
כי קשות לא חזיתי לך עד כה.


בן־גבר


סלח לו!… קטן אמונה הוא… אך גם
בעיני קשה דברך, כי ביום
צאתנו הנה מנה מלכי את
בן־נמשי על הגלעד והארגוב.


אחיקר


ידעתי… היפלא מאלהים
לעשותו שר חמשים במקומך?…


מוזג ושותה


אף אמנם אתם אנשי קרב: משמעת
גם מהתלות תבחן אזנכם,
ולמשפט אלים לא הסכנתם… רק
בבוא האות וזכרתם אז, כי דברו
בפי עליכם טובות ולכפירתכם
היום ולפחזותכם נשאו… כה
הראוני אלהים: למועד ימים
ורעכם נציב מארנון עד
השניר.


בן־גבר


הלא שמעתם, אחי: יהוא
במקומי שר חמשים יהי ואל
משמעתי סר.


רהם


ראה, ובטרם עת
אל תזקף חטמך גלעדה, פן
עד יהוא תעבר רנת נציבותך,
והוא חם לב, וימד לך בלא יומך
במערב ירדן חלקה תחת חרול,
שכלב עובר ישתין אז בכל
גבול שלטונך…


בן־גבר


דם!… חי העגלים
וכל האלהים אשר השתכנו
ביזרעאל, ברבות בה דת ודעת –
אין טוב לך מסכר הפה!


רהם


ולך –
להפך ידיך מן השררה.


בן־גבר


צרור
זה לענך עלי היום – והיה
כי יקרבו ימי גדלתי, לא
אוציאך מידי חלק.


רהם מתלוצץ


שן
זאב ולוע כפיר – ולא תגרת ידך…


אל אחיקר


חמדת לצון, איש, ולא החטאת:
כי נפל על דל שכלו ויכהנו.


בן־גבר


שלף חרבך, ראש כלב!…


אחיקר


אל תתמרמר
אליו, בני: גם הוא לגדולות זמן.


בן־גבר מאוכזב


אין זאת, כי גם האלים נטשו משפט.


אחיקר באזהרת איום


דאג מהם, השר!… מפליאים הם
לגמל כטוב כרע!


בן־גבר נזוף וחרד


נסכלתי, אבי –
אך לא אכזב עוד על משפט אלים:
אם מצאו הם ברעי דבר טוב,
ועתדו על הגבול, אי־שם, קצה־פלך
גם לו לשר עליו – ואשלים עמו.


רהם מבודח


אל תדאג, אח – הלא גם גלעד, גם
הבשן נתנו לך – ולי מה נשאר?…
ועוד לי לאצל מחלקי לרענו,
שלא יגרע הוא, כי דבר הנביא
אל נכון לשלשתנו היה.


אחיקר מתעלם מדברי לעגו, פונה אליו בכבד ראש


רב
מכלם תקח יקר, השר: למשנו
ינשאך המלך… ולשלישו ­–
רעכם.


בן־גבר


ראש שבלת זה ינשא
למשנה־מלך?… אך חזיונות אפר
חזית…


סולד ממבטו הזעוף של אחיקר


סלח. כי אכף פי עלי
ולגורל מלכי דמי חמרמרו:
מי יערב חייו עתה עוד. אם גבר
לא יצלח זה למשנו מנה?


עזי קם ונצב על אחיקר


יקום
חזונך, נביא, ונכבדך… אפס
הלא יבואנו כל היקר הזכור,
אם נשוב אל המלכה עם התשבי,
וטרם תגיד לנו, איפה נחבא –
וראה היין אזל כבר…


אחיקר משתנה ככבד־יין


ועתה שובו
בשלום אל איזבל…


עזי מפסיקו


והתשבי?


אחיקר


… ולא ימשך דברי: טרם צאת
השנה וישיגכם…


עזי כובש התרגזותו


תודה קח,
הנביא, כי נהגת עין טובה
עמנו פה ולבשורתך נאבה
מאד – אך עתה הבה לנו מענה
הלום…


אחיקר


…וברכה לאיזבל בתי
תמציאו מאחיקר…


עזי


את ברכתך
וכל נבואתך ישא רוח מלא,
אם אליהו יעתק מידינו!…
ראשינו תחת ראשו ובלעדיו
איך נשוב עוד שומרונה?


אחיקר


בטח בדבר
האלים: הוא לא ישוב ריקם.


עזי מטלטל אותו להעירו משכרונו


זקן,
עד אור יום שלישי ובטחוני זה
לריק רק יפעם לבי: כי כבר ראשי
עלי לא יעמד אז… אם ישך מגיד,
אי מצא לו הנביא מקלט – שרידי
ימיך מחניתי זו פדית,
אך אם להערים לי…


אחיקר כמתפוגג


חלילה לי!…
לשוא עלי תתגולל, שר, והלא
זה דברי לך ולכל בית אדוניך:
הנביא מת…


כלם


התשבי מת?…


אחיקר


ועתה
התאמינו בי, כי משנה בשורה
לכם הבאתי?


בן־גבר


אכן עתה אדע,
כי אמת הבטחתך לי ואתה
נביא אלהים…


רהם


ראו, איך בנציבותו
הסתפח זה – ומשל קדמונים יאמר:
לא בעלי ולא במטה תצלח
לחשק כסיל…


עזי


הברב בשורות טובות
יאמן ציר?… הלא כי תואיל הגד:
מה אות כי דברך כן?


אחיקר


בדרכי נקרו
לי להקות נביאים יורדים יריחו,
מעוררים נהי ואדרותיהם פרומות –
ויהי כאשר שאלתים על דבר האבל,
ויספרו לי, כי לקח אדוניהם
מראשם.


עזי


עוד מה תדע, ספר לנו –
והיה אם המלכה תחקרנו,
ונדע לענות, איך נפל דבר.


אחיקר


צדקת, בני, כי לא ככל האדם
הנביא נאסף… בבואו אל
העיר, ושם לקראתו אשה אחת
אלמנה צועקה על בנה יחידה,
כי מת, וממררה בבכי… הנביא
עליו התגהר להחיותו, צעק
אל אלהיו…


מפסיק

בן־גבר


החיה?…


אחיקר שותק רגע


מי?


בן־גבר


המת…


אחיקר


הוא זורר שבע פעמים…


מפסיק רגע


אך הנביא
לא ירד עוד ממנו.


בן־גבר אחוז־פחד


פלאי היה…
ויפה לנו, אחי, כי בדמו לא
ידינו חטאו…


עזי


מתי מת התשבי?…


אחיקר מקשיב נרגז לפנים המערה… בהיסח הדעת


כחצי החדש, שר…


עזי


הזקן, לולא
פגרת כה בדרך, ונפגשת
עמו על גדות הקישון אחרי כן,
כי קם מעל פני מתו וחמוץ
אזורו שסף כל נביאי שקר…


בן־גבר בקול רועד


הייתי שם ואראה: אחרי מותו
הוא קם כאחד חי – הה, פחדי אל! –
ובידו שחט אותם, ראש ופרחח…


עזי שם כפו על כתף אחיקר


זולתך, נוכל שב, כי לא היית
אז שם… הטרם תראו, רעי, כי
להציל את עינינו הוא ינכל,
ולההבילנו דמה… נתפש אותו
ונבוא אל המערה.


בן־גבר מתמהמה


והנביא
לא מת?…


רהם


ויהוא שר הצבא עוד –
ואתה שמור פדחתך היהירה,
ולא יזרעה רמה…


קורא אל הנערים


באו, נערים,
והרסו אל המערה ותורוה…


חילים באים… אל אחיקר


ואתה פה תחכה עד נשובה.


חילים תופשים את אחיקר

אלישע יוצא מן המערה ונצב על פתחה


מה קול הרעש?… מה לכם?…


עזי תופש בו


מי אתה?…
ומי זולתך נחבא פה?


אלישע מסיר את המסוה


אני –
מודעכם…


בן־גבר


אלישע!…


עזי נרתע


שר, בפקדת
המלכה באנו פה לתפש התשבי.


אלישע


אך היא התעשתה, כי שלחה אתכם…
ועתה זאת איעצכם: מהרו
לשוב, פן תתמהמהו וקצף
הנביא עוד.


עזי


איך נשוב ואיזבל
תמיתנו?


אלישע


אל תיראו… גם אני
שלחתי הנה בפקדתה… שובו!…
ראו, כי צויתיכם כה, ולמה
אליכם יצא הוא להפיל פניו
בכם: הלא יצו ותאכל אתכם
ואת חמשיכם אש מן השמים.


בן־גבר נבהל


נפשנו תיקר בעיניך, שר…


עזי


ומה למלכה נשיב?


אלישע


כה תאמרו:
למערת אליהו באנו, שם
פגשנו את אלישע ויצונו
בשמך לשוב, ולא למנע אותו
מלבצע זממו ולמסר לידך
את אויבך חי.


עזי


כצוך נעשה, שר…


אל אחיקר


רגליך שא, הזקן, ואחרינו
משך…


אחיקר


לאן?


רהם תופש בו


שומרונה… על כפיך
שם נשקל לך שכר חלומותיך.


אחיקר עוצר בעדו


החרישו לי…


עיף מאד. בקולו עצב רב


בצפון גיא יפתח־אל,
שם יתאר גבולכם אל פני צידון רבה–
בעמק שתול ברושים קברות אבות
מחכים לי… הם ידעו: אחרי תורי
כל ארצות־יה, לבדי אשוב שחוח
אליהם… אחרי טעמי כל ועיפי
לחמודות חיים, אכפן על צליהם,
לשאט כל תלאת נתיבות עולם–עלפה
וערער… הרפו לי… תנוני, אחי,
למלא ימי שם…


רהם בלעג


עמנו תלך…
כי איך לכפות לך תודתי אוכל,
כי יעמד חזונך לי.


אחיקר אל אלישע


חלצני
השר…


אלישע לחילים


מי הוא?


אחיקר


כמוך גם אני
לפתות את הנביא סרתי הנה.


אלישע משתאה


למי?…


אחיקר


למי?… בירחי חלדי עוד
לא נמצא לי הלז על מרחק נדודי,
מצור עד הדו ומשם עד שיחור…
למי?… התדע, שר, כזה – היש
למי לפתות?


אלישע


בנתי לך, האיש:
זקנת מהתיצב עוד כמוני
בשליחות מלכה, גם חדלת האמן
בגדל חולשי עם ובחכמת כובשים…
אך שם הנביא ואלהיו הגיע
לארצך, ותקנא לאלהי
שיבתך אז ולקדש שמם יצאת
אליו… הלא?…


אחיקר


שגית… דרכי לא
מתמול – לא הנה יפנה… רך, עז גיל,
ללא דאגה לאלהי, ללא שמע נביא,
יצאתי ממולדתי… ומאז
ראיתי תמיד על פני חולות עולם,
מחספסי לבן־גרמי פליטי־פליטים,
איך עקב דחף עקב, צל את צל,
ושבטים קרמו דם על דם… לא, בני,
לי אין למי לרכש נביאך… לו
השכלת שאל: ממי אדיחו?


אלישע


אתה –
מה כחך, האיש?


אחיקר


צדקת: נקל
לך לעקל דרך נזיר נרדף
אל חסדי מלכה ולצדות לב מורד,
עיף תהפוכות קרב, לשלוות סליחה –
אך כחי מה?… הן סגלות יקר לתשבי
להעניק דור ודור – ואיך אנדנו
מגנזיו, ואני כה ריק ואין
לי כל, אף בשורת פדות בצרור?… וראה:
לסכסך נפשו ולהזנותו באתי,
ולהסית אותו, שר…


אלישע


ממי?


אחיקר


מגאון
נפתוליו ומחסן מקלט פדויים,
שבדה לו.


אלישע


קנאת בו.


אחיקר


לרגע.
לרגע אחד, שר… לשכרון תמולי,
לבלימת מחרי, קלי עוף, הוא קלע
בזרוע און חלום של מרד אדם,
של אמון־שוא באחרית לא תקום – – –
ואני ידעתי: אם גם דורות אלף
ינהל קוממיות לגאות דגלו –
בשורתו רמית־עד… ואני ידעתיו
כי לתבוסותיו יבז – ותמיד, תמיד
בקלס פדות חדשה אל יתמם
לתשבים.


אלישע


אם אכזבו נכון – למה
זה אתה?… מה בלבך נגע?


אחיקר


למה?
למעני, למענך, השר:


קולו מתון ובהיר


שלא נאבד מתת חיים קלה,
שגמדו לנו פה, ובבוא הנביא
לזלזל בה ולדרשה לו, שלא
נבזבז אותה אז בנדיבות נסיכים
וללא גמול לתלמי עתידותיו…


קולו נעשה עמוק ושנון


לבעבור נבצר מקלט כובשים,
למודי דלג על ענות נכשלים:
לעקף בכשרון־שלטון על חלשים,
ולמצא חשבון טוב בחסרון עולם…


עצב רך מתגנב לדבריו


לבעבור בבחרותך תוכל
לחשק ולעלס, ואני לשקט
בשיבה שבעת חפץ, ולמות
ללא פחדת דין־גמולות ורעות רוח…


אלישע


הכבר אליו נסית?


אחיקר


חנם, שר…


אלישע


ולא נכנעת אתה?


אחיקר


לא!


אלישע


התשנה לעצר עמו?


אחיקר שותק רגע… בדבריו חזון נקם


בצור, בטרם אמות,
על מבוא הים, הנשקף על פני צייו
אל איי מערב: אלישה, תרשיש,
אל גויי משך, אשכנז, אל מלחי
הצפון, מצביאיהם ורוכליהם,
אל דור ודור ונביאיו – אשא דברי:
לריב לשבעת חיים, לאהב
נצחונות אדם על ערבות דשנות!
לחמד כל שעל מרחק, כל זין־ברזל,
הלוטש רצון החי לכבש, לרכש;
לשיש אל חם דם פריצים, שואף ממשל,
וכל אגל בו להלעיט סבא חדש
בעוד לא פג הישן – ולשנוא,
לבוס, לרעוץ חזון ירושלים.


עזי


אך לשונו סלף, שר: לצדק נפשו
ולרמות ולהתרצות לנו יחפץ
בשנאת־רמיה זו… הידבר נכונה,
והוא זה עתה על התשבי הגן
לבלתי תת אותנו פה לתפשו…
הלא גם הוא מלויי ירושלים,
ששלח עוד המלך אסא הנה,
להסיר לב העם ממלכות שומרון.


אחיקר


אני במורי ציון?… אם חומתה
להרוס אפרים יאבה ולהכניעה –
הלא לקרקרה עד אחרון יסודה,
לחשוף ממארת אשיותיה אחפץ
אני – ולזרעה גפרית.


עזי


שקר לנו,
כי מת הנביא לעקב דרכנו –
אל תאמין לו, השר.


אלישע אל אחיקר


הכה אמרת?


אחיקר


אמרתי כה… האם רצית אתה
לראות בידי אספסוף בחיר עמך?


אלישע


לך הוא זר… הלא?…


אחיקר


נשבעתי: כן!…
אבל… אין זאת, כי עוד לא גמל דמי
בעורקיו המצמתים כבר, לא בלה
את בסרו עוד – כי יש אשר יתעטף
ברתת על כל שגיונות קדש… זר,
לנצח זר הוא לי וצר!… אך יש
והוא קרוב לי מכל, ואח לדרכי
נפתולים רבים… שר, הבעבור
כלאתי את בני עמך אלה פה
מבוא בדמי הנביא, תסגירני
בידם עתה להתעולל בי?


אלישע לשרים


שעו ממנו… פנו לכם מפה!…


השרים והחילים הולכים… אל אחיקר


ואתה חפשי עתה… לך…


אחיקר פונה ללכת


שא תודה, השר…


אלישע עוצר בו… מהרהר רגע


האיש, פה חשבון חיי קלקל –
או אם התקלסו בי?…


אחיקר בחיוך קל ומחפה על פתרון טמיר


אם בני האדם –
זה דרך נבלות למו… ואם האלים –
הלא מאז שבראו ראשון אדם
בדמותם, נהגו בו לעג־נקם,
כאלו גלמו הוא לצלמם נכל,
ולא הם בקטן חותמם טבעו טיטו.


אלישע


מכם – מכלכם רק אני נבחרתי
לשר אל איש האלהים… מארמון
איזבל, מהלולי נעורי, פתאם
נדרשתי פה… האיש, האין זה משגה?…


אחיקר


הלא אליו שלחת…


אלישע


רצתי אחריו –
ובדמי יקוד ובידי האדרת,
שהשליך לי ובעינו צו ובקולו
כל עצב בוז… מה לי ולו, הזקן?…


אחיקר


נפגעת, שר…


אלישע


מי ישכיב מלוא הלב
המפחד־ער לסוד ויובילני
למלכה שוב?… מי יעצם עיני עתה,
לבלי ראות את לעגו ועצבונו?


אחיקר שותק זמן־מה ומסתכל בו


הוא פקח אותן, הדליק בן נחשוליו –
ואם החלות כבר לנשאן אליו…


אלישע מהסו


לא, זקן… אפרק מעלי להטיו!…
הן זה לא כבר למרגלות היפה
בנשי כנען בזתי לקנאתו.


אחיקר קרב אליו


אין טוב לך עתה מהמלט מהר
מפה…


אלישע שוהה ומהרהר עוד


אדרתו אשיב לו…


אחיקר


זרק אותה – ובוא עמי.


אלישע


עוד דבר לי אליו…


אחיקר


התנס לסגרו עוד בידי אויבתו?


אלישע


לא זאת… לשאלו חפצתי…


אחיקר


טוב
לעבר עליו ולהעלים לב… חדל!…


אלישע


לשאלו… מפני שבאתי כבר,
כי כבר פקפקתי רגע קט, טלטלתי
מנתיב תענוגי אל מרום דרכיו…


מפסיק שוב

אחיקר


כי כבר הרעלת, שר… ולא אל חנם
הנביא בחר בך: את דמך בדק
וימצאנו תמים לו.


אלישע


זה דמי
מלא הגיל?…


אחיקר


אל תתמה, שר, אם עתה
לא ישפקו חמודות מלכים לו:
כבר רעל חזון בו.


אלישע נרגז


אך שוא לך
לתקע כף עלי – מי לי התשבי?…
ומה לי פה?… ואני בטרם אשוב
להמית יזרעאל, למשוש עגבי,
חפצתי רק לבחנו, לראות,
הידע לי לענות…


אחיקר


על מה?


אלישע


מאין
כל בטחון נסיונותיו לו, ולמי
ולמתי חדות אדם, היכלי משתיו,
ונצחון אניותיו ירים קרבן?


אחיקר יגון לבטים בסרובו


יש כי אדמה, שר: טוב לנו האמן,
כי לא הושיטה צנתרות מגדים
החדוה לו מעודו, וינזר
מר לב לגביע רוש, לו רקחה קנאה.


אלישע


אך הגד לי: עירמה קטפה לו
האהבה מראשית צמרות כנען
פרי הוד…


אחיקר


אך אחרה…


אלישע


בחמו עמד,
בדרש בת מלך צור, כי ימהר אתנן
בתוליה לעשתרת.


אחיקר נדהם־נפגע


בת אתבעל
לתשבי נבעלה –


אלישע


הוא מאן בה!…
ולשאלו חפצתי, מה הגמולה
שקבל וממי ומתי חלף
איזבל… אם רק מסכנות מלוניו,
ומחית עורבים במחבא מערות,
ומקסם מופתים על כל נחל יבש,
ואזור עור, וצעקת דם ברזונו
מאש לא יוכל כלכל – אם רק אלה
שלומיו הם מאז – הלא לו אשרק
בבוז, ורק מרחמים לכל
נגוע רוח לנפשו אעזבנו:
ולא אותו, כי את נצחוננו עליו,
את נצחון צור, למלכה אביא שי…


נכנס מהר למערה


הן הוא לא ישקר לי–כל דברו נכון.


אחיקר לבדו


גם לי לא כזב, שר… כמוך אדע
לעמד במשפט קשה עם קנאתו,
בערכי נגדה אספי תענוגים,
שמגל הון ושלטון יאגר לנו…
וראה: למדוני יותר טוב ממך
נסיונות חיי, איך לשקל על כפיו
כל משא ערכי אדם – ולא שכחתי
לעמס על יד מטחוה לעתיד
חזון גשריה את היותר כבד
ורב מהיכלי שן וציי תרשיש:
הלא היא פרודת אשר, שיצפינה
במגרפות גורלו אדם מסכן,
ולה, רק לה, ינשא נפשו… איך
לחמסה מעמו למזבח אל,
המעתד בעדנים משפט צדקות,
נשאו לב הנביא?… איך לא ירגיש,
כי ריחי דל הוא יחבל וזולתם
אין לו מאומה, ובמלוה יתן
לדל תמורתם אין לקנות גם פת
חרבה?… הה, גם אז לא שפלו ידיו,
לא נרתעה האש בטהר עינו.
מצעקת האביון לאלהיו,
כי השלו אותו, עשקו את משפטו
להגן על גרעינו ומזרעו
בזעת־דם ובעשק ובמזמה:
כי אין לו ענין בממשלת צדקה,
ובאחרית עתים, כי ספורים ימיו
בחשבון אל לדאגה ולרוחה,
ולבו חם ואשרו דל ועצבו
כה רב…


פונה ללכת


אין זאת: קו אחר יש לנביא
לנטות עד מרחק זמנים וגורלים,
והוא לא יעקם זרת אחת צדה,
ולרפיון הנרגנים לא יתבונן…


חיוך־פקפוק מסתדק בין שפתיו


הכי לא התל אלהיו בנביא,
ובידו טנאי נפילים שם למד
בציר גמדים?…


בן־גבר שב נחפז

בן־גבר


בוא עמי!… ירא
האלים עבדך – לא לבי נפל
מלעג רעי לך, ובעמד
דברך לי משכרך לא תמנע.


אחיקר מתמהמה


בני, לי נחשה בעלת אוב, כי אמות
מנשיכת פתן… זה לי שמונים שנה
אחכה לו, תמים לב למשפט אורים.
ואיך אנאץ גזרת פלילי מרום,
לעבר על דינם – ובידי רעיך
הממאסים כל אמר אל אתמכר,
והם בחרבם יאספו את נפשי.


בן־גבר כתקוף קדחת אוחז בו, מתוך חנינה ואיום כאחד


היבוא דברך – הגד!…


אחיקר נפחד משתמט מדו ונרתע לאט, לאט…


אמנם יש,
השר, אשר יתעוללו האלים
בנביא רך… אבל אני חקרתי
כל ניב מדוחים וחזון תהפוכות,
בהם ינסו תמיד חניכיהם –
עמי ידידות יבחרו, כי לא
תפארתם תהיה בהתחכמם לי.


בן־גבר


אם כה נכבדת אצלם – גם אני
לא אחשך חרבי מחסות עליך
מפני מרעי… שוב עמי, עד מלכי
אביאך, ויהי דברך שלום
לבית המלך ובגללך יוטב
גם לי.


אחיקר


בטח בי, בני: לא אחשף זרוע
להעמיק שפה ולחזות לו קשה
כיחפי קנאיכם.


בן־גבר


שם על יתר
ישלם כל החוזה גדולות לנו…


הולכים. מרחוק נשמע קול שעטת סוסים… אחרי כן דממה. בעוד רגעים קרב,
מתגרר בכבדות ונסמך על יהוא ועובדיהו, המלך הנפצע. מושיבים אותו על הסלע

עובדיה


המלך, נוחה פה ואקרא לו…


המלך


פצר בו… אמר: נכנעתי… כי ממהרה
לדרך סתרים נפשי, ובדברו
ילוה אותה…


אליהו יוצא מן המערה. אחריו אלישע


הנני, המלך.


המלך מרים אט אט את ראשו


הנביא, מר לי מאד ויומי בא,
ודברך קם: בכרם נבות שוטפים
מדמי המרכבה…


עיניו נסגרות והוא מתעלף. יהוא ועובדיה סומכים בו. אלישע משקהו מים


עודך נצב
עלי, שומע אותי?…


מאמץ שרידי כחותיו, מתאושש ויושב


אליהו,
קח כבוד לאלהי ישראל… העתר
בעד מלכך שנתעה…


הנביא סומך ידו עליו


מה נדמת:
האם מנשא עוני כבד?… כן
ידעתי: הוא לא יסלח לי – אל קנא…


אליהו


אל חנון סלח לך.


המלך


לדברך אאמין:
הן לא יראת אותי בארמוני,
ברעמי עליך, אף כי עתה,
בבואי אל מדברך לרחמני,
בחזון חלקות לא תשכך נפשי…
עוד זאת, הנביא…




אליהו


דבר…


המלך


טרם מותי,
האם גם אתה תסלח לי?… כל ימי
רדפתיך…


אליהו


לא שפכת דמי.


המלך


תמיד
נחמתי, בושתי כה מרפיון ידי,
ואשנא משנה אותך, כי עצמת
ממני.


אליהו


לולא אלהים דפקני
להדריך את מנוחתך, לולא רגזי
לגורל עמי לבה רעמי גאולה
בדמי – הן סליחתך פה בקשתי:
כי לא נתתי דמי לך, השבתי
כל חגך ונצחונך, ובאשר
גדישך עלה לפיד קנאה שמתי,
ובקללת אל מררתי אהבתך
לחמדת רעיות… איך יכלת לא
לשנא את צרך ואלהים לא פקח
עיניך…


המלך


כי ראיתי אותך עוכר
את עמי שאהבתי… הן גם אותי
חזון גאוניו פעם, רחוק הגבולים,
מפלשת עד הפרת – ותמיד שמת
מכשולים על פני דרכי ואימת
בזעם אל…


אליהו


ולא כבשתי כעסי…
סלח לי: מעבר גבולותיך, מלכי,
נחני אל…


המלך


כי כה ראיתי אותך
לבדך, חפשי־בודד לאלהיך –
ואני על שכמי כל גאון ישראל
סבלתי… ורהבתי בך, כי לי
כבודו הפקד


אליהו


לי – מרום ישראל…


המלך


משם חזונך לא מנעת, נביא,
בשם האלהים לאפסי תבל:
כי לו – רק לו – קנאת, ולדברו
באשר ישמע שם… ואי תמצא ארץ,
מגמר עד שבא, ואף דרך אחד
ממנה הרה אלהים לא יפן?…
כי כה עם טלאי יעקב נמרים תקבץ,
ועל ראש בשורתך כלם, כלם, תעלם –
מלוא הגוים!… דמיתיך אויבי:
כי לא כמוני רק לעם ישראל,
לחסנו ולנצחונו – לא להם
קנאת אתה.


אליהו


לא כמוך, מלכי!…
כי קדוש עמי לי: ישראל ראשית
פרי בגרן־יה ואחרון דגלו
ליום יאספו פדויי עמים… חרות
בחרט אש נצחונו בחזוני
הרחוק עוד…


המלך


ראיתי כי ארם
הגולן ישב, מחה על גבול יבוק,
ולהרי נס ינופף: על מורשת
בן־נון ובית־הלחמי, ארץ אבות,
בדם גנתי, נביא.


אליהו


לא ראית:
מארצה, מכרמלה זנתה לביאת
ישראל אל כל סוגר יפה גלולים –
אל סבכי ערלי עמים יחם קרבה…
לנביאיו בז ישראל, שכח צו
וברית מסרת, הפר כלולות נעוריו,
ודגל אלהי הנצח הוחל…
מהרי עמו לא ישמע קולו
אל ערבות גויי ארץ עוד…


המלך


הנביא,
לשבא, לאשור רד – אי ידאג מלך
ואל ונביא שם למשפחות
הארץ כלה, הרחק מהנפת
כידונו ומחשק שללו?… כי
ממנו תדרשו, נביאי יעקב,
להיות הד הררי־יה לקצות האיים…
ומי יבצר גבעותינו, ישמר
מכעס גולה עם ישראל?…



אליהו


מלכי,
הנקל הוא לקשר כל חומות מבצר.
לזקף עם צור תרנים ולאסף
כנינוה חיל רב… מרחוק אשור:
כל מספר אניותם, כל צבאותם
לא יספקו למלטם, לא יועילום
ביום ערפל על פני דרכי תבוסה…
לא זה דרכנו, לא בצי ובמבצר
לדורות אדם נשמר דבר הגאלה.


המלך


חזונך רב, התשבי… לא העפלתי
אליו כל ימי… האמנתי כי
לימים רבים תחזה, כי עד אז
יגרמו יעקב…


דממת רגעים


עוד מעט אאסף…
ענה בי, נביא ישראל, היכלתי
להפר ברית עם צור ולהאמין,
כי יירא בן־הדד מלהקות נביאים?…
ואם לא מאהבה חטאתי – אם
יש חטא בבכר מלך עמו, ארצו,
ומגן וחנית על דברי חזון
סתומים לו ורחוקים?…


אליהו


שגנתך
ועמלך יצף אלהים היום
ויסלח לך.


המלך


אמרתי: יבוא יום
ואל גבול מולדת, רחב נצחונות, ישפט
בינינו עם ישראל…


אליהו


אראה יום:
בחזון נביאיה אחרון נצחונות
על גויי יה ירושלים תנחל…


המלך נרגז כמעט


ידעתי: מנה לי לשמע עוד
בטרם אמות שמה… ירושלים!…
השם המזהם כה בפי אפרים,
מיקבי יזרעאל עד היכל שילה:
ומבעת ככה את כל מג וכמר
בצור ומוף ובבל… זאת העיר
הקדושה כה מאז לשבעת עמי
כנען, הזוללת מתזנותם
עד הנה עוד…


אליהו קסום חזות רחוקה, רחוקה…


ובדם ודוי וחזון
תחטא מכורת חתים ואמורים.


המלך


הצועה תחת אלות על כל רמה,
לעגב ברקמות בוץ, חשופת שוק
וחנפת חן, אל כל פרשי חמד
על ראש מסלות כשדים ומצרים…


אליהו באהבת אמונים עזה וברחמי עולם


ובסתר גנה צחה־צרופה תנעל
אפיל כלולות, בשם דודים טמיר
ותקו למלכה־משיחה…


המלך


היא – הגדה
כקנה־הסוף מפני כל חתית כובש…


אליהו בגאון התלהבות רבה


וקדושה, עזה, מורדה, על פני תבל
תפלש דבר האחרית…


המלך


הלא
כאחות קטנה, בושה, פחזת דם
וחטא, התיפתה שומרון, קנאה בה,
בזונה השליטה ובנביאה…
והיא נשקפה, אפופת גבנניה,
בבוז על קושרי תרצה וגבורי
אפרים: צחורת־אור, ענגה, רכה,
ומקשת סלעי־יה…


אליהו בעצב חרישי, כלנפשו הוא; רק עיניו רוחפות רגע על פני אלישע


כדבר הגאלה
בפי נביאיה שמה, כמר נקם
הקנאה נסכה בם וערגת סליחה…


המלך


… וראה: בבואי הנה אל נביאה,
כבוד אפרים שלם לגאיונה
באחאב כפר מרד בן־נבט…


אליהו


קשה מרי ממנה עוד יתחמק עמך
אל כרת עמים, רבת המון, לחרך
גם צידו הוא עמם ולתנות שיריו…
ועיף מלאכות – על ירושלים
ינסה עוד לפרק…


המלך


כי כבד הוא
מנשא: האם מכל האדם אנו
רבינו וגברנו כה, כי שמתם
עלינו סבלה?… אם אין תירוש, נביא,
בכרמי שומרון וביהודה יצהר
ודבש, אין עשתרות עדרים רועים
בבשן ובחרמונים?… אם באביב
שקדנו לא ילבלב ובקציר,
כי שלום אהלינו, על גדישנו
לא נשקד, או לקרב לא יסכנו
גם צאצאינו?… כי עלינו באתם
בתואנות ברית־אל להונותינו
מנחלת עם ועם, השוקט בטח
על אדמת אבות, או ילחם קשה,
בשית הצר על שערי המולדת –
ללא צרור תעודות ונשגבות.


ליהו


כל עם לטרפו ולבמותיו ימשך,
ומסלדה רננת דמם, כבדת סיגים,
מכור נסיונות… עמך צרף ראשון
ולפתרון עתים תר, ובסערת גוים,
בסחי מצהלות, על ידי נביאיו.
בראש הר־אל את גאות תרנו פסג:
אל גיל כעמים, אל חלום העשק
לא ישוב עוד, כי לא ישקר עם,
שלמד כפיריו שאגת פדות וצדק.


המלך קולו הולך ורפה


ואי הגמול?… האם על שוא לו הפלה
את עמי אלהים, ובסבלו סגל
ישראל לו לגוי?… כבר עיני כהה…
חזה לי חזון אחרון, נביא.


אליהו


שלמו
ימיך, מלכי, וחזון אדמות
לא ישוה לך.


המלך


לא לי… את גורל עמי
חזה לי עתה… שוב נדמת… גלה,
מה צפון לו?


אליהו כורע אצלו


התוכל שאת ורב
החרון כה ולימים רבים הוא…


המלך מתאמץ להרים את ראשו


הלא נצחנו אדום, מואב, הכה
ארם… וצור ויהודה ואפרים
כרתנו יחד נגד אשור ברית –
הכי כלנו יכחיד שלמנאסר?…


אליהו


מי הוא?… רק שוט שהונף רגע קטן,
זיק זעמי אל… ממנו הלאה, הלאה,
מפרת עד סלעי תרשיש ומשם
צפונה עוד, על פרזות גוג ומגוג,
קול מחנות עמך אשמע יובלי יובלים…


המלך בחיוך דהה


בתרועת קרב…


אליהו


מתפתי דוי וחרפה…


המלך


הה, נביא הזעף!…


אליהו


באשפתות גוים
יעולל הוד ישראל, אל כל שפך
ערלים דם דורותיו יגר…


המלך


חוזה!…
הנבא נקם לי!…


אליהו כובש פניו בידיו


הה, אל קנאות!…
מצוקת טבח, מעשן המוקדים
שבתחרות רשעותם נוגשיו ערכו,
קול עמך יעלה…


המלך חנוק צעקתו


תן משפט, נביא!…
הבעבור חזון נביאיו דגר,
ועל מחתת אשם אוני נעוריו קטר,
לא תהי חנינה לו?… הה, כי רמיתם,
נביאי אל, את צאן מרעיתכם…


אליהו פורש ידיו השמימה


אל
הרחמים, הפך כוס התרעלה!…
פן יסג עמך, פן חזונו יכבה
באשדות דם ואימה… מערפלי
גלותם ישח אחרון תחנונם
לך, למלכות שדי על אדמות,
בשועת פדות להם ולמעניהם…


המלך


הזה הגמול?… אי משפט אל וצדקו?…
אי נקמת אל?…


אליהו פניו שקטי נחומים… אלישע נצב עליו וכלו אומר חרדת קדש


בהדם כנור צור,
וקרסו שערי בירות פרת, וינהו
המוני צפון אובדי דרך, סבואים
ודלוחי דם…


עיניו קרנו וידו פרושה למרחקים


המלך, שור, מה נאוו
על דרכי ציון פעמי המושיע…


המלך


כלביא יקום, גבור ומתנקם
בעדרי עמים.


אליהו


גואל ומשיח!…


המלך


ודגל נקם לו… האח! תברך
כל יד שלא תאחר גמול לאויב,
כל חך שיחצצר לדם שלומים,
כל נביא יקום אז ויצו לרוות
מדמי הצר כל הר וגיא בארצי…


אליהו


אז גם גאלה ממולדת כנען
לכל הגויים המשיח יניף:
ויקדש דם ישראל על כל דבר,
ועל כל חרבן אהלי שלום יתקע…


המלך ידו צונחת אל יד הנביא ופניו מתעותים מאכזבה וסרוב רב


מה תחזה ריק, ועוד על ידך דם
הקנאה?


אליהו


אז המבשר יקרא שלום
לארם ויזרעאל, לצור וציון,
ועד אפסי איי תבל – אז יבאו
אגדה אחת ושכם אחד עמים
אל הר בית אדני…


המלך מתעודד, כעוצר מאמצי חייו האחרונים…


לא, נביא, לא!…
תנחומים שפת לי… נקם עורר!… שמות
ועשן תבערות אבך בחזונך…
הה, אל יכפר למו דם ישראל.
אל בשורת סליחה תביא!… מי כתשבי,
לשאשא ידע גוי בגוי, לשרג
על אלהי נקמות על צוארם.
ולקנא מכאוב עמי?… מה לתשבי
ולשלום?… איך יכזב בחזונו,
איך יהפך דברו?… הן כל ימי הסיר
לב בנים מאבותם, ועבדים
במלכם הקניא… שפך חמתך, תשבי,
וחרם הכה עושקי עמי…


צונח שוב


תנו לי מים…


אלישע משקהו


עוד…


שותה


אני שומע… דבר,
הנביא… הנה ימים באים… הה,
חזה גבוהה לי: אז בן־הדד
ומלך מישע, נסיכי נהרים
וסרני פלשת יכרעו בשומרון
בהיכל שן…


אליהו


ישראל ומצרים,
ערב ובני יונים, כוש וגמר,
ייסדו סכת דוד בספירים
ובדגלי ארגמן היקר… ובשערי
ירושלים, נוה מלכי, טבור
ואם לדרכי שבי ולשיבת פדות,
לכל הגוים ראשון, עמך ישב
למשפט אחים אז…


הוא נזקף לאט־לאט קוממיות… אלישע כורע לרגלי הנביא…

המלך ראשו מופשל אין אונים על ידי הנביא… חושיו הולכים ושוקעים


בי־רו־ש־ל־ים…



זה כבר… ואני בתרצה יורש עצר
לכסא מלכים־קושרים, שהתפרצו
מבית בן־ישי ומקרית שלם –
וראש חלומי היה: יבוא יום
ואל גיחון ארד אז לקראתך, נביא,
על פרדה לבנה…


צוחק חרש… דממת רגעים… פתאם בקול מהורהר


על פני חרבות שומרון
איזבל יושבה ועיניה קרועות־
הפוך לכרמל צופות… אליהו!…
היא קוראה לך ושד תגל ושיר
עגבים תפרט… שירת צור… הה, מי
אלי?… אלישע, דקר!…


ידו הרועדת מראה על אליהו

אלישע


הרגע, מלכי.


המלך כלו רועד. מתאמץ לזקף את ראשו


הנביא, אין חוט שיבה בתלתלי,
עוד רך אני… עוד לא נמשחתי מלך
בירושלים… בין כל עולי רגל
אתחפש – מלך רך – ואל העיר
המחכה לי על גגות פז אתגנב…


מפויס ושקט וקולו צח


היש בקרנך מראשית שמנים,
אבי הנביאים רקחו משחת קדש
לדורות מלכים בישראל?…


מוריד אט אט את ראשו על כפי הנביא


נסך!…
יחי המלך אחאב!… שאו התפים:
יחי משיח אלהי ישראל!…


צונח מת… חילים מביאים דרגש ושמים עליו את המלך…

כלם הולכים לאט אחר המטה… הבימה ריקה רגעים אחדים.

אחר כך שבים אליהו ואלישע.

אלישע


ענה גם לי, הנביא…


אליהו מביט בו, תמה ושמח לראותו שב אחריו


חכה זעיר
ויעבר אלהים: לשנינו יען…


שם ידו עליו


ואז אלקח מעמך ויד
האל עליך תכבד, בני, ודברו
ברחמים ושכל כמוני תשא…


אלישע


עוד הדי מחולות רוטטים בפעמי…
ובחדרי שרות שומרון, משקערורות
ספותן, בשרי נודף את תמרוקי
לילותיו עוד… מה יעצרני עתה
לשוב לשם?…


אליהו


מדבר האל אין מפלט.


אלישע


בטרם דברו אשמע, הגד אתה,
ובעוד דם הנרצחים על מתניך:
מה אות לחזון, איה ערבתך,
כי יעצר העם לכלכל גורל
עד יום החרות?… הה, ענה לי עתה:
מה חלק נביא מאלהיו, מה שכר
הקנאה, התמרורים והעצב
וזה הדם שדבק בך?… מה חפץ
להיות איש ריב לכל טוב־יום, לקלל
כל מרנין חשק דמיו, כל משתמט
מזעם דינך, עקב פלט לו
במאמץ און ובעול מעט שלל יומו?…
קראת לי… ענה!… עוד תאבון ימי
מעבר גבול נזירים יחפש צידו…


אליהו


שגית–לנו אתה, בן־בית־נבות…
ואני ידעתי זאת: ער לב רגלתי
מפנות כל ישראל את כל מי
שבפח איזבל נלכד.


אלישע


כה גם היא מרשתך לה דגה…


אליהו


כל ימיך
רק חנם הסבת אחורנית
את יצרך שכפן על מורשתו


מביט מאלישע והלאה


היש כי ינוס איש ושב וינוס
מקנאת נביאו ואלהיו כל יום
ויום בעצבון־עד ובקנאה זרה
כמוך אתה – לולא ירא כי
לא שטה עוד למדי מאלהיו
שנבחר לו, כי רק לשוא הוא פלט
למשוש צידונים ולאיזבל נשבע
לשוא.


אלישע


מה תצדה לי?… הלא למשושם
כה צהל דמי בי… התדע כנות
החטא נלחמת בו ותשא עליו
כעל טמאת זנות אלתך – ואני
בעזוז תשוקתי לא נתפשתי לו
במרזחי הלולים, בסערת בשרים?…
ומתי התחטאתי?


אליהו


כה ישתמט
כל נביא מאלהיו בתאנת
החטא, כי טמא שפתים הוא, כי טנפן
לאהבה ולחמר… כה הערמת
ללחך, לחנק במשרפות חשקים
את דמך זה העז שעוד לא חפש –
כנשוא הנזיר גביע בשרו אל
כל רקח חטא, מתאוה לו ומשקצו,
בברכת ערגה ובגאון משטמה.


אלישע


כה אראך במקדש העשתרת
עם בת אתבעל.


אליהו ללא נדנוד קל בפניו… כממשיך הגותו הוא


… כה ינס כל נביא
את כחו לאלהיו…


אלישע פוצר בו


מה תעלים עוד,
והגד לי – היא גלתה לי – סוד גדל־
נסיונותיך…


אליהו שקט, פלאי


עוד לא תם…


אלישע נגש אל הנביא קרוב, קרוב, כמגלה סוד


בשמה,
אליה לפתותך באתי הנה.


אליהו


בשמה?… האם רק בשליחותה?…


אלישע שותק רגע


גם
אני חפצתי לנסותך, נביא…


אליהו מתעודד רב שמחה, כלבשורת שחרור מנסיון יעוד קשה


זה לי האות, כי בחר אלי תחתי
לנביא בך…


אלישע נרתע מפניו


כה קותה נפשי, פללה
עוד פעם אחרונה לאסר
הקרב שהחלתי אני: בך –
כי קרוב אתה לה – לנסות קרב
בין מלכת צור ונביא ירושלים…


שם ידו על ראש אלישע

אלישע פושט ידו, כמשים רוח בינו ובין הנביא


עוד ספך לא עברתי, לא עמסתי
את נטלך עלי… עוד ספות משתי
רפודות תחתי, עוד אהבים אפרט
על נבלי מחר מחרתים…
פתאם יחנן קולו
כי לא כן הראוך אלהים לבחר
הפעם… תנני, נביא, ואלכה…


תופש בכנף אדרת הנביא, כמגן ומבקש חסד על שכול עלומיו

אליהו כובש רחמיו – חסון ועריץ


לבש אדרתי!…


אלישע


תנני ואשובה…


אליהו


ואל עקרבי בדד שב…


אלישע במצוקתו


התעשת…
השיאך בי רוח שקר, נביא…


אליהו


את מצחך לקראת כל מרי, לקראת
כל רק ולעג הקשה…


אלישע נופל על ברכיו


מי אני,
ראה, כחי צר…


אליהו


לדבר הזעם פיך
פצה…


אלישע


הנחם לי!…


אליהו


והלם, הלם
בפטיש אש ודוי חזון הגאלה
לדור ודור!…


אלישע מליט פניו בשולי אליהו


לא אוכל שאת, הנביא!…
שאל את אלהים ויגיד לך,
כי התאנית לי לשוא, כי תשית
ממני… כי לא לי גאון הסבל
כי ניבי חלק ועזוז חזון
הפדות לא לי… ויגיד לך כי מאד
שגית בי… דרש שנית אלהיך…


אליהו


לא יענה, לא ישעה עוד לזה,
המשיב לו הכוס ולא ימצנה
על מר שמריה… קבל אותה, עלם,
חזק ואמץ!…


נותן לו את אדרתו

אלישע קם… חרש


ואני עוד רגלי רטבות
מטללי יזרעאל וטרם אדע
למשך במדבר אלהים… קלעתי
כחץ…


אליהו


ביד אמונים, בני…


יושב וראשו בין ברכיו… אלישע מפתח חגורו, שולף חניתו, מניח לבושו לרגליו
ועומד חצי עירם…

סער מתחולל מקצה המדבר


מה תשמע,
אלישע?


אלישע


קורא אלהיך מן
הסער לך.


אליהו


היום שלחני חפשי
מסעריו אלהים, ולא ברעם
לתשבי יקרא עוד…


אלישע


כידוני ברקיו
לך יזרק… קום, הנביא!…


אליהו


לא באש
יצוה עתה דברו לי… מחכי
הנחר נתשו ויתננו לך…


כבוש פנים, בכליון נפש רב


אך לי, גם לי, הן יענה עוד…


אלישע


כבר חלף…
דממה רבה…


אליהו קופץ על רגליו


אלהים, ענני!…
קנאתי לך, רצחתי מישראל
שמונה מאות איש… בשמך כי
להרג יכלתי צער לי וחדוה
ועז ודוי – ענני, אלהים!…
כי בנך בא אלי ומפחד הוא
מסבל נביא שאצלתי לו.
מדממתך צק אל נפשי עתה,
אשר לא יבחין הוא, התמים עוד,
במסתרי קנאתי יללת דם,
שביום גאות מלחמותיך יש
כי סלד פתאם מתבערת שדות
תנובות, שצוית לי להצית:
כי נכסף נכסף דמי, מזה לבטים,
ממדבר אלהים למלוני אדם…
אמצני, אלהי, על גבול כל דרכי,
אשר לבנך זה להוריש אוכל
את כל גאון הגבורה שגמלתני
לכבש דם זה כי ירגן ברפיונו:
שהוא – מצביאך – מבדידות מצפו
יפקד קרב – ולא בשרו ינהה, שכול
בציר גבר, אחרי כל יפי איזבל – – –
קשה הלב חזון הרחמים יבלם.
עד יום נצחונך יבוא–ואם רק שבעת
אלפים תשאיר מישראל, אם
כהמה מן כל באי עולם – דברו
לא ירד וכפוף חמתך לא ישוע
לחמל עליו, להרפות רוחך
ממנו ולקחת נפשו, כי
לא יעצר לעמד במלאכותך,
כי עיף הוא – כמוני… אלהי!
ממעיני הזעם גרע אל דמו,
אשר רק חסד אחרון לדורות
יבואו ישא, ולא יתחמץ לבבו
לדמן חרבות עם וארץ פזורות
במחזה הגאלה…


כורע בתפלה

אלישע מביט סביבו… בשמי הצפון רובצת עוד קדרות סער


משנה דממה…
כשך המית כל סערות עולם פתאם
להאזין, מה יען אל… אין קול…
רק פחדי־עד בתפלת נביא גלמוד
ונעזב מאלהיו, כתשבי פה…


כורע אצל אליהו


ואיך אאמין בך, אהלך בקנאתך,
ואתה הראיתני צער עולם
לראשון נביאי אל ללא שלומים,
וללא כל מענה גלוי על פרשת
נתיבות סבלו עתה?… מי יתנני
בגני שומרון נוטר, שומר סף
בהיכלי יזרעאל עליזי המון,
שהידד בצירים לא יתכחש לו
עד אחרון יומו…


עוטף אדרת אליהו


הה, עוד קינה לי
על נעורי, שחסרתים מתקם עתה,
לשקותם משרת חזון מרה־צורבה
בגביע קנאה עמק… רזי לי!…
אי יום נחומים לחוזה ירושלים?


אליהו קם מכרע. פניו זקופים, בהירי בטחון וגאון עולם. רעמתו בדורה ברוח
ורננת שלוות בקולו


כשחר נכון קץ הפלאות, בני,
ואני ואתה שומרי ליל: לגורל
עד מועד מועדים נצפה… אות
וערבת חזון תשאל לך?… מה אות
ומופת, מה פקדון רב משנינו
אנחנו: איך לא יקום יום נצחון,
אם נביא קראו, איך יתקדר, אם
הדליקו נביא על ראש צמרות ארץ?…
פקח עיניך!…


ועוד אלישע כורע לרגלי הנביא. רק ראשו מורם, גלוי עינים לחזון העתידות


שור, הצופה: שם
בפאתי דרכים רקמת ראשית זהרים
מלבלבה על שולי אחרית ימים,
ונס כל ליל בעותים וחדשים
נמתחים השמים… אמן, אמן,
אלישע: לא בקנאה אדני –
אחוריו יראה לנו ומתנכר
לנביאיו בחרונו, פן יביטו
פני אב הסליחה עתה – ובתוכחתו
לא יאמינו עוד, כי רבה היא
לזעם, לצרף ולברר עד עת קץ…


יושב על הסלע וראשו בין ברכיו


ובבוא היום הגדול, אלהי,
ואתה תשלח אותי אל גוייך,
המפחדים מפקדת אל, לנחמם,
לשפך את רוחך עליהם – תשקל
לתשבי גמול כל מר עמל קנאתו,
כל לבטי אהבה וכל דם הרג:


זוקף את ראשו


לשאת בגאון דברך בשורת חסד,
להרים נס להמוני יה, לשים
בפיו כל ברכת אשר, שלום רב
לחזון ירושלים בתפארתה,
ולשירת חופי צור…


אלישע נושק את שולי הנביא


הה, אבי, אבי!…




עלילה שלישית

ביתן המשתה בהיכל השן בשומרון. השלחנות ערוכים, כסאות וספות מרופדים.
עבדי המלכה ושפחותיה גומרים את מערכת המשתה ויוצאים

השפחות שרות


חרבוני קטרת



בשדמה עירמה –



שם שלש שנות בצרת



מאלמות אלמה.





האחת ספיח



הביאה, ותחיש



עם פרט כל שיח


השניה ובסחיש




תפטם השלישית



אלמת השדפה –



ושירה חרישית



תקונן עיפה





וצנומת השכם



כל רעה לה תען:



הה, רעב ללחם



בארץ כנען…




העבדים שרים


יריחו עיר תמרים



ובית־אל זבול אהבה –



ממגד כל הרים



עד קצות גבעות תאוה –





ליוסף מורשת



ולמלכות הר שמר:



לו הוד נצחון קשת



ודגן וצמר…





ומזמור וענב



ואפוד ותמים:



ומס עדרי שכניו



ויקהת לאמים.





טוב עוללות אפרים



וביזרעאל גרן,



מבציר ירושלים



ובחופי צור תרן…


אחיקר נכנס


האם לא עת המשתה עוד?…


תמנע


מחכים
לחתן בית־עמרי, יורם, שהגיע
תמול מירושלים ולכבודו
המשתה ערוך.


רוצה לצאת אחרי חברותיה

אחיקר עוצר בעדה


בתי, כי יפית
בבנות ארמונות כה…


תמנע מפסיקו


הה, זקן, הפכו
פניך קו לתו ותו לקו –
לשונך רק לא קמטה עוד מהחליק
לנשים מחמאות… מה חפצך?…


אחיקר


אל תבעטי בשיבה: בשכבר –
במאהבים הייתי ראשון תמיד,
עם הנץ רמון ובדלף הסתיו…
לי זכרי עתה חסד שחור תלתלי,
ומרחי שמן מעט על ראשי.


תמנע


על
קרחתך, מאהבי…


אחיקר


קדקדי
ברוחות נדודים ובזרועות קדשות
בנכל ובעל־גד רעמתו השיר;
בחרב צהרים עורו צפד,
ובקר הליל התפצל… גם גרדוהו
וחרשו עליו מזמות גיל ויאוש –
הנערה, בשמנך סוכי אותו
ורפא לו.


תמנע


כה אעשה לך…


בוררת צנצנות שונות

אחיקר


הגידי,
הרבו פה היום הקרואים.


תמנע


שרי
אפרים כהנים ונביאי בעל,
וכל הנלוים על בן מלך יהודה:
ועוד כל שר וציר ומג מצור,
מאיי ים וארצות פרת שארחו
בחוצות כנען ולעירנו סרו –
מלכנו רק יפקד פה…


אחיקר


מדוע.


תמנע


כי חלש…


בהטעמה כמוסה


אומרים ככה… אך שמעתי:
בדבר המלכה התחל… יודעה היא,
כי גבור בנה, אם עוד לימים צעיר,
ואשר מכבר לא ישר לבבו עם
הבעלים ובפני בן יהושפט
הוא לא יתחזק לעמד על ריבה…
והלא היום בדברים קשים תבוא
על מלך יהודה.


אחיקר


אכן קלקלה
הברית ביניהם…


תמנע


כי מאד לה יחרה
מאז פניה השיב יהושפט,
לספח לאניות אופיר חובלים
מבני אפרים ולהתחבר עמה
ברכלת ים.


אחיקר


הן האניות עשה
במפרץ אילת נשברו – מה יחר
למלכה?…


תמנע


כי לא הרפה ממזמתו
לשלח צי מחופיו ולהתחרות
בצור ובמלכי ים…


חרש


הל­א ידעת
כי צור באמניה וקרשיה
על צי יהודה שקדה כה: מה פלא
כי שיט ראשון פרקו?…


אחיקר


לא רק לה
צור דאגה בשכלה את ידי
חרוצי חרשיה על ים יפו –
כי גם לכם ינכל יהושפט:
ולכל מי עוד לא מצאה יד לוייו
להמריד אצלכם־בזהב מרכלתו
לשחדו יחפץ


תמנע


עתה נטש עזרת
כל בעלי ברית וילמד בני יהודה
לעשות במלאכת ים: בכסף מכסו,
שישלם לו כל צי העובר גבולו
על גדות ים־סוף ובעציון־גבר עוגן,
הוא שכר לו אניות זה שנתים,
ולאופיר שלחן ואת חלוצי חובליו
לזקני מלחיהן ספח עוזרים…
ועתה שבו הן ברב כל הון
ובדוברות ברוש ואלון לעשות
מהן אניות, ומלחיו למדו
כבר ספן וקלע חבל.


אחיקר


פשר תדעי,
כאחד גבר יושב שער עמו,
יפתי…


תמנע מרוצה מחנפתו קרבה אליו


עוד דבר סתר, שבי: אל
המשתה יבוא יהוא, שר הצבא…


אחיקר מתפלא


מה־סודך זה מסוד?… ומי כמוהו
בקרואים חשוב אחרי בית המלך?


תמנע


מקרוב בואך ולא ידעת,
כי שנוא הוא למלכה, לא יקרא
אל ביתן משתה… אך היום עליו
למלא דבר המלכה, תנואותיה,
אם כיהושפט גם בנו יתעקש
וירהב בה.


אחיקר


מאין לך כל אלה:
הבמועצות המלכה תעמדי,
או מחדר המשכב לאיזבל
אליך גנבו?…


תמנע מתהדרת


חלק לי גם פה,
גם שם…


אחיקר בשחוק


האמנם: כמוך – כמלך?…


תמנע בחיוך־ערמה


כמלך?… לא!… מה ידע הוא?… כאחד
מרואי פני המלכה, מהברורים
מהחסנים בבחורי שבטי,
אני יודעת צפונות חדרי גברתי…


נבהלת פתאם מדבריה, סרת עליצותה


סלח לי…


אחיקר


אך נערת חיל את…


תמנע


קשת רוח…
קול דברים עולה!…


מזדרזת וכורעת אצלו ברקחה סמי הצנצנות


הגד, איזה תבחר:
ממשחות שיחור או משמני יהודה?…
עוד יש לי מרקח בשמים פה, מרעמה
הביאו אותו, אין כמוהו טוב –
הכי על חנם קראו רעמה שמה,
ומגדלי שער כל יושביה.


אחיקר


חדלי!…
האם לא כלה בשרי כבר כל עדנה,
ולו קרני פוך כאבקת פעמי צאן –
התשבר עוד גלגלתי לתלתלים,
כי תמרוקיך לי להלל באת?…


מרכין ראשו אליה


תני לי מזה, שריחו עולה לי
מערפך – אין אל נכון טוב ממנו.


תמנע


כה כהה אפך… לו על פיו שפטת,
ולא הבחנת ריח בת נשיאים
מבת איש דל העומדה לשרתך.


אחיקר ברפרוף יהירות


עוד בשמכן לי נודף, עוד ידעתי
לחדר עד בשרכן, דמכן להריח,
ותת משפטכן נכון.


תמנע סכה את ראשו


מה תתפאר
לשפט על חמדת נשים – וכבר קרה
רקתך כה ושמני הפך אגלי
כפר בפאותיך?


אחיקר


מלפנים
עוד שיבת גברים תחרך פליטת חשקה…


מחליק לה על תלתליה


כי מה נסכלת לסלד משאת בנות נשיאים,
ולהאמין ביתרון גלומי רקמה
ומשחות מר… בתחרות עלמות
כנען נצחה תמיד שכנותיה
בבנות כרמים שזופות, עזות, זקופות…


תמנע


מה יסכון לי משפטך עוד, ובטעם
זקנים ימאסו בחורי ארצי.


אחיקר


ולמי בהם הדגול אם לא לך?…


תמנע רגע תשתק, תסתכל בו


תכזב בי!…


אחיקר


לא דרך קסמי הוא.


תמנע מספיגה את ראשו. חרש


התבין נחש?


אחיקר


כן… מה תחפצי
לדעת!


תמנע שותקת

אחיקר


אל תיראי…


תמנע


דוד לי היה –
הישוב עוד אלי?…


אחיקר


מכת הנשיאים?…


תמנע בלחש עצבונה


מעגבי מלכה… זקני, השמעת
את שם הגבור סלוא?… דודי הוא,
ונאמן לי היה עד שבא
לנקם מות נבות אביו מאיזבל – – –
היא קסמה לו ועתה אל כל צוה
יסמר אזנו… נחש לי האם
אלי יהפך לבו עוד…


מתיאשת


לא, לא!…
אל תאריך נפשי לו: הוא בוגד משנה
בדם האב ובחסד דודים ראשון…


פתאם מתפיסת דלה־ענגה… בפחד סוד


או אולי יש בנחשך ניב־רוש
לקב ולמרר אהבה זוללת
למלכה עזת יצרים – אז בו אאמין.


אחיקר משככה


אל בתי, לא בנחשי זה – באהבת
תהפוכות שבעה לאיזבל בטחי…
ואני בסוד נעוריך, ראשית חמדך,
ומלוא צמאונך אאמין: לא כחש
בכנען תור האביב עוד… ובבואו
נחירי סלוא יכמהו מבול
מסתכל אפיל, חום, בביתן מלכה,
אל רטט סמדרך ולרעננות סערך…


צעדי אנשים הולכים וקרבים

תמנע


המלכה באה… תודה לך, השכלת
ללבי רפאות…


ממהרת לקום ולסדר את הצנצנות


קהו נחירי סלוא…


בגיל נחומים


ואל נכון אביב יבוא ובמשעוליו
במשנה בשם אכביר פקעי בסרי
מכל המארבים לו.


יוצאת. המלכה וסלוא נכנסים

איזבל אל אחיקר


לבדך פה?…
דמיתי כי קול נשים תקשיב אזני –
לאן יפתך חלצה, נביאי.


אחיקר


תמנע
שפחתך קדקד עבדך החליקה
במהל שמנים, ותתנוסס חכמת
קרחתי בין תלתלי פרחחיך.


איזבל


הכי בן־צור אחיקר וימנע
מעדנת נשים, אם אפרתו שיבה?…
ועוד טעמו עמד בו לבחר בתמנע…
הה, סלוא, ראה, מי חטף את יונתך
ממך ־ הלא יעברך רוח קנאה?…


אחיקר


אל תשים לה עלילה, שר: נאמנה
הנערה לך, ותבקש אות ונחש,
כי לא שכחתה כליל.


איזבל


נחם אותה:
עוד יום־יומים אפטר ממשמעתי
את הענק הזה, שבאלמנותי
לשומר ראשי שמתיו – כי על כן
כנושה דבק בי, כצל משומם.


סלוא זעום


נטשתי ביתי, רחמי אם ואחות,
וחסדי אח ורעיה חולת אהבה –
התקפצי מחיר אלה?


איזבל


שר, הנקבה
איזבל שכרך, או הבטיחה מתת
בקחתה כל־יש לך?… האם מדליי
אפרים רק כדי הספל אטעם
ואמחה פי?… אם לא ביד שליטה
מדישכם ומלאתכם לי מכסתי
ללא שאל בעליהם?


סלוא


אך הגדלת
עלי מאד את מסך: צו הדמים,
צו אב לבן שהפקד לי, במעל־
שכרון השכות… האם לפתחך
חטא מות זה – צו דם לדם שנכזב –
לכל עת מצוא ללא גמול תשליכי?


איזבל בלעג, קצרת רוח


כמה
מחיר פשע בן ובגד דוד?… ממתי
בשלום תשקלו ידידות גבר
ושטנת דם – ותלמדו לתגר
באלה, קציני יזרעאל?


סלוא


מאז
לצור רוכלת עמים בעל־ברית
ישראל היה… ומאז בעד
כל כורת עצים ואמן צבעים,
ששלחה לנו צור במיטב חטים
ושמן לה נשלם, וכמריה
התנחלו ערינו לאלילים ־
ועוד לא מצא לה, עוד עינה יוצאה
כנגד כל כר בר שנמד, דמה
יתחמץ בה לכל דבר אל, שנשמר
עליו מחלאת בעלים…


בבוז כבוש


העלינו
להיות המרמים תמיד?…


איזבל בצחוק שטנה


צור רמתכם?…


פונה אל אחיקר


כי מי כמוהם, עבדי אלהים,
למצות בכפל־חשק ידע כל
עליצות והוללות, ולחרש
עלינו זמם מרמים, כי פתינום,
בזרועות פתוחות ובעינים סגורות,
לדרור ולגיל ולרעבון נעימות…
הה, קשי החטא!… כי אין כמוהם סוחטו
ממעמקיו, ואין כמוהם ישכיל
להקניא אלם ולשוב אליו,
לסבל חרונו וחזונו… קפצה
להם בדהרת־קנאות אחת דרכם
מערית קדשות לעשתרת עד
אזורי עור ואדרות נזירים שעירות…
הפראים!…


סלוא


קצרה נפשך בם…


איזבל


הה, לא!…
התקצר נפש שליט עז לרדות
בארץ קשה ובנשיאים קשים,
העוינים אותו ומתלבטים לפניו?


סלוא


ואם יבוא יום ונפשם תקצר הם
בשלטון זר…


איזבל לועגת


ביום שיחדלו
בעמך גור וכפיר לשאג לעבר
הגבול לבנות פלשת, צור ומדין –
אך הוא לא יבוא…


סלוא שותק

איזבל בצחוק


הנצחון תמיד
לדלילה, שר…


סלוא


ולשמשון יש יום נקם,
וכל תער תלטשי עליו לא יצלח:
אם תפטריני – מחלפות נזירים
במחנה אויביך אפרע עד
אשר…


איזבל מפסיקה דבריו


שחור נזרך למעני תגז.


סלוא


התמיד יגדל כחך?… זכרי את
אלישע… הוא לא שב…


איזבל כובשת מבוכתה


כי לא נקיתיו
מתפקיד קבל עליו – לא רחמתיו
כי קשתה מכחו שליחות גברתו:
בשביו נשאר, כי באתו שמועת
הגבור סלוא, רע־אח, שהסיג
גבולו,


סלוא


נטשו לי.


איזבל


ביום שאשלח
מפני אותך, ישוב פה ולא
יודעו ימי מדברו עוד…


אחיקר כנזכר דבר־מה


ממכורת
דרור לא ישוב כפיר לסוגר.


איזבל


זקן,
מי תלה שלטי דרור על חומת ציון?…
ומי כמוך ידע שבץ שגעון,
שאחז שם את אלהים מיום
שרוח אדם מעפיל בעתתו,
ומרורות חזון ינהם… הראית
מכורת דרור ואין בה צהלת טרף.
ולא ריח רצח חם בדין נגידים
ובתורת מג?…


שותקת רגע… והיא פונה אל סלוא ובקולה עצב רך


הלא יום אחד ישוב
אלישע עוד אלי ושבי לי יביא
משם: לביא ערבות חזון… היתכן
כי שכח, נכנע, מעל?… כי כה יקל
לך ולו זה לכתכם ממני?…
לא, לא!… ידעתי: שבע תמרדו
ושוב אלי… מה בצע לך ללכת
אל צרי?


סלוא


כי התלת בי…


איזבל ברפרוף רחמים


לא!… שבעתיך…


סלוא


עברת בקנאת אהבה דמי… אלך
ובקנאת נזירים צרבות אהבה אמלח.


איזבל


במאורת נבזי עם… לבשתך
ולבשת כל המשגב דגל גאון
על הר אפרים!


סלוא


שם כל עז בעמי
ביום הפקדה ישמע צו לנקם
בבנות מדינים גת…


איזבל


וצור…


סלוא


בכל
המזנה שבטי יה…


איזבל


מרזון חזיונות
אל יקבי רן.


סלוא


בגתו־הוא כל עם
חמוץ הדם לגורל ולתעודה
יתפקד.


איזבל


הה, הקץ ללהגי שפר:
תעודה, משפט, פדות!… ואי עוד חפש
האדם לעלז על גבול עתידות
מבלי לדאג לאשר מעבר ימיו?…
הה, עבדי עד!…


אחיקר


אדונים רחבי נפש –
לא יחרדו אל סף כל אהל משוש,
לחטף עוד אשפר, קמץ, מנת, כמונו
בהולי חג וקצר יום מצהלות,
שנביעי נדבות ילעיטנו… ולא
כמונו ריקם ימשכו אל מחרם:
בזעף אחרית עתים טרף עולם
יריחו…


חרש כמשוחח עם נפשו


גם אני שנאתים, הגאים,
שחרפת כבלים ואיומי גלות
לא יצלחו עליהם.


איזבל


אל תרתע
בן־צור… עוד דבר לי לעם הזה,
עוד צור וירושלים נכחן עומדות
בכל הבוז ובכל הגאון…


נגשת אל סלוא


סלוא
כי תלך שם, והיה אם יום אחד
תשובו הנה, אתה והנביא,
ואני נצבת פה, והוא יצו
לך לשמט בעד החלון אותי
אליו, את בת זנוני צור – התשמע
אז לו?…


סלוא מביט בא ושותק

איזבל


התשמע לו?… אמר…


סלוא


אליו
אם אלך…


איזבל


כי שבעתיך אני…


סלוא


אשמע!


איזבל תופשת בידו


אך כי תכנס אז אלי, ואני
עיניך אשק, אלפת ערפך,
וחנית לך אתן ובאזניך אלחש
דבר־מה… אזכירך, נערי, דבר־סוד,
ששנינו אנו נדע והלילה,
שמהל רקח פלדות עז מנקם
הבן, הליל ההוא בו עורר דמך
לפלא רב, שפרק צו דם אב –
התביא ראשו לי?


סלוא נאבק על נפשו. צר־כח כנגד המלכה


את ראשו אתן
פדניונו לך.


איזבל תוקעת אצבעותיה בין תלתליו ומרכינה ראשו אט אט אל חזה

את ראשו הוא!…

סלוא נופל על ברכיו… קולו חנוק נהימה, שיש בה הכנעה רבה וסרוב אחרון,
ערגת איתנים ואימת אלהים


ואז
התרעבי לי שוב, את־העשתרת?!


קול שופר

איזבל


יהורם!…


דוחפת מאליה את סלוא. כלה גאון מלכות


קום!… האם עת שעשועים
לי עתה, שר, ועל כבוד מלכות עמך
עלי להגן פה מפני איש בריתו
יהודה, המתגדל על אפרים
בחבה יתרה מאלהי הנביאים
וברפסודותיו…


יושבת על כסאה. נכנסים יורם, יהוא, שרים, צירים, מגים ועוד

יורם משתחוה


שלום לך, המלכה,
מאבי־מלכי.


איזבל


ברכת שלומים זו
ראשונה לי הבאת מיהודה הנה
מיום שמת המלך אחאב… ברוך
איש ברית ואח בשערי שומרון לנו.


יורם


וברכת בת ואחות מעתליה
הגבירה שלוחה לך וליורם מלך
אפרים…


מביט סביבותיו


אך מנעני מלככם
היום מכבוד, כי יפקד מקומו
ביניכם…


איזבל


תסלח לו… הלא ידעת,
כי לא התרפא עוד מאז שנפצע
ברמות גלעד… עתה שוב תקפתו
מחלתו.


יורם


סמי צרי, בליל מלוחים,
משבא והדו מתת לו הבאתי:
החדש ציי שב לעציון־גבר.


איזבל


כה ישמח לבי כי זכרת זאת –
אך חנם לו דאגת: לא חסרנו
כל סם ורקח – רבו ציי אבי
בחופי צור… אך שב־נא, בן המלך…
ודע, כי לא מרע לב סרבנו
לקבל שי: מה תתן לנו יהודה
ועדרו צור?


כלם מסבים

יורם


ועוד כבדני אבי
להביא לך מעזבון אניותיו
כלי שן וגלומי שש ורהיטי הבנים –
כי כבד שלל מרכלתו.


איזבל


אכן נודע,
כי זאת הפעם עצרו אניותיו
לצאת לאופיר ולשוב שלמות…
ואיך אגרע לי מראשית שלל לחותיו,
מזעיר הבז מזעף גלים הציל
למבוא ים אילות – חוף לא יבטח בו
למחר, כי עליו ישיתו תמיד
מצרים אדום וארם?… איך אחתף
מסחרו לי בטרם עוד יתהדר
במעט ההון לעיני שבטי עמו,
שתרן זר להם ולסירות דיגם
בצור משוטים יקנו?… ומנעורי
מלחי גבל ופוט חמודות תבל,
מאיי ים וים, לרגלי תשורה
הניחו… לא, רב לי!… ואם ירחב לבי,
כי מטות מפרשי יהודה נפחו
לגאות אפסי ים – אך זאת עצתי
לאחי מלכך, כי ימנע ידו
ממנחות עוד, כי לא כדבשות גמליו
גבנני גלי: אם הפעם שככו
למספר משוטיו, מחר לו יתכחשו,
ואל מצער תרניו סערם לא ישנו…
טוב לו לקפץ עוד יד, לחשך לגנזיו



פרי־ברכת־מקרה–כי עוד רחק־חק



משבט יהודה, למוד מעונות סלעים,
לשים בים לו שם.


יורם כובש עלבונו


המלכה, אם
תמאני לקבל אשכר הורי,
פן יחסרו גנזיו – תודה לך,
כי טובה עינך בו… אך הנחמי:
מכוש ואדום ומגלילות פלשת
מביאים לנו שי, והערביאים –
מס־מקנם עולה על כל עדרי מישע;
וגדודי משמר ברורים צובאים מסח
על חוף ים־סוף לשמר על עציון־גבר
מאורב.


פונה את שרי אפרים


לא לאחי באפרים
למנות ימי תרני על הימים
בצרות עין ובמרורת קנאה:
כי אולי תולים למו עין חוכה
מחופי מערב רחוקים בנים גולים,
בחורי שבטכם, שלמדו על
אניות צור מלאכת המלחים,
ונמכרו בשגגה עם בני משך
וכוש לבני היונים לעבדים.


איזבל


אל חטא תגולל!… צרור גם בכנפי
שבטיך חוב לצור: לא רק בחטים
ודבש משבא כל מור ואבני חפץ
קניתם… מהרמוני תימן עולות
בשפת צידונים קינות בנות שבויות.


יורם


עלילת שוא!… אם חלף תורת אבות
העם בציון – הן לא נטשה כליל:
ואי תמצאו בארצות תבל משפט
וחק לגר ועבד כבערינו?…
הלא בשפחות קנין כסף לא
נתעמר – אף כי נצדה את בנותיכם.


התרגזות מתוחה בין שרי יהודה


יהוא אם ברית יהודה חפץ, אם באמת
את טוב שתי הממלכות ידרש מלכו
ולבבו ישר – ירדו עם ספניו
גם בחורינו, ילמדו לחתר
ולהחזיק בדק ולשטח מפרש:
שלא למעד ביום חילים רב,
ולא להחטיא חץ ומחי חשבונות,
בנוע מכסה ובהתפרק קרשיו
בקרב וסער, תקופי צר ודכיים.


יורם


כאיש עצתו… אבי יבחן אותה.


איזבל


אך גא יהושפט ומגביה פתחו
מבעלי שלומו, לא יתבונן כי
פעמיו ידחו, כי לא יחזיק עמדה
לבדו בין ארם ואשור… דעו:
לא שומרון ברית הפרה, לא היא תאשם,
אם יבוא יום וחנם לה תצעקו…
סלח, בן־המלך, לי, כי לא מחמאות
עמנו, כי יעצבו דברי אותך.


יורם


המלכה, לא לבן לשפט את אביו
ומלכו פה… אף יאתה לשומרון
לכבש תוכחת אמון, אשמת בוגדות,
למלכות דוד, עד כי יחלף דור,
הזוכר עוד כי בת יורשת היא
למרדות שכם ותרצה…


תנועת רגן באולם. מסביר פנים ומתנצל


אכן לא
כאמותיה שומרון: בעלת־ברית
ובית ממלכה היא, ותיף מגבורת
משפחת עמרי ומאוצרות צור…


איזבל


מאד ידעתי, כי מהם לא נופלים
ביקר וברוח גבורה מלכי ארץ
יהודה – אך העדפת, בן המלך,
על יחשך זעיר: האם בספר
המלוכה, שהורישו לנו, נקבו
בשם בית־לחם ובמשפחת רועים –
ועל חותם מלכות בית ישראל חרתו,
מימי השופטים עוד, פתוחי מקל
ותרמיל: סמל נודדים?…


יורם


ראי
שכחת: מגדל דוד חקוק עליו
מול כלי הרועים – סמל כובש־צופה…
אך שמעו, אחי: אם עד כה דברתי
כציר ירושלים פה ואגן
בפניכם על כבוד מלכה־אבי, על
גאון בית דוד – הנה יש עם לבי
זה כבר לדבר גם אני את דברי
לבני אפרים כחתן בית אחאב,
שכתב יד לכם… כי אמנם גבה
בדרכי אלהיו לב אבי, אזנו
לסכסוך נביאיו יט – והלא ידעתם,
אשר מדן ובית־אל היתה סבה
לנחם נביאי אל, כי שתו ידם
עם בן־נבט, ברום לב מלכי יהודה
להרבות הוד והון ולהעלים עין
מהם ומתוכחתם… אך כי עתה
התעשתו וכעסם ורגזתם
במשנה רהב ישמרו למלכי
אפרים.


איזבל


המדיחים!…


יורם


שמעו איפוא,
וראו כי דעי כן, ולקים ברית
אליכם באתי עתה.


איזבל


היא לא תעמד,
כל עוד על אדמת יהודה ימצא מקלט
כל מסית עם.


יורם סוקר מסביב וכובש כמעט את קולו


המלכה, זקן אבי
ובידי כל השלטון: מהיום
כל נביא ילוד יהודה, או מאלה
החומקים מאפרים ומתלקטים
ללהקות אלהים – בכלא אשים.


איזבל


עוד זאת לי תעשה ויאמנו דברך
ובריתך לי: את ראשי הראשונים
שתתפש כרת ושלח אלי שומרונה –
לחתם בדם מתעתעים אמנת
מלכים.


יורם כל מרצו פג פתאם ופניו נפלו


אעשה כה…


גוחן אליה מכסאו ומרכין קולו


המלכה, גם
אני מידך אדרש גמול כזה…


איזבל עליזה


כזה – הכל לכל?… למצער לי,
כאין לי, הגמול עלי נטלת,
כי לא חשבת, כמה לי לחבט
בגרנות אלהיך: קמצי קמצים!…
ואם אזקף לך לפי מעט מספרך,
ראש תחת ראש במכסת נפשות נזירים,
וישבת דישי מהר… לו ממני
כהמה וכהמה תדרש אותם.


לבה טוב עליה ודעתה זחוחה… פונה אל הקרואים


וראו, שכחנו למה באנו הנה,
וריב ותחרות וגמול חשבונות
במשתה שמנו – הלזה נועדנו.
התכבדו, אורחי!…


מוזגים ושותים


סלוא, מזג לי כוס!…
שתה, בן המלך, מהול שתיי זה
ממשרת יזרעאל ועסיס עין־גדי,
כסמל־אות לתואמי אשכ­לות
בכרם מלכות בית ישראל.


יורם שותה ושונה


שוקד
אפרים על מתכנת רקחיו… כן
דברת, המלכה: טובים מלכים שנים
לעם הזה משלטון נביאי מדנים…


מביט פתאם בחשד פחדים על המסובים


האין מי משלך, מקרואי משתך,
אליהם?… אין כמוהם להתמם
לנאמני ביתך ולצפן לסתרך,
באזנך סוד ומעלל – ומארבם
מראש יסכלו זממך.


איזבל


פה אל תדאג
מהם: זה כבר אל ספי לא הזידו:
ועתה תהי תבוסתם מלאה, אחי…


נכנסים שרים ומחוללים


אך הגד, מה משיר ומחול תרצה:
השיר חשקים יהי לקדשים, שלחם
ממקדש נבו לי מתת מלך מואב –
כדבש יריחו קולם מושך רך
ורוה הצליל: או שירת כהנים
ממערת בעל־גד, המתנה תאנת
האדם על ראשותי דברי אהבה
במורד גיאות תמוז – הבאלה
חשקת?… או לערית בנות כפתורים,
מסתלסלות במחול קדשות, כמהו
חושיך, בן־המלך, כי כה עלפו
ביקוד ירושלים….


יורם


איכה אבחר,
ועוד לא הסכנתי בם, וצל נביאי
יעמם על כל חגי… בחרי את…


איזבל


אך טוב חרצת… שמע לי: סוחרי
ארם הביאו נערה שבויה לי
מעבר האררט, ובעיניה
כנגה קרחי תכלת… צו ותצא
במחולות שבטה, וכלפידי שלגים,
המפזזים בערבות צפון סביב
מדורות סתיו, תחגנה זרועותיה
במעגל לבן, פתלתל…


נותנת אות. נכנסת נערת צפון שבויה. מחול.

יורם שותה הרבה במשך המחול


נפלא כה…


מרים ראשו אל המסובים וקולו רב עצב


מי יפתר חידה לי?


איזבל


הלא אחיקר
ראש חכמי צור עמנו.


יורם אל אחיקר


קצב שכרך,
אם תמצא את חידתי.


איזבל


אורחי אתה:
עלי היום כל מחסוריך… אם
אחיקר פתרון ימצא, את שלומיו
מידי יקח: נערת האררט.


אחיקר סחרחר יינו כמעט קט


המלכה, חסדך רב – אך אוני חדל:
בן שמונים עבדך כבר ותשוש נדודים,
הירעה אהבה עוד על אחרון דרכו?…
הלא מיצועה ארד ומקטפות
שתי אזני.


המג איש בריא… אכול תאותו, פונה אל אחיקר


נקב לי מחירה ומערשה
אגאלך, אח…


אחיקר בלעג כבוש


היהפך חכם נודד
לסוחר?… רק מחירי תשיב לי.


המג תמה


מחירך?…


אחיקר


כן… אשאלך חידה אני.


המג


האין טוב לי לנסות פתרון ראשון
לחידת בן המלך, ולא ליגע
במליצת חלקלקות לך את חושי?…
אך את הנערה ערב לי…


אחיקר


אמן:
אם יצלח יצרך להגות בחידות
ולהפיק פתרון קט, כדעתו יפה
לבחר יפפית אשכנז שכר־זנונים
לחשקי פדרך – לך אתננה.


יורם


אל
תבהל כה לתת, כי טרם תזכה…
ובטחון־מה לך?… אולי אין לחידה
פתרונים – אין?…


אחיקר


אז גם יש שיבוא
איש מיטיב ראות ממך, ויהי להפך:
אין חידה נסיך.


יורם כבד־רוח


יש ויש!… הלא
לקדרות דרכי ובפלצות ימי
גלומה תרבץ.


אחיקר


שתים חידות הן…
עירמת הוד, ללא פתרון־כסות, האחת:
בכל ראש־דבר, כחדוה אין לה פשר.
ובעצב קשב, ער לכל סוף־דבר –
בשאון גאון ימך ובדמי חופיך,
בקרדם יום ובמחתת ליל – בכל
הבא זרום אור ומי שהוא ינהגו
אל גדות הצל – בכלם לך תתגלה
כרחש־רן… לא יערך לה כל מדע,
כל חקרי שכלך לא ישוו בה. –
אך לוטת פתרון, פליאת רז השניה,
ובקמט נלוז תחרש על כל מצח
וניב גבהות תהגה… מה חידתך
מחידה, בן־המלך?


יורם


רבה היא –
ואם לא בדברי משל לי תתאנה,
ולא תחשיך ערמת מלים נעולות טעם:
חשופה תעמד אל אם כל דרכי –
רק עיני סגורות – – – הגד לי, היש
כי יזנח איש את תלמו וטחנתו.
לבקש חשבון רב ביבול־לא־יהיה,
כי יעטף מדבר בר?


אחיקר שותק… פתאם יפנה אל המג


הן הקל חוד.
הנסיך, פתר וזכה בנערה.


המג


אמנם,
כי לא ימצא איש בכל הארץ
לעשות כזאת, ולא עברו רוח
שגעון.


יורם אינו מרגיש במג. שוב פונה לאחיקר


הגד נא, התדע איש
או עם, שישקץ מחול אלילים זה
לבת אררט ואת כל מעגל שמחות
ללאם ולאם – ובדד לו יתחמק
לסקל דרך דורות רחוק כל הידד,
ועל תרני חולי רוח יתלה אוריו….


אחיקר שותק תפוש הרהוריו

יורם


מה היה לך, כי קצרה רוחך
לפתר – ואני הן לא הרחקתי שאלה?…
ענה: מה ראה זה האיש לבעט
בשבע נעורי גיל, ויהי בו הפך
מן כל עשיר עדריו וחרישו
ושפע מזויו – כי בגאון עצבונו,
במרי וקנאה ישיש אל כל ריח
פרי בלקש זמנים?


כולם שותקים

איזבל מתעוררת


כה ידעתי:
לא יפתר איש מהם… חדל!… כי למה
תמרר משתי.


המג


מהתלות חמד
לו בן־המלך… כי היש אשר
במעללים אלה לא יתנכר
כל כסיל ומשגע…


אחיקר פונה בדברו רק אל יורם


עוד האחד שאר:
גבה הרוח… כי לא אתה באת
אלי הראשון עם חידתך זו:
בשקע יומי הבהילתני פתאם
אל גבול מדברכם, שם לי חדה נזיר
גבה לב על פתח מערה… שם שריתי
אל איש מר רוח ועיף תאנים,
שעיניו אורו לה – נפתלתי עמה
על חיי.


יורם שותה


והפתרון מה?


אחיקר


ממני
והלאה הוא כאז כן עתה…


מרכין ראשו אליו


אך
יש מי וחידה זו שלו היא. גלויה
ללא כל פתרון לו: שאל את עמך,
את דמך, נסיך… לי סתומה היא
וזרה… שנואה כה…


יורם


גם לי!… בראותי
המחול פה, ועסיס אדמות לבלב
כה חי וללא כל פחדת חטא בעורקים –
ואזכר חידה־עם, הכובש דמיו
לדלג אל ראש הרים פסגו לו
מעבר גבולו, זמנו…


שותה הרבה


צוי מלכה,
לי שיר ומחול עוד וערית גויות.


אל המחוללות


הנערה, שבי אלי, לפתיני עד
מנפשי ינוס צל ירושלים…


מושיב את הנערה אצלו


וגלי לי הסוד, איך ימלך מלך
בין שבטי מחולך, מה ילמד כהן
לעם הבא אל מקדש אלהיך,
מה יחזה איש הרוח?


הנערה שותקת נבוכה

איזבל

הנח לה…


כי מי כמשוררינו ידעו משפט
כל עם וכהניו ונשיאיו.


יורם אל המשורררים


ספרו
דבר־מה, יש בו ממחולה זה הזר
ומחמד לי, כי רבת עיפה נפשי
למוסר לויי אלהי.


המשורר בנגנו


בבבל,
בהיכל בל אפריון עשוי ארז.
עמודיו בהט ויריעתו שני:
על כן שיש חכליל עומדה תוכו ערש
משן ופז, רפודה לבן אטונים,
שמשים נודף מר וצנת שיבה
לשליט נערץ וגלמוד… שמה
בכל ליל וליל ממדי ומעדן
תובלנה נערות, ראשית און כל עם
ועם לחמם יצוע אל…


יורם


מה יבוש
מפני נערותיו בל ויקרס תחתיו,
ביום שיבוא שם מנביאי אחד,
ויצועו יקרע ובמערמיו יבעט…
האם לא יצבאו גבורי שנער
על מטת אלהם מפחד חוזי?


המשורר


בחצרות בל בעילם זקיפים עומדים
בסך – כבני ענק אחוזי חרב:
ונוהמים ממעלות שיש אריות
בשרשרות נחשת קלל כבולים…
משבי בחורים יסחב שם העם
לחיות טרף, ומטוב מלקחו
בתולות יחרים לישישי מגיו…


יורם קצר רוח; ראשו צונח על כתף המחוללת


הנערה, שמעי: אניותי אשלח
אל חופי ארצך… מה סגלות תצפן, תאצר
מעץ, משן, מחפצי יקר?…


המחוללת


שם דגים
כבושים וממלחים, ערבות שלג
וסבכי יערות־אל ואבן־חשמל;
ובתרי צבי ודבים גדלי ירך,
באש חרוכים על ראש רמחי אבן…


יורם


מה דלה ארצך… לא לאבנכם
הצהבה ולא לצליכם ודגתכם
אצו מלחי…


אוחז בשתי ידיו בראשה ואל עיניה יביט


מחולות ילמדו!…
כמחולך זה רב גיל וסבלות, דגרו
בקן נעוריו עם ללא חשבונות
רחוקים… עוד שם ילמדו, עד שובם
אל עם מולדתם, להדליק אש,
כדי אור וחם, ולא יקוד לאכל
כל דם ורוח… שתי!… הגידי לי:
היש בארצך יין?


המחוללת


אין.


יורם


ארץ
מסכנה… והיש נזירים שמה?


המחוללת


ביערים שוכנים אנשי אלהים….


יורם


מפריעי עם – ומקללים נסיכיהם?…


הנערה נבוכה שותקת

איזבל


אל מה נעצבת, אורחי?… נטל עלי
מה אעשה לך ושקטה רגזת
לבך.


יורם מביט בה ושתק… פתאם יפנה שוב אל המחוללת


והיש כי יסיר ראש
נזיריו מלך ארצך?…


איזבל צוחקת


עתה אדע,
על מה יסער לבך ובמה
אגרש מר רוחך… זמן לי,
למתי תחפץ מתת דמים זאת?


יורם


האמנם תוכלי תת לכל זמן
לי חפצי זה?… כי לא מכל הבא
לידך ארצה…


איזבל


בחר!


יורם חרש


בחרתי כבר…


איזבל


קרא בשם…


יורם שוהה ושותק להבליג על הממון היין


הלא ידעת, מלכה,
אשר בכל גבול ישראל עזבו
הלויים מגרשיהם ויתיצבו
על אסא ויהושפט… ומאז
יסובבו בעם ללמדם תורת
אסרים, כבדת חק ועל, לכפותה
על שחרות עם, שכמה פעמים פרקה,
ופרוז אפיקיו נהל פחזות זרמו
אל גדות כל אלהים אחרים… תורה
המתעבה כל כנור פוטר הגיון
ענבים על כל גב ורמה, עוינה
כל מרוץ דם לשקע במאוייו,
ולשקוץ לה כל מה שתשבע עין
בדמות וצלם… קצרה נפשי בה
ובמטיפיה – ומחוץ לעיר,
בין הרי, שמתי במה לעשתרת,
עד אמצא יד להעמיד היכלה
במצודת דוד על מתכנתו…


מפסיק וסוקר סביביו כאיש שבהל על פיו…

איזבל מעודדתו


אז
בראש כל כהני מצור ושומרון
להר בית אדני בירושלים
לחנך מקדשה יחד נעל… אך
מה תעלים שם האיש, בכפר דמו
תחדש ברית אפרים עם יהודה?…
כי, חי הבעל, אם עמנו ישב,
משלחן קרואי אקחנו לך.


יורם


לא אדע איפה הוא.


איזבל


איך אכירנו?…


יורם


הוא נע ונד… אך אמרו לי: מכל
נדודיו ישוב תמיד יזרעאלה.


איזבל נרגזת מחשד עמום


מה עשה לך?


יורם דבריו חרישים־עצובים


ביום חג לעשתרת,
ואני ישבתי אז במקלט הרי
טוב־לב. במסבת שרים… על הבמה
יצועי שש ובנות יהודה קטרו
עצומות רקמתים… חנתה חמה,
וכשלד־תנין זהב רבץ ענן
בשפל מערב; כנפי אלי כנען
קדומים רעפו חלומות… פתאם
ציר רץ במעלה הרים – ובהגיעו
אל ראשון שרי, מכתב מסר לו:
“לבן המלך” אמר ויעלם…


איזבל


כתב־סוד?…


יורם


המלכה, למה ערבה פתאם
כל חדוה בי?… ולמה עממה
דמות האלה, עשנה במת קטרתה,
מפחד פלא עז, שמחה דמי
וערפי צבת ויבשרני בעתה,
ומהלי הפך לתרעלת פגול,
ולגעל מר הכל, שרנן חושי
כל יום החג… ואני עוד טרם אדע,
מי הוא הכותב ומכתבו חתום
בידי עוד…


מוציא את המכתב

איזבל מתרגשת


ודבר המכתב?…


יורם קורא


… יען
גלולי צור ותועבות איזבל
למופת היו לך…"


איזבל מפסיקה


התשבי!…


יורם


לא
הניח קללה, תחלואים, אבדן,
שלא הפגיע בי ובבית ממלכתי,
ועד קטן בני הדביק תאלתו,
וקצף אלהים על כל יהודה –
וחרפת גולה – – –


קורע את המכתב


והלא רק מקלט
מעט תכנתי לי למלט שמה
מעין לויי שריד נעורים צומקים
ועורקים אלי גיל ככל האדם – – –
מאז בניתי רמות וחמנים
לאלי צור ושעיר וארם;
ותבנית מזבחות חקוקים סמלים
מכתים וחרמונים לי המצאתי
ובמות משחק…


קהה־רוח וזר ישתעה סביביו, כאיש שטורפה לו תאות חייו


… אך לא תטעם נפשי
עוד ברכת שחוק ומשתה, לא תתעלס
בחדות חג כבטרם בוא המכתב…
ואדע: שבעתים טוב המלך,
שאתן בכורי פשעי לו, מאל
שברבבות פלגי שמן ובפרי
הבטן לא אתרצה לו, הדורש
לא רק תרומת דגן, גז ושגר –
המעט לו אלה! – כי עוד יפקד עלי
הצנע לכת כל הימים, כל
החיים, עם צניף משפט וחגורת
צדקה…


איזבל


שוב אלינו!… ירחי נעם
ולילות מר משכרים תארה עוד
על יבלי אלי כנען.


יורם


כל עוד הוא
בחיים, דברו ידביקני, צירו
יבעתני… ראשו תני לי!…


איזבל מתחלחלת


דרש
מה תדרש, אחי־אך את ראשו אמנע
ממך.


יורם


בקשתי מצער… למה
תשיבי פני?…


איזבל


לי הוא!… כלם אתן
לך לאגדותיהם, אותו – לא!…


יורם נרגז


איך נעמד בברית ולא תסגרי
אלי זעום צוררי, שענן ערב
נעורי.


איזבל


לי את שחרם עכר.


יורם


לך,
בת צור – היוכל זה היות?… הן זרה
לו את – עד לבך הוא לא יגע… כי
ההיתה עוד כזאת, שיקום נביא
לעם והוא לא מגזעו יצא, לא
מרחמו נח, ויבין לו העם
הזר ויחרד לחזונו?… או
היחרה לו, לזר, עד מרד יצר,
חרון החזון?… מי הוא לך?… הן את
אזניך תאטמי ודי… ולי –
בדמי אימה זרע, כי על כן
ממקורי בא אלי וממחצבת
שם פטיש אלהים קנאים נקר
את שנינו, ולקללתו שאג דמי,
שבעת, כרסם רב הכאב, ולשככו
בדם הנביא אוכל… לי הנקם!…


איזבל במרי עצבונה


האם עד לבי הוא לא נגע?… למה
כל ימי אדלקנו, אעלה זכרו
על ראש תאותי ובמצפוני צערי?…
והלא כזר ישראל לי, ודם
צידונים לא יכלכל אש נביאיכם?…
ואולי נשגה, אח: כל יער עץ –
בארצות גוג ואם בלבנון ישגה,
האש תאכלנו תמיד, בשגם
הוא עץ – – –


קשת־גאון ממריצה את דבריה


אך אם את דבר הנביא תמנע
ממני ומצור – עליו לא אריב…
רק אותו הרף לי?… ההוא לי זר….
התשבי־לי…. כי מי אל דמו נחשל
כדמי גמל פלדותיו, ונתנגש
לצלצלי עלומי־רן? – – – אך טרם
התבוללו דמינו, ואסלד
בצעקת חיל־שגעון, כי מעיני
הכליל גדף, שקצה ראשית דודיו – – –
הה, חשבון לי עמו ומשפט לי
ונקם מר, אכזרי מנקמתך –
ואיך אתננו לך?…


צדקיה נדחף להכנס וממהר אל המלכה


המלכה, איש
בשורה לך אני היום…


איזבל


מה־טוב תבשר?


צדקיה


לקח מאתנו צר ואויב…


איזבל


לו למנות את כלם באתי,
וערב לי היום… אמר, מי הוא
באויבי נכבד כה, עד כי הבהלת
אלי למשתה פה בשורתך עתה:
מה שם הצר ומי ממני לקחו….


צדקיה


מי צר מאליהו?…


איזבל


שמע, האיש,
כל עוד עליך ראשך עומד: צחות
היום אלי תדבר, פן תגרע
זעיר קומתך…


צדקיה


באלהים נשבעתי:
איננו עוד!… התשבי לקח.


איזבל


ראשך
ערבת לי אם ישוב עוד…


חרש לנפשה


ידעתי:
הוא ישוב יזרעאלה… הן לא פעם
ראשונה זו יד אלהיו בחזקה
נשאתו כה וכה…


צדקיה מראה השמימה


משם לא ישוב!


יורם ראשו מורד והוא שותה לגימות, לגימות… מסיט פתאם את גביעו ומרים
את פניו שחורו־הסמיקו לבשורה


המת?…


צדקיה


בסערה עלה השמימה.


יורם חיוך־מבוכה על פניו. שותק… לוקח גביע ולוגם שוב

איזבל


מי בדה זאת?


צדקיה


מיריחו אשוב עתה ־
הייתי שם בבוא לעיר התשבי,
ואל גדות הירדן אסף בני הנביאים
ויצו להם דבר אל ויברכם… גלם
אדרתו אז ויך בגלים – פתאם
ורוח סערות חצה את המים,
והנה רכב אש עם סוסי אש
לקראתו בא… הנביא זנק, עלה
ברכוב הלהב – לקח מאלהיו!…


יורם לבו טוב ביין


ונכונה לקח מועדו היום
ללכת מאתנו, כי כלאנו
מבוא בריב בגללו…


צדקיה


עתה יקל
לפזר להקות יחפיו, אם
מראשם לקח אדוניהם.


אחיקר מתפכח רגע אחד משכרונו לבשורה


טרם
מהם האחד ילבש את אדרתו
ומצא חזון.


יורם


כן דברת.. מהרי,
המלכה…


איזבל נסערת, המומה־עצובה


סלוא, אל יריחו רד,
שם תמצא את אלישע, הגד־לו,
כי בטל דבר שליחותו… יאסף מהר
כל מי שנזר אחרי התשבי
ולשומרון ימשכם, אלי…


מביטה סביבה: כל המסובים עליזי שכרון


אוד אחרון
מאפר חשקי, מעשן נקמתי,
שאכלו בי ללא חזיז – אוד אחד
בדמם אטבל… לך!


סלוא דלוק יין… חרש


ואם ימאן לשוב?…


איזבל


למעני שם הלך… הן
רק אשרק לו ועם ראשי הגלעדים
עלי יתיצב.


סלוא


ואני מה?…


איזבל


אתה?…


סלוא


אם ישוב הוא?…


איזבל בבטול מר


אך שחוק לי תעשה, שר…
מה אתה לי?… מה כלכם אתם לי….
רק דרך בו עקפתי אל הגבור
בכם – לנער אתכם על מפתנו
כאבק שבלי… לך, השר, ושלח
אלי את אנשי חרמי… אחר כן
למזרח ירדן תעבר, עד אשר
אקראך אלי.


צדקיה


המלכה, סלחי:
אם את הטוב בשרתי לך, האם
אכחד את הרע ממך: בטרם
הלקח אליהו, סמך ידיו
על ראש צעיר משרתיו…


איזבל


שוא יאים
עלי, כי לאלהיו לא השבית כרוז
ונביא, שיתכתש עמי…


בלעג תגרה


מי מהם הבא לחדש קרב עלי
ברוממות גרונו?


צדקיה


את אלישע
לנביא צוה על עם אדני
ואל כל הגויים, ומרוחו אצל
פי שנים לו…


איזבל רק להרף עין התמוטטה כלה לבשורה, ושוב נזדקפו פניה יפים־חצופים,
נוגים־עריצים


לא ידע, כי בעקבה
אלישע בא, לשרתו ולפתותו…
הן עתה בני הנביאים לו יאמינו
וילכו אחריו, כי ינהגם
אלי כצאן הרגה


שומר הסף


בא הלום ממנשה איש ודבר לו למלכה.


הציר נכנס. משתחוה

איזבל


מה תגיד?


הציר


קשרו בני מנשה!… רגמו
את שר המס בעין־תפוח, רצחו
על נחל קנה חבר כהנים,
השב ממספד הדדרמון.


איזבל עודה מבליגה על עיפות נפשה. שותה


רויה
עד גדות הנקמה כוסי, עוד מעט
ותשחת ארצה מרורת קצפה… יהוא!
בני שבטך התפרצו, לך והודע
במנשה כל נשוא פנים בברקנים,
ומבחוריו, כל הטוב וגבור,
לרצים תבחר לי ולנוגשי מסים.


יהוא


אל כה תתגרי בם, המלכה… מר
לב שבטי והנביאים חותים אש
בכיור רגזו.


איזבל


אכן בוחר יהוא
מאז לשבטו… דע, כי לולא פני
המלך אשא, המתחזק בך
מפני ארם ועד בלי דאג עוד
מבואך וצאתך – לולא הוא –
ולא עמדת בראש צבאותי
כיום הלא ידעת: רבה ידי
לצנפך, להדפך…


יהוא סוקר סביביו וכובש את עלבונו


עשר ידות
בשלטון לך.


איזבל


ומשנה גמול ענושים
ישלם מנשה, כי ליום הקשר
בשר צבאו יבטח ולמלוכה
ידמה… גם ערבת לי, השר,
את ראשי זקני עין־תפוח צבורים
בטנאים על מפתני…


חרש ולאט תדבר, כמטיפה נחומי־מנוחות לרוחה הנסער


כה אנתק
מפתח בית מלכותי מן כל שכם,
מגביהה מרד בישראל… אגיר
לאט־לאט הדם העז וסורר
עד ידל, יבאיש באלהיו… עד אכף
נחשת מצח נביאיו וקדרנית
יצפצפו חזונם.


יהוא האחד המפכח בין המסבים. קם לצאת, וגאון־איום בקולו העמום


דברך אביא
לבני מנשה.


איזבל פונה שוב אל סלוא


לך…


סלוא מהדק את חרבו ועיניו נעוצות כקומתו הזקופה של יהוא


האם אל נכון,
המלכה, תדעי, כי לא יבוא עתה
ליזרעאל עוד איש, ואת נשקפת
אליו בעד החלון פה, ויצו
לסריסיך אז לשמטך… רבים
מיום ליום בשבטי המתקשרים
בבעל ובאיזבל – מי לך יעמד
כי תשלחיני?…


יהוא משתחוה ויוצא

איזבל נשענת על סלוא… כל עוד מרצה בה


כלם, כלם אשחט,
כל חוגר זינו פה ולא למעני,
כל תופש חזון פה ולא לבעל,
וכל הברך עוד לא כרעה לו
ולי, וכל הפה לא קלל עוד
את אדני… עד תכון חקת צור
ובית הבעל פה לפה ימלא
משבטי עמך – – – לך… אך טרם תצא
כוסינו נריק… עוד נתראה, סלוא,
כי ירקב אחרון בני הנביאים
במי הקישון, כי לי ירוח פעם
מבני אספסוף אלה.


שותים

המג מרים כוסו


כה לחי,
המלכה!… כי ביום הזה נקמת
דמי נביאיך מאלהי אליה:
לבעל הנצחון ולאיזבל!…


איזבל מסיטה כוסה פתאם, קשת־רוח ועיניה לוטות


לא לנו, כהן… עוד לא לנו!… שוא
הקרבת יום נקמותי… מה ביני
ובין אל אליהו אלף נביאים
שסועי גרון?… ואלהיו קדמני
לפלט לו האחד, זה ששנינו
אחזנו בו בקנאת עד, נפתלנו
עליו, נסינו בו: אני משכתיו
לחמודות כנען, ואלהי ישראל
פתהו לחזון עתידות פלאי…
תפשנו בו!… הפלנו בו הגורל:
אם רוות דם האדם שתי פטומים
עד שכר חושיו בו, או להפלותו
מכל החי במשא אחרית ימים –
ואיך נצחתי אני….


בקנאה ועצבון רב


ראו הפוך
על עיני עוד – התדעו כלכם פה,
כל שרי, עוגבי, כהני למי
כחלתי אותה?… ואם לא נגרע נחשול
מגעש דמי עוד – למי צפנתי
את סערם הרב?… לתשבי!… זיני
הממרט נטוי עוד אליו ונשקו
אלי: כי גם נצחונו לקח מנהו
עלי – – – ואני פללתי תמיד, כי
אני או הוא – האחד הן ינצח,
האחד מבינינו – דם ואש –
ואם כה או כה לי ימתק רגע אחרון
בשאגת שללי או בחנק זרועו…
ואת שנינו שכל אלהיו הקנא,
וימן לעצמו הנצחון…


פונה אל סלוא


שמע,
אל תביא אותם, החלכאים, הנה,
לא אשחטם… כי לא לריב לבעל
חפצתי: לי!… רק לי!… שכלתי טרפי
המתוק והעז… הגידו, איך
באל יריבי נקם אשים?


הקרואים מתעלסים, שבורים… אלה מריעים לדברי המלכה ואלה שותקים ונבוכים

אחיקר דעתו טרופת יין


יחדו
עליו נתיעץ, גברתי, כי ידעת:
גם לי הוא הרע…


יורם בצחוק עמום


לך?… אך לץ אחיקר…


איזבל לאחיקר


מה עשה לך, האיש?… ומי כמוך
הצטיד יפה כה ביבול כל שמחות
לתקפו, אם יקרה לך על ערבות
בצרתו.


אחיקר


על פרזותי גהר נגדי,
בשקף דרכי פתאם צף ואת לכדו
בבצירי העמיד… על־כן בו אתגר,
אני בן־חכמי קדם!…


המג


הסו, אפוא,
שכורים פרועים!… שמעו איך התנגח
עם אלהים אחיקר.


כהן שכור


ספר־לנו,
איך הסתערת עליו.


נביא שכור


איך הבהלתו
מחביון־רז.


איזבל


אחיקר, הן רק משלים
תמשל פה: בך הוא לא פגע!…


אחיקר


אחי
בקרא התמוז לי, לשב, לחסל
בהידד אחרון גת ימי, נלוה
האלהים אלי – על סף קץ חגי –
לשאטו… ההוא לא פגע בי?…


איזבל


כהרף עין… עד שתבעט בו וינוס.


אחיקר


למראשותי ערבי פשק ־
צל אטום, זר – לחלחל שככת רוחי,
עד יש ששכלי מט ורופף, עלוב
באחרון מחוזו…


מתיגע להתפכח מאדי שכרונו


אז העמדתיו
בקרב עמי וסוד שתותיו תרתי
לפשט עליהן… ואתמרמר אליו…


המסבים


האח, אחיקר!…


המג


הרבו שיר ותהלה
לגבור צור ונתנה עלילותיו
ונחרף אלהים.


איזבל


מה התחבולה
עליו כרית?… מהר, הגד, פן
כמוכם ראשי יכהה, כי מר רוחי
וייני עז.


אחיקר


הלכתי אל נביאיו
ללמד מהם, מה יזם אדני –
ולמי…


איזבל מפסיקתו


ולהסית את הנביאים בו,
ולהכניס תועה בם ולתקף סרה –
כבר בלעדיך שמתי שם אני
הפח…


אחיקר


ונשגה שנינו מאד!… ולו
הזנינו גם הברור בם…


מתאמץ לצבות במחשבתו המטולטלה ולחורה


הם כלם,
ישראל כלו הפלה ואלינו
כאות וכמופת צוה, להפך
אל קצוי ארץ תורת נזירים… אחי!
הנקמה לי, לכם ולעם ועם
הרומסים חצרות אל בשי ובחנף,
כי יבוא חג או יום מצוקה יפחיד,
ותורמים מתפנוקי ימים חולפים
מעט כפר לו, פקדון דל לנצחיו –
האם תדמו: בתרומית קטנות
כזו גם אלהם עם איש יתחסד?…
מארצכם ומנחלתכם ידרש
לגר ולאביון, ויתרת צמחכם
וקמחכם למאבוסי עתיד.


המסבים מתלהבים


נתנקם בו!


אחיקר


כי הוא חומצכם!


איזבל


הרף!…
האם עלי תתענג, כי להם
נקמתי תמסר?… אכן השתכרת!


אחיקר דבריו נמרצים־שנונים


הנקמה לך ולי ולכל האדם,
הממאנים התהלך לפניו יום
ויום…
המג נכונה דבר… מה להמון
ולדעת אלהים?… האם לא טוב
וכל איש להונו ולזרועו ימשל
בשער עם, ודבר כל צדק יטש
לכהניו.


איזבל בקצר־רוחה


ובכן־נקמתך מה?


אחיקר


אמרתי אז: גיד זהב זה, גוי־בחן,
שצרף אלהים בכור העמים
לסגלו לו – נתיכו שוב בסיר
כל סיג, ולא במהרה יביא אליו
בן־עמרם שני עם אל מדבר סיני.


איזבל מאוכזבה


אם עצה זו יהבת וממנה
תבטיח תוצאות נקם לי, זקני –
אחרת זעיר: אי תמצא בישראל
משפחה רמה ולא חתנתי אותה
בנסיכי כנען, ותתערב בנו?


אחיקר


המעט התיחש תולדות בית המלך
בשומרון או בירושלים על
צאצאי מלכי צור ומוף וכרתים:
המעט לכם תשילו שבט, שבט
מהם ובפצלות גזעם את כלאיכם
תרכיבו: הם יקלטו, יאכלו
כל ערב גוים רב, כל עוד לבדד
במשפחות האלים ישכן נצח
ישראל…


מפסיק פתאם, כמופתע כעצמו מחזון שכרונו

איזבל


ועצתך?…


אחיקר בשחוק מבולבל קצת


חתני אותו…


איזבל מבטה דולק, מקופח ניצוץ הגיון אחרון


האלהים?!…


אחיקר עמוס מחשבתו יגחך חרש… פתאם כחדור התגלות רבה


עם העשתרת!


איזבל מסתכלת בו ושותקת רגע


כשלה חכמתך, זקן.


אחיקר עיניו מבהירות לאט־לאט, וקולו מצטחצח


כי המעט לעצר
העם מבוא ירושלימה, או
לנתץ על הרי ציון מקדש אלם:
למערות ולמנהרות יזעיק אותם
ורבים ילכו שם… הוא קשר דם
דורותם עז ורתחו על מדורות,
לא הצית עוד כל אל: דם חולה חזון,
שבזיו כנען, בגיל שכורי־בעל,
רקחת, תבלת, המלכה, ועוד לא רפא,
ועוד יסער מריו – – –


גוחן אל המסובים ומדגיש כל מלה ומלה


לאט ובסתר
תסננו אליו מתבלול דמיכם
לנמרו בם ולרשלו… אגל, אגל,
מזמת פסילים וממתק קדשות
תכניסו בו למרך את עזותו
ולתששו..


יורם מתקשה להתפוגג… בקול תחנונים


בן־צור, מה־נמלצה
עצתך לי!… אל לבך לבי הולך…


אחיקר פונה אל יורם ושרי יהודה


וכה תלחמו אז באלהים,
דלוחי דם וללא עזוז קנאתכם,
להעלים עיניו ולגנב את לבו:
כל דור ודור בכם מיקוד הר־אל
יכבה לפיד אחד ואוד־קטרת
מגיאות העשתרת אליו יחתה…


פונה אל שרי הגויים וציריהם


כי לא בקרב ובדם אש סיני תשקע:
מי למלחמות כאלהים צבאות!


שכרונו פג כמעט… פקחות נבואית, הרת זממת

נצח, מצטללת מדבריו אל ערב־רב האורחים


וזאת לכם העצה מאחיקר:
את מקדשיכם אם מקפים חורשות
גבננות תחצבום ואם ללא
כל צל בפרזון פרבריכם תבנום,
לנכח מזרח שמש – זכרו, אחי,
כי גלויי פנים אלהים יראו
לכם ממעון מקדשם תמיד, תמיד
בתארם ובצלמם: אם גוף גזית –
שעז ללא ניד בזקנו גלול סערות,
ובתקף מצחו חגוי תבל רבה,
וזרועו־צו… או גו נחוש כנפים,
ובעין התרשיש קשתות חשמל קופאות –
אך לא יערימו הם לכם מזבולם
ללא דמות: כבירי תהו פלאים,
כזה הבא מסיני, כמוס כל תבנית…
כי אתם תמונת אלהים תביטו,
למען דעתכם אותם… עוד זאת יעשו
בכם חכם כל לב וגדל הכשרון,
וימלאו בהיכליכם את כל רוח,
מסף ומזוזה עד הירכתים,
במעשה מחשבת כליל אמנות,
ובחרשת עשת, עד לתפש
בכל עין צמאת יפי ולהרוותה…
והמית זמירות עוררו על כל במה
לשכך נהי כל לב ולא יתפקר
לכל אל, בגלגלו את דברות רעמיו
מעשן מרומי־הר… ויהי לכם
כדברי אלהים חיים כל שיר
יפה־קול, וכחזות־כל הגיג אמנים
ביפעת שש וששר…


נעימת־ערמות דקה־דקה נבלעת בקולו – קול שליט וסרסור כאחד


שפך יש
בכל עיר לכם לפרש בשרכם – שפכים
לגרש רוחכם לכם יתקנו
כל תופש חרט, כל מהיר מכחולו,
בכל דביר וארמון: לעצר בשבית
משכיותיהם כליון נפש עוטפה,
ולא תמריא שוב ממכלול שעשועיכם
למעין ראשית ערגה, רעבון אל…


דבריו חוצבים גאון רב, דברי מצביא דורות


ועל כל אלה עוד – וזאת, הה אחי,
תהי ראש דאגתכם, מסלול קריכם,
שדור יצו לדור! – לחזק מצח
ורהב לב, להשליט מדע אדם
על דעת אל, לכבש כל רז ורכוש
ליקום בבית אדוניו הקנאים,
ולא לשקל בפחדה שלל נצחונכם
על מאזני משפט אחרון, לירא
מדין לא יהיה ומאל לא יקום
לעד לפלל…


פונה שוב אל יורם


הן לכם כמונו
בצפונכם יש – קבל הכנעת יצור
ליוצרו – שרירות אדם, גבהות זממה,
למשלו לבדו על יבשות, ימים,
שבחרוף חייו יכבשם – הלא
זה דרככם עם כל הגוים!…


יורם מזדקר וצונח שוב


אהרס,
לעפר ארמס חיץ זה, בינינו
לשטנה זקפו נביאי.


אחיקר עיף ליינו ימצה שארית פכחונו עוד


פרץ, פרץ
בו תקרעו ובמלט זר גבלתי
לכם תחזקו בדקיו…


ואל שרי העמים יפנה


אל תרגנו,
עליזי גויי כנען, שבטי יפת,
כי יבוא יום לרפד מטה כבודה
של אמכם העשתרת לאלהים,
ששנאתם כה: בבוא יום זקנה לה,
וצנן מזבחה ללא קטרת,
וזכרו יורשי כנען אז רב חסד
כלולות לה, כי לכדה אל נזירים
בשדי נעוריה לרצותו מעט
על ערש מר ולרכך קשי תעודה
לעמים עתד… הה, מי ישור עתה,
מה יאת לאחור עוד, מה בר יולד
כי ישגל אלהים את העשתרת…


אל יורם ושיריו


וזאת לכם – אם יש עלינו לבכם
ליחד: אצלו מאלהיכם לנו;
כמוכם נכרע לו, מקדשים נקים
לשמו – אך לא נשכנו בם לבדד:
ישחק שם בנעימים עם האלה,
עד אנו חרש נפתח שעריו, נמהל
תהלות כהניו בעגמת בשרים
לנזירות בל, נגנב לחזון
השלום של נביאיו ניצוץ קט
מחזות ברזל וממשפט כובשים –
עד יקום יום ומדרך אדם גא
אז כליל ידחה פעמי אל ישראל
מעל אדמתו.


איזבל שטוחה על הספה מתעודדת ומריקה כוסה


אמנם כי לא זקנה
עמך חכמתך, אחי… רעננה
יפעמה עוד רוח אלהי
המכורה.


נותנת אות למשוררים ולמנגנים

אחיקר נלאה מאד שותה לשכרה… נגוני־קדש קדומים בוקעים


אבי צורי היה, אמי ־
כרתית, אלי – כל בני אלהים,
הרותמים מושכות כימה ודוהרים
מרעמות חרמון שב לים האחרון,
ועל רכסי איי פצלו אשדות רנם…
המלכה! כלם בעלוני, אלי
מחמדי אלה, כמה שעשעוני,
מלבד האחד, הוא… השבעתי אתכם
בכמוש איש המלחמות, בעל ראשון,
שארש לו את מלכת השמים
על קדמת במות עשתרות קרנים:
ובשהדי מצבות, שהקימון
קדמוני אכד למזכרת עולם
לכלולות בעל־שמש עם רעיתו;
ובה, הצופה מכנרת, אלה
ואם ואשת נשק, שבהריונה
תפלט מלוא היקום ללא כל זרע
של בעל־גבר – השבעתיכם, אחי,
לאסר לשבלה את האל הבודד,
שידע כה עד הנה למהרותה,
ולהלך אל רוחו הוא…


ראשו צונח

המג


נשבענו
לעמד בעצת אחיקר!…


מוזג את כוס יורם


שתה, הנסיך,
לכלולות העשתרת, אם הפריה,
עם אלהיך.


שותים כלם

איזבל הלומת שכרון


דביר לשניהם אקים,
וקדש הקדשים – ערש דודים.


יורם


ומקהלות קדשות ליל וליל
מבעד כפרת כרמיל במצלתים
לאל תשאינה זמירות: הנך יפה
אף נעים, דודי…


אל המחוללת


שירי לי, הנערה!…
בטרם יפוג החלום בין צללים,
כל עוד לא גז… לי שירי: דומה אלי
לעפר האילים, אלהים
לצבי מתיחם בין אילות קשורות…
הנערה, הסתובבי וחולי,
כל עוד מחולך ילהט אאמינה:
להררי נמרי תרד יעלת כנען
ביום תאנתה… קומי!…


שיר ומחולות

איזבל מתרפקת על סלוא


אותך אעשה
לכהן גדול אז… מה תדאג, נערי?…
הלא כה רבים חגי עוד, כה רבו,
וזרועות לך אמיצות… סלוא! לא
אשלחך מפה: מבית לקדש,
מעבר לפרכת תשא אותי
בנשפי חג, על זרועותיך אלה,
על חזך, כהן ראשון לאלהי
אליה.


סלוא


אשא אותך שם…


איזבל


כה תקם
איזבל בו!…


סלוא כורע לרגליה, שכור


כה אשכיר דמי אשרם,
אכפר צער נקמת בן לא־קמה,
ואמזג מתקך לי באשר תתניהו:
כשומר ספך, או ככהן גדול,
שבכל מקדשיו לך, רק לך יכהן…


איזבל עיניה כמתפכחות־מתבהרות והיא נשמטת ממנו


או לא – כי אשלחך!… כה טעיתי:
מה לי ולאלהי אליה זה?!
האם ברוח יקם בשר – בשרי,
שחללו התשבי?… לא!… בבשר
ודם, כבשרי־דמי, אקם… לא
לכהן אלהיו – לבן־טפוחיו,
לזה שבחר וכפלים אצל
מרוחו לו, שמסר לו תעודת
חזונו, וממרכב אשו שלח
צו אחרון לו לתעב גאון איזבל,
את דמה, יפיה, צערה ונצחונה –
לו אקרא פה למעל ביקהת נזירים
ולחלל צו החזון על בשרי…
לא אתה, סלוא: הוא, אלישע, יבוא
ועל זרועות נביא ישא את מלכתו
מפנים לקדש… נשתה, קרואי, נשתה…
עוד, עוד!… חג קנאות לי!…


יורם


גם לי, המלכה…
וטוב לשתות ולהגדיל ששון… כה
יראתי: פתאם ינוס, יתם כל,
וחג משתנו ישבת, ואלהים…


סוקר בחשד רב מסביב…

איזבל מפסיקתו


אך תירא ריק!…


יורם מתכוץ כלו


… מזרועות העשתרת
פן יקפץ כארי…


שותה ושונה


הכל נשכר,
את כל האדם… ואלהים כי יאתה,
וימצא גוייו אז, ככוש כיהודה,
כצור כירושלים, שטופי מחול
שכורים…


אל המחוללות


פשטנה את הרדידים, קדחנה
דלקת בשרכן!


הידד ומחול

איזבל


ראה, על מתני עוד
החגור אפדתיו ביום התקדש
בהיכל צור החג לבת אתבעל –
והוא לא פתחו אז… על מזבח אלו
אלישע נאמן רוחו יתירנו
ועירמה אשיב לעשתרת אמי
מיריבה מהר־חוב.


יורם


כלנו נצא
עירמים, חפשים ומתעלסים!… אולי
שוב אל מדברו ינוס אדני…
המלכה! צוי עוד להם להרבות
פה מחול, שתי ושיר… התדעי, למה
תשתוחח נפשי עוד ולמה תירא,
כי את וצור ועצת אחיקר – כי
כל זאת רק חזיון שוא, הלולי תרמית….
כי פתאם יפרץ הוא בסופת תימן
ובסערות חרמונים ומדמי
המורד בו…


המג


חדל!… היום ילכד
בפח טמנו לו…


באולם נפלה פתאם מבוכת דממה… בפתח נצב איש פרוע־ראש ועליו אדרת אליהו
ואזור עור


מי זה הבא?…
הפך לך־אחרת זעיר לבוא,
וזרק אדרתך השעירה!… דע:
את העשתרת ארש אלהיך
וחפץ אין לו בך… עטה על שפם
וקינא שא על אלהים, כי נחם
לשבת בדד בין נביאי זעמו,
ויבגד בם ויערק אלינו…


הנביא נכנס ועובר בסך בין המחוללות… מסיר המסוה

איזבל קופצת לקראתו


אלישע!…


הנביא הודף אותה ומכון צעדיו אל בן־המלך

אחיקר מתחמק חרש… רגליו כבדות מיין


קצרו זרועות העשתרת…


יורם דעתו מצטללת עליו… כובש פניו


הנביא!…


אלישע נצב על יורם וחושף זרועו בחזקה


היה אלי דבר אדני!…




סוף

תרצ"א, תל־אביב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17608