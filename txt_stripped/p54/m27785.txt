


	
	אל המלכה
	



א


אל אשר יהיה הרוח

העלים רעננים ולח העלומים והאביב בשגשוגם.

עבים כבדות כסו השמים וגשם דולף.
חולפים ימים ושבועות והגשם יורד. הורידו העלים את
ראשיהם כבדי־הנטפים; כה יראים הם את
שמי־העופרת.

ויבוא הרוח ויקרע ויפזר את־העבים
ולקרני השמש קרא. שוב צהלו העלים לקראת השמש
ותודה רבה לרוח בלבם הרענן.

ועם הסתו נבלו, נפלו. ויבוא הרוח
ויתעלל בהם ויפזרם לכל רפש ולכל תעלה
דלוחה ויכס את השמים בצנפת־עבים.

ויבכו העלים. והרוח הריע בקול נצחון, בקול תרועת השלכת.

ולב אהובתי ורחמיה אל אשר ישב הרוח – – –




ב


האכזריה והאוהבת

– התראה את הפרחים בעציץ־השיש?

כה רעננים הם, עוד זהר כוכבי־ליל
מהבהב בין טללי טרפיהם. גביעיהם סגרו בעדם
ובעד חלומם; עוד ישנים הם בזרועות הלילה ולא
ידעו, כי מחיק הורתם שרשו. נערה קטנה ויפה
הלילה קטפתם. היא אוהבת את־הפרחים החולמים,
קוטפתם עם כל שקיעה ושקיעה, שואפת אל נחיריה
הקטנים והשוקקים את ריחם הצח והרטב, נושקת את
כל עלה ועלה ובחיקה תביאם הלום.

היא אוהבת אותם יותר מכל וקוטפתם. היא
יראה: עם השחר יד זרה תגע בהם, עין זרה תצהל
לקראתם ושפה תשק אותם.

– בנתי למחשבתך, אהובה. גם את
הנך אוהבת פרחים חיים. גם את קוטפת פרחים
חיים, המפרפרים בזרועותיך עם כל לילה. כה לא
תרעדנה חבצלות לבנות עם נשיבת הרוח.

אוהבת את פרחים חיים ומפרפרים וקוטפתם.




ג


המלכה

אעזב אותך, את אהבתך ואת כאבי, ואלך אל המלכה.

ואני טרם אדע איה ומקום ארמונה איפה הוא.

ידעתי, בין חרבות־קדומים רק ארמונה נשאר לפלטה, רק מקדש אלהיה לא נטמא, רק ריח עלומיה לא פג.

ידעתי, כי הדרך אל ארמונה ואל
מקדשה עזוב ושמם. ודומם תתהלכנה קרני־הסהר
בשדרות־הארזים על החול הזהב.

ידעתי, כי טהורים עלומיה
כרסיסי־שחר, ובשחור־תלתליה תכלת ליל־מזרח
תשכן, ואמרתי: אלך אליה וארחץ את נפשי
בנגהות־בשרה ובצללי־עיניה.

חפצתי עם־צהרים לנוח בכרמה
ועובר־דרכים יספר לי על־אודות ימים עברו וארצות
רחוקות. ועם־ערבים חפצתי לבוא אל מקדשה ובקהל
נזירותיה לקטר ולהתפלל אל אלהי־האהבה.

אך ידע לא אדע איה. מי יראני את הדרך אל־ארמונה?

תעיתי בדרך ובליל. קול נחל אשמע, הבה ואנוחה על גדותיו.

על החוף גל־אבנים: חרבות מקדש
אלהי־קדם תנחנה דומם בצל־ארזים. הבה ואחלם חלום
עברן.

אשאל את האבנים, התדענה את מדרך כף־רגל המלכה ואשק את רגבי־החול שדרכה.

אשאל את הגלים, הלחכו את שיש־אצבעותיה ואשים בם את דמעות־געגועי.

ובאויר נשימתה אשים את אנחתי. הגידו
לי, ארזי־קדם, ההיה היתה פה, הנשם נשמה את
אוירכם.

תעיתי בדרך ובלילה.




ד


בינינו

שמים רחבים מפרידים בינינו, המלכה.
בין רבבות הכוכבים את כוכבך אבקש. האם הוא בין
אלה השרים, המתגעגעים ונופלים עם לילות־הקיץ,
או בין אלה הבוטחים והקרים, קר כחבצלת
חטובת־שיש?… ואת, התבקשי את כוכבי?

בינינו המדבר הגדול. מה־תערג נפשי
הצמאה אל מעין אהבתך. הכמה גם המעין אל
הצמאון הגדול?

בינינו שנה ארכה. את היא חלומי.

בינינו הומות סופות, ירעמו רעמים ונפשי רודפת את הברק.

וגיהנם, חיי אש וקרח, בינינו. בין
אלפי החוטאים, השוקעים, התבקשיני, התמצאיני,
את, אשר חטאת געגועי את?




ה


בדרך

על פרשת הדרכים ישבתי לנוח.

שם ראיתי אבן גדולה, עליה חרות: אחי, אם חפץ חיים אתה, שמע לעצתי:

על האדם להאמין לא רק באלהים, כי אם בכל אגדה יפה.

על האדם להאמין לא רק באשר יש, כי אם
גם באשר איננו. כי מי יודע מי החזק המנצח:
ההוה או העתיד, הכאב או התקוה.

אז אמרתי: אכן, אמת ידבר הנודד הזה – המלכה ישנה ובלתה אין כל.




ו


אשר לא היה

לא לשכח הכל חפצתי אז, לא למחק את
הכל, כי אם להאמין, כי כל אשר היה לא־היה, כי
הימים לא היו, ונעורי לא היו, וכאבי לא היה.
כל־אלה לא היו ולא עברו.

רק עתה באתי ועמי כל אשר מסביב לי:
הנה אביב על הארץ, אביב שלא קמל עוד, הנה השמש
זרחה, שמש שלא נאספה עוד.

ומחשבתי היא המחשבה הראשונה,
מחשבת־שחר רעננה; מעולם לא היתה לי אחרת.
ונפשי זה־עתה פתחה את גביעה וספגה אל־תוכה את
קרני שחר־בראשית ואת רסיסי־הטל הראשונים.

ואלי, לא גמול לו ולא נקם, באשר אין לי
חטא ואין לי צדקה. הוא – היוצר הגדול, הנח עתה
מעבודתו, ואני הילד המתרפק על בוראו. ואהבתי
טהורה היא וצחורה; לא ידעה עוד אשה ולא ידעה כאב
עוד.

וטהורים וכחלים השמים; לא ידעו עוד
ענן ולא ידעו דמדומים עוד. וחכיתי לשחר
החדש.




ז


אשר יהיה

עשיתי לי פנס להאיר את דרכי עם לילות אין־כוכב.

ולא חפצה נפשי ללכת אל אשר יאיר
הפנס. אל העבר השני, אל עבי־הצללים שמה משכה
אותי.

אל זה אשר לא נראה עוד ולא נודע עוד, אשר
בערפלי־התקוה חתלתו, אשר יבא פתאם ויברק, אל
זה משכה אותי.

אל השחר הגדול והחדש, אשר יפרץ
פתאם מתוך החשך הנצחי, טעון אדי שמשות,
ויפזר את קרני־זהבו על כל העברים, על כל הדרכים


* * *


אל השמש הגדול, אשר חלמה במרחקי
העתיד והעבר, משכה אותי. וחכיתי לשחר
החדש.




ח


חכמת המזרח

ובשקע הכוכב האחרון מול השחר הבוקע אל שער הארמון.

פעמוני־כסף צלצלו על המגדלים והד־הרים ענה לעמתם.

וראיתי על השער לוח ועליו כתוב:
בן־אדם! בדרך הרחבה של העז והיפי אל תסל לך
משעול צר ואל תבוא בגדר. אל תירא לפלג בסירתך
את הים הגדול.

אל הרים רחוקים, אל חלומות רכסי־סלעים
שא תמיד את נפשך ואל הזהר הקורא לך אל
מולדת־אשר.

ואם את אלהיך אבדת, אז צא וחשב, כמה
ימים עוד תזרח השמש עד תאסף קרה ועמומה והאדם
האחרון יתעה על חרבות אדמתו.

ודע: כבוד־אלהים – עצמת־רזו, ועז־הנפש – געגועי־אלהים.



ואל תארח עם אלה אשר גם ברגעי־מותם אינם מודים על אשר אינם יודעים.

וגדול מכל־אלה: אל יהיה לך הפתרון למכשול ולקץ חלומך.




ט


השחר החדש

בא לעולם השחר החדש.

רענן ועליז, מפכה און ועלומים, נעור העולם לקראת ארגמן־המזרח. לוטת
אדים חורורים־כחלים, קרירי־שחר, הקיצה האדמה,
כה תמימה, כה רחוקה מכל חטא וטמאה, שנאה ודם.
ותקדמנה הצפרים בשירתן את שמי־המזרח, את
תכלתם ורדת־העדנה כלחיי כלה – שמים אשר לא
שמעו מעולם יללת־יאוש ונהמת־מרד. נשב הרוח, רוח
צח ומפזז, אשר לא ידע נוד וגלה, וישעשע את עלי
הפרחים, את הגלים, את כנפי הפרפרים, לחש סודות
אהבה ואביב, שחק וחלף. כה נהדר, כה נקי מכל
מחשבת־חק היה העולם.

השחר שר. ונפשי צהלה לקראת שירתו – ובשחר ובשירה את, המלכה.

בין פרחי השחר הכרתיך. כמוהם
ספוגת טל ואור היית, קלה כרוח־שחרים,
וכאדמת־האביב כמהת־השמש כלתה נפשך
למלכך…

וקולך שמעתי בין צלילי המרחב. בין הרים התהלכת, רוה וצמאה, וקראת את דודך.

עם השחר החדש באת אל נפשי.


* * *


ועם לילות אביב כחלי־קסם יושבת את
בכרמך ותוהה על סוד נפשך, חולמת את חלומך
ומבקשת פתרון. –

הה, רזי, רזי לי! נתן לי השטן
פתרונים, פתרוני־תהום קרים, ומבקש אני
חלום.

עם־ליל עם חלום חדש באת אל נפשי.




י


תני לי את אשר תתני

המלכה, תני לי את אשר־תתני או גרשיני וקללי אותי ואת חיי הארורים.

כי מאסתי בחיי ובחיי אחי ובחיי כל־אלה, אשר מפניהם ברחתי אליך.

כי קצתי בשמחה אשר מאחוריה שכחה,
בתוגה אשר מאחוריה נחמה, באלהים אשר מאחוריו
גמול ונקם.

הה, תני לי כוכב אחד – ויהי ערירי בתהום רבה – ארד ואבקשהו ואעלהו.

תני לי רגע גדול אחד ואחיה בו נצחים, תני לי רשף בודד ואברא לי אלהים.

ומזבח תני לי ואקריב עליו את לבי,
תני אש לי ואצית בה את דמי, תני חטא לי, למען
תוכל נפשי לחטא.

או תני אלהים לי ואמרד בו, תני קדש לי
ואמכרהו לשטן, תני שטן לי ואלחם בו – כי ירא
אני את הקפאון.

או… או תני מות לי ואצא לקראתו, הלא גם מות אין לי.

מה־ירא אנכי את הקפאון!




יא


הרז

אכן, ניצוץ אחד נשאר לי, פלטת
שלהבתי, רז יחידי עליו סככה נפשי, הלא הוא אשר
הובילני אליך, המלכה.

מלכתי, התחפצי דעת את חלום עברי, את
המחוז, אליו שאפו עלומי? הבה, ואספר לך את
חלומי־רזי: העבר לא עבר, אשר היה לא חלף, לא כלה
עוד. צללים, צללי־ענן כסו על הכל, אבל אשר היה
ישוב עוד… תמיד, תמיד, עם כל הימים שחלפו
והמעשים שנעשו, רק אחת ידעתי: לא את זה חפצו
הימים, לא לזה כונו המעשים, לא בעד אלה חיתה
וחלמה נפשי.

וידעתי, כי שם הרחק, הרחק בין עתידים
וערפלים, במערת־שיש כחלה, שמור כרובים, טמון
רז, רז עמק אשר לא נפתר עוד, טמונה אגדה אשר לא
ספרה עוד.

וראיתי תבל כלה, את הריה ועמקיה, את
עריה ואת מגדליה, ודמיתי: הלא כל זה חזות־הבל,
דמיון־שוא. ראיתי את האנשים ואת דאגתם,
ודמיתי: אמללים! הם טרם ידעו, כי הרחק, הרחק
שמה…

וככל אשר הרחקתי לכת בדרך חיי,
הרגשתי, כי קרב אנכי אל הרז הטמיר; ובכתה
נפשי: אללי לי! רק על שמי־שקיעתי יפרפר
בדם־שלהבתו.

וחכיתי לשקיעה, לערב האחרון.


* * *


ואני – נפשי ראתה את הרז בחלום נצחה,
אף כי פתרונו נעלם ממנה, גם שמעה את שקשוק
כנפיו בדממת שקיעות, בתפלת מרחביה, בחלום
המתים…

הה, מה־יפו החיים לאדם, אם רזו עמו,
אם תמיד, תמיד, ברגעי השפק והשממון ילחש לו
על אזנו, כי החיים ההם הדועכים לא חייו הם, כי
הוא ההולך ושומם וכואב – לא הוא, כי כל זה רק חלום,
כי הוא בן־מלך, אשר נרדם בפרדס־מזרח עתיק
ורענן, תחת שמים כחלים, בצל מזרקה מתזת
רשפי־חרסה, וצלילי־עוגבים ושירי־עלמות וקול
פעמונים רחוקים עולים וחודרים אל נפשו השלוה,
ההוזה. רק מכשפה זקנה, השוכנת במערה אפלה
ביער מול ארמונו, היא היא אשר קנאה באשרו, אשר
רגזה על תמימותו ותטוה לו בלהטיה את חלום
החיים הרעים האלה.

אבל אני אקיץ, אקיץ מחלום־בלהות זה,
ואז ישובו ימי־חרפי וינגנו העוגבים ותחוללנה
העלמות הנוגות, מכסות הרדידים השקופים,
ויפטפטו הגלים, וההלך הזקן יוסיף ויספר את
אגדתו…

ואז תצאי את, המלכה, לקראתי.

כל ימי טפחתי בנפשי את הרז הזה.
הלכתי בין אנשים וחלמתי את חלומי, טבעתי ברפש
והתגעגעתי אל מלכתי.

כל ימי נשאתי את־נפשי
ואת־תקות־געגועי אל רזי; התגעגעתי אל
ארמוני, אל גני התלויים באויר, אל
אדרת־ארגמני, אל שרשרות־פניני, אל צלצול
זהב־כוסותי, אל קצף ייני, אל זרועות לבנות
ומשכרות על מרבדי־אטוני ולאגדות,
לאגדות…

כן, חלמתי והאמנתי, כי עם שחר־זהב
אחד אקיץ בזרועות מלכתי, בארמון־שישי, על
מטת־שני, על כרי־משיי…

רזי זה, רק הוא האחד נשאר לי ואותו
הבאתי לך מתנה, המלכה. רזי לי, אם גם הוא
יעזבני, יעקבני.




יב


הלביאה

באתי לנוח בצלך, אבל יש רגעים ואני ירא אותך, המלכה.

אני ירא אותך כירא את הלביאה, אשר
תעתה במדבר החול והלילה וקול־שאגתה עולה
וממלא את המרחקים.

אני עוצם את עיני, סוקר בנפשך וחולם, חולם…

ורואה אני את עברך הגדול, את ארצות מלכותך:

הנך מלכת שבא. על כל הגברים עלית
בכחך, על כל כהני מקדשיך עלית בחכמתך
ועל־כל־הנשים ביפיך.

אך הנה מן המזרח הכחל עלתה לנגדך
תמונת המלך הגדול, הגבר אשר עלה עליך ביפיו
ובחכמתו, אשר הרים את המסך המאפיל על נפשך,
ותכרעי על ברך לפניו.

הנך מלכת מצרים. בשלהבת אהבתך
ובנגה יפיך חפצת להכניע את אויבך הנצחי,
לצרף ולשרף בהם את הגבר. ותחמדי את ממשלת
העולם הגדול בלבבך, ותתני כתף סוררת לכל
גבור ולכל מנצח.

ותעלי בחרמך את גבור רומא
רחב־הלבב, אשר עינו עין־נשר ונפשו לא תירא
אבדון.

ויפל בפח אהבתך, ותשקיעיהו
בתהומות עזך, אבל עמו שקעת, צללת
גם־את.

ותהיי עתה למלכת־העבר,
לשכינת־קדומים, לרז־גבורים. מצלילי מקדשי
מזרח טוית את נפשך, וממחבואך תקראי לכל חולם
ולכל מתגעגע.

אבל יום יבוא וזכרת את עברך, ואז… אני שומע את קול הלביאה התועה במדבר.

באתי לנוח בצלך, אבל יש רגעים ואני ירא אותך.




יג


חלומך

הלא במעמקי מסתריה כה תתאו נפשי, כי ישובו ימי־קדם ותחי המלכה־הלביאה.

כלתה נפשי אל המלכה, אשר תנער
מעליה אבק אבלה, תקרע בגדי גלותה ותשוב
תחלום את חלום גדלתה – – –

סופות, סופות הומות ורועשות. שירת־נצח
עולה מן הגלים וסירתך הקלה עם תרן־הזהב
ומפרשי־הארגמן פולגת את מרחבי הימים וחותרת
אל חוף האגדות.

תמיד, תמיד הלא שאפת אל זה הנשקף
לך מחלומך, אל זה ששכחה השמש בארצות־נעוריה
הרחוקות.

תמיד, תמיד הלא שמת את נפשך מטרה
לכל ברק ולכל תהום, כי תמיד צרבה וצבטה אותך
ותשדד את מנוחתך. – – –



…הנך עפה בתהומות אין־סוף. דממת־תהו
מסביב. רק קול כנפי נפשך נשמע בעופה מעל
לסלעים ולכפים, בטרם תתנפץ ביניהם
לרסיסי־געגועים. הלא הוא האבדון, שאיפת החיים
אל הנצח הסתום, אשר ימשך את נפשך רות
אין־הסוף, את חשק לבך הפרא, ואת עפה ועיניך
עצומות וששון־זהר בקרבך. חוגים אדמדמים,
כחלים, כתמים יתלכדו ויעופו לפניך, ועל
כנפי־נשרים את נשאת אל הקץ, אל הפתרון, פתרון
הויתך. – – –



…ופתאם והנך טסה על סוסך הלבן אשר
רעמת־לביא לו. לילה. אלפי ברקים, חזיזי־שאול,
פולחים את השמים השחורים, העמקים, ומאחריך
קול דהרות האויבים הרודפים אותך ושוחרים לנפשך,
לחיתך. הנה חץ עף ממעל לראשך והסתבך
ברעמת סוסך, הנה חצים רבים מתלבטים בקפולי
אדרתך, מכים בשולי־הארגמן הנשאים ברוח.
ואת הנך טסה הלאה הלאה ואת ידיך שלבת על
חזך: דבר יקר, יקר מאד מאד, יש־לך שם, אותו
תמלטי, תצילי מידי האויבים השחורות – הלא הוא: אהבתך הגדולה, שטף חייך



הגאים, השואפים והומים כאשד־האביב.

ופתאם והנה נעלמו האויבים וסוסך ידאה הלאה, הלאה. מי קורא לך שם ממרחקי־אל?

ויודעת את, כי רק גולה ותועה הנך,
כי מבקשת את את ארצך, את גואלך, את
מלכך…

ויודעת את עתה, כי רק ניצוץ־זהר אחד את, ומבקשת את ברקך בחלל־החיים.

הלא זה הוא חלומך, המלכה!




יד


על החיים

נלך אל כרמנו עם צהרי היום, ננוח
בצלי ענפיו, נקשיב לשירת צפרים ולזמזום
גלי־הכסף. שם באהל סנסנים לחי־טללים מקטרות
השפחות השזופות מר ונרד, מנשבות על ראשינו
במניפי נוצות־יענה, וההלך הזקן מספר.

ספר, ספר־לנו אגדה!

והנודד הזקן ישב על הדשא, קפל את
רגליו תחתיו, שרק באצבעותיו החורות את
תלתלי־זקנו הלבנים, שספגו אל־תוכם זהר שלגי
הרים רחוקים וכסף אדים, המליטים את דרכי הערב,
וכה פתח:

לפני שנים רבות חיתה בנינוה הגדולה
מלכה ושמה שמירמית. ותיף המלכה מכל בנות
ארצה, ותאהב יותר מכל הנשים אשר היו
לפניה.

רק שלות־חיים וקרת־רוח מנעו האלים
ממנה. אש־תפתה אכלה את נפשה, מררה את רוחה
וכל ימיה נלחמה את העמים השכנים, טבחה זקנים
וילדים, שרפה ערים ותשם ארצות ומבחוריהן לקחה
לה לעבדים.

ונפשה לא שקטה ותיקד בשלהבת אהבה ונקם.



ועוד מספרת האגדה: את ליל־אהבתה מכרה המלכה במחיר חיי־אדם.



וכה אמרה: נלחמת אני את החיים. ראיתי
את כחם כי רב וכי רבים יתנו את נפשם ואת אלהיהם
כפר חייהם הבזוים ואשבע להם נקם ואחפץ
לנצחם ביפיי, באהבתי.

ולכל אחד ואחד מעוגביה אמרה: בחר, בי
או בחיים. ליל־חזיזים אחד, או חיים שלמים דועכים,
מהבהבים.

ורבים רבים בחרו בה וישלמו
בחייהם את ליל־אהבתם. לא היה לילה אשר לא תאהב, לא
היה שחר אשר לא תראה במות דוד־לילה.

ותאמר בלבבה: נקמתי מהחיים נקמת
כאבי. ושחוק־נצחון, שחוק־לעג, בקע את חותם
שפתיה, הציץ מתהומות עיניה.

ועם שחר אחד הוציאה אל־הורג עלם זר,
אשר שמע את שמע המלכה היפה בארץ־מולדתו
הרחוקה ויעזב את ארצו ויבוא אליה למכר לה את
עלומיו.

והוא אמיץ ויפה. תלתליו־משי יורדים
על כתפיו, ועיניו מביטות אל השמש העולה וחולמות,
חולמות…

ולב המלכה מר עליה. כי היא חסה על
עלומיו, על עז אהבתו, אבל רגש של נצחון חדש וגדול
פעם בלבה.



היא קלעה חבצלת לבנה בתלתליו וכה אמרה: קח, יקירי, את פרח הפרידה, תשורת מלכה בעד אהבתך הגדולה ורוחך1
האמיץ, החפשי. יודעת אני כי הנך מת
בנפש שוקטה, אינך מתאונן ומואס הנך בחיים
הקטנים, המכערים, אשר תעזב עתה.

הה, עם כל אחד ואחד מכם, אבירי, גם
אני מתה; עם כל שחר ושחר גם דמי נגר עם דמכם
הרותת. תכלה אש אהבתי־נקמתי ואז אבוא אליכם,
חביבי, אז אעזב את עמק־הרפש הזה, וכיונה לבנה
פורחה מארבה בוערת אעוף אליכם.

והיא נשקה לו על שפתיו הצורבות.

העלם הביט בה. שחוק עגום עלה בעיניו
ועננת חמלה קמטה את חלקת מצחו, ויען את
המלכה:

– טעית, המלכה היפה. רק נצחון־שוא
נחלת. גם את, הגאה, רק כלי־מרמה את בידי
החיים החולפים והעוקבים, אשר שנאת ככה. גם את
רק רז את, כוכב את, למשך אליו את אלה אשר מאסו
בחייהם הדלים וישאפו לנצורות או לנקמה עזה
ונצחית. שמעי והביני את אשר־בנתי אני הלילה:
חולם הייתי מנעורי וחלמתי תמיד לילות־ברקים
רחוקים, מפתים למרומים, לילות, בם תפרפר הנפש
בחבליה, תקרא ממעמקיה. אש־אבדון עזה תצית
את דם־העלומים הסוער והאדם ירגיש את כל אונו, את
כל עזו הרב. ברק יפלח כליותיו ויאיר רגע את כל
תהומות־נפשו. מה־יחפץ אז בן־האדמה לפרק מעליו
את שפעת אונו, להיות רק פעם בחייו איתן בין
איתני־נצח ובקצף לבן ומפעפע להשתער על
סלע־החיים. רק פעם אחת תחפץ נפשו לעבר על
גדותיה, להלחם את גורלה הכל־יכל, להרים את
המסך ולשור בעין־נשר חדה עמק עמק אל־תוך
רגעה האחרון – להטריד את מר־המות טרם עתו ולצאת
לקראתו שמחה, עזה, רות־נצחה, ואז… אז יבוא
אליך, המלכה…

או יש כאלה אשר בנפשם כבר קפא
הקרח הנצחי, ולא חזיזי ליל־קיץ, צמאי־המרחקים,
הם נושאים בנפשם, כי אם יאוש־סתו קודר ועמום.
וברגעי יאושם הכי־גדול הם חוזים אותך, המלכה,
בנבכי נפשם הכואבת, ואת להם כנר־תמיד בוער
במקדש הרוס של אלהים גולים, וממרחקי־קרחם הם
באים אליך לבקש את הברק היחידי בחייהם, לספג
אל קרבם רק לילה אחד, רגע אחד של נעורי־נצח,
תאות־עולמים… על אפם ועל חמתם של האלים והחיים
חפצים הם להצית רק פעם אחת אש־שאול בלבם הקובל
והעזוב, לעלות פעם אחת בלהבה ואחר־כן לכבות,
לשוב אל האין הקר בשחוק מר על השפתים
וקללת־נקם בעינים. חפצים הם למצא אצלך רגע של
סופה, להאבק עם גליה ולטבע, לצלל בתהומות,
מלחיות, מלשקע אט אט בין גלי־הרפש של
חייהם.

אחי הם! מבינם יצאתי ובאתי אליך למצא
חיים מלאים ומות עז. ועתה שמעי את אשר־בנתי
הלילה: מה אחפצה עתה לחיות, לכאב ולחכות
להשנות ליל־אהבה כזה. עוד חיים שלמים, חיי צער
ושפק אסבל דומם, שנות־עני ויובלי־אפל אחפץ
לחיות, לחכות, להתגעגע אל הלילה האחד, אל
המלכה, אל שמירמית. הה, מה־נפלאים, מה עצומים
החיים!

וככלותו לדבר כרתו ראשו. רק עיניו המתות הביטו עוד אל המזרח והן כמהות־שמש.

כה מספרת האגדה.

הזקן כלה. שם את תרמילו על שכמו, את מקל־נדודיו לקח בידו ויעלם.

ופני המלכה חורו, חורו. הה, מה חפץ הנודד הזה? מדוע ספר לנו את אגדתו?




טו


היקיצה

ושוב הקיצתי.

אללי לי! רק חלום, חלום חלמתי. לא
הלכתי אל המלכה, לא עזבתי את אהובתי. הנה היא
ישנה בזרועותי ושוחקת לחלומי, לכאבי…

או אולי יקיצתי היא רק חלום?… החלום הרע
ההוא, אשר תטוה המכשפה במערתה האפלה?… הן
האמן אאמינה בחלומי.

המלכה, המלכה! ממרחקי אגדתי עני לי, עניני!…



תרע"ח









כך במקור המודפס, המילים הן בלשון נקבה – הערת  פב"י  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/27785