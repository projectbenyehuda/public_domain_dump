


	
	לאל זר ...
	



לאל זר… / מתתיהו שהם


מיבב כאבי בי במנגינת קסמים



מחדדת סבל וענגת קצב –



אי-שם על דרכי עולם מטילים מעולמים



ננסת-חדוה שלובת זרוע עם ענק-העצב;

ומחוים פתרון עולם, ממרי ודוי כה עמק:



אשרי מי מלוא קמציו בלימת-שקט חפן – –



אי-שם על שדות נפתולים מחנה אחרון נמוג,



ושח על דגל ערוף נסיך המרד והכפן;



ומעלע דם גבוריו, ינק דם וכנס



בחמדה צמאת תהו כל מגד-אש לארס –



נגן, נגן, כאבי, עד יצא מן המנוס



האל הגדול שיוה, באחרון מחול-ההרס…








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5442