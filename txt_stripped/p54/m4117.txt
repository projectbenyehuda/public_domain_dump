


	
	קדם
	



א


מה-יקרו לי עפרות-הזהב על-פני דרכי ארצות העבר



וגדות נהרות-עד אשר עלו סוף עבת וסבך-אגמון מפריא;



יש אתע עליהם בלילות-נדודים וינחש הסהר



ממרומיו עמקי-התכלת ויפתה את-נפשי לצללים:



מערפלי-עבר יתמר אז מקדש ושיש-האלמים



בכתב-החרטמים מחקה ובדברי-מלחמות למלכים;



אך נמחק שם קעקע-החרט והיה כספר החתום,



גם-מטו עמודי-המשען ושחו כל-גלילי-הכסף,



ונמוך כבר ספן-הארז מנטל רב-עתים ופגעים,



ומכסי-האבק מתגוללים בתאים אפלולי סוד-קדש



כיורות מפתחי-הפקעים, שנשרו עלי-פרחי-נחשתם,



ומנורות, מזרקות ויעים, שהועם זהבם הממרט;



שם רזים עתיקים מתלחשים והד-לחשם טמיר ופלאי,



כקול אלים בשקעם, הנחבא בין כנפי-הכרובים הדלולות.­­­­ –



ותבוא אז נפשי אל דביר-הקדשים וחרש תתפלל,



ותקרב אל מזבח-הזהב ותכהן צרופת-געגועים



ותקטיר מכסת-הצעיף על מחתות, שהעלו חלדה…



ב


לוטש אל-אמון את-חרבו בין סלעי המדבר וחולו,



ורשפים נתזים מתלכדים והיו לגלי הנילוס,



הלוהט בשמש, וירפד את-גדותיו ירק-קנה וגמא;



משרך את-דרכו מדרום וישק את-ערוציו מי-שלג,



הגולשים מהרי כוש שזופה, והודף את-גליו צפונה,



אל חוף ים-התיכון ואייו, ויבשר הדר-כל-מצרים



בארצות הצפון המעריב, גם-ירביץ שם רבת חכמתה,



שטפחה בחביון-מקדשים ולמדה מפי כהניה,



הצופים כל-סתרי-האלים וחוזים כל-צפוני-רזיהם,



הכמוסים מעיני ההמון…



הה, גדול הים ומי ישר



אל סלעיו ותכלת-מעמקיו, מי יתחר בתלמי-הקצף,



אל שולי-הכסף לרוח, הסרוחים על חלקת הגלים?..



והיה כי-תבקע סערה ושפה אז גבו גבננים,



כי-ערגו תהומותיו לאור ולשמש ולשלות-יבשת–



ונהרו מימי הנילוס ירקרקים ושקטים אל-קרבו,



ושלום לו ישאו מאחיו הצמא ונשרף בלהביו,



מחולות-המדבר הצהבים, הכמהים לזרם ולענן,



ושבחו ושקטו התהומות, כי-ידעו: יד-אלים במשחק,



אשר זה לעמת זה המה בראו לשעשע את-עינם האורה;



ולחשו רז זה לנילוס, אך הוא רוה-רהב לא ישמע:



גא ישור אז תרני אניות, הנושאות כל-שפוני-המזרח,



מנחה למף המעטירה ומס לגבורי-מלכיה,



מצידון ואשור הרחוקות, ויבריך על גדותיו הגמלים,



הבאים מעלפי-הצמא מסיני הלוהט באשו,



וצפון בכרם הרקום טור-פנינים עלי משי תולע



כל-יקרות מכמני ערב ואוצרות כל-אהלי-קדר…

ריח של עדן יפיח, רז-בראשית לי יזיל את-בשמיו,



ותחלם לה נפשי חלום-קדם יוקד, ושאיפות של כובש



מתדפקות על רוחי, ששכח און-אלים ועצמת-ענקים. –



ימים כי-היו וידע האדם לקסם ולנחש,



ויגל את-ארצות-הפלאים ויקרע את-לוט-המסתורין,



וימצא את-אלו בשמש, ביאר ובתנין הרובץ



בין גלים ולוטש בקרני-הזהב קשקשי הוד-מלכות;



ובכבשו את-פרזות אדמתו וידע לכבש את-אליה,



ולעלות אליהם בלהב-מזבח ובתימרות-הקטרת;



וילמד, רוה אונם וגאונם, גם ליצר ולהרס עולמות,



לכנס ולרחם כל רגע-של-נצח ולהעלות לו קרבן,



באשו המשכלה ובוראה כאחת, את-שבעים שנות-עניו…

ויש אשר ישיר הנילוס את-שירת מקורו הקדוש,



חצבוהו מאז אלי-קדם בין הרים וסלעים נסתרים,



וישאל את-רוחות סהרה, הצוררים שרבה בכנפם,



לחידת כל-נדודי-הנצח ולפתרון סוד כחלי-מרחקים,



ואי המטרה כמוסה, לה ישאף אל-נצח היוצר:



מה-תכלית כי-ירקע שמים וישחק ביום ובלילה,



ומה-לו כי-יתך על מדבר אש-קצפו וישכל את-רחמו,



וישליג על הרים שנות-עד, עד יכחילו רכסיהם מקרח?



כזה ישאל אותם הנילוס בנגע בו נשימת-המדבר,



ולשונו החרדה בו ישלח להרוות את-מעיו היוקדים;



ויענו לו חרש הרוחות והוא פשר-לחשם לא יבין,



לו נדמה לפעמים, אשר גם-המה לפתרון ישאלון…

אז יש והוא יביט לרגע אל נבכי ירק-מעמקיו,



שם ישכב אזיריס הישן ושומרים לראשו תנינים.



דם יקשיב לבכי כל-העם, המתאבל על אלו ומלכו,



גלוח שערות וגבות, וליללת איזיס הקדושה,



ויזכר הד ימים חלפו ויחלם רב-חסנו מקדם…



ורגע שוב ישא את-גליו ויביט למרום פירמידים



תמה לעז שתיקתם ולעמדם בלי-נוע שנות-אלף,



וירחש לבבו הנוהר רב-כבוד לאלמי-ענקים;



גם-יש אשר שנא ישנאם, כי-יחרה לו על שלום-בטחונם,



על שחקם לכל-סער מתהולל, ושאל את-זקני-תניניו:



מי נטע את-אבני-הסלעים האלה על גדותיו ומי הוא



האל, אשר נטש את-חצרות-הקדש ולביאי-שעריו,



ושדרות עמודים חטובים עם גלות-הנחשת על ראשם,



מובילות אל היכל הפנימי, ויעזב את-ערפלי-קטרתו



במף ובתבוס הקדושות ועל איים, ששרגה הדלתה.



וישכח את-קסמי חרטמיו וכהניו לבושי בד לבן,



שידעו לרפא כל-חולה החוסה בשם אלהיהם,



ולמגר עד-עפר כל-זר, אשר קרב אל רזי-הקדש;



ויזנח את-מתיו-חנוטיו, המרבים לצרף את-נפשם



בתפלות מ“ספר המתים” בהנשאם על קשת-התכלת



ובחתרם בין גלי-השמש אל משכן-הנצח הנעלם,



ויפסג לו מקדש כה סגור וירד לתוכו התבודד –



מי הוא האל זה הכמוס, שעזב את-ענני רקיעיו,



וירד ויבן לו מגדל-אבנים להעפיל שוב אליו?..



כה שואל הנילוס ומביט בעיניו הכחלות וזורמות – – –



כי-יזרח השמש, לו יען הד נבוב מגלמי הספינקסים:



פרעה…



עוד הרבה שאלות לנילוס…



ג


“כוס-זהב בבל”… אבות-אבותי הם נטרו כרמיך,



ובמגד תירושך המשכר המתקת את-מרורות גלותם!



עוד עתה, כעבר שנות-אלפים, לזכרך, בת-שנער, מתמר



בדם ריח כפר וסמדר ונצת בעורקי און-חשק – – –



ענו­ לי, כל-יודעי-תענוגים ושרופי שלהבת כל-עון:



מי רוה את-אשרו כבבל וימץ יין רקחו על שמריו,



מי שש אל-עלומיו כמוה וילעג לזקנה כי-תבוא,



ויגל תעלומות-האהבה וירד לנבכי כל-חמדה?



מי נגרף עם אשדות התשוקה וחצה באון את-גליה,



ויטעם כל-מתקה הכמוס, וילמד כל-סתרי החיים



על יפים ועזם ומרים, על נצחם והבלם גם-יחד?



מי ידע כמוה לכנס מכל-אפסי-ארץ אוצרות:



כל-זהב ודר וסחרת ולרצפם במקדשי-אלים,



לחצב מהם קשתות גשריה ולשגב את-מגדלי-רהבה?



מי שחק לגורל כבבל, רבת החטא והתאוה,



אשר משתה-יינה לא עזבה בדפק בשעריה צר-אויב,



ובראשית השמנים, בו סכו בנותיה את-עדנת משי-בשרן,



משחו שריה המגן, ובלהב האהבה הקדושה,



שינקו מברק עיני נזירות בצללי חמנים ואשרות,



לטשו את-חרב גבורתם וינצחו האויב בשער.

לחכו גלי פרת אדיר מאז ומקדם כף-רגלך,



וביפיך המזנה, שקרן אל ארצות-המערב, פתית את-



כל-מלך וכובש עז-נפש לצבא בשעריך ולהקריב



על מזבח מרדך ובל ולסגד בדביר שבעת-המאורות,



לקטר במסגד עשתרת, אלילת הליל וההריון,



לשאל שם בכוכבי שמיך, שידעו לבשר עתידות



באזני רב חכמי-מגיך בשורם מפסגות היכלים,



ונכנע כל-מושל וכרע על מפתן-השן למקדשים;



ותחשפי חיק בנות-מלכיך, הרכות וקדושות-העריה,



לפני כל-מנצח, לפתות את-נפשו רות דם-נצחונות;



ויתן כל-אחד בך כסאו בזנחו את-ערי-מולדתו,



מני מלכת-נינוה שמירמית, חולשת על גדות-החדקל,



עד כל-מלכי-פרס הגאים, חסני-ארזים למזרח,



ועד נגיד צר הרוכלת ונסיכי-הים העצומים,



נהרו צמאי-יפעתך ובידם כל-אשכר ואתנן;



הם כללו יפיך בנפך ובכדכד ובאבן-החשמל,



וישגו באהבתך העזה, וישתו את-כוס-תענוגיך,



ויסבאו דודיך, את מלכה וזונה על דרכי המזרח…

הה, בבל, גאון-כשדים וצבי-כל-ממלכות, בקום אל-הצבאות



להרס קן-מלכים, לערץ המונם ולהקדיר שפרירם,



ותהיי לרשת בידו לצוד בה אדירי-הגוים,



ויקוש ללכד בו את-אלה העולים לכבוש קצות-מרחקים:



בצל תלולי-גניך הם שכחו ירק-תלמי שדותיהם הרחוקים,



ודכי-שטף פרת אז השכיחם את-שקט-שיר גלי נהרותם;



כה ישכח בעזוז-חשקו גבר את-חיק אשת-בריתו בנכר



וחמד את-כשפי עוגבת ואשה הגנוב ומתוק…



כי-זאת היתה דעתך מאז למשך אל חביונך כל-גבור,



לשכירו נרד וקנמון, בם נפת את-מרבדי-אטונך,



עד יכרע אין-אונים לרגלך וכהתה עינו מיפיך;



ושחק הפרת והתרפק על בתו השרה במדינות…



ואחרון גם-נפל בך שדוד ארי אשר עלה מסבכו,



מגדות מקדוניה הרחוקות, וכבש כל-ארצות המזרח;



הוא היה הגדול במנצחים והאחרון בקהל מנצחיך,



כי-עמו נפלת גם-את, בבל רבתי,בגוים שובבה;



מנהמת נפלכם געשו ימים ולהדו נעורה



הזאבה הנמה על גדות נהר-טבר בין שבע הגבעות – – –

בלילות עמומים ואלמים יש אקשיב הד דורות נשכחים,



ואצבע רועדת פורטת על עוגב, שנתקו מיתריו,



ושירת-עז קדם לי קוראה מערבות המזרח השמם,



ומראות הוד-קסם לי רומזות מערפלי עתים ויובלים…



אז אקום בחלום ואחטט באפר מפלות עתיקות,



עד אמצא אוד עשן, שטרם עוד כבה ניצוצו האחרון…

וסלח לי, נביא גלות ועני, מקונן בת-ציון השבויה:



בליל זה הקודר ומאים בצפון הקר והאפל,



כי-אזכר את-בבל הגאה ויהמה לבי לזכרה,



ותיקד בי נפשי ותתאו ללהט תאנתה העצום



ודמי לסער ולברק ואזני ללחש-עגבים



והתגעגעו אצבעותי לרטט שדי נזירות-עשתרת…



ד


דרך המזרח את-שריריו השזופים עוד פעם אחרונה



וילטש את-חרב-נצחונו בלהט דמדומי-השקיעה;



הביט לעבר ים-תיכון וירא והנה סערו מימיו:



מרעמת-הקצף לגלים לאטו יתנשא שם לביא,



השוחז צפרניו לאור-סהר ומרטטים נחיריו הרחבים



לריח הטרף הדשן ולכרת-הדמים הגדולה,



הערוכה בארצות-השחר ממשמן כרמלו ויערו.

מלחמת-נצחים למזרח המזהיב במערב העמום,



החתול ערפלי-ערבים וצללי יערים עבתים.



וקשה הקרב – ואם ישחק עם-ערב מזלו לאחד,



בו יבגד עם-שחר בצהלו פניו אל אויבו המנצח;



וכה חוזר חלילה, ואם עברו כבר יובלים, עדנים נקפו:



כי יש אשר יזיל המערב אל ענני-כספו החורים



מאש צהרי-שמש וימץ את-דם-הארגמן לשכרה,



עד יכהה המזרח וישקע אור-שמשו בחיק לילה אפל;



ונדמה, כבר נצח המערב: מרסיסי השמש, שנפץ



על סדנו במערות אפלות, לו רתק את-נזר-כוכביו –



והיה עם-שחר וגבר המזרח ויצת באש-בראשית



כל-אפק והר וצמרת, אין מפלט לחשך ממנו;



עם-ערב ינצח שוב מערב וכבה האור אז והועם – –



הלא היא מלחמת אל הורמיז עם אויבו אחרימן הנורא,



ושונאים מקדשים האלים ויערכו קרבם הנצחי



בכל-קצוי תבל הרחבה ועד צפוני-נבכי כל-נפש…



לא כלתה מלחמתם עד-עתה, ואף כי כבר זקנו גם-שניהם



וכחם לא זה אשר-היה ועיפו גבורי המחנות,



כבתה שלהבת נפשותם וגבולים התערבו, טשטשו…

מעבר לפרת וחדקל, בדרך העולה אופירה



ותארה פאת ים-ערב, שמה רבתה לביאת-הקדם



את-צעיר כל-גוריה העזים, הגא והגבור בכפירים.



כל-שפעת שדיה הוא ינק, עד צמקם בין שפתי-השני,



ותצת בעיניו שלהבת-שרירותה וכליון-כל-אונה,



עד חרדו לפניו ערבות ורגזו לקול-נהמתו –



כי-אמרה: הוא אחרון לגורי ועמו אנצח או אמות. –



ויהי כל-תקותה ומשושה, כי-בטחה בעז-מלתעותיו



ובעצמת צפרניו החדים, בם ידוש ויגרם את-אויבה,



הנחבא בין חופי-הערב ומצפה לשללו הגדול,



שיירש ביום הרג רב, ברפות שמשה בין ערבות-זהבה.

ראשונה היית לי, בת-פרס, לחולמי חלום-כבשון-תבל



ויקרן ברק-עינך צמא-מרחק מעבר לגבולי ארצות,



שהציב אל-עולם בחלקו בין עמים כל-מרחבי-ארץ;



בגאונך פרצת את-כל-גדר, שסגרה על דרך נצחונך,



ותישרי כל-הר וכל-סלע, ויסג הים מפניך:



כה ישור הנשר בתכלת ולא ידע כל-מכשול על דרכו.



ויהי לך למשחק לפתח את-שערי-הנחשת לבבל,



ולהעלות בחרמך לבנון וכנען וצידון ופלשת,



לעבר את-כל-ציה וישימון ולחתר אל חופי מצרים,



לרדת עד כוש ולהכניעה, ותחפצי לשפך ממשלתך



על איים רחוקים השתולים במבואות ים-מערב הצלול,



שם ארצות השיר והיפי, ותקטן גם-זאת בעיניך,



ותשלחי צבאות גבורים אל סתר ערבות מבהיקות



בשלגן מעבר להרי-אררט וסלעי-הקרח,



שם בנה אחרימן מבצריו ויערך את-מחנות-פראיו



לקראתך, בת-הורמיז ענגה, אהובת אל מטרא הנערץ,



ויפח ברביבי כפור-שלגו עד קפא דם לוהט בלבך



וישב את-רוחות לבן-חרפו עד סמרו תלתלי שחור-משיך



ומלכך במעיל-הארגמן ואזור משבץ ספירים



נפל ביד מלך הלבוש אדרת עור-זאבי-יעריו…



ויבא הקץ לחלומך עם גבול זה הראשון לעזך:



אז החל המזרח לשקע…

שנות-אלף עברו…



כבר שכחה פרס תעלולי-נעוריה,



ויפג שכרונה הגדול, בנדפו בין תימרות העשן,



שנגרר אל קצות-כל-הארץ ויבשר מעבר לימים,



כי-עלה המזרח על מוקדו ונשרף על אליו ורזיו…



והיה עם-דממת מרחקים, כי-יעמד הנשר בטוסו



ויקשיב לרטט הד עמום, כרעם שלאחר הסופה –



אז יש אשר יקום חלומה וינער אבק-כל-הזמנים,



וידפק על נפשה העורגה ורוחה יפעם לקראתו



ודמה שוב יצת בלהב – – והיתה לה אותה השעה



יקרה וקדושה למאד, והיא תכבש את-אונה בדממה,



ותשזר אגדת זיו-שחרה בגוני כל-רקמת-מרבדים,



ובשירי יין אהבה ודרור, אשר שר לה עם-ערבה החכליל



האפיס, משורר-החמדה, בחרוזי-זהבו.

והיה בלילות-הקיץ השלוים, כי-יעבר הרוח



על דרכים עזובות, נשכחות, בין בבל ושושן הבירות



וצרור בכנפיו שיר-דמים, קול-ענות ממערב הרחוק,



הד-קרבות וצלצול-חרבות, ואנקת-חללים אימה,



ותרועת-נצחון של כובש, שעלה לרשת ארצות –



ושכבה לה פרס כמלכת-הקדם על מרבד טווי-שני,



עטופה בתכריך בוץ-כרפס, רקום כסף ונטיפות-הפנינים,



על כתפה רדיד משזר חרוץ, סנדלי-התחש לרגלה,



בנפשה חזיונות-ארגמן –



מתמר עשן-המקטרת וענן מבשם וכחל



כשפיפון מתפתל לראשה וזוחל אל עינה הגלויה:



ממסגרות זהב-הערפל חלומות זיו-קדומים יחרגו,



ותרפרף הזית-עלומים על-כנפי-התכלת לעבר,



הכרכם את-ריחו יפיח – – –



דם תקשיב אז פרס החולמה לשאון הד-הקרב במרחקים,



ושחקה ולחשה:



אין חדש, כבר היה הכל לעולמים…



ה


הה, נהרנה אל-נפשי נגהות-זיו קדמי מאפקי-מרחקים:



מגדות נהרות-עדן, שם הרעיף השמש ראשוני-זהרוריו



ותלה הוד-תולע ענניו על שפריר רקיע-בראשית,



כיריעות הנטויות באהלי-תכלת, שם אלים ישליו;



מערפלי-ירדן הזולפים עם-שחר את-רשפי-רביביהם –



טל אדם – על רכסי-גלבע, ועוטפים את-הרי-יהודה



בצעיף אדים צחורים, כלוטים בכנפם רז נצחי וקדוש;



מלילות-הסהר הפורשים כחול-רשתם בעמק-הארנון,



הצופן בגליו הצלולים לבן-יפעת בנות-מואב מתקדשות,



שקטרו לפעור מר-ניחוחן ונסכו דם-להטן על הריו;



מנגה-כוכבים, הנגרף בדכי מימי-קישון הקדומים



ונשקף מלהב חרבות מתחת מראשותי גבורים,



הישנים על רכב-ברזלם, חבושי סוף-גלים לראשם;



ממימי-אמנה הירקים, שם טובל הלבנון צמרתו,



היוקדה עם-שקיעות כלפיד, שנצת בהיכל-ענקים –



מכל-אפסי קדם, מכוש עד חוילה, מנהריו השקופים



הזלים את-כספם הקר אל זהב חול-ערבותיו הצורב;



מצחור לבנון קורן למרחק, מחכליל הכרמל הדולק,



מברק-זהר סיני, שם העפיל האדם לעלות אל אלהו,



מיקוד מדבר אלים וחוזים, מלוחות אש-דת פסולי-סלעיו,



משחרי הרחוק הרחוק, בו הצית אל-אבות אישוני –



הה, נהרנה הנגהות אל נפשי הקודרה בשבית המערב – –

הה, פחינה בי, רוחות-עברי, מארבע הרוחות בי פחינה:



משבא, מערב ומאופיר, שם בשם עלומי אריתי,



וזהב נזרי-מלכי זקקתי, שבצתים כל-פטדה ויהלום,



שם שלטי-נחשתי מרטתי – הדרי על דרך-נצחוני;



מעילם, מלוד וממדי, שם גנזי-מלכותי אצרתי



וקשת-גבורתי דרכתי בתתי חתיתי בארץ;



מתרשיש, מצר ומצרים, שם משיי וששי ארגתי,



ועל-צי רכלתי-עזבוני עד אשיות גבול-עולם חתרתי;



שם ערשי בדמשק רקמתי ומכסה שני-רקמה רבדתיה,



וארגמן-מעילי עדיתי וכסף-אזורי שנסתי;



מאשור, מבבל ופרס, שם היכלי מעזי פסגתי,



ובנות רוזני-מזרח השזופות אל הרמון-ביתני קבצתי;



מארץ-ישראל, שם דבשי רדיתי וגפני עוללתי,



ואת-ייני ושמני נסכתי על במות אל שדי וכרמי;



מיהודה, שם נצחי הריתי, חלום עתיד רחוק יצרתי,



שם אחרון נצחוני נצחתי את-אויבי-המזרח העזים,



בלחך להב אודי-מקדשי את-דמם, רוה אדי-יערותם,



ואכל את-נפשם עד-עולם, עד-עולם –



ומכל-דרכי-מזרח, הה, פחינה, הרוחות,אל בקעת גלותי – – –

שא שלום, מזרחי, מכפירך, שנפל ברשת הגוים



נתן בסוגר בארצות הצפון, שם כחו התישו,



הקדירו את-זהר חלומו, אגדת-ילדותו חללו,



התעמרו בנפשו ובאלו, זה אלו רב חסד ומשפט,



שסגרו בחביון-מקדשם, כה רחוק ממדבר ושמש;



ואותי, את-כפירך, החולם כל-ימיו את-אורך ועזך,



ונהמת יערי-עלומיו עוברת בדמו, דם-קדם,



ורוטטה כבולת חח-ברזל מנחיריו עליזי-מרחקך –



הה, אותי הם אסרו וענו והרוו מדמי הלוהט



את-נפשם הקופאה בערפלי-צפון עמומי-הנגהות;



ובהצת אש-חשק עורקיהם וחממו דמם המפגר,



כחלמות הריר בקלוחו, על גויות לביאותי הגאות –



אל-מזרח הגדול, הזן את-חרונו בסער וברקים,



ולוטש את-חרב-פקדתו בין צורי המדבר הזועם,



תאלתך להם…

מי יש בכם, אחי, שחלם כל-ימיו את-שירת-געגועיו:



עם-אביב היא עלתה בנפשו ראשונה לציציו ופרחיו,



בשלה בזהב הראשון לקיץ ובחרסו שגשגה,



ביקוד-השלכת תלעה וקננה ברשת-הכסף,



המתוחה-רוטטת בין פארות וצודה את-פלטת-חם-זהר,



שתרעף אז שמש-הבציר אל שרידי עלי-הצמרות;



וידע לשמרה מכפור צפון שב, ובסער סופת-שלגו



מאש דם-לבבו היניקה וישקה מלשד לח-חייו



ויחז לה קסמי אביבים, חלומות זך-שחקים ופלגים –



כה תחזה אם טובה אגדות זהב-שמש ושחרי זיו-תמוז



לילדה השחוף, הרועד להמית ליל-שבט על חשכתו,



ותרחם כה שמש-שלכת את-אחרון כחל-פרחה, שאחר



התרקם עם-אלול, ותעניק לו עדנת כל-סוף וכל-חולה…



כה טפחה ופנקה – וידם, כי שכח חרוזה הנפלא,



וידם כל-ימיו ונפשו לו תציק, עד-מות לו תציק,



והוא אינו יכול לזכר, אף כי יקשיב רן-הדה בדמו –



מי שר אותה ראשון באזניו?… לא שמעה על ערש-ילדותו



מפי אם מישנה, לא זמזמה דודת-עלומיו לו אותה



עם ערבי האהבה היוקדים; רק היו לו ימים ונחה



הרוח עליו והוא שמע כהד פעמוני מרחביה,



הנוהר ממרחק-התכלת, וידע: שירתו לו קוראה…

ז­את שירה לנשר-המדבר, כי-יצפר ממרום-סלע-קנו



ויתור ציד-טרף על חולות-הישימון ובצל נאות-מרעה,



על עיי הוד-קדומים, המסתירים בחרבות חביונם השומם



כל-קאת וינשוף ודיה, ותקונן בת-יענה אבלה



מסבך סרפד נחר, המבצבץ במשקע נחלים יבשו;



שם צועים התנים עם-ערב וילל-אהבתם יתנו,



ומצאו שם מחסה קפוד וקפוז וכל-שרץ-נחשים



מחרב-צהרים וצנת-הליל ומעין נשר רעב,



כי-יעט ממרומיו הכחלים ויברה מזיז מדבר לוהט…



אז יש והוא ירד, רוה-צידו, על צור מוצף זהר-תלאובות,



שאנן בין גלי-התכלת וגא על מרחקי-ממשלתו,



אט ימרט נוצותיו הנושרות ויסלסל רקמתו בשמש,



ילטש ברק עיניו בין רשפי-הזהר וילהיט דם-מלכים



בשרב מדבר נושם להבות, בדמי-גאון מרומים ערירים,



ויקשיב למקסם מרחביה, לדממת חזון שחק דולק,



המספר לו יחשו הרם, כבוד קנו העתיק ששדד,



ודברי ימי תולדות אבות, הכתובים על קלף ארזי-עולם,



ויזכר אז נשר-המדבר את-שירת מולדתו הרחוקה – – –



בלבנון הרחוק האדיר, במרום הר גבוה ותלול,



מלפנים ענק-ארז עלה, שתול אלי-קדם עם-בראשית;



בגבהו הוא עמם שיא-חרמון, על שלגו צמרתו האפילה,



ושרגו שרשיו עבתים על גדות אשדות-עולם איתנים,



בצל דליותיו אבות-כל-אבותיו, המלכים, שכנו:



שם חגו את-חג-כלולותיהם עם נשרות-הכרמל הצחורות,



בבא להם תור-תאנתם, ורפדו את-ערש-דודיהם



בירק רך-יונקותיו המטלל לאור-הכוכבים הקוסם;



שם דגרו, שם טפחו גוזליהם ולמדום לכבש את-המרומים,



לפצות ענות-קרב עם-בגרותם, לסלל זיו-נתיבות לשמש,



ולמשל על-כל-נודדי-כנף – תהלת דור-דורים שם כמוסה…



ופעם עם-לילה ורוח-סערות ממערב בקע,



חבוש חשרת-עבים ומשנס את-מתניו באש אבחת-ברקים,



ומרי רב ונקם בנהמו ותרועה של כורת ושודד,



שעלה על יער-אצילים ועל כרמי-מלכים נטושים,



וינף גרזנו לבלע כל-עץ על בכוריו ובסרו.



השתער על ענקי הלבנון, מתמרמר על שכם את-דרכו,



וירגז כל-הר על מוסדיו ועד ארז-הנשרים הגיע,



פלח את-גזעו העצום והצית ובלק עפאיו,



חרך בברקו שרשיו וקסס ויעה יונקותיו,



והרס קן מושליו-נשריו – – –



עם-שחר ויהי לנציב-פחם



החתול אד-עשן ודממה, רק צריחת עזובי-גוזליו



בין אודי-הפארות נשמעה…



בהיכל-מלכותם על כבוד-הדר-יובלים הנשרים נשרפו,



ויעלו עם קנם בלהב ושירת-גאונם בפיהם:



צואת-מלכים ליורשים עניים וגולים לנכר – – –



ונזכר הנשר הגולה בשירת אבותיו הגדולים,



ועצמו געגועיו עליו לקן-הורים ולשחק-מולדת.



וצפה למרחק, שם יצית החרמון צניף-שלגו בין פלדות,



ושאל את-ענני-השמש, השטים לרוח-המזרח



מעבר הלבנון, שם פלסו נתיבם בין ברושיו וארזיו;



הפרח הארז האדיר, הרטבו שרשיו טל-הרים,



הרפד בסבך צל-צמרתו זה קנו וערשו מלפנים,



נוה-שלום למלך הגא והנדח?…



כה חולם הנשר עם-שמש עד יט אל-בין צלליו יום-קיץ;



וערבות-החול דם משתרעות, ובנשקן שני שולי-ערבים,



תשתינה מאשדות השקיעה דם חם ואש זרמן תגיח;



אט יפרש הנשר אז כנפיו ויצרח אל-תוך דמי-המדבר,



ויהי בצריחתו נהי-גלות ושירת-גאלה עצומה.



ו


הה עורה, מזרחי! מגדות ארץ-סינים – מולדת עתיקה



לאדם – שם טוה השמש יריעות-פז-שחר על ערשו,



עד רכסי הטבט, שם ירד ראשונה לרדות על אדמתו



ויבן מזבח לו ראשון לאל הרים ורוחות ושחקים –



ועד חופי הגנגס הקדוש, שם פרשה המיה צעיפה,



לפתות בשפעת קפוליו-גוניו את-נפשו העורגה,



ובארג הכאב והתקוה היא שזרה חלום-כל-עתידו



עד שכח גאון כל-התהו ושקט ונצח כל-אפס –



ועד ים הגדול, שם שר שיר-עלומיו ועבר הד-שירו



עד רום האולימפ אל מקהלת-האלים ועד שדות-עליזיה,



וגמלה אהבתו בין כרמי-התולע, בדמי-המקדשים,



שם נסך דם-אונו לאלו בחדות זורע שדות-עולם,



ורועף טל-חייו עליהם ומנחיל רב-ברכה לבאים –



הה עורה,מזרחי, נא עורה, השיבה לי ששונך מקדם…

עוד יבוא יום גדול ונורא ויצית האדם המורד



את-מקדשי-הבלו הרבים, שם כרע שנות-אלף נכה-רוח,



התפלל לאל לא ידעו והיה כי-נלאה וייעף,



לא מרד – רק זנה ושכח, כשכחו יום-אתמול ושמשו,



ולא היה בנפשו כל-רשף, בלבו כל-תפלה ונצח –



הה, יבוא יום גדול והאדם המושל רוה-חכמה כל-יכול,



יתגעגע לבל, לעשתרת, והיה בגבר עליו חבלי



געגועי ראשיתו הגדולה וישוע מעמקי קדמתו



למלך, הנורא בחרונו, כי-ינוס מפני השממון



המשרך על דרכי המערב – – –

אז יקום, אז יעור מזרחי לברק להב נצחו וגאונו,



ויזכר הדר-הוד-מקדשיו ותקף כל-אליו ומלכיו,



וזהרו הרב אשר דעך, זיו קדשו שחלל ונבז –



השקעו לנצח כל-אלה ואבד בתהו כל-חסנו,



ושממו לנצח מרחקיו, שהורו לאדם חלומו,



ולא יסור עוד נביא אל סתר-מדברו לחזות שם את-אלו



בלהב סנה בוער ועם-שקיעה דולקת באין-סוף החולות?…



חבל על חלום-תבל זה, על חלום און-האדם עם-שחרו,



בהיות נפשו עזה עד-נסה כל-אל ולהביאו במשפט,



ושריריו רעננים, אמיצים כה, עד להתחרות עם בוראו!…



חבל על האדם כי-שח ועל נפשו כי-נשרו כנפיה,



וילמד התעופף מתחת לשמיו ואליהם לא יעל –



כה יחשב המזרח הזקן וינוד לתבל הבלה,



שתקרע בפוך עוד עיניה לכסות על אבדן כל-רשף,



ולפתות עוגביה התשושים בשרידי פנוקי-נאופים



ובשירת-הדרור, אשר תשיר על אזן האדם שכבדה,



על נצחון כל-אל וכל-קדש ועל פשטו ערמה את-נפשו,



וימדה לרחבה ולעמקה לדעת את-מדת ערגתה



ליפי, לנשגב ולנצח, ותכן את אמץ כנפיה



בחקרו הגבה, שם תוכל להמריא, וחסם את-דרכה



כי-אמרה לפרץ את-הגדר במשובת שרירותה וגאונה. –



וחרש אז ישחק המזרח: היקבע האדם את-נפשו?



ראו, רבות הדרכים במערב, שם סלל האדם נתיבו



בדם, באש ובחרב, ויפוצץ בפטיש-ברזלו



כל-הר וכל-סלע, שגדר את-דרכו לדרור ולאשר;



ועתה, כי-נצח ועבר את-דרכי-ממלכתו הכבושות,



עוד יש עם-דמדומים ויבקש לו דרך לא-סלולה, העולה



אל הר אלהים ומקדשו, שם יצק תפלתו האדם



העיף לנשא את-על-רהבו ופתרון כל-רז וכל-נסתר,



ומבקש לו קדש ואל בנפתולי ערפלים, שטרם



התמזגו עם עבי-הקיטור, המכסים בעשן את-שמיו…



כי-רבה היא חכמת האדם וגדול הוא חשק-נצחונו,



אך גדול משניהם חלומו, הד-בראשית הטמון בנפשו,



הרואה בסלע הדומם, בעשב העולה לתמו,



בנחל הפוטר הגיגו, בחיה התועה ביערים,



בענן הנשקף בשמש, בקשת התלויה בתכלת,



ברוח הנושב על שדות, בתפלת נעורי ליל-אביב,



רק חלק מנפשו ואת-נפשו כחלק שנפרד מהמה;



ויעטף אז לבו בתפלה למקור כל-העז והנצח,



לאל חי ויוצר – – –

אז יש כי-יתנער המזרח ותקות-עז רבה תפעמו:



נשא מעל כל-מגדלים ומקדשי בבל ופרס



יתנוסס אז הר בית-יהוה לעיניו כה נשגב בקדש;



ערפלי-יובלים כתרוהו, אד-כסף יכס את-חרבותיו,



אך עומדים עוד שומריו על דרכים ולפיד אש-קדם בידם



ולהט-המזרח בעינם, שלהבת אור-אלים הגנוז –



המזרח, מי שומר על אורך?…



ופתאם הוא יבין ויחרד לפתרון כל-רזו ועזו:



מעל כל-גבוריו אביריו ומלכיו וכהניו יחד,



על דרך סלול-נצחו הוא יראה אדירי-חוזיך, יהודה;



מעל כל-חלומות-כבשונו מתלעי הדם והלהב,



הוא יחזה חלומו הפלאי, שהרה בנפשם הבהירה,



והוא חזון אחרית-הימים, הרקום כאב כל-נצחים,



אש-אלים, דם-אדם, ענות חבלי-דורות וזהר כל-עתיד.



וידע המזרח, כי אלה גבוריו עד-עתה לא נצחו;



על שדות תבל רבה הם זרעו וטרם נב חילם וגמל,



ואביב לא-אחד עוד יעבר עד יבוא יום קצירם ואספם,



יום קציר למזרח הגדול – – –

ומפקד המזרח בחזון



את-צבאות אביריו-נביאיו, טפוחי מדבריו-מרחקיו.



מזורואסתר המחוקק, המכהן בבדיו הלבנים,



ומבדיל בין טהור לטמא ומבחין בין אור ובין חשך,



ומפריד בין מחנות היצורים, בין עובדי האל והשטן;



עד בדה, הנזיר הקדוש, שכמה לשלות-הנצח,



ולאחה את-קרעי היקום ולפדותם מכאב כליון-נצח;



בערגם נפרדים-מתנכרים לשוב אל האחד הגדול;



ועד חוזי-ישראל השזופים, הנושאים בלבם הלוהט



רב מרד ואהבה ומשפט – ורחמים רבים לאדם,



הנאבק במצרים כל-ימיו עם אלו ויצרו ולא ידע,



אם זרים הם זה לזה שניהם או שמם יש מחליפים לפעמים;



ומצביא את-כלם ענק, אשר צלו יכס פירמידות,



ועיניו כה קורנות בעז עד לעמם כל-נגה-אלילים,



ונפשו כה גאולה וצרופה מנשמת אל אחד הנשגב,



ותו דרור-עולמים על מצחו וזר-הנצחון יעטרנו – –



המזרח, מה-פעם כה לבך:



נצחון – – –



ויזכר המזרח –



וירעד בו לבו ויסער לזכרון אחרוני פרפוריו



על מבצרי סלעי-הגליל ותבור הגא בין ההרים;



על-הררי-יהודה התלולים, זה מקלט האחרון למזרח,



שם שרידי גבוריו נלחמו, קשי-ערף וצמאי נצחונו,



ובדמם הם תלעו את-דגלו, שהשחיר כבר זיו-ארגמנו,



ובאשם הציתו את-שחרו, שעמעם בין ענני-עשן,



והוא סכך עליהם בכנפיו המרוטות, חרוכות כל-להב –



ופתאם אספן לתרועת האויב, זה אויבו הנצחי,



וערפלי-דם אז התאבכו ויכסו את-גויות לביאיו…



ממרום אז ירדה אש-רחמים ותאחז בשארית קדשיו,



בטרם ישורם האויב ויחללם בטמאט-מבטו;



ורוח עז נשב בדביר-הקדשים בין כנפי הכרובים,



ורטטו מטות-כנפיהם ובנהם חרישי נסתלקו;



ויהוה הגדול אז עטף כמעיל מסך-קדרות-ענניו…



בדממת ליל-חרבן חכלילי, כי-נח כבר האויב רוה-שללו,



ונדם הד-תרועת-נצחונו על נהמת זרמת-תאותו,



רק לחש האש בקול נחר בלחכו אודי הכפיסים,



הנותנים את-ריח שחור זפתם, נגרת בחם ומפעפעת;



וקרעי עננים מאדימים יפלסו בתכלת הרחוקה,



כמבקשים שמים חדשים, שזר להם קצף-האלים,



ונקמת חרונם באדם –



ישבו אז גולי-המזרח על גדות נהרותם לנוח;



והיו ידיהם אזוקות בכבלים ואפר על ראשם,



אך להט-אדונים בעינם ובוז למנצח האכזר,



וגעגועי-נצחים לנוף-מכרתם, שגלו ממנו. –



ישנו השובים את-שנתם, רק צופי-המשמר השכורים



עוד ספרו בלחש של פתנים תעלולי שקוצים וגעל,



עד קפא הליל על צלליו וסמרו הגלים מפחד,



וכוצו אגרופי השבוים לשמע ענות אחיותיהם,



וספד המזרח את-בנותיו השזופות…



ויהי בעלות שחר והוא קודר ומעשן, הראשון לגלות,



ונחפז האויב ויאץ בגולים לקום וללכת:



התגעגעה אזנו לנהמת החיות בקרקס-הבירה,



בשסען את-שבויי הקיסר לקול המון חוגג, צמא-דמים,



ולא ידע, כי שבתה גם יהודה כבר שביה בנפשו הפראה,



ועם תרועת “וי ויקטיס” זעומה מתרקם “תי-דאום” בה עגום



במכון קפיטוליון אז יקרס יפיטר ויקפא בעיניו



הברק האחרון למראה בני-ציון השבוים בשעריו – –



בין קרני השחר, שעלה על הרים עטופי דמי-מות,



הסתלסלו רצי-האור, שהצליפו עוד דלקות-ארגמן



על דרכים אבלים, נשקפים מתוך ענני-עשן מתנדפים



לרוחות-כנרת הצחים, הנושבים על ראשי הגולים



כברכת-מולדת אחרונה. – ורגע הם עמדו מלכת;



ויעמד האויב, מחכה, כירא להקניט אל-מזרח,



הנפרד מבניו בלחש וכורת ברית-עולם עמהם



על גבול דרכי-גלות, ופתאם –



ותבקע שירה עצומה מחזם החשוף ומשרט,



המבהיק באגלי דם קרוש ומבליט את-פלטת און-שריריו,



מתכונן לקרב שנות-אלפים כסלע בסופת-הדורות;



ויקשב המזרח רב קשב וידע, כי שבועת-אמונים



נשבעים לו בניו הגולים בלכתם אל ארץ שוסיהם,



אל ארצות-המערב הרחוקות…



והוא זוכר שבועתם עד-עתה,



ומאמין בשובם, ואם גם יתמהמהו שנים ויובלים.

אלה הם דברי הימים למזרח הגא והכחל;



קראתים בדמי לילי-נדודים ממגלות עתיקות וקדושות,



ארוזות בתיקים של כסף וחתומות טבעת-המלך. –



ויתר כל-תקפו וחסנו, פרשת עלילות גבוריו,



הלא המה שמורים וכתובים על חול דרכי-זהב שוממות,



על פיח של עיי-מקדשים ועל דשן מזבח שנקרע,



וחרותים בחרט-הסופרים על שיש לוחות מלכים אדירים.



שבט, תרפ''א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4117