


	
	מזמור
	




ההוד וההדר לך, אלי, ובכל אשר ישגבו המה

גם כחך יגדל לכבשם, לחשף שפעת־חמדות מצפונם; 

כי תפח בנבכי התהו ותקרע צעיף גלמי אימה,

אל תחת הדומך אז יעל בתרועת יצירה רנונם.



ואני איכה אשא כל אלה? הכחך, אלי, גם כחי?

כי למה פתחת את לבי לראות ולחשוק כל היופי:

שמים, ערבות וימים – וכה מסכן וקטן אנכי,

כגרגר־חול נפתה לגלים נתקתי רב־רהב מחופי.



ואם יש עוד כי אעבר שכור־קסם ותהיה כחידה הכמוסה

לי תבל על תועפות חסנה, שפתרון רק אתה לה תדע;

וכעבד הנאמן לאדוניו לא אחמד רכוש־אלים, בן־תמותה,

אך יש, הה, ובעברי לי תהיה כעזבי מאחרי אבדה.



כי למה בראת יקר משנה ולא מצא לך הוד שקפא

בשהם ושיש ומשי – הה, אלי, אמן־החרשים! –

ותפח בם נפש, ותסך דם לוהט ורז קסמם שוב צפה

מעין וזרוע ותלתל, ויקש מכל חמדות נשים.



ולמה הקריתן לי אלף ושלטון אצלת לי מצער,

ואיך אשא כל יפין הפלאי, כי תערך את לבי למולן?

הה, אלי! כל הוד לך והדר וכל שיצרת ותיצר –

ועליהן לא אוכל עבור – גם לותר על אחת מכלן…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/26193