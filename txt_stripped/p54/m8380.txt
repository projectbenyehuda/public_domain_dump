


	
	ברכה
	




שדותי בשלו, דגני הזהיב ומגלי שחוז,



כרמי הנץ, גפני פתחה, ובכל שריג אחוז



פעמון זהב, פעמון זהב, אשכל אש חכלילי,



ובגן מרפדים פרחים, פרחי זיו את שבילי.


  


יבוא קציר, קציר לוהט, ובשדות אחג:



היי לי ברוכה, אדמת יה, מקרוב ומרחוק;



יבוא בציר, בציר מתוק, אל הגן ארדה:



שירת אספי תצהל, תשלח למרחקים הדה.


  


ובדמי בקצה הגרן עם ליל כחל הקסם,



בין אלמות אשכב אישן על יצוע בשם;



סהר יהל, רוח ילחש בין עלי אלונים,



ובחלומי גדודי זהב על פני שדותי חונים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8380