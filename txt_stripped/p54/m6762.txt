


	
	כי יבוא המשורר אליכם
	




הדור, כי יבוא המשורר אליכם וישא ניב-נכחות,

כבד רטט רגזה וכעסים וחמלת כל מחר,

על רז האדם הנפגם ומפליג על כל תרן נכר

בשאון תחריות מחצצרות אל הפקר מערכות.

בזדון לעגכם בו תרהבו: הלא ימשל משלים –

שוב דרך גאלה יבדה לנו ושלום מקלטים;

שלפי תנחומים לרזון נפש יתור ויתבע גמול לבטים,

כל שיא מדע לא סלק לו עדנה – חשבון נכשלים.

לא הוא ברזלנו לבן, לא זעת נצחון ופחדיו

הרסיסה מצחו בהתריס האדם עם גלמים אטומים:

לא הוא לגורל יעמד לכהן בותיקות, כבפלחן חרטמים.

לחסן פחם וחשמל – – – הוא מאז חזון-שפר רדף,

ורוח יהבל גם עכשו… הה, הגבר, אחרת כמעט:

מה לנו תסכן חזות פדות תשישה לאבות,

ואנחנו גברנו עד כה, ולא לנו יהי לכבוד

לחלק עמהם בענים בשורת ישע אחת.

וראה, גם צלמנו הפך תבלול מאלהים ורבת פסילים

סגד, הדמה אליהם, ולכל חמר וסמל זנה

עתה, בני דרור וכפירה, באחרון עורון וקנאה

נשבענו אמון למכונה… הה, לשוא תשפר ניב פלילים –

ואנחנו טעמנו שלטון ונעפיל ברתמת נצחונו,

מה לנו, כובשי רקיעים, כל מגדל או סלם דור קדמון?…

חוזה, לך ברח לך וחצב פלא-המנון

לברג וסליל וגלגל ולמלכות האחרית למכונות – – –

– הה, נאום עבדים שמשלו!… שאלו לנתיבות האדם,

מי הם שפקדו ראשונים את חזית המרדים?

אם לא חוזיכם נחלצו בודדים ממחנות גמדים,

מתחת כנף אב ראשון, בבגרות ובראשית מרי-דם.

עוד על כתפיכם העמיקו צלקות הלבנים והטיט,

בפחד ילדים צברתם למשכן אל צבאות;

עוד חנף קרבן ותפלה לו עשן ממזבח קנאות

ונר התמיד – מי גנב להאיר משמנו הכתית

את דרך לוציפר, אבי כל מדע, התחרות ויגונים,

את זה שגרה דמיכם הקלושים ויעמד בבריתכם להקים

יחדו את מבצר הגאונים ולהחציף על כל קצות מרחקים,

ששם עליכם בגנזי תגליות, התחבט בפקול פתרונים?…

כי למה היום כל פרחח שדלג על מפתן מעבדה

בדגל הדרור יתרברב, יתיחש לברורי חלוציו;

ובטח יפסק משפטו מלוחות מספרים לו חצב –

כי כסל כל רוח חזון, כי בדויות, שעשועי אגדה

כל עצב הגיון המשורר המסלד מערך נפתולים

ואמץ קרבות ירשל במטען חנוטים וטפל – – –

אתם, בני עבדות לכל אל ומנגנון: בקום יום ערפל

ורגע יחמק דרככם למצר מפרזון אין גבולים;

ואי שם בלוחות ישתבש חשבונכם: שבעתים נסתר

יגיח הרז שפלש וגמד ובברית זנונים

באתם כבר עמו – ועמדתם כה שפופים וכפופים

מול בעל דבבכם מעולם עד עולם, שכל פתח אטר,

טמר כל מבוא בפניכם, ולשוא תפלפלו צרופים,

תערימו חקרי נסחאות, כי הוא מסגר מעגליו

באלם נצחו יתכרבל ממשתית עד נתיב החלב –

אז יש אשר איש החזון עוד ישוב על תועת דרכיכם הטרופים,

ידע כל גאון עזוזכם וענותכם וירפא כל אכזב

בנפש אדם… הלא הוא הראשון נתיב קריה לה סלל,

והוא יכפר על המרד – יצבר חמודות השלל

על רכב לוציפר: מתת דור גבור שנכסף לחזון אלהיו.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6762