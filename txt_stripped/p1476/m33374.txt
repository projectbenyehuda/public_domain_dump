


	
	אמרו כי המדינה לוז
	




כפי הנראה, אין סיפור זה לקוח מאוצר המעשיות המוסלמיות
והנוצריות, ייתכן שיצחק אבן סהולה המציאו כולו, וייתכן שיש בו גם גרעין של
אמת היסטורית. באפיזודה של הזקן ונכדו יש לראות אחת הדוגמות המועטות של
הנימה הרגשנית בשירתנו הספרדית.









אמרו כי המדינה לוז היתה גדולה



ועצומה, / דלתים ובריח וחומה, / ויושבת בעמק



תחת ההר / וכל הבא אליה ירד ויגהר. / והים סובב



אותה משני עבריה, / ויגדלו בעשרם יושביה



וגריה, / כנעניה וסוחריה, / והיו בה אנשים



מלמדי הים / יודעי בנשא נהרות דכים, / המקרים



במים עליות / יורדי הים באניות. / ויהי שר



גדול מבני קדם פקיד ונגיד עליהם / ומעשרים



קנינם בכל שנה וכל חיליהם.

ויהיו שם חמשה חוזים בכוכבים, /



רואין בעבים: / האחד שופט ודין / והשני כהן



מדין / והשלישי איש געל / והרביעי נצמד לבעל /



והחמישי נשבע להרע, / שומר רוח לא יזרע. /



והשר היה דברי חזיונם בוזה / ולא קרב זה אל זה, /



כי אמר: אין בדבריהם תועלת / ותבונתם גרועה



ונופלת / כאלה נובלת.

ויהי כאשר ראו החוזים / אשר המה



נמבזים / ויבינו חפץ השר ורצונו / וכעס ענינו –



/ ויתקבצו כלם לדבר בגנותו / ויוסיפו עוד שנא



אותו. / ויבינו בתקופו ומולדו, / כי קרוב יום אידו,



/ וימהרו לעורר מזלו הרע / אשר ממרומו נגרע. /



וילכו בעוד לילה אל האצילים / ואל בני העיר



הגדולים / ויאמרו ״דבר סתר לנו אליכם, ואיש לא



ידע / כי בא הנה קרוב או מודע״. / ויאמרו ״ידבר כל



אחד אשר יתאו – / סוד יי ליראיו!״

ויאמרו ״השמתם לב אל אדוניכם השר /



אשר בהודו הודנו יחסר, / בהיותנו לו משעבדים /



ומאימתו חרדים? / ואנחנו עמלים בכל מעשינו /



ונותנים לו בכל שנה עשור נכסינו, / מלבד שבתות



ומועדים / וימים אחדים / אשר נקריב לו קרבן



ומנחה, / משאת וארחה: / זה ביגון וזה בשמחה, / זה



ברצון וזה בזדון, / כעבד כאדון. / די הוה צבא הוה



מחא, / לזה מקרב ולזה דוחה, / לזה יכה ולזה יעניש,



/ לזה ישפיל ולזה יוריש, / לזה נפשו דחויה, / לזה



אין רוחו מצויה, / ועל זה ישפך רוח עועים – / וסופג



את הארבעים! / ולוקח מבנינו הנאהבים / לכורמים



וליוגבים, / ומבנותינו הטובות והיפות / לרקחות



ולטבחות ולאופות. / ועתה אל השמים משפטו נגע



/ ויום זדונו רגע / וקרבה עת פקדתו / לקחת מאור



עיניו וחמדתו, / ושבתאי עומד לנגדו, / ומאדים



צומח בצדו, / וזנב התלי עלה על ראשו / ויעלה



באשו. / וכן געה ממכוניו / צדק לפניו, / והשמש



חשך בחבלו / אין נגה לו, / וכוכב ערך נהי וקינה –



/ בהרת לבנה, / והמזלות ערכו לשבר כלם מערכה



/ ותשלם כל המלאכה / למען תתו בידכם להמיתו /



להכרית זרעו ולהצמיתו / לכלות שאריתו. / ועתה



התבוננו וקחו עצה, / כי היום יום מהומה ונאצה: /



על כן הביטו וראו צערכם, / ראשיכם ושבטיכם



ושוטריכם, / ותהיו מוכנים ליום מועד / ויהיה כל



אחד לחברו סועד, / ופתאום נבוא אל היכלו למען יחת /



ונתיז את ראשו בבת אחת. / ומבניו ומבנותיו נקח



נקמה / ולא תהיה לו תקומה, / ונתן לנו מאחינו



שופטים ושרים / ונהיה בני חרים. / ובזה נמלט מפח



יוקשנו / ונמלך בכל אשר תאוה נפשנו.





וייטב חזיונם בעיני כל גדולי העיר, /



יחד ישיש וצעיר, / ויבואו כלם בברית / על דבר



השר וזרעו להכרית, / כי אמרו: לא דברו ההוברים /



זולתי אמתת דברים, / והצרה הזאת אשר על השר



תחול ותהי / לא בשמים היא. / ויכינו לבם ליום



קבוע / ולזמן ידוע / להשמיד להרס ולאבד / עדי



אובד – / והשר לא ידע בכל אשר נעשה / ועליו עין



לא חסה. / ותהי לו אשה פילגש מבני העיר הסגנים



/ מזרע האיתנים, / והיא אשה חכמה / בכל שכל



וערמה, / יודעת להמשיך הלבבות / לחשב מחשבות, /



ויהי לו ממנה בן נכבד ונעים / ילד



שעשועים.

ויהי היום ותבוא האשה בית אביה



כחקה / והילד בחיקה. / וירא הנער את זקנו /



עומד על מכונו – / ויחל לשחק ולגעגע / לדלג



ולהשתעשע. / ויפן הזקן אליו וידם ויאלם, /



ולא יכל להתעלם, / ויזילו עיניו דמעה / בקול



אנחה ושועה. / ותאמר לו בתו ״למה אדוני נאנח, /



לא שקט ולא נח? / וחכמים אמרו בלמודם: / אנחה



שוברת עצמותיו של אדם״. / ויאמר אליה ״החרישי



מקטב / אין בלתי רק טוב״. / ותקח את הנער



ותשיתהו / על ברכיו ויחבקהו / ויפל על צוארו



וישקהו, / ולא יכל הזקן להתאפק על דאגתו /



ויורד על לחיו דמעתו, / ותוסף בתו לפתותו פעם



שניה / ודמעתה על לחיה / ותאמר ״למה, אדוני,



יעלים ממני מצפון לבו / ולא יודיעני מה טיבו? /



הלא אנכי בתך החמודה / ואין לך בעולם זולתי



יחידה, / הלא אני טובה לך מעשרה בנים / ברוח חן



ותחנונים״. / ויהי כאשר הציקה לו בדבריה /



ותרבה עליו אמריה / ותבכה עליו ובלשון רכה



החליקתהו – / ויגד לה כי הציקתהו / ויאמר ״על



בנך זה נבהלתי ונתחלחלתי / אל הנער הזה



התפללתי, / כי ביום פלוני עליו רוח יערה / כי



סקול יסקל או ירה יירה, / כי בני העיר נועצו על



בית אביו להכרית / ויבואו כלם בברית, / ועל פי



גזרת המזלות / יבואו אליו האלות, / ואביט ואין



עוזר – / על כן אבכה בבכי יעזר״.





ותען האשה ותאמר / ״למה, אדוני,



נפשך תתמרמר, / ותרבה על זה דאגותיך, / ותגדל



אנחותיך, / ויבהלו רעיוניך,/ ואל תדם בת עינך?



/ ועצתכם טובה והדורה – / ברית ותורה! / ומה לנו



חלק בשר ומה נחלה בביתו / ומה תועלת בחיותו, /



אם במותו נהיה בני חרין גדולים ויקרים – / לא נירא



בהמיר ארץ ובמוט הרים? / ומי יתן ואני אהרג את



בני תחלה / למען אהיה לשם ולתהלה / ואנשא



לאחד מן הסוחרים / אשר רצון שוחרים / ויהיו לנו



בנים ובני בנים / מלבשים שני עם עדנים!״ / ותדבר



אליו כדברים האלה ותסיתנו, / ותשקה אותו



לנחמנו / יין ישן שדעת זקנים נוחה הימנו, /



ותישנהו בדברי תנחומים וארוכה / ותכסהו



בשמיכה. / ותקם ותצא ותסגר הדלת אחרי צאתה,



/ ותרץ ותגד לביתה – / ותכנס לפני ולפנים אל



מקום נרשם, / מקום אשר אדוניה שם. / ויאמר אליה



״מה לך, בתי, / אל תראי לאיש בלתי?״ / ותאמר אל



אדוניה ״כי לא טובה השמועה, / יען כי יעץ עליך



אדם רעה״. / ותגד לו את כל אשר נעשה / וכי אביה



דבר ממנה לא כסה / ואיך הדברים על פי משפט



בעלי הכוכבים חברו – / צאו מתוכם הברו! / ויאמר



השר ״אל תיראי, בתי, מהוללות ההוברים וכסלם /



כי ירא אלהים יצא את כלם. / והנני מודיע ענין



אשר דברו יאמן / המתברך באלהי אמן, / ומה הוא



פעלת השמש והירח והכוכבים / אשר בגלגל



סובבים: / והיא הנקראת חכמה מבארת / לעיני העמים



מפארת, / והוא חשוב תקופות ומזלות / במדרגות



מתגלגלות. / ואמרו: היודע לחשב תקופות



ומזלות ואינו חושב – עליו הכתוב אומר בסודיו: /



כי לא יבינו אל פעלות יי ואל מעשה ידיו, / והנני



מציע הקדמה / בישוב האדמה…





ויהי כאשר כלה השר לבאר דברי



הצורות / אשר הם בחכמת התכונה ספורות /



ובהראותו מהלך הגלגלים / אשר בשוה



מתגלגלים / וכי חלוף התנועה הוא למראה עינים /



ולא חלו בה ידים / ויאמר ״היום ידעתי כי אין



בעצם המראות שנוי ותמורה / והקפתם על צד



הישר שמורה, / והחלוף והשנוי הוא קצר ראית



עינינו, / נדעה בינינו, / והמזלות והכוכבים



ישרים במעבדם / לא ישנו תפקידם, / ששים



ושמחים לעשות רצון קוניהם / ולדרך האמת מגמת



פניהם, / וכונת כל אחד בתנועתו / לפאר ליוצרו



על כבוד מלכותו / ומשתחוים ומודים ואומרים ברן



יחד כוכבי בקר: / גדול יי ומהלל מאד ולגדלתו



אין חקר. / זאת היא דעת החכמים וחכמתם הנאמנה /



אשר נפש כל משכיל עליה נשענה. / ועתה, בתי,



אל תגורי / ואל תכלמי כי לא תחפירי, / ובשבועה



ובאלה / כי אעשה כלה / ואבער ההוברים מן האדמה /



ואתנם לבזה ולשמה / וכל השומעים דברי



תחבולותיהם / יפלו ממועצותיהם. / לכן שבי, בתי,



ואל יודע הדבר / והיה לנו למשמר״.

ויהי ממחרת ויעל השר על ההר אשר



מקדם לעיר / ואת רוח עצתו העיר. / ויקח עמו



ששים גבורים מגבורי אנשיו / ומבחר שלישיו, /



ויתן אותם במארב / בשמרם עקב רב. / ויאמר להם



״שבו לכם בזה ואל תפנו כה וכה / איש חרבו על



ירכו. / והיה כל הבא אליכם ועמד – / יהיה נכרת



ונשמד, / וכרתו מיד ראשו / ועלה באשו. / ועינכם



אל תחס על הכסילים / ואל תפנו אל האוילים״. /



ויאמרו לו ״כן נעשה, / לא נחמל ולא נכסה״. /



ויתרחק מהם לעמד במחשבו / וישב כפעם בפעם



על מושבו.

וישלח בעד ההוברים האמללים /



וחמשיםאיש מגבורי העיר הנחמים באלים, / ויאמר



״דבר סתר לי לכם – / איש אל ידע בבואכם!״ / וימהרו



ויעלו אל ההר / והוא לקראתם מהר / ויאמר ״בואו,



ברוכי יי / אצילי עמי וזקני, / ונמתיק יחד סודות



/ משלים וחידות. / בואו לפני בין העצים / ואני



ובני אחריכם רצים״. / ויבואו אל המקום אשר אמר /



ואיש מהם לא נשמר. / ויקומו הגבורים בנכליהם /



ויכרתו את ראשם מעליהם. / וישלח בעד חמשים



אחרים לאבדם ולהמם / וכן עשה לכל המאמינים



בסכלות ההוברים עד תמם, / כי דבר אל כל איש מהם



ברך לשון / וישחטהו ויחטאהו כראשון. /



ויבוא אל העיר בטח ויהרג כל זכר – / לבד חותנו



הזקן זכר, / וימלט הוא וכל בני משפחתו / וכל



הסרים למשמעתו / ויאחזו בעיר במעלות הכבוד



וההוד / ויפרו וירבו מאד. / והדוברים סרה על



אדוניהם ורעה רחשו – / עברו ונענשו.















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33374