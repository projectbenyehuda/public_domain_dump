


	
	בצאת ישראל ממצרים: מקראה לילדים
	




מן המקורות הספרותיים, ששמשו לאפוס זה, עלי
לצין כאן את מקורו הראשון והעקרי, – והוא ספורו
של האגפטולוג הידוע, פרופסור גאורג אברס
(חי 1837–1898),
שממנו, לאחר ברור והנפה, לקחתי את החמר,
תכן-המעשה כסדרו לאנשיו ולמקומותיו
בכלל, ואם כי ברב שנויים והוספות, שבאו
ביותר בחלק השני של ספר זה.

**


פרשה ראשונה: בלילה ההוא

א


במרום, באפלת ליל-עבים ורוח עזה, בראש מגדל
החוזים, המתנשא מעל נציבי כל המגדלים אשר על
גבהי המקדש, היכל אמון-רע – שני כהנים נדברים:

“הואילה נא, אבי!” עונה קול-עלם, קול רם מפני רוח,
“אנכי לבדי למשמר פה אעמדה, ואתה רדה נא
ונתת מנוח לעצמותיך הנלאות!”

“מנוח”, משיב קול זקן נרעד, "ובכוכבים מי יחזה?

ובאשר שם מתחת מי יתבונן? כסני באדרתי
ואעמדה כה; אין מנוח, בני, בליל זועה אשר כזה".

" הן צפד בשרך מקרה, אבי, וידך והכלי אשר בה
ירעדו כעלה מפני רוח".

" כי על כן תן ידך ואשענה כמעט".

הנער שלח את ידו ויתמך בזקן, וישב ויאמר
בעצב:" שוא כל העמל! נסתם כל חזון, אבי. בלע
יבלעו העבים כוכב אחר כוכב…. ומה נוראה הזעקה
העולה מן העיר, – הה, צען כלה נאנחת!"

הזקן ראש הוברי-שמים הוא במצרים, והנער נכדו
הוא, המשרת לפניו בעבודת הקדש. הם עומדים,
והרוח בקרתו יכה עליהם מכה אחר מכה, ואת
הכוכבים מעיניהם יכסה בעבים וחשכו שמים מעל,
ומתחת חשכה צען נעלמה, עיר הממלכה אשר לפרעה
בארץ הגשן אפל יסתירנה.

פתאם זע הנער ויקרא בחרדה: “אבי! כקול אנקה
שמעה אזני מתחת, מקרב ביתנו באה, הקשיבה
…ראשי, הה, ראשי קודח… רד נא! רדה נא, אבי, והחש
עזרה לאשר בביתך!”

"האלהים המה יראו עליהם ויעזרום, בני. ואני – פה
מקומי ואעמדה… והביטה נא צפונה! אל הים –לא!
שמה, מערבה פנה וראה.

הה, אלים אדירים! משם, משם כל המורא,
מעיר-המתים הוא בא!…"

“והלא גם אבי, בנך, גם הוא שם!” קרא הנער בקול
בכי וחרדה, “אלהים! מה המורא הגדול הלזה?! העלה
הים ויגאה, ומשבריו פרצו היבשה להציפה? או
כי עבי שחקים שם נפל נפלו ועל הארץ יתאבכו?
הגידה, מה שם אבי?!”

“רחמו, אלי שמים, רחמו עלינו!” קרא הזקן וישם
על עיניו את הכלי, שחח ויתבונן: " השאול מתחת
רגזה נפתחה, והנחש הגדול, אפף-לויתן, עולה שם
מעיר המתים!?"

“ואני רואהו, אבי!” קרא הנער בקול עצור מיראה,
"הנה ילפת שם את חומות המקדש – – גם נהם קולו
נשמע…

הה! את אשר העיד בנו העברי הנורא – הנה קם
ויהי! אבדה מצרים, אבדה!"

“מה תראה אתה שם? הגידה!”

" הנחש! הנה יגיח ראשו קדמה, ימינה; בלע יבלע
עתה גם את המאור החדש, את הירח בצאתו!"

נשקף הזקן אחר יד הנער המורה – והנה גוש עלטה
נדח בחשך, סובב שם בתוך האפלה, ולקול השאגה
העולה משם עברה חרדה גם בנפש הזקן – ויבהל:

“מה שם?! מה יהיה שם?…”

יביטו הוברי-שמים, יקשיבו ויתבוננו בחשך, לא
למרום ישאו עוד עין, אך אל העיר אשר תחתם
ישקיפו, ואל הים ואל בקעת החוף יתבוננו, לדעה
מה יעשה שם.

והרוח חשרת עבים בזעפו יעלה וישא עוד. הנה
יאספם וכסה רקיע צלמות ותהו, והנה יקרעם ואל
כל עבר קרעים קרעים יהדפם – וזרחו כוכבים ושבו
ונבלעו בחשכה, ומלמטה –פעם תראה הארץ ופעם
תתכסה במשאון ואיננה. נגהו הכוכבים –
וקשקשי אורה על פני הים יפזו ועל מי האגמים
ועל ממרט עמודי-המצבות, אבלסקי מצרים הרמים,
ונוצצו בזהב הגג אשר על היכל המלוכה, היכל
פרעה, הנשא; חשכו זיקי-השחק –ואבד כל היקום
מסביב: הים על אניותיו ומפרשיהן הלבנים, כל
יאורי מצור וסופם, חרשי הגמא, היכלי העיר
וארמנותיה הרמים, הבקעה וכל תמריה הרבים אשר
בה – תביט העין ולא תראם…

כל מראה האפיל הסתיר החשך מני עין. גם האזן
נבוכה; הנה קול ענות-צעקה יעלה בהמון רב, והנה
דמם כל המרחק ונאלם כמות; ופתאם תחרד הדממה
לקול שאגה וצוחה, – הוא הקול, אשר אמר הנער
הכהן, כי לויתן משאול ינהם; ואליו יקשיבו יטו
אזן גם הזקן גם נכדו יחד, ומה הוא, לא ידעו…

שבו הזהירו הכוכבים אורם, אור דק, וגוש העלטה
נראה בלכתו ובואו מעיר המתים, משער הגרים
יהלך ינוע ברעש, – ופחד אלהים נפל על הזקן ועל
נערו יחד. אך הזקן עודנו מתחזק על עמדו אף
יתבונן, והנה לא גוש אחד משם יהלך, אך גופות
גופות רבות תדדנה שם, והגופות נפזרות בהמון רב
על פני השדה ונהם קולן יבוא חליפות מקרוב
ומרחוק..

הנה עלה קול ענותן וכמו מעמקי שאול יפרץ, והנה
כמטר ממרומים יפל, מעל ההמלה נתכת, – ויחרד
הזקן וינוע. אחזה ימינו בשכם הנער ושמאלו
נטויה אל עיר המתים ויקרא ברעדה: “רבים, רבים
המתים! שאול מתחת מלאה ותצף רפאים כיאור הזה,
בבוא אליו שטף מימי הדרום… הם ינועו, יחגו,
יחפזו – הרוח ידחפם… נגף המות אלפים, רבבות
הפיל לרגליו! קללת העברי באה ותך את מצרים
ותהדפם בסלם היורד שאולה! הה! חללים חללים
לבאר שחת יפלו, באין מקונן ובאין מאסף אותם
בכבוד אל אבותיהם, – אין מציל!”

“המה, אך המה!” זעק הנער ויספק על מצחו הכואב,
ובלשון כבדה אחרי הזקן יתנבא אף הוא: “מהם! מאת
העברים הארורים לנו זאת!… הנה הדפה אותם הסערה
אל תוך הים – ויגעלם וישליכם היבשה; ואדמת
הקדש, אדמת חם אף היא לא תשאם, ותפזרם
ותזרקם לרוח; אבל רוח אלהים, רוח שוא הקדוש,
אף הוא מחיקו ינערם ולא ישאם… והנה – ראה נא
אבי! השקיפה והקשיבה! הנה ינהמו כלם
ויתנודדו, יתעו ויבקשו דרך המדבר –אל ארץ
תלאובות ימלטו!” – –

“תאכלם אש ותשרפם להבה!” צעק הזקן בחמתו, “מים
יסחפום, תהומות יבלעום, ואבדו מן הארץ!”

ככה קבב הזקן בענות קול, כקול רן תפלה, והנער
אף הוא אחריו יען ויאר עמו.

המה נושאים עוד את רננת קללתם, והדלת אשר
לרגליהם מתחת נפתחה, וראש אחד הכהנים נראה
אליהם בזעקו מלמטה:

“רדו הכהנים! רדו בל תעמדו! מה תשאו למרום
עיניכם? ופה, בארץ מתחת, קץ כל בשר בא!”

וידם הזקן לשמע מה יגד לו עוד, והנה ראש

הכהן מתנודד וקורא עוד מעל הרצפה: –

" רמרי, הורה אשתך קראה לך כי תבא!" –

"מי? הורה?! " קרא הזקן ויתפלץ, “הגם בני נפל
במגפה?!”

ראש הכהן המבשר נע דומם, לאמר: “כן הוא” – –
והזקן ונכדו נתנו קולם בבכי.

הזקן על בנו בכורו ומחמדו יזעק, והנער על
אביו, כבודו ומרים ראשו, יקונן, – ספק כפותיו
ויפל ראשו בצוחה אל חיק אביו הזקן, והנער
כלו רועד ומתאמץ בו… אך הזקן דחפו מעל לוח
לבו בהחפזו אל בנו, אולי ימצאהו בעוד רוח חיים
באפיו –.

והנער כרע, נפל – קם וירץ גם הוא אחרי הזקן
מטה.




ב


הזקן מהר לרדת במדרגות האבן, ובחפזון כמו
חדש כחו בו. נדחף עבר את יצועי הבית הנשאים
על החצר הפנימית; והנער נחפז אחריו, אף כי פקו
ברכיו וכל עצמותיו רחפו.

רץ הנער ולעיניו ירחף עוד מראה העלטה הרומשת
אשר נראתה לו ממגדל החוזים – וכל יצוריו חלו,
והם כמו יתפרדו ממנו ולעברים יסערו… והוא
רץ, נדחף במבוכה. עד לפני יער העמודים אשר בחצר
הגיע – וחזון פחדים במראה יבהלנו; המצבות על
צלליהן כלן לעיניו תרקדנה… והפסל הגדול,
פסל ענק, תבנית רעמסס אשר שם, נעור ויגדל
ויגבה עוד, ובשרביט המלוכה אשר בידו על
החוללים ינוע ינצח, ויך כרעם על מגדל השער
במטהו – ויפל הנער מלא קומתו ארצה!

פניו נעוו, כל עצמותיו ברעדת השבץ יעקלו
וראשו המתלתל על המרצפת הנה והנה יתחבט.

"גם זה נגף! " זעק הזקן ויפרש כפיו, ויקרס על
הנער ויאחז בראשו לבל ינפץ בהכותו על האבן.

"הצילו! באו חושו, אחי! " כן קרא הזקן לעזרה,
ואין עונה…

נרות בודדים ברחבי החצר מן הפנות ינוצצו, ואיש
אף אחד לא יראה בה…

נפל הזקן בבכי, על פני הנער הנופל יכרע וקרא
לאלהיו, בשמותם יזעק להם כי יענוהו – והנה קול
שאון עולה משדרות הפסילים, פסילי האריאלים,
ספנכסי מצרים, הרובצים מעבר ליער העמודים חוצה,
במבוא השער… קול המון-עם נסער, קהל רב בא – ומי
ומי הם הבאים שם בחצות הלילה? –

מן החוץ קול צוחות יענה שם יחד עם קול רננת כהנים,
וקול צלצלים עליהם ינצח – הלא ככה תצלצלנה נשי
המקדש בעברן בסך בתוך ההמון ביום חג, ועתה
החג יחגו מצרים בלילה הזה? –

והלילה אמנם ליל חג הוא למצרים שנה בשנה, – ראש
חדש פרמתה הוא, עת החל חרמש בקציר, אשר אז
בעוד חשך, באשמרת הבקר חג הקציר בעמר
יתקדש לפני נת-רנותה, אלת השדה ולפני הרוס,
המניב כל זרע. אולם כעת… הן שבת החג, כי נדח
ובמקום אשר יביאו העם את עמרי תרומתם והניחו
לפני האלים הנה יתבוסס עתה הנער בהתעותו
מפני מר המות – – ומי ומי הם הבאים שם?

והלא מטעם הכהנים נדחה הפעם מועד חג העמר עד
עבור המגפה, כי גדלה התאניה בכל הארץ,
ומצרים קוברים את מתיהם – ואיכה בא העם עתה
ויקהל שם על ההיכל?…

נבוך הזקן – את מי ישאל, ובתוך החצר אין איש?…
נעזב בית אמון – כל כהן ומשרת לא יראה סביב… אין
זאת, כי בעמדם הלילה, הוא ונכדו, על מגדל
החוזים, פרץ הנגף בחצרות המקדש – ויברחו כל
הכהנים והחוזים ממשמרת כהנתם; על כן יקרא
ואין עונה, ישוע לעזרה, ואך הד קולו בחצר ישיבו.
ילעג לו, – ומבחוץ שאון העם יגבר…

ונפתחו שערי ההיכל! המון רב בשדרות פנימה
הגיחו, ונרות ולפידים בידיהם; כהנים ואחריהם קהל
רב בקול רנה ילכו… ופעם בפעם תבקע צוחה
ותאניה נוראה, אשר לא שמע עוד הזקן כמוהן
במקום הקדוש הזה. האין זה קהל הרפאים, ההמון
העולה מן השאול, אשר הראה לו נכדו בעמדם על
מגדל החוזים?

עצם הזקן את עיניו ויחל להשביע בלחשים את
השדים חדלי-אישים האלה… שבו נפקחו לראות –
והנה את פני אחיו ומודעיו הכהנים יכיר בלכתם
לפני הקהל, ועובר בראשם באי סגן הכהנים.
הוא, משנה הכהן-הגדול רואי, בין משרתיו
בגבה קומתו יצעד. וגם את הנשים אשר התקדשו
לשרת לפני אמון-רע יכיר שם, ואת כל הנזירים
והמשוררים המשרתים בהיכל הזה, את ההוברים
והחרטמים ונושאי הדגלים ואת בעל אחותו, את
הרנחת שר הצבא, ראש הקשתים, – גם אותו הכיר
הזקן ויעמד משתאה, נעור ויקרא: “הרנחת! הו,
הרנחת, קרב!!”

יצעק לו – אך אין הקול נשמע; כי כל הקהל הולך
ברגש רב, עוברים שם מרחוק – והזקן לבדו הוא נצב
על נכדו מחמל נפשו הגוע לעיניו, ואין רואה ואין
מביט בם…

וימהר הזקן וישלך את אדרתו ויגלם וישם
לראש הנער לבל יחבט ברצפה – ובעשותו כה וכה
ישמע מתוך הרנה והקינה קול אלה וקללה יוצא
מקרב ההמון הבא ונדחף עוד אל החצר, – והם אוררים
ומקללים את העברים, כי בשלהם יצאה הרעה על
פרעה ועל עמו; ופעם בפעם ישא קול מתיפח את
שם רעמסס, בן-פרעה הבכור… יזכירו שמו –
וקול יללה תען עליו… הגם בן פרעה, הבכור
היושב על הכסא, גם הוא במגפה נפל!? – –

עתה ידע הזקן למה בא כל הקהל הרב הזה אל
המקדש – הם באו לבכות ולתנות לבן-המלך כי
מת…

והנה גם נכדו הנער שלח רגליו ויתמודד. נמתחה
גויתו – ונפשו נפחה…

הה! יצא הנגף על כל מצרים, גם עד בית פרעה
הגיע ואף גם בבית האלהים האדירים יעשה שפטים!

בבכי ירעד ירוץ הזקן אל הקהל לשאת אתם תפלה
לאלי מצרים – והנה השוער ואשתו יוצאים מחדרם,
מירכתי יער העמודים, וגם המה פגר מת ישאו
בידיהם… השוער הבריא, אשר גבה מאדם, שחה
קומתו להחזיק בראש המת, והאשה ברגליו תאחז,
רגלי נער רך, והיא בקול נורא תתיפח, אשר כל
בשר יסמר לשמעו:

“בני בכורי!” תזעק בחבלים, ושלשה ילדים הולכים
אחריהם ויהגו נכאים. לקול הפנו באי המשנה
ומשרתיו לראות מה שם – וכל התהלוכה עמדה
ותדם.

אז יתן השוער קול גועה פחדים ויקרא: “השמרו!
פנו דרך מפני הנגף! הנגף במקדש – והנה
נפל גם בכורי!”

והאשה במר נפשה תצעק לאמר: “ואלי מצרים יראו
ויחשו על זאת?! המות בצל קורתם ישתרר והמה
ידמו לו?! אכן, לא האלהים, אך קללת העברי מושלת
בארץ!”

והבעל אחריה בקול בוכים יצריח: “גם שנים מן
הכהנים הנה מתו פה! – האחד בחדרנו נפל, והשני
– הנה גוע שם, הנער קמוס, נכד רמרי הזקן! הביטו
שם וראו, כי פתחו האלהים את שעריהם לנגף!”
והאשה עודה מתיפחת, על לבה תספד ותקרא: “הו,
כהנים משרתי העליונים! הכשל כח אלהינו הרבים
מפני קסמי העברי האחד? איכה יראו בגוע העם
וראשיו וקדושיו לעיניהם ויחרישו? איך יתנו
לעברים חדלי-גויים לשלוט בארץ ולהשמידנו,
אותנו ואת בנינו יחד?!”

ורעש מעברים בא:

“נעלה עליהם ונשמידם”.

“היאורה! הימה את כלם נשליכה!”

“מות יומת גם מזו המכשף!”

ככה שאג כל ההמון והד אולמים לעמתם כרעמים
יענה.

והרנחת שר הקשתים נגש וירא את קמוס שארו
הצעיר נופל מת בחצר האלהים, ואת רמרי הזקן,
העומד בין העמודים וסופד כפיו על ראשו – וישלף
חרבו ויקרא במר חמתו: “אלי! אלי כל אשר אלהים
בלבבו! נרדה על העברים וננקמה!”

“דם תחת דם! – עשר נפשות תחת האחת!”

“ננקמה במכשף ובעמו הבזוי!”

" על העברים, על העברים הארורים!!" – –

וכעדר כבשים הרץ אחרי האיל הגדול לקראת האש אל
הבערה – הפנה נדחק כל הקהל הרב אחרי הרנחת, –
הנשים עם האנשים יחד רצו, נחפזו נקמה.

אך הכהנים הם עמדו לשאל בעצת הראש, באי סגן
רואי, החוזה אשר לאמון, לשמע מה יאמר הוא.

אז יתיצב החוזה ויעמד קוממיות בכבוד מראהו
ויען ויאמר:

"העם, מטה זעם האלים הוא, והלך לאשר קרא – ויקום.

“ואנחנו – כל עוטף מעיל כהנה, אתי לתפלה יעלה!
" פה משרתי הקדש יחד לתשועה נפלל – ולנקמה!”

ויבא אל חביון קדש הקדשים, ויהי שם; ושאר כל
הכהנים והמשרתים אשר לאמון איש למקומו נגש אל
עבודתו אשר במקדש –

ותהי הרנה – והעבודה והתפלה כיום ביומו
בבית-האלהים היתה.




ג


וההמון ברעו נפוץ ברחוב העיר – והעיר צען נעורה
לילה, הומיה נקמה.

נבקע השחר – ובדרך חוצות המון נקמות שוטף עובר.

כפרץ מים עזים נופל במורד הרים, סוחף ונושא כל
אשר בדרך שטפו – ככה גרף אתו ההמון מן הבתים
ומן החוצות כל איש וכל אשה, כל נער ונערה אשר
נפגשו בו – והקהל הולך ורב, בכל הרחובות סביב
יהמה.

כל מצרי, כקטן כגדול, נספח אל ההמון בקנאתו,
כי בכל משפחה ובכל בית נגעה יד המגפה ובלב
כלם קדחה הנקמה לעברים. ובעוד חשך, בטרם יכיר
איש את רעהו, היו העשרות למאות והמאות לאלפים, –
ויהיו ערב רב, אנשים, נשים וטף, וכלם יחד, אדון
ועבד, עשיר ורש שואגים: “נקמה!”…

ובהיות השחר היו מחנה אחד גדול וכבד ופניו אל
מושבות העברים אשר בקצה העיר במורד מערבה.

מי נתן את הגרזן ביד הנער, ומי את המקבת
הגדולה בידי האשה? – גם נושאיהם לא ידעו איפה
לקחום. כלי משחית נמצאו להם באשר נמצאו, והמה
ישאום ביד רמה להשמיד, להרג ולאבד, להרס,
לקצץ ולנתץ את כל אשר בשער העברים, – והראשון
לחמת נקמתם יהיה בית נון העברי!… וכל הקל
ברגליו רץ ועובר את הקהל, לבא ראשונה אל הבית
הראשון לנקמה, בית חצר נון.

ונון בן אלישמע איש עשיר בעמיו, ומקנהו רב,
והאיש זקן ונשוא פנים בנדיבים, כי הוא בחסד
צדקתו יתמך רבים גם מן המצרים, – אך מי יזכר
נדיבות וענות-חסד בהמות נקמה בזעם אפה? –

וטירת נון הבצורה על יד בתי אחיו בני-עמו ועל
סכותיהם תתנשא, והיא בראש שער הגרים ובקצה
חוצות המצרים עמדה. ויהי לעת צאת הרועים עם
המקנה, היא העת אשר חצר נון תמלא אדם ובהמה
רבה, וגעות בקר וצאן ונחרת סוס ופרד ומכת שוט
ותנודת עגלות טעונות כלי שדה ישמע בה, – היא
העת אשר יצא בה הזקן נון גם הוא אחרי העדרים,עם
צאת השחר, – והנה הקריב קהל מצרים לתפש את נון
והחל בו חמת נקמתם, בו ובביתו וברועיו ועבדיו
יחד!

השמש אך צץ ויזרח אורו על בית נון וחצרו,
והרצים בראש באו הגיעו. וחרש-ברזל אחד אדיר,
ראשון במרוצת כעסו הגיע השערה ויבעט בכח
כל גוו הכביר, לשבר את הדלת, וכבעטו אחת, כן
נפלה קומתו אל תוך החצר פנימה, – על פניו נפל, כי
לא נעולות היו הדלתות וקל חיש לפניו נפתחו…
ובטרם יקום הוא ממפלתו, דלגו עליו הרצים,
נחפזו בשרקה אל החצר פנימה, וביניהם גם
הרנחת ראש הקשתים צורח: “נקם!” – ויעמדו פתאם
משתאים..

הלהטי מזו העברי וקסמי אלהיו המשחית היו גם
פה לעיניהם? מסביב החצר כלה ריקה, ריקה היא
מכל…

רק שה פסח אחד צולע ובורח מפני ההמון
המתפרץ, ופגרי צאן ובקר אחדים נמצאו נופלים
בחצר – והם מן הבהמה הנשברה והנמבזה אשר
מום בה ויומתו… גם העגלות וכליהן לא היו –
–ואנה באה כל הכבדה והעבדה הרבה אשר לאיש?
והוא, הזקן נון ובני ביתו הרבים איפה הם?…

מעברים מפתחי כל השערים סביב המון בא, והמה
איש אל רעהו אך יתמהו, נושפים רוח, וחמתם כאש
לא נפח…

ופתאם, סוס שרק אביר מאחת הפנות הסתער, – מפחד
נתק חבל רסנו אשר אסר בו שם, –רוח מנחיריו
ישוף וסמור-רעמה ומרים זנב לפני ההמון הרוגש
ידהר נבעת אנה ואנה, ירעיד ארץ בדהרותיו –
התמודד: " האח! אח!" – וכעוף אין-כנפים מעל הגדר
גז ובשעטת פרסותיו בעט דלג ואיננו.

“אחריו! אחריו! – שם! שם הוא!”

" הרס ונתץ פה את הכל!"

“הך והרס!”

ונערים וקלים בתרועה אחרי הסוס בחוץ ירדפו.
ובחצר נגרש התבוסס הקהל וסערת שרקה ומבוסה
פרצה: הלמות קרדם, כשיל ומקבת, מפלת לבנים
וחרק-עץ בהשברו, וזעקת קללה בעד-האבק תעלה:
“ארורים יהיו!” –

כעס מסביב ינהם, איש אל רעהו נזעפים יקללו,
יכו יבעטו ועל ההרס יסתערו…אך הרנחת ראש
הקשתים על מקומו דומם עמד. חמתו אשר סערה בו
באפלת הלילה, עתה, לאור הבקר, פגה כמעט, כי
בבואו אל החצר בשאגת נקם, נצב פתע ויבט
סביביו כאיש נכזב. הוא אמנם שאף נקמה, אך הן לא
בנון וביתו בקש עשותה – והן זאת החצר אשר
בה גדל הושע לפני נון אביו…

זכר איש המלחמה את הושע, רעהו העברי, העובד
עמו בצבא-מצרים, – והוא איש חיל ונכבד על ישרו
וגבורתו בין השרים, וגם איש-בריתו הוא…

אכן אך טוב כי נמלט הזקן וכל אשר עמו מפני
החמה! לא ידע הרנחת כי אל בית נון הוא רץ, אך
חמתו גרפתהו עם ההמון יחד; וכעת אך יבוז השר
לנפשו כי נחפז אף הוא כאחד הנערים ובחם לבבו
לא חשב דרכו כאיש…

ובעוד אשר יהרס ההמון את כל הבנוי בנחלת נון
ויחפשו לבז את כל הנשאר עוד, באו אנשים
ונשים ויגידו, כי גם שאר בתי העברים, כל
חצריהם וסכותיהם ריקים מכל, באין אדם ובאין
בהמה, כי לא נשארו שם בלתי אם פגרי צאן ובקר
מן הזקנים והחולים. אף יספרו בחמלה על החתולים
התועים שם, ובבתים הריקים יילילו…

“הה, החתולים!” – כל השומע ינוד לנפש החיה זאת
הקדושה, כי נעזבה ככה – –

וכלם יחד עוד יתמהו לאמר: אנה באו, אנה הלכו כל
העברים?



בושו מצרים משברם! בלילה ההוא יצא ישראל
מצען, מבית עבדים, וילכו אחרי משה נביאם, לבוא
אל ארץ אחרת, וגם צאנם ובקרם אתם הלכו!

הלא הוא חיל-המורא אשר נראה לשני ההוברים כחצות
הלילה ממגדל החוזים, הוא המון הפחדים אשר הלך
בעלטת החשכה ויצא משער הגרים.

ישפכו מצרים חמתם על העץ והלבנה אשר בבתי
ישראל, ישברו ויתצו כל בנין, יחצבו ויחפשו
– המה אך אבק-עפר-ושיד ימצאו! ענני אבק כתימרות
העשן עולים על ההרס, את עין השמש יכסו, ותרועת
המון פרוע עליהם יענה – וחמת נקמתם לא שככה…

אך הנה באו נערים, בשרקה וצוחה ירוצו ויצעקו:
“עברי ובניו נמצאו מתחבאים בקצה הרחוב באחת
הרפתים!” וכל ההמון ירוץ יגלש שמה.

אפס כבואם מצאו שם אך חמשה פגרים מובסים… כי
קהל מצרים, אשר היה שם, התנפל על העברי ההוא ועל
אשתו הכושית ועל טפם וירמסום כטיט חוצות, –
עתה אך נשים את כפות רגליהן בדמם תרחצנה…

אף אמנם עוד מתי מספר, נפזרים ונחבאים
בפנות-סתר, מצאו המצרים – והמה בזויי עמם,
אחדים אשר לא אבו צאת עם אחיהם, ויחבאו מפניהם, –
ובראותם אחרי כן את המון מצרים בא, שבו נסתרו
עד כי נמצאו והמון מצרים הסתער עליהם כחיתו
טרף ויכום ארצה למרמס; רמס ומחץ בשר אדם
וקרביו, רמס והמה כפראי מדבר וחמץ רגלים בדם
אבות ובנים. כי נקמת כל העברים היתה בשארית
הזאת – אך די טרף להמון בכעסו הגדול לא נמצא.

וכחם היום – נשמו כל החוצות ההם, מושבות ישראל
אשר המו תמול מאדם ובהמה רבה עמדו ריקם על
חרבותיהם. כל הבתים אשר בקצה צען היו עיי
מפלה, כל הבארות אשר השקו צאן ובקר לרב נהרסו.
נפזר מצרים וילך לו – ומסביב חרבן ושממה
דוממה…

רק כלבים וחתולים עזובים יתעו עוד ויפסחו על תלי
המפלת. ואביוני אדם חשכי מצרים יחתרו פה
ופה, למצא שארית אכל, או כלי שבור, אשר הותירו
העברים בצאתם ליל אמש בחפזון.

שמם שער העברים, נדמה; ומרחוק, מחוצות צען,
ילל-מתים יבא… יללה וקללה שם מצרים ישאו,
ופה אך הד רחוק על החרבות, לעתים, בקול עמום
גלמוד יענה.






פרשה שניה: הנער אפרים

א


ביום ההוא, כנטות השמש מלב השמים מערבה,
יצא באי, משנה כהן אמון, עם מרעיו, והוא נשא
באפריון בידי צעירי הכהנים – ויובא אל מקום
ההפכה, לראות את הנעשה במושבות העברים בהיות
הבקר.

הכהן החוזה – כשחקת נחת סלסלה את שפתיו
הקבוצות בראותו בעודו מרחוק, כי אכן עשה
המון-מצרים אמונה מעשהו. העבדים העברים אמנם
התמלטו כעת מיד אדוניהם ולא נעשה עוד לעם הזה
כפעלו, אולם גם זה המעט העשוי טוב הוא, גם אות הוא
כי יום הנקם הגדול עוד בוא יבא.

הנה נסה באי היום דבר אל פרעה, ובעוד
שהמלך אבל ומתעצב על בנו המת, בא הוא ויסר
מעל פרעה את הקסמים ואת רוח העועים, אשר נסך
בו זה האיש משה-מזו. עתה אם יטה באי את
לב פרעה, כי ישלח בעוד מועד חיל רודף להשיב את
הבורחים מצרימה, אז יוסרו העברים המתפרצים
האלה! משפט יעשה בהם ובראשיהם הפושעים, –
בהם וברועה הלז, משה הצורר את מצרים בארצם ועל
הכהנים והחרטמים ילעג!

ורוח הקנאה שבה על באי להרעימו; והוא, זה
החוזה השומר פתחי פיו תמיד, הוא אשר גם בהיותו
לבדו עם אלהיו בקדש הקדשים ישב דומם וכל
משאלה לא ישא על שפתיו, כי רק בלבו את זממיו
יחרש, – הוא, הפעם לא התאפק, כי זעמו שפתיו
ודובבו בבוז: "וברכתם גם אותי! "…

פרעה, זה מלך מצרים האדירה, הוא נשא תחנה אשר
כזאת! ולא אל הכהן הגדול רואי ואל באי
משנהו – אשר אך המה הפקדו מאת האלים לברך את
בית-המלכות – לא אליהם, כי אם אל שני העברים ההם,
אל משה אויב מצרים ואל אחיו ההולך עמו, אהרן, –
אליהם התחנן זה האל, מלך מצרים זה, ויאמר: "
וברכתם גם אותי!"

“וברכתם גם אותי” – זאת התחנה אשר פרצה מלב
פרעה הנדכא, נתקעה כחרב בלב הכהן החוזה. הן
בדברים האלה הכלם הכלים פרעה את כהני מצרים
לאמר, כי שוא מבטחם. והן ככה ישבר פרעה את
מטה עזם, סמל ממשלתם, ואת מעילם, מעיל הנמר,
תפארת הכהנה, יקרע – והעטה עליהם קלון לעיני
שריו ועבדיו. ואיך ישא עוד באי את החרפה
הזאת?

ובאי ידע את משה, ובכל מאדו שנא את העברי
הלז, אשר בנעוריו למד כל חכמה מפי חכמי מצרים
וחרטמיהם, ועתה עליהם ועל אלהיהם יתנשא. –
כבן גדל הנער משה בבית פרעה, הוא רעמסס
הגדול, ובהיותו לאיש התהלך כאח את המלך וכאב
את בן המלך מנפתה, - זה המולך עתה תחת
רעמסס אביו. והנה עד היום הזה כבד יכבד עוד
המלך הזה את העברי הלז אף ייראהו בלבו; כי על
כן סלח יסלח פרעה למשה, אשר כן לא סלח עוד גם
לשרים ולכהנים היושבים ראשונה במלכות. כי לו
עשה איש מהם אף אחת מני עשר כאשר יעשה משה –
ויסר פרעה את ראשו מעליו. אף עתה, בעמוד המלך
על בנו הבכור הגוע לעיניו, נשא עוד ידיו בתפלה
אל האיש הזה ואל אחיו, לאמר: "וברכתם גם אותי! "

והמה, הלא הם אשר הכו את מצרים בדבר וימיתו
גם את הבן הזה בכשפיהם!

לא! היה לא תהיה עוד כזאת! באי כהן מצרים לא
יתן את כבודו לאחד העברים! מחה ימחה את זכר האיש
הזה, אשר בגאותו פרע, הוא ואחיו, את העברים
למרד! את מזו ישמיד ובעמו יתנחם במשפט –
משפט נקם אין רחם! –עתה יעשה את הדבר הגדול
והקדוש הזה למצרים. וכשר לפניו ונכון הוא
בגלל זה להרים יד גם במשיח האלים, בפרעה – אם
לא ישמע לו – ואת הדבר הזה עשה יעשה! כי המלך
אשר השפיל גאותו וכבוד אלהיו לקרא אל מלאכי
העברים כי המה יברכוהו – הוא בידיו הפיל את
הכסא מתחתיו, ונפל יפל.

כי האמנם יט לב פרעה אחריו, אחרי באי, לבלי
שוב ממנו עוד? לולי רואי הכהן הראש, זה האחד
הגדול במצרים מבאי – לולי זקן נרפה ופותה זה
עמד בקדשו בינו ובין פרעה, כי אז אולי הקשה עוד
באי את לב המלך הירא והרך, כי לא יחת מעשות
בגבורה כעצתו. אבל בעוד הזקן הזה לפניו אך
“שלום” “שלום” ידבר, לא יחליט פרעה עשות בעז;
ואם יחליט, ובא מחר העברי הלזה, ובאימה מלהטיו
יחליף פרעה דברו ובלע עצת כל כהניו ושריו יחד;
והפותה הזקן, רואי, אך יפטיר אחריו בשפתים
נובלות ואמר כאשר הסכין לאמר: " אף עצת האלהים
לשלום ולחסד"…

לא! דבר לא יעשה לטוב עם מלך הפכפך רך-לב וענג
אשר כזה! ההוא ישפט מחר את האיש מזו למות, כי
בן-מות הוא? הן גם היום כאשר הזכירו לפניו את
שם העברי הלז לקללה, חרד פרעה וילט את פניו
מפחד… ואם גם שפט ישפטהו וגם חתם יחתם עליו
בטבעתו, הן בטרם ישעה יפר דברו, וקרא עוד
לעברי הזה והתחנן לו: " ברכני נא, אבי!" – –

ירד ירד, נפל יפל מלך אשר כזה! האיש אשר שרביט
המלוכה ינוד בידו כנוד הקנה מפני רוח, על כסא
מצרים לא ישב עוד! כי האין יש בזרע המלוכה אחר,
הטוב ממנו? יש… אפס רואי, הזקן חסר-הטעם
הלזה – הלא אך מכשול כל עצה יהיה… ולו הלך לו
הזקן ההוא בשלום אל אבותיו. הן מלא צבאו ויחי
כחק אדם על אדמות – ולמה יעמד עוד בינו ובין
מצרים? הן אם הוא, באי לבדו, יעמד בראש
הכהנים, – ימים חדשים למצרים יביא!…

אכן הימים באים, וקרוב יום הפקדה על משה ועל
עמו! – וראה, גם אות מן השמים יגיד זאת: הנה שני
עורבים מועפים ביעף, עוברים סובבים על ראש החוזה
בצוחה, וכסבבם בבשורה, חלפו ירדו על פגר אחד,
מן העברים אשר בין מפלת לבנים, – האין זה אות כי
האלהים על עצתו יופיעו?

שחקה קלה חלפה על שפתיו הקבוצות ותאר את פניו,
והכהנים הנושאים את אפריונו יתמהו בלבם, לא
יבינו למה שחק אחיהם זה הגדול?…

ובין ההולכים עם באי היה גם הרנחת ידידו
ואיש סודו, אשר אתו חרש באי את המעשה אשר
יעשו במצרים לחדש את כבודה. ויהי כגשתם אל
בית נון ההרוס, ויאמר באי: " אך על העברי האחד,
אשר לו הבית הזה, אחוס ביום עברה, כי טוב הוא,
והושע בנו" –

“הושע עמנו הוא!” מהר הרנחת ויחלט, " לא רבים
כמוהו בחיל פרעה, ויש תקוה ממנו גם ליום
תוכחה…"

“על זה עוד נדברה”, ענה החוזה ויתק את דברי
הרנחת ויאמר עוד: “את הושע אף אני אזכר ולא
אשכח, כי כאשר הקיף עלי האויב במלחמת
הלובים, בא הוא ואחדים מגבוריו – ויוציאני
בגבורה וביד חזקה”.

וכאמרו זאת נתן הכהן אות לנושאי האפריון
ויעמדו על חרבות בית נון.

“הנה כי כן”, אמר החוזה בעמדו על החרבה ויהי
כמדבר אל לבו, “בחטאת הקהל יספה עמו ביום
השלום גם הצדיק אשר בתוכו. כי גם האלהים לא
יפלו אז בין טוב לרע, ואף גם הבהמה החפה מכל
פשע אתם תאבד… הלא תראה הרנחת – הנה עדת
יונים מעופפת; התמות והענוות! את ארבת קניהן
תבקשנה, וקניהן עם הבתים בעוון בעליהם
נהרסו…והנה שם חתולה וגוריה הנקיים, – לך,
בקי, קחם, ונחיה את נפש החיות הקדושות!”

והאיש, אשר אך עתה יזם הרג ואבדן לבני אדם אשר
בצלמו, עתה, בדאגתו לחתולים, עמד להשגיח כי
יאספו אותם עבדיו ברחמים.

והנה נמלט גור אחד לבן מפני האנשים וינס דרך
החור אל המרתף; וישלח בקי עבד לובי אחד, והוא
נער דק, כי ירד בחור לקחת את החתול משם. הנער
הציץ בחור ויתר ממקומו ויקרא: “אבל איש נופל
שם! והוא עוד חי… הנה שלח גם יד… נער הוא, או
בחור; קוצות תלתלים לראשו… אכן, לא עבד הוא –
צמיד זהב גדול על אזרועו!”

“אולי מבית נון הוא”, אמר הרנחת ויבט בדאגה אל
פני החוזה…

אז יקרא גם באי אחריו: “אצבע האלהים! הנה שלחו
לפני את מלאכם, גור חתול קדוש, למען אעשה חסד
לאחד מאחי הושע, רד, בקי, רד והוצא אלינו את
הנופל שם!”




ב


והנער הלובי גלל את האבן אשר חתמה על החור,
וירד; ובעוד רגע קרא אל בקי אשר רבץ על החור
מחוץ, כי ישלח אליו יד. וישלח, וימשך – והנה
העלו מן החור נער אחד מחוץ, חמוץ-דם ומתעלף.

ויצו באי, וישאו את הנער אל הבאר ויזרקו
עליו מים, ויתעורר ויפקח את עיניו, וכהביטו רגע
על סביבו בתמהון, נפל ראשו בדאבה על חזהו –
ויראה הפצע אשר נפצע בערפו, ודמו אשר יבש
הדביק אל קדקדו את קוצות תלתליו השחורות
כעורב.

אז ירחצו את הפצע במים ויחבשו לו. ויקם
הנער ויעמד על רגליו, הכן נצב, מחריש ומביט
נדהם אל פני האנשים אשר לפניו.

רגע תעו עיניו אנה ואנה: “ואיה סוסי?” שאל, “סוסי
אשר באתי עליו הנה…”

ובעודו משתאה אל האנשים השרים השוחקים
למשבתו, קרא הכהן אליו ויאמר: “קרב נא, הנער,
וישבת כמעט בצל האפריון”.

והנער אמנם מבית נון הוא, נכדו בן בתו, ויבא
הלילה רוכב על סוסו מפיתם – היא סכות – צענה; כי
שלח משם אל בית אביו הזקן בדבר. ויהי כי בא
וירא את העזובה אשר בחצר ותפעם רוחו
וישתאה. בלב הוגה אימה בא אל הבתים להתבונן
בם, ואת הסוס קשר אל האבוס, וילך הלך וקרא
וחפש – ואין עונה ואין כל מסביב… וילך לבקש
גם במחבואים, אולי ימצא שם נפש עבד או שפחה,
וירד אל המרתף, ודאגה תבהלהו; מה אסון קרה כי
נעלמו פתע? – – והנה קול המון בחוץ, המון עם רב
פורץ בשריקות חמות אל החצר, והנער משתאה
ונפחד עומד תחתיו במרתף, מביט מסתרו בחור,
והמון-הנקמות ישרק ויאר בהרס אשר יהרוס…
ובהכות ההמון להרוס את הבית, נפלו גם טפחות
המרתף אשר תחתיו, ואבן אחת פגעה בערף הנער
– ויפל בדמו מתעלף מן המכה, וגלי המפלת
והאבק אשר עלה הסתירוהו מעיני העדה המשחיתה –
וישאר חי.

עתה, כאשר שבה רוח הנער אליו ויבן כי לפני
כהן מגדולי מצרים הצג – ויזכר את אשר עשו פה
מצרים כיום לעין השמש – ויחלט, לבלתי שאל
עוד מפי אלה דבר, והשיב רק לאשר ישאלו הם
מפיו…

ויתאפק ויתיצב דומם לפני הכהן ואנשיו.

והכהן מתבונן אל הנער, והוא יפה תאר ויפה מראה,
אף כי טנף באבק ובדם וכל בגדיו רטבו מן המים
אשר זרקו עליו. פניו חורו, כי דם רב אזל מפצעו
וגם התחבשת אשר שמו לראשו כבר חמצה בדמו;
אך בקומה ישרה, כאיש בגבורתו, עמד הנער בן
שבע-עשרה זה, ואמץ ותם ותבונה מעיניו אל עיני
הכהן נשקפו, ויכר הכהן בדמותו, כי אכן מאחי
הושע זה, ויאר אליו פנים וישאלהו רכות: " ומי
אתה ומאין אתה, בני?"

והנער, אף כי ידע אשר טוב לו הפעם אם יאמר כי
מצרי הוא לא כחד ויאמר, כי עברי הוא מיושבי
סכות ונכד נון, בן בתו, ושמו אפרים.

“מבית נון?” אמר הכהן ויאר פנים לנער, " אכן
ידעתי את מולדתכם. הלא מבני אסנת בת פוטיפרע
כהן און אתם".

“כן, אדוני, דברת”, ענה הנער, “אסנת אמנו
היתה, ויוסף בן-יעקב בן-יצחק בן-אברהם העברי
– אבינו הוא”.

וירא הכהן כי מתכבד הנער בכבוד בית אבותיו
כאחד האצילים, ולא אבה חקרו עוד כעת, בראותו כי
חלש הוא, ואך בשחקת חן אמר לו: " את שמע נון אף
אני שמעתי, ואת בנו הושע גבור החיל גם
ידעתי. ואתה, הבן, באת להראות פני אביך נון
הזקן?"

ואפרים צהלו פניו כמעט לדברים האלה וכסובבו
את צמיד-הזהב אשר על זרועו ענה: " אף גם לראות
פני השר, הושע דודי, באתי; כי הן היום יבא עם
גדודי חילו צענה".

והכהן עודנו מאיר אליו פנים בחסד ויען: "
וכאשר אראה בך, הבחור, בקש תבקש את דודך
השר כי ידבר עליך, למען ימלאו גם ידך לעבד
בחיל פרעה – האף אן זאת? ואמנם כל רואיך יכירו
כי בן-חיל אתה, ויד לך לתפש נשק!"

“אמנם, אדוני”, ישיב אז אפרים בשחקת-נכלם וישח
ראש, “הראה הראה עבדך את כחו בנשק, בצאתי
לציד. אולם בצבא לא אצא, כי בעל עדרים אני,
עדרי בקר וצאן, אשר לא אעזבם…”

“הכן אתה?” ענה הכהן וישחק, " אולם כאשר תראה
את הושע דודך, ושפטת אחרת; כי טוב פקד על
גדודי אדם, חיל צבא פרעה, מפקד על עדרי בהמה
במדבר סכות!"

ויפן אל הרנחת וישאל: “העוד לא בא הושע צענה?”

“לא, אדוני, איש האלהים!” ענה הרנחת, “הוא עוד טרם
יבא, אבל אלפיו מחכים לו פה כי יבא עוד היום”.

ויפן הכהן ויאמר אל הנער: "ובכן שמע נא, אלוף
העדרים! הלא תחכה עוד היום בצען, עד בוא דודך.
והיה כראותך את ידידי זה הושע ואמרת לו:
באי משנה החוזה לאמון,שולח לך את ברכתו
שלום. אף יחכה לך כי תבא אל ביתו – ושמח
לראותך. אף זאת תגיד לו ושמח לבבו: אנשי הצבא
העברים העובדים בחיל ארסא האשורי, באו היום
כלם בברית אמון אל מצרים; כי זבחו לו ולתשעת
הקדשים, אלהינו החיים לעולם, וישבעו להם.כי
אמנם לא נאוה לגבורים להיות עוד עם עם משלח,
העברים ההם, אשר גמלו רעה לנותני לחמם ופשתם
ושקוים ויברחו.

“ברחו?” חרד הנער כי לא התאפק וישאל…

“כן, לילה כגנבים ברחו מן העיר זו שבעו מטובה
ימים רבים! ואת הושע ידעתי, כי הוא הגבור
הישר באדם לא יעזב עתה את מצרים, בהדרשו
לה. והוא עוד עלה יעלה במעלות המשרה במצרים
והעלה גם אותך, בן אחותו, עמו. כי אתכם אני,
ובחסדי הושע, אשר אזכר, היטב איטיב גם עמך,
הנער, גם עם אביך בסכות, אשר טרם אדע שמו”…

“אבי מת…” ענה הנער וקולו רעד בגרונו.

רעד הנער ופניו האדימו והלבינו חליפות – המפני
הקדחת אשר אחזתו בקדח עליו פצעו? ואם מפני
החרפה אשר דכאתהו כי בן הוא לעם ההוא? או כי
רגשה עליו נפשו לשמע את חרפת עמו מפי הכהן
הגדול?… או כי את סוסו גאותו, את סוסו האדיר אשר
אהב, זכר הפעם כי איננו, כי לקח ממנו בשד
ולא יראנו עוד לעולם? – רגש רגשה נפשו עליו
ובהחרישו תעו עיניו לעברים…

ובאי הכהן זה מחריש אף הוא (הן כבר הכביר
הפעם מלים מאשר הסכין), התבונן עוד רגע בפני
הנער וירד מן האפריון להתהלך כמעט ברגליו,
לבל יביטו בו עוד האנשים אשר עמו… אך להרנחת
האחד הפנה וירמז, כי ילך אתו. ויבאו שניהם אל
תחת התאנה אשר שם ויהיו תחתה.

ובצאתם מתחת סכת העץ הרעננה, עוד הפנה הכהן אל
הרנחת וידבר בקול למען ישמע: " גם אתה גם
קצנה בתך היפהפיה הן תשמחו לראות את
הושע גבור החיל בצל קורתכם…ואת הנער הזה“,
הוסיף הכהן בגשתו אל האפריון אשר אפרים עומד
עוד בצלו, " הלא תביא אל ביתך גם אותו. ובתך הלא
תדע בחכמתה לשמר עליו ולרפא לו, עד שובו
לאיתנו, כי בן-חיל גם זה יהיה לנו”.

וישב הכהן באפריונו וישאוהו אחיו הכהנים
וילכו משם,

והרנחת ושלשת אנשיו גם הם לדרכם הלכו
ויוליכו גם את אפרים אתם.

ויובא אל בית השר, ראש הקשתים במצרים.




ג


ובבית הרנחת מתאבלים באבל מצרים. הגברים
כלם גלחו שער ראשם, ובמצח הנשים אפר תחת
פאר.

ולהרנחת אין אשה גברת בביתו מלבד בתו, כי זה
ימים רבים מתה עליו אשת נעוריו ותשאר לו רק בת
יחידה, קצנה שמה, ויאהבנה אביה עד מאד ותהי
היא נחמתו וגם שרתו בבית. – ויהי בבואו עם
אפרים, ותצא בתו העדינה ונערותיה עמה לקראת
אביה, ופניהן בצעיפי אבלן, והן מקוננות בקול על
מות קרוביהן אשר נגפו הלילה בדבר. אולם
בראותן את הבחור האורח, הבא עם בעל הבית ופניו
כחולה, ותחרשנה מבכין.

ויצו הרנחת כי ישימו עין לטובה על אפרים
ויבהל את עבדיו, כי יקחו את הנער ורחצוהו ומרחו
בצרי וחבשו את מחץ ראשו וסכוהו בשמן, ולהביא
לו יין ומאכל להשיב נפשו. ויצום גם להחליף את
שמלותיו, אשר נגאלו בדם.

וימהרו העבדים והשפחות לעשות עם הנער האורח
כאשר צוו.



נחמד למראה יצא אפרים מן הרחצה ויבא אל הדביר
פנימה והוא הדור בלבושו. מעיל דק, רקום זהב
בשולים, עטף את גויתו המישרה; קוצות ראשו,
אשר נמשחו בשמן הטוב, ירדו שרוקות מתחת
לתחבשת הבוץ הרך, אשר כתרה את ראשו הנשא,
ויפעת הברק האירה את עיניו השחורות אשר נפקחו
ורהבו למראה. כי אל כל אשר תבטנה, אך הוד
ועשר יזהירו לעטר אדם רצון ונעימות, ואפרים – אף
ריח בגדותיו נעים לאפו!… והנה הורם המסך, מסך
הארגמן אשר על הפתח מנגד, וקצנה היפה
בבנות לעמתו תצעד…

והיא – גויתה לכל תארה מבעד לשלמתה הזכה
נשקפה, שלמת בוץ דק משבצת תכלת וכסף; רביד
צוארה וצמידי זרועיה – זהב נוצץ באבני מלואים,
מזהיר על בשרה הענג כבשר ילד, ועיניה הטובות,
אשר נרחבו בפוך, כמן התנומה קמו ונכחן ישר
תבטנה… עמדה רגע ותברך את האורח במאור
פני-חן ותקח ידו – ותושיבהו על המטה רפודת
השנים אשר בין שני עמודי התוך, עמודי
חתורה חטובים, כי ישען ונח לו.

וכהשענו, כרעה בת-החן למולו ותשב ארצה על
המרבד, כפנה רגליה תחתה ותשח אליו לדרשו,
אם עוד יכאב לו מה, ועל כל אשר אתו תשאלהו. אולם
הנער – כחזון חלום עדנים אשר לא חלם עוד כמוהו,
היה הפעם לעיניו, עד כי כבד עליו הדבר, נסתם
גרונו, כי מלאה נפשו ענג, כאשר יהיה אך
בתרדמה המתוקה…

ואמנם לא ידע אפרים ולא שער בנפשו מעודו
כתפנוקים ההם אשר נעשו לו בבית המצרי, והוא
עודו משתאה לכל אשר סביביו… הבית – כל קירותיו
ועמודיו ויציעיו פנימה, עשויים בתמונות-צבעים,
וכל כליו מפתחים לתפארת, כלם מעשה ידי אמנים
וחרטמים; חדריו – מרבדים יקרים על רצפתם שטחו,
ופסילי מצרים מצפי זהב וכסף, תבנית אלים ואלות,
מפנותם נשקפו, וקטרת-תאוה ועטרות פרחים ריח
ניחוח בכל יתנו להשיב כל נפש. והוא, אפרים, הן
אך שוכני באהלים היה מעודו, וגם בית אביו הזקן,
הבית הגדול אשר לנון, נעדר כל כלי תפארת היה.
על כן ראה הנער את נפשו כמו הובא פתאם בממלכת
קסמים והדר אשר לא פלל מעודו, – והוא, כבריאה
חדשה היה בעיניו.

כי אם נאוו כרי המרעה הנרחבים בבין הערבים,
בשקע השמש ימה; ואם נעים שבת על האש הבוערת
בהיות הערב, והרועים מחללים בחלילים והצידים
ישיחו על אשר אנה להם בשדות מדבר רחוקים; ואם
מתוקה היא המנוחה לילה בשדה בין המשפתים,
בהשתרע האדם על יציעו ועיניו למרומים, אל אלפי
הכוכבים המזהירים בירקרק נגהם ממעל. – הלא עיף
ויגע שם האש מחם היום ועמלו ואך שריקת עדרים
עליו תענה, ופה בבית הזה מה טובה המנוחה
בתענוגים! במכלל כל יפי אשר עשו חכמי חרשים,
אמני מחשבת, ישב אדם – ועבודה אין, בלתי
לשבע ענג וחן כל היום, וכמו לאחד האלים יגש
לפניו בכלים טהורים ויקרים כל זני מרקחים, פרי
הדר וכל עסיס טוב למשקה, – ואפרים, אשר חלש, לא
ידע נפשו מהתענג ומרך…

הוא בצל העשר שכב ישכב, - והשמש הולך הלך
בשמים ונטה עוד מערבה; והנה זה שלחו קרני
אורו מאשנבי החלונים

פנימה, והנה משבצות פז על מרבדי הדביר ועל
תבנית כל רמש ובהמה ועוף, אשר על הקיר המתוח
בששר ועל ראש קצנה ישתעשעו… וקצנה על יד
האשנב, לרוח היום, יושבת ממול הנער, על כסא
מרפד עור יקר, עור נמר חברבורות. ידיה תשלח
בכישור ועיניה באפרים, אשר ראתה בו כי פניו
כפני הושע, זה דודו אשר אהבה בלבבה…

ומה יפתה בת-מצרים זאת! בה יביט הנער – וגם את
סוסו משושו לא יזכר עוד! כל בה – נעימות-חן ותם.
בין תלתלי שערה, הקבוץ לה על קדקדה, תקעה
שושן לוט גדול ונחמד, והוא תלוי נופל על ערפה,
משחק לרוח היום, כי יפוח וסלסל בפרח
ובתלתלים יחד… כף ידה הענגה תמשך בצמר
הצח, ואצבעותיה השלוחות תפזנה ותטוינה את
החוט הדק – והיא אל אפרים מדברת, וקולה כהגות
יונה בחמלת אהבתה. שמעה קצנה כי קרוב הנער
להושע ואותו בא לבקש בצען – ותשכח כמעט את
אבלה, כי שמחה בקרבה ותדבר אך בהושע, עד
כי רע הדבר בעיני אביה – ויצא את הבית פן יגער
בבתו, כי לא יתאפק…



וקצנה אמנם שוגה היתה בהושע מנעוריה, אולם
אביה מהר ויתננה אל איש מעשירי מצרים
הגדולים, בהיותה עוד בת חמש-עשרה שנה, לבל
תלך אחרי העברי; ולא שמע אל בכי בתו יחידתו,
כי לא חפצה בבעל הזקן אשר בחר הוא לה. ויהי
כשבת קצנה עם בעלה זה שנה אחת – וימת האיש,
ותירש העלמה הון עצום ורב. ותשב אל בית אביה
ותכונן את הבית בכל עשר ותפארת, ותהי מאז
השוררת בבית, ואביה לא כהה בה עוד מעשותה
ככל חפצה. – כי כן דבר הבנות במצרים עם
אבותיהן, אשר בטרם תהיינה לאיש ושלט האב
בבתו כטוב בעיניו ונתנה לאשר יחפץ הוא; אולם
אחרי היותן לאיש, תצאנה מיד אבותיהן לעולם. והיה
אם גם ימות הבעל, לא ישוב האב למשול בבתו עוד.

ויהי כשוב קצנה אל בית אביה: וכל בחור וטוב
מגדולי מצרים ושריה בקשו את ידה, – השיבה היא
את פני כלם ריקם, כי נפשה עודנה קשורה בהושע
ותוחל לו. וגם בספתה הנסיך, אשר מבית פרעה,
לא חפצה קצנה – ובעיני אביה רע. –

והושע אז איננו בצען, כי במלחמה הוא אשר
בלוב, והמלחמה שם ארכה והוא עוד טרם ישוב.
ותשב קצנה ותחכה לו, ונפשה חרדה להקשיב כל
דבר אשר ישמע על הושע וחילו. ואביה אמר: תשב
עד אשר תלאה מהעגן עוד והיתה לספתה. הנה היה
כיום גם דבר החוזה באי, כי תנתן הבת לעברי
הלז, להושע, למען קנות לבבו ועזרתו לדבר אשר
יזם באי לעשות בממלכה ובבית פרעה, –
להמליך את ספתה. והרנחת, אשר אף הוא בא בקשר
הזה, אשר נקשרו באי וספתה חרש, – איך ימרה
עוד?… גם ספתה הן ימשך ידו בעצת הכהן
מקצנה, ובמחיר הכסא יתננה כי תהי לנכרי,
להושע העברי…

על כן רגז הרנחת בקרבו היום, ויצר עליו ביתו
ויצא כה סר וזעף.

וקצנה עוד טרם תדע את העצה אשר יעץ הכהן עליה
היום, אך שמע שמעה כי אולי עוד היום ישוב הושע
ובא צענה, ויהי אפרים בעיניה כאות לטובה, וכמו
ציר שלוח לה מאת בחיר-לבה אשר בדרך. והנה
הגיד לה הנער בדברם, כי שלוח הוא ביד אשה
אל הושע –ויפעם לבה עד מאד. אך בראותה, כי
מחריש הנער מהגיד לה עוד, ותתאפק משאל לו עד
עת מצוא.

ויהי אך יצא יצא אביה את הבית, ותגש ותשב על
יד אפרים במטה ותשאלהו בלאט: " ומי היא
האשה אשר אמרת, ומה היא? לאמר: הצעירה היא אם
זקנה? היפה היא ואם בעולת בעל?

והנער הבין למה תשאל ככה וישחק על דבריה
אלה: הן העלמה ההיא אשר שלחתהו אל הושע, אימה
לה ויראה וכבוד על סביבה, ולא לאהבת גברים
תצפה אשה אשר כזאת, – מרים שמה, אחות משה,
והיא נביאה!

ותנח רוח קצנה בשמעה את הדברים האלה, ותקם
ממלאכתה ותבקש את אפרים לצאת אתה הגנה.

ואפרים – רוח חדשה נסכה בו בת נדיבים זאת. יצא
ישראל ממצרים, והוא לבו ירן בו כי בא צענה
ובבית המצרי הוא… אנה באו המשטמה והבוז אשר
בני שבטו נטעו בלבו למצרים ולכל כבודם יחד?
אכן, אך מעון-חסד הבית הזה, אשר בו קצנה, אילת
אהבים זאת, תנוה! והיא – שיח שפתותיה לו כהגות
כנור נעים, מבט עיניה – משוש נפש, וכיוצא
במחול אחריה בלב רננה הגנה ילך, מצעדי עז
ידרך, כי רפא לו!




ד


והגן – ערוגותיו, שדרות עציו ושיחיו, סכותיו
וברכותיו כלן עשויות בטוב טעם ובדעת חן, וכל בו
פורח בברכת האביב ונותן ריח ניחוח לשובב נפש.
עפאיו הרעננים לרוח-ים קלה ישאו, ובצלם
צפרים לקראת ערב ישוררו, וקול צפצופן ששון אהבה
כי נעים. ובחצר הזאת, בפרח כל תפארתה, זכר
אפרים את חצר בית אבותיו, אשר לא ראה בה בלתי
אם האבוסים לבהמה ואת החצר וגללי הצאן והבקר –
ויפל בעיניו כל עשר בית אביו ועשרו הוא יחד…
ידע אפרים כי עוד יגדל ועוד יפרץ – כי הן היורש
האחד הוא גם לכל הון אמו ומקנה – אולם מה בכל
העשר הלז, אם גם ביתו לא נפלה מבית אחד העבדים
אשר לו, מלבד כי רחב ידים הוא במדה…

נעצב אל לבו עמד אפרים מביט אחרי קצנה
המתהלכת בשפעת הירק לארות פרחים ושושנים.
נוגה ומחרישה תקטף ותשים אל הסל אשר בידה,
ואפרים זה נמשך והולך אחריה לבחר כל יפה וטוב,
ואף הוא אבל יקטף ציץ אחר ציץ ונתן לה – ושניהם
מחרישים.

נמלא הסל וקצנה באה אל הסכה, ואחריה אפרים,
ותשב לקלע עטרות למתים אשר נפלו ממשפחתה
במגפה. ומרחוב העיר פעם פעם תפרץ צוחה, וקול
קינה מרחוק יענה, אשר תענינה נשים בספדן על
המתים – – והנה נשאה קצנה עיניה בדמעה אל
אפרים ותאמר: “והגידה נא, בן, היאשמו מצרים
בשנאתם לעברים, אשר הביאו את הדבר הזה
בארץ?”…

“האלהים, אל העברים עשה – ונחנו מה?” אמר אפרים
בכבד לשון, כי לא מצא מענה לתוכחתה, ופניו חפו.

כן, ידעתי, כי לא אתה, נער נכלם, רשעת", אמרה
קצנה ברך קולה, " ואני לא אראה בך חטא, מלבד
אשר תתחשב עוד אל הגוי הזה ואלהיו האכזרי אשר
לא ידע רחם… אך הן גם אתה כהושע תעשה – –

ופתאם ספדה כפיה אל לבה, כי פרץ בכיה ותען:
“לבי לבי לנפשות מתינו! הן גם לבכות על פניהם
לא נוכל, כי הבית אשר ישכבו שם סגר מבא, כי
בית-הנגע הוא, ומי יעז לגשת אל אשר כזה?… לבי
לחללי בת-עמי!”

ואפרים נרעד ולא ידע במה ינחמנה. בעינים
זולגות דמעה שבה העלמה לקלע את עטרות הפרחים –
והוא מחריש יתן לה פרח אחר פרח ושושן אחר
שושן, ולבו עליו נכמר אף יהמה קרבו אבל גם
הוא… ובדאוב לבבו החל גם פצע ראשו כואב, רעדה
חלפה בעצמותיו, אף כל בשרו נכמר – אולם הוא עודו
מתאפק ועומד על רגליו. דומם יעמד לפני קצנה
הכפופה על המלאכה, על שלל פרחי האבל אשר
תקשרנה אצבעותיה דומם, וראשו סובב הולך…

והנה בא הרנחת מדרך השער ומרחוק אל אפרים
יקרא: “הושע דודך בא!” – ועטרת הפרחים נפלה
מידי קצנה, כי קפצה ממקומה ושפתיה פתוחות – –

היא חורה אדמה, ובעוד ידיה על לבה הנרגש,
נחפזה אחרי אפרים לקראת אביה, לשמע מה בפיו
עוד.

והרנחת הגיד, כי יעמד הושע עם גדודיו מול צען,
כי אין לחנות כעת בעיר עם החיל מפני הדבר אשר
בה, וחנה מחוצה לה, בין צען ובין הים; וכי עוד
מעט יעבר הושע וחילו לפני המקום הזה לבא אל
מקום המחנה; וכי הושע, אשר זה הגד לו כי אפרים
פה הוא, שלח את הרנחת לאמר: “יצא נא בן אחותי אל
המחנה ובא שם אל אהלי – –”

ובעוד הם, הרנחת ואפרים, מדברים, נחפזה קצנה
מעליהם, כי הנה זה נשמע לה שעטת מצעדי צבא בא;
ותמהר ותעבר בגשר התעלה אשר בגן, ותצא
מבין העצים ותדלג כאילה ותתצב על הרבד אשר
שם אצל הגדר, ותשקף מעל החומה, השקף וצפה אל
הדרך לראות את הושע עובר בראש צבאו.

והנה זה נראה לה הגבור בחיר-לבה בא. קוממיות
לפני חילו הרב יצעד, עובר – ושריונו וכלי נשקו
עליו ינוצצו באדם זהר השמש ברדתה. והנה זה
עד לפני הגן הגיע – ויפן האביר את ראשו להביט
בו – ויכר את קצנה! עד לבה נשקפה לו תפארת
נשים זאת מעל הגדר, וקרנים מזיו השמש על
תלתלי ראשה תפזנה – ויאורו פני הגבור
וישלח לה ברכת שלום וכבוד, כי נטה לה בכידון
אשר בידו…

“אכן נהדר הוא החיל בלכתו על דגליו בצעדי
אונו!” אמר ראש הקשתים הזקן בגאון אל אפרים
בגשתם אל קצנה, " אך היום שבתו הנוגנים והופר
השיר מלפני הצבא, כי יום אבל הביא עלינו
המכשף העברי… גם הושע אל העם הזה יחשב…
אולם יהי נא איש החיל הזה מופת לכל צעירי מצרים
וגם לך אפרים – והתחזקת והיית עמנו כמוהו!
עתה, מהר והשגתו עוד! לך לשלום!"

ויפן הרנחת אל ביתו, ואפרים פנה אל קצנה לתת
לה ידו בברכה בטרם ילך, ויהי אך הגיעה היא את
כפה אל כפו – ותקרא נבעתה: " הו, מה חמה ידך,
אפרים! הלא חולה אתה! אל נא תלך עוד!"

“אין דבר!” קרא הנער וימהר וירץ בדרך השער
הקרוב. וקצנה מהרה הביתה לשלח אחריו עבדים
כי ישאוהו. אך בעוד אלה באים, השיג אפרים את
הושע ויתן קול רם ויקראהו בשם.

שמע הושע את קול הנער –;ויכירהו מרחוק,
וישלח את זרועותיו לקראת אחיו בשמחה. אך בטרם
יפל הנער על צוארי דודו – נפל לפניו; ארצה
לרגליו נפל והוא מתעלף…

והושע, אשר חרד אל הנער להעירו, צוה ארבעה
מאנשי חילו, ויקחו את אפרים הנדהם ואשר חור
כמת ולא יכל עמד עוד על רגליו – וישאוהו
ויביאוהו אל אחד האהלים הראשונים אשר נטו על
הגבעה לשפת הים.

“הנמצא הסוס?!” קרא הנער בהתעוררו, ועיניו אשר
הביטו רגע משתאות שבו נעצמו בתרדמה; ולא
שמע עוד גם בגשש הרופא הזקן, אשר בצבא, את
גויתו מכל עבריה.


פרשה שלישית: הושע

א


ויהי בחצי הלילה, והושע יושב לפני אהלו מעבר
המחנה, אל מדורת האש הערוכה לפניו. דאגה על
פניו תשכן, ובהעמיקו חשב יש אשר יעור פתע,
ישא עין מעל האש הבוערת וכנשר הנבעת
במרחקי האפל ישקיף.

מה יבקש הגבור בליל מצרים זה?…

הוא יצא את האהל מפני אפרים בן אחותו השוכב שם
במטה. מצות הרופא, ההולך עם חיל הושע, חזקה על
הנער כי יחריש ולא ידבר, למען ינפש הלילה
מכל, ולא תחזק עליו הקדחת עוד, כי עזה היא. אולם
הנער, מדי הביטו את הושע דודו, התנער לדבר
אליו מה בעזוז רוח – ויצא הושע מפניו, אולי ינוח
לו וירדם.

ואפרים התנודד עוד על משכבו בקדח עליו דמו.
בחמו את קצנה החמודה יחזה אף ישיח עמה ואת
קולה ישמע בדברה, גם את דברי הרנחת אביה
ואת שיח הכהן, המדבר אליו רכות, תשמענה
אזניו, – ופתאם ילהטוהו חרפות, חרפת דברים אשר
מצרים ואלהיהם וחקוקי-קירות בית הרנחת ישאו
בקללה על העברים, וגם קצנה עמהם תען… יתעורר
– והנה הוא בין גלי בית אביו הזקן אשר יהרס
המון מצרים ברעו, בשריקת פראים – – וקפץ הנער
אגרף, חמה בשפתיו תנהם, אף שניו תחרקנה נקם –
והוא טש על סוסו בתוך המון רב, צבא מלחמה – ואיפה
הושע?!… איפה הוא כי יגיד לו? הן דבר יש בפיו,
הדבר אשר שמה הנביאה בפיו, אל הושע-יהושע, –
בין שפתיו שמה לו את הדבר ומתי יגידנו ומעל
לשונו יסירנו? –

“הושע! דודי הושע, איכה?!” קרא הנער וישב על
המטה, “דבר נכבד לי אליך, גבור החיל!”

והנה הושע עליו יכף ומשקה-סמים יתן אל פיו כי
ישתה:

“הרגע, אפרים! נומה נא וחשך דברך עד בקר. בקר –
ונדברה יחד”. ככה ידבר דודו לו, ותחבשת קרה
ורכה לראשו הכואב יחבש. ישכיבהו, יכסהו ועל
לבו ידבר עוד לאמר: “בעוד שעה אשוב אליך, אפרים.
כעת דבר נחוץ לי במחנה; ואתה, הנה בקשתיך:
נומה נא כמעט וינוח לך. אחר נדבר”. והוא שב
ויצא מן האהל.

והנה זה נרדם אפרים, ינוח ולא ידובב עוד, והושע
עודנו יושב בחוץ לפני המדורה הערוכה לו. גופו,
גוף הגרם אדיר ורחב-כתפים, נשען על הרמחים
התקועים לו בארץ חוברים למסעד, ועל פניו
השזופים אור אדמדם מלהבת המדורה ירעד אף
יבעיר עיניו כגחלים, – והן נכחן תבטנה, ואימה
להן, כאשר יהיה לעיני הארי הנשקף מרבצו
חרש…



“הארי אשר בצבא”, כן יקראו כל אנשי החיל אשר
במחנה להושע מפקדם; כי הוא בנשאו ראש ורעמת
תלתליו עליו תנער, ובקפצו אגרף – ושרירי
זרועו ידרכו עז, כמו לנתק את חשוקם, צמיד הזהב
אשר עליהם – ונע כל איש מפני הושע זה, ומפני
גאון מבטו מרחוק יעמד… אף עתה, בשבת הגבור
לילה בודד ודומם לנפשו, זה מראהו באור המדורה
כמראה הארי היה בטרם יזנק בנהם גבורתו.

על מה יסתער לבו ועל מה יתאפק איש המלחמה
ככה?

אכן, הפעם בלבו פנימה לו המלחמה, וכנגדה
בכל גבורת נפשו יתאזר אף יתעצם.

דבר גדול, גדול וכבד – משפט כל חייו נצב הפעם
על הושע; ודבר עמו ודבר אלהיו יאיצו בו שפט
והחליט עד בקר, למען עשות ככה או ככה למחרת
הבקר, – ומלחמת מחשבות עצומה תקפתהו. כי לו
הטל עליו החליט ועשה כרגע, כאשר יהיה
במלחמה, – והכריע חיש ויעש אשר יעש, באמרו:
כן חפץ אל. אולם הפעם לילה תמים הן נתן לו, למען
חשב ושפט כאדם על הדבר בטרם יעשהו, – וגדול
המשפט, וכבד הוא מאיש אשר לבו צדק וישר ידרש
ולא ידם.

ולמה אך לילה אחד נתן לו, כי עד בקר יגזר אמר
ויקים?… מחשבה אדירה – קול אלהים בנפש האדם
היא; והושע, נפשו בנפשו תריב עתה, נחלקו
מערכי לבו עליו – ובמי מהם קול אלהים מדבר?

הנה שמה, מערבה, עיר המתים ושער הגרים, – הוא
שער העברים אשר שם, – והוא הרוס על כל מושבותיו…
מושבות ישראל אלה, אשר בצלם דורות על דורות
חיו ויפרו – היום, לפנות ערב זה, עבר עם צבאו שם,
וירא את מפלתן; וירא גם את המקום ההוא אשר עוד
אתמל בית אביו היה – והנה אך עורבים על העפר
והאבנים הנתצים יעופפו… זאת ראה הושע – ויעבר
ללא עמד ושאול דבר, החריש ועבר כמשפט הצבא
בלכתו. אך בעמד המחנה, והרנחת ראש הקשתים
בא אליו ברכבו, אז שאלו הושע על הדבר – ויספר
לו הרנחת את כל אשר נעשה במצרים אמש, ואשר
יצאו העברים מצען, – כגנבים בליל המבוכה
נמלטו וילכו אחרי משה…

וגם בדבר הרנחת – החריש הושע, שמע והחריש…
גם עפעף לא הניד, גם הגה לא הוציא מגרונו באזני
המצרי; וככלות הרנחת מדבר לא שאלו עוד הושע
דבר, אך ידו כנואש הניד – ויצא לתפקידו
במחנה. ויתהלך במחנה עד חנות כל איש על
מקומו, ויצו את כל אשר לצוות – וישב ויבא אל
אפרים האהלה.

בא – והנה הנער דובב הוזה על משכבו, והושע
עמד ויקשב אולי יציל מניבו זה דבר וידע אנה
פנו, אנה הלכו האנשים, כי עזבו את מושבותם
להרס? האמנם אל ארץ העברים, כנענה, אשר קוו לה,
יצאו עתה ללכת, המה על נשיהם וטפם ולא יראו פן
יפגעום בחרב?… או כי אל הר אלהים חורבה יסעו,
ויעזבו את שדות גשן הרוה להיותם תועים במדבר
הרים, בשממות סין וצין עם מקניהם?

“משה, משה!” המה לב הושע בקרבו, “מה עשית, איש
האלהים, בקנאתך לעם הזה?! איך עקרת פתע את כל
הגוי מן המקום אשר השריש ויפרה בו, ואנה
תביאהו להצילו מנקמת מצרים?!”

המה לב הגבור וגם רגז בו. כי הושע גם הוא
מחשבות פדות חשב על עמו ישראל, אך לא
דרך-פרצים אשר כזאת התוה למו.

ומה הדרך אשר אמר הוא להוליך את עמו בה? – הוא
הושע, מעת בואו לעבד בצבא פרעה וירא כי אלהים
עמו, נשאו לבו ויגמל עצה אשר כזאת: אם יהיה
עוד האלהים עמו והצליח עד עשות לו שם במצרים,
אז יבא וידבר אל פרעה ואל יועציו לאמר: “יתן נא לי
ואספתי גדודים מבחורי העברים ואלמדם מלחמה –
ועשיתי בהם גדולות לפרעה ולמצרים. כי הנה
בעטו מלכי כנען בפרעה ונוספו עליהם גם סרני
פלשתים, וארצם הן ארץ-חפץ היא לסחר-מצרים
ולארחותיה, כי שער כל הקדם היא, – ולעברים זאת
הארץ ארץ מגורי אבותיהם היא, ממנה מולדתם ואליה
ישאו נפשם עד היום; ועלה הושע שמה עם גדודי
העברים ולכדו את הארץ לפרעה. והיה כאשר תכבש
הארץ לפניהם, ועלו שמה כל בתי העברים, אלה
אשר לא תכיל ארץ מצרים אותם, ונאחזו שם בארץ
אבותיהם, כי רחבה היא, וישבו שם ועבדו את אלהיהם
בארצם כחקם ולא יהיו עוד כצנינים בעיני
מצרים. והמה בזכרם את חסדי פרעה עמהם, ומעוז
מצרים משען יהיה להם כי יתחזקו בארץ, – ועצרו
הם את הארץ ההיא על יושביה לפרעה ולממלכתו עד
עולם, כי משמרת נאמנה יהיו העברים שם למצרים.
וחזקה מצרים וגדלה עוד וגם לישראל בגללה
ייטב, ולא יהיו עוד כגרים בארץ לא להם, כי בארץ
אבותיהם ישרישו ועם מצרים שם יעשו חיל”.

ככה דמה הושע עשות לעמו והרים קרנם בכבוד
מצרים!

ועתה בשובו מנצחון עזו בלוב, והוא שליש,
וידידים לו בין רבי המלוכה, ובאי החוזה, ראש
יועצי פרעה, גם הוא אהבו – אמר הושע, כי הנה בא
היום, אשר יחל עשות בדבר, – והנה בא זה האיש
משה וכל עצתו הפר…

אכן, נערץ משה, כביר רוח הוא איש אלהים זה,
וחתיתו על פרעה נפלה; אבל הן משטמת-נקם נתן משה
הפעם במצרים על ישראל עמו, איבת עולם אשר לא
תמחה – ומפני חמת מצרים האדירה אנה יבאו
ואיפה יסתרו העברים האמללים עתה?…

הנה כרוח הקדים כן נשא משה את קהל יעקב ויוסף
פתאם מצען, אותם על נשיהם וטפם ומקניהם יחד
הוציא בליל המבוכה, ועמהם בדרכם יגרפו
העברים גם משאר מושבותיהם והלכו ערברב גדול
ועצום עם כל הכבדה אשר ברגליהם, – ומלחמה
ראשונה כי תקרה עליהם, מה יעשה אז משה עם אספסוף
לא למד אשר כזה, ואת נשיהם וטפם ומקניהם
יחד?… אנה יביאם כי לא יהיו למרמס ולבז? –
ומצרים הן רדף ירדפו אחרי “העבדים הבורחים”,
ישיגום – ואז – הה, שדי צור ישראל! – הן אבות על
בנים יכו ולא יחמלו, ושרידיהם ציד לשבטי
השוסים אשר במדבר יהיו – –

“משה, משה, מה עוללת לעם הזה?!” נהם הושע בתוך
אהלו ויספק כפיו נואש.

ונון אביו הזקן, נשיא-עם זה אשר לב חכמה ובינת
עצה בו – איכה נמשך גם הוא עם אנשיו אחרי העדר
ויברח עמם לילה?

“איש האלהים, משה! האלהי ישראל יעץ ככה ותעש,
או כי הגוי אשר עוררת אתה באמרי פיך נרגש
ככה ומתוך אפיקו זרם, ואתה בזרמו הוא נסחפת
ותאמר: יד אלהים עשתה זאת?…”

את מי ישאל הושע והודיעהו את אשר היה פה בעם?
והוא כל ימי היותו בלוב דבר לא הגיע אליו מכל
הנעשה והנדבר בתוך עמו עד צאתם אמש.

כי כשנה וחצי עשה הושע במלחמה, רחוק מארצו
וממולדתו. ושמה, זה לו כעשרה חדשים אשר לא
באתהו כל שמועה גם מבית אביו. רק לפני חדש ימים
באה אליו הפקדה מצען לשוב, וילך וישב ויבא
– ויעמד על חרבות בית אביו והריסות כל בית יוסף
יחד. והמה, כל העם – איפה הם?!…



והנה נערה אחת עבריה באה בעצם הלילה אל
המחנה, שואלת להושע. ותעמד לפניו ותאמר:
“עבדך, אליאב אבי, שלחני אליך, אדוני, לאמר:
הואילה נא, בן-נון, וסורה אל בית עבדך החולה
והולך למות, והגידך את דברי אביך, אשר צוה לך
לפני צאתו מצען…”

ואליאב מן העבדים העברים אשר לנון היה, והוא אמן
את הושע בילדותו. ויהי כשאל הושע את פי
הנערה על אומנו זה הזקן, ותספר לו, כי אך הוא,
אליאב אביה, לא יצא אמש כצאת כל העברים מצען,
כי חלה האיש מזקן ולא יכל ללכת, – ויצו עליו נון,
אדונו, ויקחו אותו ואת אשתו הזקנה וירכיבום
על החמור וישלחום אל הבית הקטן אשר לנון על חוף
הים. וילכו עם בתם, הנערה הזאת אשר תכלכל
שיבתם, וישבו שם. ובאשרם היה הדבר; כי שמה
לא הגיעתם הרעה אשר עשו כיום מצרים בשער
העברים.

ותוסף הנערה ותגד להושע עוד, כי נון אביו דבר
לפני הקהל היוצא מצען ויאמר: “עתה יעזב גם
הושע בני את עבודת מצרים ובא יבא אל ישראל עמו
לעבדו בשם אלהינו ובעזרתו!” וכי שמחו בני
אפרים כלם וגם כל העם צהלו על הדבר הזה
ויקראו: “יחי בן-נון! יחי הושע גבור ישראל!”

“ועתה”, אמרה הנערה עוד, “ילך נא אדוני השר עם
אמתו ושמעת הכל מפי עבדך אבי הזקן; כי נחוץ
הדבר לך – אמר אבי – לדעתו בעוד מועד”.

הנה עתה ישאל, עתה ידע הושע את אשר היה פה!
והוא התמהמה עוד רגע ויחשב אם אין לצוות פה
דבר, – ויפן וישם עין באפרים אשר באהל,
וישב ויען את הנערה להגיד לזקן לאמר: “אך
למחרת הבקר אבוא אל ביתכם ושמעתי, כי הלילה
לא אוכל עוד עזב את המחנה”.

ותלך הנערה, והוא נשאר יושב לפני האהל אל
המדורה אשר ערכו משרתיו לו, ישב ושמר על
אפרים ומחכה לשמע עוד, מה בפי הנער בן אחותו,
אשר שלח להגיד לו דבר גם הוא.

אכן, יודע הוא הושע מראש, כי גם מדברי הנער
אפרים גם מדברי הזקן אליאב יגד לו, כי קרוא הוא
לצאת אחרי אחיו ואחרי כל הקהל אשר יצאו מצען –
ומה יעשה אז?

מחר – אנה יפנה, אנה יבוא הושע? – לפני פרעה או
אחרי משה?…

על זאת ישב הושע, יחשב דרכיו, – חצות לילה הגיעה
והוא עוד טרם ימצא מענה.




ב


אור המדורה – לבות קלות וזכות כתכלת השמים
בזיקי זהב על הגחלים תרחפנה; והנה זה החלו
הגחלים עוממות ומתכסות פיח לבן דק – עוד מעט
ושקטה האש. והושע כתמרות עשן עוד יתאבכו
עליו רעיוני לבו, – נפשו בערפל תתעה ודרך
אין…

והוא, הן עוד היום לאור התקוה דרכה נפשו עז
בששון עלומים…

לטוב קותה נפשו כל ימי לכתו בדרך שובו צענה.
והיום, אך נראו לו במרחק ראשי העמודים
הנשאים אשר בעיר רעמסס, היא צען – צהל לבו בו
כלב נער קטן במשובת ששונו; הן עוד מעט וראה את
פני אביו הישיש בתפארת שיבתו!

האב הזקן – באבלו הכבד על אשת נעוריו עזבו
בנו. כי ימים אחדים לפני צאת הושע לובה מתה עליהם
אמו, – ועתה נדמה לבן כי הוא הולך ונושא כוס
נחומים מלאה להביא אל אביו. הן שמח ישמח האב
לראות את כבוד בנו יחידו הדור הנצחון והוא אחד
השלישים בחיל פרעה המפאר. – הן מימי יוסף לא
אשר עוד עברי במשרה אשר כזאת במצרים. והיה
כאשר יגלה הבן לפני אביו והגיד לו את רעיון
לבו אשר יהגה לעשות לעמו, אף ראה יראה, כי סלל
לו הבן דרך אל בית פרעה למען יחל לפעל את
מפעלו זה הגדול – כמה יגאה ויגל אז לב הזקן
בבנו, וגם בעצתו עצת נבון יסעדנו – –

וככל אשר הקריב הושע לקראת ענקי העמודים
הנשקפים מעל הבירניות ובין המגדלים הנשאים
על עיר מולדתו הרבה, צען קרית מלך רב – כן צצו
וישגשגו לעיניו כל חלומותיו הטובים, אשר חזה
ואשר קוה להם בימי העמל והתלאה, ימי המלחמה –
ועתה הנה הוא הולך ובא לקראתם, ולפניו פני מרים
בת עמרם הנאדרה ילכו…

מרים בת עמרם, אחות משה ואהרן הצעירה – עוד
במדבר, בנסע הושע למלחמה עם צבאו, במסעיו
יומם ובנוחו באהלו לילה, רחף רחפה לעיניו תמיד
דמות העלמה הזאת אשר מבית אבי אמו קהת. היא
בעודה קטנה ראה הושע פעם, כי הביאתה אמו,
היא דודתה, מבית אביה בסכות, לשעשע את הילדה
ימים אחדים בתוך ביתה היא. והילדה אז שוגה
תמיד כבחזון חלומות, בודדה לנפשה; והושע אז
בחור בן-עשרים מתעתד לעבודת הצבא בחיל פרעה.
ותאמר הילדה לו פתע: “ולמה זה תלך עם המצרים?
ואני הן ראיתיך בראש אלפי אפרים ומנשה”. –
“ומתי ראיתני כה, בתי?” שאלה הושע ויצחק.
“אמש!” ענתה הילדה ותתצב למולו, “אתה אז
הלכת ואני את הדגל לפניך נשאתי”. – “והן אמש
יחד בבית הזה ישבנו”, ענה הושע בלעג. – “אל נא
תתלוצץ, איש הצבא!” ענתה הקטנה וגבות עיניה
נקבצו למולו מרגזה, אני אמש בימים הבאים
חזיתיך…" ותפן ממנו ותרץ אל הגדיה הקטנה
אשר דבקה במרים לאכל מכף ידה.

כחידה היתה אז הילדה הזאת בכל הליכותיה ואיש
לא הבין פשרה.

ולפני צאת הושע הפעם אל המלחמה בלוב, שבה
מרים ונראתה בבית אביו – והיא אשת קומה והוד לה
בהליכותיה. היא באה מסכות לבכות לדודתה הטובה
אשר מתה. והושע, בימי אבלו ההם, אך החריש
ויתפלא למראה העלמה הזאת אשר לא ראה עוד
בבנות כמוה. כבוד אלהים היה חופף עליה וכל
רואיה מנגד לה עמדו כמפני אחד השרים… עלמה
נביאה אשר קול אלהים מדבר בה היתה מרים;
והיא כאחד השופטים תתהלך אז בעם. עריצים
באמרי פיה תיסר, ולעניים קשי-יום בנדבות
דבריה תאמץ, אלמנה ויתום תנחם ולגורלם תדאג
כי לא יעזבו. – וקינתה לאמו, דודתה, כמה נגעה
ותוגה כל לב בדבריה! והיא אף דברי נחומים אך היא
מצאה להגיד לדודה ולהושע בנו, להקל משא
יגונם…

והיא אשר הגידה אז להושע, כי אך נסה ינסהו אל
בעבודת מצרים, יען הוא לגדולה מזאת נוצר, –
והושע אך השתאה ויעמד מיראה בלבבו. נדמה
לו, כי עתה תוציא מרים את רעיונו הגדול אשר נשא
בנפשו ולפני עתו תגלהו ברבים… ואף זאת אמרה
לו בהפרדו מבית אביו לבוא אל צבאו המחכה לו:
“לך, הושע – לך והצלח במלחמה! ואני הגה אהגה
בך פה כל הימים, לדעה אשר יעשה עמך עוד. לך –
ועד שובך בשלום לבית-אביך אוחיל לך; ואשר יאמר
אלהינו – אגידך אז!” ככה דברה אליו העלמה
הגדולה בפני כל הנצבים עליו ותשלח לו את ידה
ברכה.

אז יאמר הושע בלבבו, כי אך זאת האשה הוכיח לו
אלהים! אשת אמת וגבורה זאת, אשר צדק ורחמים בה
נשקו, אך היא תנחמהו אחרי אמו ובדרך החיים
תעודדהו, ובה גם אביו הזקן יתנחם עת זאת בביתו
הגברת תהיה.

אכן, בעבריה הזאת אשר מבית הלוי, ולא בבת
מצרים, גורלו יהיה!

בת מצרים –

כי היו ימים להושע ובתוך לבבו קצנה בת הרנחת
השתעשעה.

כמו שחר נשקפה לו זאת מילדותה וכצפור נעלסה
כן צהלה תמיד לקראתו מדי בואו אל בית ידידו,
אביה. היא פרחה עד גדלה לפניו ותיף ותהי
לתפארת נשי צען – ובתוך נפשו בששון אהבים
זרחה. ויקו אך ליום הקרוב אשר יעלוהו במשרה
לכבוד – ודבר אז עם אביה הגא, ונתנה לו הבת אשר
חשק בה. ויהי היום והושע בא לברך בשלום את
הרנחת ואת בתו בטרם יצא פיתומה, – כי נשלח
שמה לנסות ולערך מערכות צבא השכירים, אשר
מכפתר ומפלשת ומן הרועים אשר במדבר. ויהי
כי לא נמצא אז האדון בביתו, ויבא הושע אל
הדביר, אשר בו קצנה תשב על עבודתה יומם – והנה
הנערה כורעת לפני תבנית חתורה, פורשת כפים
בתפלה. ובטרם יפנה הושע, חרדה נחפזה קצנה
אליו בבכי, כרעה ותחבק את ברכיו אל שדיה,
ובנשאה אליו פני תחנה תקרא: “אל תעזבני,
הושע! אליך עתה התפללתי, ותבא – הצילני!”
והושע נבעת וישתאה רגע. העדינה והחמודה,
כאילת-אהבים נסה מפני ציד להסתר בו היתה אז
בעיניו. ויתאושש וברחמי אב לקחה על זרועותיו,
נשק לה ויושיבה עמו על הכסא: “ומה לך, בת? מי
המר לך, התמה?” שאלה בחמלה רבה.

“אבי… מינקתי אמרה לי”, ענתה קצנה באנחות, “כי
עתה בא זקן אחד, ואבי מכר ימכרני לו, כי עשיר
הוא”.

“אל תאמיני, בתי!” ענה הושע וישחק, כי לא
האמין גם הוא, אשר יעשה הרנחת ככה לבתו
היחידה והטובה אשר אהב, והיא עודה צעירה כה
לימים.

אך העלמה עוד תרעד, בחיקו תתכנס, בצוארו
תתחזק אף תביע מפחד: “יראתי… עשה יעשה
ככה… אל תעזבני, דודי!… גבורי, צור-מחסי! אלי
אשר חמדתי – הצילני!”

אז חשב הושע רגע בדבר ויקם ויאמר: “כי על כן
שמעי, בת! אנכי במצות פרעה שלחתי כיום
פיתומה, ונחוץ הדבר לבלתי התמהמה עוד. אך
בעוד עשרת ימים אשובה אליך. ועתה הנה אכתב
דברים אחדים אל אביך – הוא ישמעני – ואתן את
האגרת ביד מינקתך כי תתנהו לו”.

ויכתב הושע אל הרנחת לאמר: “תיקר נא נפש
בתך יחידתך ואל תתעמר בה לתתה לאשר לא
תאבה פן תרע לה להשם חייה כל הימים. והיא
עודנה אך ילדה – ולמה תמהר להוציא את היונה
התמה הזאת מביתך? הוחילה, ידידי, עוד וכשובי
נדברה עוד בדבר, כי נכבד הוא”.

והרנחת לא אחר מענות אז את הושע, כי שלח אליו
מכתב ביד עבד פיתומה לאמר: “העל בתי תצוני?
כי על כן דע: בת הרנחת לנכרי, לאחד העברים,
היה לא תהיה!” ובטרם ישוב הושע צענה נתנה הבת
לשוע פוטי-און הזקן…

והושע אז נכלם ומנע רגליו מבא עוד ביתה הרנחת
וילך סר וזעף ביגון לבבו, מחריש ומתעתד אל
המלחמה בלוב, עד בא לו ימי אבל אמו – ותבא
מרים…

וכצאתו למלחמה – והנה זה מרים לבדה שלט
שלטה בלבבו – – –



והנה היום כשובו צענה, בא הרנחת אליו במחנה
וידבר אתו טובות ויבקשהו כי גם יסור אל ביתו,
אף את דבר קצנה ספר לו כי שבה אליו אחרי מות
אישה.–

הנחם הגא הלזה ועתה, בעת הבאש העברים
במצרים, בקש יבקש את “אחד העברים” לחתן לו?…
אולם עתה עבריה גדולה ונאורה כבר עממה בגבהה
את בת מצרים זאת היפהפיה והענגה.

הושע – נפשו למרים ישא; והיא – איה עתה?…

הה! בדרך בשובו הלך ולבו בטח בו כי הפעם
לקראת גורלו יצעד; האשה הנדגלה ההיא – הוא לה
והיא לו תהיה. אחריו אל בית אביו תלך ושמחת האב
וגאון כל מולדתם תהיה שם עמו… והנה הקריב,
הנה בא אל מחוז חפצו – והוא כאכר העומד על שדהו,
שדה ברכה אשר בשלה קמתו – ויכנה הברד
פתאם!

גם בית-אביו גם תקות אהבתו, גם רעיון לבו
הגדול – כלא היו…

זרם העם מצען – ובלילה אחד גרף עמו יחד את הכל,
והוא, הושע, בדד בצען עמד לעיני מצרים… מה
כבוד משרתו לו ולהם? והוא אך בן לאב אשר ברח
ויהי אויב למלך אשר בנו יעבדהו, והוא בן לעם
אשר נבאש בארץ, ולזכרו מצרים כלם שן יחרקו.

כן! הבאישו העברים עד מאד ויברחו – והוא, הושע,
היאמין כעת באהבת מצרים אותו ובטוב לבם?…
ואנה יפנה, אנה ילך עתה? אביו קורא לו כי ילך
גם הוא אחרי העברים הבורחים – ומה יעשה בתוכם?
מנעוריו נשא בלבו ויקו לעשות גדולות, ועתה,
כבוא עתו הגדיל ועשה, מה יפעל בין קהל רועים
ואספסוף עבדים אשר ברחו מעבודת האבן והלבנה,
ועמם נשים וטף תועים והולכים לאבדון בתהו ילל
ישימון?

אכן, אך זר ומוזר הוא לעם הזה… דרכיהם לא דרכיו
ולא כמחשבותיהם מחשבותיו. ואף המה, כל הגוי
הזה בהמונו, האם לא כנכרי הוא לו? והוא, הן אך
תמול חשב חשב בלבו, כי הנה יבא ואמר לאביו:
“עברי אנכי, ועם אלהי אבותינו נאמן לב בנך,
ולכבוד עמי במצרים עתה אעשה”, איך דמה כזאת
בלבו? והם, העברים, הלא שנא שנאו את מצרים מאז
עד כי בזו לארצם וילכו, והוא, הושע, הן לבו
נשאו תמיד אל דגלי מצרים ופרעה, ובשמם נלחם
למען עשות להם תהלת נצחון… ואיכה יעזב הוא את
הדגלים האלה אשר השליך נפשו וכל יהבו עליהם
עד עתה? – –

ואם לא ילך אחרי משה ואחרי עמו – האל אלהי
אבותיו מה יענה?…

ומרים, מרים משא נפשו – מה תאמר היא?

אבל האם לא אל אבותיו נחהו בחיל פרעה ויהי עמו
שם? כי זה האלה מי הוא? הן האל הגדול, זה הנסתר,
אשר כהני מצרים לא יודיעו שמו בלתי אם אל
השרים רבי המלוכה, – האל אשר חכמי מצרים
יגידו תהלתו אך לבחירים דגולי אמותם, זה
“הגדול והיחיד אשר הכל יכיל”, הוא אשר מלא כל
העולם כחו וכל היקום בו הוא וממנו היה, “האחד
אשר בכל הבריאה הוא חי לעד” ובלתו אין דבר ויש,
– האל אשר חוזי מצרים לו ישירו ועל מצבות קבריהם
יזכירוהו, הלא הוא האלהים אשר גם אבותיו עבדוהו!
כי “אחד” הוא, ואם כי בשם אחר יעריצוהו, הוא אחד
ואין שני לו בשמים ובארץ, ובלב האדם אחד הוא:

“ענני אלהי אבי, האל האחד!” קרא הגבור פתאם
בדממת הליל וילפת מן המורא, – כי פני אביו
נראו לו ויופיעו רגע בשיבה מן האפלה…

זה אביו הן הוא קרא יקרא לו – ואיכה לא ישמע הבן
לקול אביהו הזקן אשר אהב ויכבד תמיד?… ומרים?
האמר תאמר לו אף היא: עזב ולך? והוא הלא נשבע
לפרעה לעבדו באמונה יומם ולילה ולבא על כבוד
מלכו באש ובמים… עתה, ההוא, הושע, אשר
בקצפו יסר כל מתרפה בצבא מעשות עבודתו
אמונה, הוא אשר בדברו בוגדים על עץ נתלו – ההוא
יבגד עתה ועזב את דגלו לעשות חטא-מות אשר
כזה?

והושע זה אשר ידע להחליט ולעשות כרגע בכל
אסון ופגע-פתאם במלחמה – עתה, בלילה הזה,
היה בעיניו כקנה אשר ינוד מפני רוח, כיתום
נעזב ואין מושיע… עד כי נעור פתאם בכעסו על
נפשו, נעור – ויטל את כידונו, ויתקע בלב
המדורה, והמון זקים זרקו נפוצו ויאבדו כרגע
בחשכה…

חשך, – נפצו מחשבותיו ותאבדנה גם הן בחשכה…

והנה-זה נסה בחמתו לקרא לנקמה, כי תכריע היא, –
כי הלא חרה יחרה לו על המון מצרים זה אשר החריבו
את בית אביו ובתי כל אחיו –

אבל בגלל העברים, בקללת האיש משה, הן נפלו
מצרים חללים פגרי המגפה – ומה משפט נקם לו
עליהם? הן הרע ישראל עשות הפעם למצרים מאשר
עשו הם לו…

ומה יעשה הוא כעת? אם אחרי עמו ילך הושע –
כבודו ואמתו יהיו דראון עולם לו, ואם עם פרעה
בשבועתו יעמד – קללת אב עליו תבא ולעמו כל
הימים יחטא…

והאשה, מרים הרוממה, משא נפשו הנאדר, איכה
תשנאהו היא ותבז לו בלבה הגדול והאדיר!

ובהשקיף הושע באפלת הליל מעל למדורה אשר
תכהה לכבות – עלה מראה האשה הנביאה לפניו
כחזון אש; כמו חיה נצבה מרים לפניו בהדרה
ועיניה עליו בשלטון ופקדה תבטנה – ותנער
גאות הגבר בלב הושע –

איכה יירא הוא מפני אשה ורגזה וכבו­ד
איש-המלחמה בגללה אחרי גוו ישליך?!…

“לא ולא!” המו שפתיו בקשי רוחו.

וכרגע כף-המאזנים, אשר הטלו עליה אבני משקל
כבדות: חובת הבן, אהבת נעורים, כבוד אבות וברית-עם
– הכרעה הכרעה!…

הוא אך פקיד הוא בחיל פרעה, וכן יהיה!

דבר אין לו עם כל אלה, אשר נקשר בם בעודו
ילד, כי רק אשר נשבע לפרעה בהיותו לאיש
בתבונתו – יקים! כי הוא לא בבורחים חלקו – מושל
כבוד הוא, שליש עם רבי-הממלכה וחוריה, ולא יגמל
עליהם בבגד בוגדים.

לא! אף לא האשה, לא רך לב רחום באהבתו יוכלו
להפריד בינו ובין השבועה, בינו ובין מעשהו
הנכבד!

“פה!” קרא בקול מפקד על נפשו וירקע ברגל, “פה
אשארה… ואבי – ביד אפרים אשלח דברי לו, וידע
על מה נעצר בנו במצרים, והוא בצדקו לא ירשיעני
אז – ויהיה אשר יהיה!”

וכאמרו זאת לנפשו מהר לבא האהלה לראות שלום
אפרים מה הוא.




ג


ואפרים יושב אז על המטה מצפה אל הושע כי יבא.

בשנתו סר חמו ויוקל לו, והוא ראשו חבוש לו עוד
ופניו אל הנר התלוי ובוער נכחו, ולאורו יביט
הנער אף יתאמץ חשב. ויהי כראותו את הושע דודו
עומד עליו, התעורר ויאמר: “ואני זה כמה אצפה לך,
דודי! הבמחנה התהלכת ולא ישנת עוד הלילה?
הנה אני ברב שרעפי אשב… אולם בטרם אגיד אלה
אדברה נא את דברי מרים אליך, כי בגללם הן
שלחתי הנה”.

“מרים שלחתך?” קרא הושע ויעמד משתאה.

ובעוד הושע מחריש לאפרים מתבונן לו לדעת אם
יוכל תת לנער כי ידבר עתה, נרגש אפרים
לדממה ויקרא בעז: “אנא, שמע נא! כי יראתי פן
ישכחו הדברים מפי, אם מכאוב ראשי ישוב עוד…”
אז הניע לו הושע ראש לאמר כי נכון הוא לשמע.

אך בטרם ישמע נתן עוד לחולה לשתות מן המשקה
אשר הכין הרופא לו, וישת אפרים וינח רגע.
אחרי כן פתח את פיו ויען לאמר: "אלה הדברים אשר
דברה מרים הנביאה ותשימם בפי להגיד לך,
ואתה שמע!

"מרים בת עמרם ויוכבד שלחה אל בן-נון האפרתי את
ברכתה שלום, לאמר:

"שמך הושע, כי אלהי אבותיך בחר בך מאז
להושע את ישראל עמו.

"עתה יגדל שמך, – יהושע תקרא, כי תשועת
יה יי קרבה, גבור החיל!

"וביד מרים אמתו אמר אלהי אבותיך לך: חרב ומגן
לישראל עמו אתה תהיה!

“ימין יי עושה חיל, והיא בזרועך תחזיק –
ונלחמת והושעת, יהושע, בשם יי!”

בקול רפה החל אפרים השמיע את אמריו, אך כאשר
דבר כן חזק קולו ויגדל עד כי נשמע לאחרונה
בעז והדר בדמי ליל מצרים, כקול מרים בדברה
בשם האלהים… כי בדבר הנער את הדברים אשר
שמה מרים בפיו בסמכה ידיה על ראשו, ראה עתה את
עיניה השחורות מעמיקות הביט בו – ותפעמהו רוח
עז לדבר גם בקול הנביאה… וככלותו נאנק דם
ויפל על משכבו עיף ויאמר: “עתה אישנה נא
כמעט…”

אולם הושע נרעש ותאחז ידו בכתף הנער
ותעוררהו ויפקד עליו לאמר: “שנה דבריך עוד!”…
ויפתח הנער את פיו וישאף רוח, ובשכבו
השמיע שנית את הדברים בקול נופל וכמו בלי דעת,
אפס דבר בדבר הגיד לא החסיר ולא הוסיף ככל אשר
דבר לראשונה, ויכל וינח את ראשו על כף ידו
ויאמר בלאט: “אנוחה נא…”

וימהר הושע ויחלף את התחבשת לראש אפרים,
ומים קרים נתן אל פיו מעט, ויכבה את הנר אשר
באהל – ויצא בלאט.

הוא שב אל המדורה ויתן עצים על גחליה אשר
הועמו, ובעלות העשן ישב ויתמך ראשו על ידיו
ועל ברכיו – והוא כחולם חלום, חלום מעיק בכבדו.

הגם אלהים, “האל האחד” קורא לו, ובשם חדש יכנהו,
כי לדבר חדש יעדו?…

והשם במצרים כנפש האדם יחשב, – כי על כן
יאמרו וגם יכתבו לאמר: “כבד את שם פרעה” –
ובשנות אלהים את שם האיש ושנה גם את נפשו, לתת
בו רוח חדשה לעשותו איש חדש. – ועתה, היחדל
הושע מהיות עוד שליש ושר לפרעה?…

קרא תקרא לו מרים בשם האל לעשות כאשר יקוה גם
אביו כי ככה יעשה בנו: עזב את חיל כבודו
ומשושו, חיל מצרים, למען יצא ויבא לפני אחיו
בני עמו – –

ומרים, האשה הזאת אשר נועז לחשוק אותה בלבבו,
נצבה פתאם לנגדו כמלאך מרום וקדוש, – היא
ואמונתה לאל, היא וקנאתה לעמה, – היא קמה לפניו
באמץ לבבה, בשוא ראשה ומבט עיניה מבעד
לגבותיהן הדבקות, מבט בוז לכל גאון מצרים
ועשרה על רב אליליה – וכף המאזנים, כף פרעה
וחילו, אשר הכריעה לפני שעה ותרד בכבדה, עתה
קלה ותעל מעלה… הדבר אשר החליט הושע לפני
שעה שב ונמלח לפניו כעשן, והוא שב לעמד בפני
המלחמה הכבדה, מלחמת נפשו בנפשו, אך הפעם
ביתר עז ואמץ-רוח נצב לקרב הזה.

כמה חסן ועז לו בדברים אשר שמע הפעם:

“… תשועת יי קרבה, גבור החיל!”

“… חרב ומגן לישראל עמו אתה תהיה!”

“… ונלחמת והושעת, יהושע, בשם יי!”

כהד רעמים רחוקים היו הדברים באזניו, ותחת
לחשב מחשבות, התרוצצה נפשו בקרבו, בקשה
דברים לאל מעזו, אלהי משה ומרים, ועיניו הביטו
בדמעה אל המחנה הפרוש לפניו באהלים באפלת
הלילה, אשר שם בני חילו, אשר למדם כאשר
ילמד האב את בנו, אנשי צבאו אלה העזים,
הגבורים הצעירים העובדים אותו באהבה ובאמונה,
ולמענו, לקול פקדתו, באש ובמים יבואו – בנים
מקשיבים, מי יתן לו תמורתם?!…

הוא קרא – ולמה? כי בפראי רועים אשר הסכינו לכת
בשרירות לבם יצא מחר למלחמה על בניו אלה
המקשיבים והנאמנים?…

והשבועה אשר נשבע לפרעה – הלא את גרונו
תסכר מתת פקדה לנכח חיל מצרים – – –

“לבקר משפט” אמר הושע בהחלף אנשי המשמר
לאשמרת הבקר, ויסר האהלה לשכב אולי ינום
כמעט וחזקה עליו נפשו הנלאה.

אך בטרם ישכב עמד עוד רגע על אפרים, כפף
והתבונן בפני החולה מתוך האפלה. נרדם הנער,
נושם בכבדות ושפתיו החרבות נעות כמעט – וירעד
הושע: נדמה לו כי בדבר מרים נדבר הנער עוד
עתה – ויתיצב ושפתיו הוא החלו דובבות לנפשו
בדברים אשר שלחה אליו הנביאה עוד בטרם יבא
צענה:

"מרים, בת עמרם ויוכבד, שלחה אל בן-נון האפרתי
את ברכתה שלום, לאמר:

"שמך הושע, כי אלהי אבותיך בחר בך מאז
להושע את ישראל עמו.

“עתה יגדל שמך, – יהושע תקרא – – –”

ובעודו מדבר כה לנפשו, דבר בדבר, נשמע לו קול
אנשים מדברים מעם מצב אנשי המשמר, וימהר
לצאת. והנה שם הנערה חגלה בת העבד הזקן אליאב,
באה שנית לבקש את הושע.

והיא ברעדה מבכי עצור אמרה לו, כי גברה פתאם
המחלה על אביה והוא נוטה למות, ובטרם מותו שאל
לראות את הושע, לדבר אליו את הדברים אשר צוהו
נון אדוניו, בטרם ילך ואיננו.

וימהר הושע וישב האהלה, ובראותו כי יישן
אפרים עוד, פקד את אחד מאנשיו לעמד על החולה –
וילך אחרי הנערה.




פרשה רביעית: יהושע

א


ויהי בלכת הושע בדרך, וחגלה נושאת לפניו
לפיד אש להאיר לו, וישאל הושע את הנערה, מדוע
זה לא יצאה גם היא בצאת כל העברים למגדולם ועד
קטנם?

ותאנח הנערה בבכיה ותאמר: “אכן, אדוני, עזובה
ונדחה נשארה אמתך בארץ… פה אבד ופה יתמו
ימי באין מנחם… ימים על שנים ישבה אמתך יתומה
בבית עבדך אבי-אבי אליאב הזקן, ולא נשאתי חן
בעיני כל איש, כי לא תאר ולא מראה לי. וירא אלהים
בעני אמתך, ויראני בחור רועה מעמי, אשר בן
צבעון שמו, כי נערה יודעת עבודה אני, וגם הוא חרוץ
ומהיר במלאכה, – ויאמר לבנות בית אתי,
ויארשני לו לאשה. ויהי כאשר לא יכלו אבי
ואמי הזקנים לצאת ממצרים עם כל העדה, ואשאר
גם אני אתם. כי איך אוכל ואעזבה אותם לבדם, ומי
יכלכל שיבתם? ויואל אז גם אשר בחירי להשאר
עמדי במצרים, אולם מצות אביו חזקה עליו ללכת
אתו יחד – וילך”.

ובדבר הנערה את דבריה, התבונן הושע וירא,
כי אמנם משחת מראה מרב עבודה, וגם קולה קשה
ורגז כקול מענת סבל, – ויהיו לו דבריה, אשר
הגידה בתם לבה ובדאבון נפש, כמסמרות
לכליותיו ליסרו קשה, לאמר: אלה בני העבדים,
העלם והעלמה יחד, את נפשם למען אבותיהם נתנו –
והוא?…

והנה הם עוברים והולכים לשפת הים, אל בין בתי
המסכנות אשר נבנו שם ביד העברים. ויזכר
הושע את העבדים ההם הבונים, אשר ראה אותם
בסבלותם ובחרפתם בזחלם כרמש הארץ לפני
נוגשיהם, או בהתקוטטם כפעם בפעם ביניהם
כפראי חיה אכזרים – ותזוע עליו נפשו. הן, כמה
פרוע העם הזה לשמצה ולחרפה בעיני כל! לא אחת
שמע הושע בדבר מצרים בכעס ובלעג על מרמת
העברים, כי נרפים הם והתגנבו בנכליהם מן
העבודה וכי עם לא-יודע משמעת הם כלם… וכל
משחת ורע, אשר ראה הושע בבני עמו, כמו נקבצו
כלם קהל אחד ויעמדו לפניו לראוה… הן גם
פקיד-עשרה אשר בחילו לא יאות לבוא ולצוות על
אספסוף אשר כזה…

והושע כיד מלאך אכזרי תדחפו, והוא נדחף
והולך כפוף ראש, הולך אחרי הנערה הנושאת את
הלפיד לפניו – עד אנה תוליכהו זאת עוד?…



בנפש זועפה ונעכרה בא הושע אל הבית הקטן,
הבודד לשפת הים, בית העבד הזקן. וכבואו הגדיל
כעס לבו עוד, כי ראה את אליאב והנה הוא יושב על
המטה ומוזג לו בידו מן הנבל כוס יין לשתות…
עבד זקן וכסיל! איכה נועז כה להרגיז את אדוניו
לילה ולהבהילהו אליו לרצונו, ויקחהו במרמה
מעל מטת בן-אחותו החולה?…

אולם עד מהרה נחם הושע על מחשבתו הרעה, כי ראה,
כי שמחה הנערה מאד למראה פני הזקן, לאמר, כי
הוטבו פתאם. והזקנה אשר בבית ספרה לה, כי
זכרה במעט היין הטוב, אשר נשאר עוד בנבל
מליל אתמל, ותתן לזקן וישת ותחי רוחו
בקרבו, ויתחזק וישב על המטה.

והזקן אשר התעודד, ולבו טוב עליו, יענה אז ויאמר
להושע: “גם נבל היין הזה מידי אדוני אביך הוא
לי. כי קרא לנו אביך דרור בצאתו ממצרים וגם
הענק העניק לי בנדבת לבבו מכל טוב, בלחם ובפרי
ובקמח, וגם פרה וחמור ומתנת כסף נתן לנו, ואת
בתנו חגלה העמיד עמנו פה, לכלכל שיבתנו,
ויתן לנו את הבית הזה וחלקת האדמה אשר עמו
פה. הוא ידע כי הנה לא יבאו המצרים לעשות רעה,
כי מחוץ לשער העברים נשב. ועתה הנה תעבד חגלה
את חלקת השדה וזרעה אותה אבטיחים ובצלים
ושומים ומכרה והיה לנו כדי מחיתנו. אכן, כאב
לבניו כן היה אדוני אביך תמיד לעבדיו ולאמהותיו
וידאג להם בכל!”

והושע אשר נמהר לדעת למה קרא לו, אץ בזקן כי
יגיד את אשר להגיד לו.

ויען הזקן ויאמר: "את אשר צוה אותי נון אדוני,
אותו שמר עבדך לעשות לבנו – ואדברה אליו. כי
כה צוה אדוני אביך לאמר: אם ישוב הושע בני בטרם
יבאו הנה המלאכים אשר אשלח אליו, ומהרת
וקראת לו ואמרת: כה אמר אביך:

“הנה יצא עמך ממצרים, וקמת גם אתה והלכת
אחרינו, אחרי עמך ואחרי בית אביך אשר אתם, כי
עיני ישראל אליך, אשר שמעו את גבורתך ואמץ
לבך לצאת ולבא בצבא. ועתה, הנה הולכים אנחנו
הנגבה, ובסכות נחנה ראשונה, והלכת גם אתה
שמה. והיה אם לא תמצאנו שם, וחפשת בחור
השקמה אשר שם עם בית עמינדב, ומצאת אגרת
כתובה מאת אביך וקראת בה, וידעת אנה הלכו
אחיך. והיה אלהים עמך, וברכת אביך עליך תבא”.

כשמע הושע את הדברים האלה וישפל ראשו,
כמו יתנהו אל תחת ידי אביו אשר תסמכנה עליו
בברכה, וידם…

אחרי כן שאל – וקולו נחבא בדברו – לאמר: “הנשמע
כל העם בחפץ לבו לעזב את בתיהם ללכת אחרי
משה?…”

ותען הזקנה ותאמר: “לא כן, אדוני, – רבים היו
הבוכים והמתאוננים בעדה, אשר לא אבו ללכת. אולם
חזקו עליהם דברי אחיהם אשר נחפזו וישמחו
לצאת מבית-עבדים, ממצרים, – וילכו כלם, קטן
וגדול, ובהם גם הרה גם יולדת. הנה אשת דעואל אך
ילדה בלילה ההוא, והיא מבכירה, ותבך על בעלה
כי לא יצא, והוא לא שמע לה ויצע משכב בעגלה,
לה ולבנה אשר ילדה, ויוליכם אתו. ואת פוה בן
כליון הוציאו בני-שבטו מן הבור אשר התחבא
שמה עם אשתו, אותם ואת חמשת ילדיהם, ויקחום
בחזקת-היד ויוליכום עם הקהל. הנה כי כן רבים
אמרו: “טוב לנו שבתנו פה ועבדנו את מצרים מלכת
המדברה”. אולם בקום כל העדה לצאת, לבשה גם אותם
רוח, וירנו כל העם ליי וילכו…”

והושע – לבו נכמר למראה הזקן והזקנה. זכרונות
נעורים משחר ילדותו בבית אביו צצו לפניו, אך
במר רוחו עוד דובבו שפתיו: “הלך העדר אחרי הרועה
בלי דעת אנה ולמה הם הולכים…” כה אמר הושע
כמדבר אל נפשו במנוד-ראש…

אז נעור הזקן ויפרש כפיו בחרדה אל נוכח הושע,
ויען ויאמר: "שמע נא, בן-נון! בכור אדוני אתה
ויחידו, וכבוד ישראל והדר בחוריו היית, ומי אנכי
ראש כלב בעדרי נון אביך, כי אדבר לפניך? אך
עתה, הרם ארים קולי נגדך, השר, ואמרה לך:

“אלוף אפרים! לא כנים דבריך!… בארץ רחוקה היית
ותעש שם במלחמה, ולא ידעת מכל אשר אתנו פה
לעת הזאת, בשנה הזאת. אכן, אתה לא היית בצען!
כי מי אשר היה עמנו בצען וירא את כל אשר עשה
האלהים ביד משה עבדו – ותדבק לשונו לחכו
בטרם ידבר כדברים אשר שמעתי הפעם מפיך!
ולו הואלת, אדוני, ושמעת את אשר יספר עבדך
לפניך אשר נעשה אמש, ואמרת: אכן עצת אלהים
היתה בדבר הזה”.

“ספר”, אמר הושע, אשר נדהם כי נועז הזקן לדבר
אליו ככה.

ויען הזקן ויאמר: “מי יתן את אהרן, או את אלעזר
בנו, או מי יתן והיה נון אדוני פה – והגידו הם את
הדבר! או לו נתן הפעם אלהים לעבדך לשון למודים
ואספר מעשי יה אשר עשה לעמו בצען. הדברים
כמו עתה אראם עוד לפני – אולם איכה אספרם
ואגידם? אך הנה אנסה לשוני אולי אגידה מעט
מהרבה לפניך, אדוני, וידעת”.

ויתן הושע לשתות לזקן את הכוס אשר מזג לו,
וישת אליאב וישכב ויעצם עיניו, וקמטי מצחו
העמיקו, ויחל לדבר, דבר וחדל, דבר ושאף רוח
לרגעים; פרודות מכל הנעשה במצרים ולפרעה
ביד משה ספר הזקן, עד כי שטפו דבריו כנחל
וישב על המטה ויען כדברים האלה:

"בין היראים ורכי-הלב אשר יראו את צאת העם
ממצרים, הייתי גם אני. אולם אתמל לפנות ערב,
נקראו כל בני-בית-אביך, הרועים ונשיהם וטפם,
העבדים והשפחות וגם רבים מן העניים אשר בשער
העברים, האלמנה והיתום – לבוא אל שלחן נון אביך.
ויבאו ויושם לפניהם צלי, מזבחי הכבשים,
ועוגות מצות ויין לרב. ויהי חג גדול לעם אשר לא
נעשה עוד כמוהו בבית אביך גם ביום הקציר. ונשב
ונאכל כלנו ונשת, וייטב לבנו, ואדוני אביך
יושב אתנו בראש. אז ישא אביך וידבר לעם אשר
אתו על מעשי אלהינו וגבורותיו וכל אשר עשה
לאבותינו הראשונים:

“ועתה – דבר אדוני אביך – אמר יי אלהי אבותינו
לשבר את מוטות מצרים מעל צוארנו ולהוליכנו
קוממיות אל הארץ אשר נשבע לאבותינו. ואנכי
ידעתי, כי כבד הדבר לכל אדם אשר יעזב את ביתו
ואת נחלתו ואת מלאכת עבודתו אשר עשה בה
מנעוריו בארץ הזאת. אולם, הלא תזכרו אשר עשה
אברהם אבינו, כי עקד את בנו יחידו ויאמר
להעלותו עולה כליל, רק לבלתי עבר את פי יי.
ואנחנו הן לטוב לנו אמר יי להוציאנו מבית עבדים
ולהביאנו אל המנוחה ואל הנחלה אשר צוה יי
לאבותינו מעולם. ארץ טובה ורחבה, ארץ זבת חלב
ודבש יתן לנו, להיותנו לו שמה לעם, והוא אלהינו
ימלך עלינו לעולם ועד. הדרך אמנם רחוקה לפנינו,
דרך מדבר ושממה נעבר, אנחנו, נשינו, טפנו
ובעירנו אשר ברגלינו – אך מי יקנה טובה ולא יגע
בה? ולפנינו הן משה איש-האלהים ילך! והנה אם
תאבו לצאת מבית עבדים לחפשי ולבא אל הארץ הטובה
ההיא, ארץ מרעה, שדה וכרם לשבת בה, ולהיותכם
אתם ובניכם בני-דרור כנשרי שמים אשר על הררי
הארץ ההיא – כי עתה חזקו ואמצו לבכם, ולכו
בשם יי!”

"ככה חזק אדוני אביך את לב אנשיו ויאמר בפני כל
הקהל, כי אם אך תשוב אתה בנו, מדרכך מלוב –
והלכת גם אתה, אדוני, עם כל העם לצאת ולבא
לפניהם במלחמה. וישמע כל העם ויריעו
וישמחו עליך ויצאו בשיר ויעמדו כלם
במגרש העיר. ושם כל העברים אשר בצען נאספו.

"והנה באה השמועה כי גם העברים עבדי פרעה אשר
במבצר יצאו ביד רמה מתחת יד נוגשיהם
ושוטריהם, ללכת עם כל אחיהם – יד יי היתה
במצרים, גברה בם המגפה, והמה נבוכים ובוכים
למשפחותם, מטה יד כל שלטון ואפס עוצר במצרים –
וירא כל ישראל, כי אכן יד אלהים עשתה זאת,
ותגדל השמחה עד למאד.

"והנה אהרן אחי משה בא ויעמד על הקהל, וישא
דברו, וידבר ככל הדברים אשר אמר נון אביך
במשתה לאנשיו – ודברו יצא כאש, כקול רעם
בגבורתו וכקול כנור בנעמו, וידע כל הקהל, כי
אך מפי יי ידבר האיש! ויחזק ויאמץ כל לב,
ויאמינו כל העם ביי ובעבדיו המלאכים, שני
בני עמרם, אשר שלחם לגאלנו מיד פרעה ומיד
מצרים הרודים בנו. – ויהי כאשר קרא אהרן אלינו
לאמר, כי לא איש יעבר לפנינו בדרך, כי אם יי
אשר בחר בנו הוא ההולך לפנינו, והוא יביאנו אל
הארץ אשר נשבע לאבותינו, והיינו לעם חפשי,
אשר לא יירא אדם ולא יעבד בלתי אם את יי אלהיו.
עם אשר זקנינו עלינו יצוו, ושרינו ממנו יהיו,
כאשר נבחר מקרבנו, אנשי צדק ונבוני דבר –
ויהי כל הקהל בשמחה גדולה אשר לא נראתה
כמוה, ולב כלם ללכת דרך המדבר, כאשר ישיש
איש ללכת אל המשתה! זקנים בני מאה על משענותם
קמו וידברו למשפחותיהם ויחזקו כל לב, נשים
וילדים כגבורי מלחמה היו אשר לא יחתו מפני
כל, ויהי כל הלבבות כמעינות השמחה – ויריעו
כלם בחדותם וירנו צהלה.

"כי רוח יי לבשה את כל העם, ותתן בלבבות
תעצומות ועז. וגם אני כמו שבתי לימי נעורי,
ואמר ללכת. ראיתי אז את אלישבע אשת דעואל
היולדת אשר בכתה אתמל על בעלה ותמאן ללכת, –
והנה היא יושבת בעגלה ובנה בחיקה, ופניה
כפני כלה במשתה חתנתה, ותפתח היא את פיה
בשיר תודה ליי, אשר נתן לה בן בלילה הזה, בן
אשר לא ידע בעל מצרים, ותקרא שמו עבדיה, לאמר:
עבד יי יהיה זה ולא עבד מצרים. ודעואל בעלה יען
לה בשיר, במחול משחקים יצא וכאיל כן ירקד
ורמחו בידו, ועל סביבם כל בני משפחתם ימחאו
כף ובתרועת שמחה: “הידד!” כדורכים יענו. גם חולה
ופסח מן העגלות ירנו ויהללו שם יי…

"והנה נקבצו ובאו המשוררים מבית לוי, וכל
תופש כנור ונבל ומנגן בחליל נשאו שיר והודו
ליי חסדו – ובני ישראל נחפזים לצאת. בבכי
שמחות ילכו ובדמעות ששון ירנו, איש את רעהו
יחבקו ואשה את רעותה תחזקנה, ילדים על אבותם
כבני צאן ירקדו, בחור ובתולה כעגלים ירוצו,
בחמורים ובבקר ינהגו, והמה ישאו משא איש
וביתו, וגם איש איש משאו על כתפו. זקנים וזקנות
ישאו כליהם, משארותם צרורות בשמלותם וקל להם
המשא. אלפים אלפים עברו, ושמחה אחת תנהלם –
ויצאו את צען…

“ואני זקן וחדל אישים, נפלתי אין אונים ארצה
ואמר: הנה נפשי יוצאת בשמחה… ואראה, והנה
ההמון הגדול הולך הלך ורחוק, לפניהם לפידים
יבערו באורם, אור אלהים עליהם יזרח באפלת ליל
מצרים, ושיר יי מפיהם יענה, בענות כל רחובות
צען מרחוק תאניה ואניה, כי הכו במגפה” – – –

וקול הזקן נחבא וידם בלי כח – והנה הזקנה
וחגלה נכדתה חובקות אשה את רעותה, הדמעה
בעיניהן והשיר בפיהן, ויחד, הזקנה בקול רעדה
חלשה והנערה בקול עז וקשה, תענינה בשיר,
אשר הושר ליל אתמל בפי כל העם לאמר:

"מי כמכה, באלים יי,

מי כמכה נאדר בקדש?

נורא תהלות, עושה פלא!"

והושע עומד משתאה למשמע אזניו ולמראה עיניו
ולא ידע נפשו – והזקן מביט בעין בוחנת ממטתו
אל בן אדוניו הבכור, צבי ישראל הגבור העומד
כגבר אשר עברו יין… כאש-נעורים הצת בעיני
הזקן הכהות, והן כנרות תחפשנה תוך נבכי לב
אדוניו, לדעת, מה היה בנפש הבן הזה? לאן ישאהו
לבבו? אם אחרי עמו אשר גאלו יי ילך או עבד
לפרעה ולחילו יהיה כאשר היה? – – –




ב


והושע שב אל המחנה וראשו כבד עליו, נופל על
חזהו. ריב המחשבות אשר היה בנפשו חדל וידם,
והוא גם החליט לא החליט עוד דבר בלבו, כי ידע
אשר הפעם אך יד אלהים תנחהו, ואצבעה תורה
לפניו את הדרך זו ילך בה…

כל אשר שמע בנעוריו על האל אלהי אבותיו
הראשונים זכר זכר הושע בדבר הזקן אליאב את
דבריו – ואשר לא למד כל הימים מפי חכמי מצרים,
נוכח לדעת הפעם בבית העבד העברי הזקן הזה.
אכן, לא כאלהי שת, אלהי הרועים אשר במצרים
התחתונה, ולא כאל החרטמים אשר יקבוהו “האחד
המכיל כל” – אלהי ישראל הקורא לו מרחוק…

התפלה אשר התפלל הושע מפי אמו בעודנו
ילד, והמעשים אשר ספרו לו עוד בימים ההם על אל
עולם, אשר ברא שמים וארץ וכל אשר בהם ויקימם
במאמרו, יום אחר יום, עד עשותו את האדם ויתנהו
מושל ארץ בתבונתו; אבות ישראל אשר בחר בהם יי
לקרא בשמו, אברהם, יצחק ויעקב; יוסף המשנה
ומעשהו בארץ מצרים, הוא ואחיו ראשי שבטי
ישראל, – כל האותות וכל המופתים אשר צמאה נפש
הילד לשמעם אלף פעמים מפי אביו ואמו ומפי
מנקתו ואומנו, בהגידם את מעשי יי אלהיהם –
כלם כמו עלו מן התהום ויתיצבו לפניו,
להזכירו כל אשר שכח בימי עשותו בחיל מצרים.

עתה ידע הושע כי האלהים, יוצר הכל, אשר לא
יראהו האדם, ואשר הוא בחר באבות ישראל וישבע
להם לעשותם לו לעם גדול – הוא האלהים אשר בקשה
נפשו, הוא ואין בלתו!

"מי כמכה באלים, יי!

מי כמכה נאדר בקדש!"

ככה קרא כל העם, כל העברים יחד בליל אתמל – כי
הם ידעו את יי “האחד”! כי דעת אלהים זאת אשר
יסתירו חרטמי מצרים כדבר סוד, ואשר ישמרוהו
להם לבדם לבלתי הודיעו לעם – הנה ידע גם העבד
בישראל והאמה העבריה תגידו. וכל עני בעטף
רוחו, וכל יתום אשר עזובה נפשו באין אב ובאין אם –
יפרש כפיו וישא לבבו אל אלהי אברהם אביהו,
והוא יענהו! – חכמי מצרים הערומים כנחשים, אשר
ידעו כי כל אליליהם הבל, חפאו דברים אשר בדו
מלבם גם על האל האחד וישיתו עליו בערפלי
מחשבותיהם להסתירו מלב כל חי. אך ישראל אלהי
עולם בקרבו ישכן, וכל לב ונפש אליו תפלל,
וכל רוח אליו תהגה – כי אלהים חיים הוא בקרב העם
הזה. –

לא היקום, אשר גם יד האדם תעשה בו, הוא אלהי
ישראל, לא הבריאה הוא הבורא, כי כל היקום,
השמים ושמי השמים, הארץ וכל אשר בה, הוא
צוה ויעמדו ובמאמרו הם כל הימים, בחפצו יהיו
וברצונו יחדלו. והוא כמלך עליון על כל מושלי
תבל, בצדק ישפט ארץ. אל קדוש ונערץ ונעלה
מבינת אדם, והוא עשה את האדם בצלמו ויתן בו
מרוחו לחשב מחשבות ולחזות בלבבו רמות
ונשגבות; והוא ידע לב האדם, כי אין נסתר מנגד
עיניו, ואין קצה ואין תכלית לממשלתו, כי הוא
לעולם ימלך בכל אשר היה ואשר יהיה בשמים
ממעל ובארץ מתחת – אין עוד.

והאל הגדול, הגבור והנורא הזה, הנה בא לקחת לו
גוי מקרב גוי, באותות ובמופתים וביד חזקה, ויתן
מרוחו על העבדים ועל השפחות, להוציא מזולל יקר –
ויצאו בגבורה וביד רמה ללכת אחרי אלהיהם אל כל
אשר יביאם רוחו. ומי מלך, ומי שר ואיש מלחמה
אשר יתיצב בפני חפצו?

ועתה, אם נתן יי את דברו בפי מרים לדבר אליו,
להושע, לתת בידו חרב תשועה לעמו – אם הוא קרא
לו, איכה זה לא ילך? ומי איש אשר נשא ככה וירומם
להיותו עבד יי ומלאך רצונו לעמו אשר בחר?
הידמה כבוד מלכים לכבוד יי אל עולם?

אכן, הלך ילך אל העם אשר בגללו קראו האלהים!

והעם? – האספסוף הזה, אשר אך עתה בזה לו הושע
בלבבו – כמה גדל וינשא הפעם בעיני הושע,
בספר הזקן על צאתם ליל אמש! כמה נעלה ורומם
העם הזה בהקרא עליו שם יי צבאות! ומה כמהה
נפש הבן לבוא בתוך העם הזה ולהיות עמו! –

ויהי בעמד רגלי הושע רגע על החול לשפת הים,
וישא עין ויבט בפני רחבי המים המלטשים,
והנה אורו לזהר השחר בעלותו… רחבי שמים מעל
ומרחקי מים מתחת – וכבוד אלהים ישפר את שניהם
יחד ברוחו.

ויכרע הושע ואת כפיו פרש השמימה, אל מלך
העולם אלהי אבותיו אשר ידעו הפעם בכל לבבו,
ושפתיו החלו דובבות את התפלה הקצרה אשר
הסכין לשאת בעודנו ילד מפי אמו הטובה. ורחשי
לבבו גברו עליו פתאם כפרץ מים, עד כי החל לקרא
אל יי בחזקה לאמר:

“אל אלהי אבי! הביטה נא אל לב עבדך וראה! כי כל
אשר בקרבי, את דמי, את נפשי, נשמת רוחי, כל
חיי וכל מאדי לך הקדשתי. בידך אפקיד רוחי אל
אמת, לך ולעמך נתתי כיום כל-בי! ואתה, אלי,
אל נא תנסה את עבדך בדבר חטא ועון, ראה, נפשי
עלי כזבוב אחוז בקורי עכביש, כן תפרפר… הן לא
תשא לאדם הנשבע לשוא, – אל נא! הצילני
מהיותי בוגד ומשקר לפרעה ומפר שבועה בעיני
בני חילי! אל נא יהיה כבוד אמתי לכלמה בעיני
האנשים, אשר האמינו בי עד היום! ואם אין – מחני
נא ברב חסדך מקרב החיים! אמותה נא הפעם
בעודני תמים – והפקד נא על עמך איש אשר לא
נשבע עוד לעם אחר, ונתת עליו מרוחך, ועבד רק
אותך לבדך ואת עמך אשר בחרת, באמת ובלב
תמים!”

ככה התפלל הושע ברגש עליו נפשו, ואחר שפכו
את לבבו לפני אל מעזו, נשא רגליו וילך בדממה.
נכחו פני המזרח ילבינו, והשחר בעפעפיו לו
יקרץ משמים, ותנח רוחו, ומחשבתו, מחשבת
מפקד צבא יועץ מלחמה, שבה אליו כבראשונה לחשב
דרכו ומעשהו.

ובטרם יגש עוד אל אהלו, גמל משפטו בלבו
ויחלט כי גם את פי יי ומצות אביו לא ימרה, וגם
בשבועה אשר נשבע אל פרעה לא ישקר ולא יברח
מפניו כבוגד – –

עתה ידע את אשר עליו לעשות:

ביי אלהיו יבטח ובא ועמד לפני פרעה והגיד לו:
“לא אוכל עוד עבד בחיל מצרים, כי מצות אבי עלי
חזקה ללכת עמו אחרי עמי, ועתה הניחה לי
ואלכה!…” ויעשה עמו פרעה אשר יעשה!

אם קצף יקצף עליו פרעה והוציאהו להורג – יוציא. אך
הוא, כאשר צוהו ישר לבבו לעשות בלי מרמה, כן
יעשה וכן ידבר. וידעו כל אנשי החיל ושריהם
ופקידיהם אשר עבד אתם בצבא, כי נאמן היה הושע
העברי עד יום מותו, וכל מעשהו עשה באמת ובתם
לבב. ואביהו ומרים בשמעם את הדבר, לא יוכלו
לקצף עליו ועל מעשה ישרו, ובכו רק לאיש הישר
אשר בחר מות מבגד בוגדים.

עתה ידע הושע, כי יהושע הוא – איש חדש לפני
אלהיו ולפני עמו הוא.

ובלב מנוחה ובראש מורם הקריב יהושע ויעבר על
אנשי המשמר ויבא אל אהלו.

שם עמד ויבט בפני אפרים, והנה זה שוכב ושחקה
תשתעשע על שפתיו, כי נעם עליו חלומו. וישכב
יהושע אצל המטה, על המצע אשר הצע לו ארצה,
למען ינוח והתחזק לקראת היום הבא ועשה בו את
מעשהו בלב נרגע ובוטח – ויישן.




ג


ויהי כי הקיץ הושע משנתו הקצרה – ויצו
ויביאו לו את חליפת שמלותיו החמודות אשר ילבש
רק לכבוד חג ולכבוד פרעה, ואת כובעו ואת שריונו
אשר זהב הם – וילבשם.

והנה הקיץ גם אפרים משנתו – ותאורנה עיניו,
בראותו את דודו הגבור נצב עליו בכל כבודו
והדרו. ויען ויאמר: “אכן, גאה יגאה איש אשר
כמוך, בעברו בלבוש תפארתו בראש רבבות
גבורי החיל!”

ויהושע האיר פניו אל נכח הנער ויענהו לאמר:
“הכנע ושמע למצות אלהיך, ואל תתן כי גם אדם
יראה בך כל עון אשר חטא – ויכלת לשאת ראש
בכבוד והדר, כאשר לא ישא כל שר, נגיד ומצוה
הלבוש ארגמן ושריון זהב לו”.

הנער השתאה רגע ויחשב בדברי דודו השר,
ויען: “אבל אתה, הושע…”

“אבל, אפרים!” התיק בן-נון את דברי בן-אחותו,
“למה תאמר לי ‘הושע’, הלא מפיך אתה שם אחר
נקראתי בדבר הנביאה – ולו יושיעני יי…”

“יהושע, יהושע!” קרא הנער נכלם ומצטדק
וישב אל דברו: “אבל אתה, יהושע, גם נגיד
ומצוה הנך, לבוש הוד והדר, ורבים הם מוקיריך
וחושבי שמך בין אצילי הארץ, וגם הרנחת השר
וקצנה בתו יכבדוך עד מאד”.

“האמנם?” קרא הושע ושחקת חסד מזוגת לצון על
שפתיו…

“אף באי הכהן החוזה”, הוסיף אפרים, “דבר עליך
טובות ויצוני לאמר לך – –”

“ומתי נקרה עליך החוזה הלז, כי ידבר עמך?”
התפלא יהושע.

ויספר לו אפרים את אשר קרהו אתמל בצען וגם את
דברי באי אשר צוהו לאמר לדודו הגיד לו.

הושע שמע ויען כמדבר אל לבו: “עתה נראה במה
יעמדו לי אוהבי אלה…”

“האם משאלה נכבדה לך אל המלך עתה?” שאל
אפרים ולבבו פחד ורחב כי “יהושע” דודו דברים
לו אל פרעה.

“כן, יש דבר, ואל ראש כל הצבא אלך עתה”, ענה
הושע ויחרש מדבר עוד…

ובטרם יצא צוה את אפרים, כי ישכב עוד וינוח על
משכבו ולא יקום עד אם יאמר לו הרופא; כי ראה
הושע, כי חם עוד בשר הנער מקום ומהתהלך
בחוץ.

“ואתה” הוסיף הושע ויאמר, “אל נא תצפה עד שובי
הנה ואל תחכה לי”.

“ולמתי תשוב?” שאל הנער.

ויעמד הושע ויחשב בדבר, וישא עין-אהבה
וחסד אל הנער ויאמר: “בני, האיש אשר בעלים לו,
לא נתנו עתותיו בידו, כי אם ביד אדוניו…”

ויחשב עוד, ויען ויאמר: "אולי עוד הבקר יגמר
דברי, ושוב אשוב אליך עוד הצהרים. אבל אם לא
אוכל ולא אשוב אליך גם עד הערב, או גם מחר לא אשוב
עוד – וקמת ושבת אתה סכותה בלעדי. והיה
כבואך סכותה, וראית, כי הלך העם, ובקשת שם
בחור השקמה אשר לפני בית עמינדב, ומצאת שם
אגרת כתובה אלי וקראת בה וידעת אל אשר תלך,
ובאת אל מחנה ישראל. והיה כאשר תבא לפני
אדוני אבי, ואמרת לו שלום בשמי, לו ולאבינו
הזקן אלישמע, וראית את מרים ואמרת גם לה
שלום. והגדת להם לאמר:

“זכר יזכר הושע את מצות אלהיו ופקדת אביו.
והנה לא הושע עוד שמו כי אם יהושע, כאשר
קרא לו האלהים על פי מרים הנביאה”.

וגם את זאת תאמר להם:

“כה אמר יהושע בנכם: אם לא אבא אליכם כאשר
חפצתי, כי עצר יעצרוני במצרים – וידעתם כלכם
כי שבר שבר יי צבאות את החרב אשר אמר לתתה
בידי, כי נחם על עבדו זה מהושיע בידו והושע
לעמו ביד אחר הטוב ממנו… השמעת, הנער, את
דברי ותבן?…”

“כן, יהושע, שמעתי”, ענה אפרים בקול נופל
מפני אימה ורחשי כבוד יחד, “הלא זאת יגידו דבריך
אלה: רק המות יכלאך מלכת אחרי דבר יי ודבר
אביך אשר קראך…”

“כן דברת, בני!” ענה יהושע בלב נכמר לתבונת
הנער, ויוסף ויאמר: “והיה אם ישאלוך לאמר:
מדוע לא ברח יהושע מפני פרעה בסתר? וענית
ואמרת: כי הואיל יהושע לבא אל עמו בעודו ישר
ותמים, ושבועת שוא לא תרבץ עליו; ואם אמר האלהים
– אז מות ימות יהושע בתמו במצרים, ובשקר לא
יחטא. – ועתה, הגידה נא לפני את כל דברי אלה
אשר צויתיך – ושמעתי”.

ואפרים שנה כל דברי דודו, דבר בדבר כאשר
דבר הושע, כמו לו נחרתו הדברים בצפרן על
לבו ויקראם משם.

ויהי אך כלה הנער מדבר, ויתפש בכף דודו
אחי-אמו ברגש, ויתחנן אליו כי יגיד לו, האם
אמנם יראה דודו הפעם פחד מות לפניו?…

ויחבק יהושע את אפרים ויאמר: “לא ידעתי, בני!
אכן קוה קותה נפשי לאלהי אבותינו, כי עוד
אדברה אני אל אדוני אבי ואל מרים, כי יביאני עוד
אלהי אבי אליהם יחד עמך; אך אם עצר יעצרוני
במצרים בחזק-יד, הנה אבטח ביי אלהינו, כי
יוציאני, ואבא עוד אחרי בואך אל בית אבי ואל מחנה
בני-עמי”.

וימהר יהושע ויצא מן האהל, לבלתי ישאלו
אפרים עוד. –

והנה קול רעש אופן ודהרות סוסים נשמע; ושתי
מרכבות נהדרות אסורות לאבירי סוסים דולקים,
עמדו לפני פתח האהל.




פרשה חמישית: בחבלי מצרים

א


מן המרכבות ירדו שנים משרי פרעה אשר ידעם
הושע; האחד ראש פקידי החצר, והשני אחד מראשי
הסופרים החכמים אשר לפרעה; ויבאו אל הושע
לקחתו אתם אל השער הנשא, כי נקרא שמה.

והושע אמנם השתאה לדבר, אך החריש להם וימהר
לעלות עם הסופר במרכבתו – – ויסעו.

ושני השרים לבושים בגדי-אבל, נוצת-יענה שחורה
לרקתם תחת הלבנה אשר ישאו אות לכבוד משרתם.
הסוסים והרצים אשר לפניהם – גם עליהם נתנו אותות
אבל כבד. אך בפני מלאכי פרעה רבתה הפעם שמחה
מאבל; אמר אמרו כי הנשר הזה התעופף כבר
מקנו, והנה מצאוהו, והוא גם נאות להם כרגע
וילך אחריהם.

ואפרים לא יכל התאפק באהל ויצא לראות בכבוד
דודו, וישמח גם הוא, כאשר שמחו החילים אשר
במחנה בראותם את הושע נוסע במרכבת פרעה
אשר באה לקחתו. והסוסים האמצים המגדלים
בארוות פרעה נשאו כרוח את המרכבות הקלות
לשני אופניהן ויעברו בדרך גבעות החול,
ואחריה – במסלת המישור ההולכת עד שער המלך.

ורוח הקדים, הנושבת כפעם בפעם בנחל מצרים
בחדשי האביב, קמה ותגבר, ותכלת השמים
המזהירה כסתה שואה כמראה העשן הלבן. גלגל
השמש כהה עמד ויבט ממרום כעין העור אשר לא
תקרץ ולא תנוע. בלע השרב את כל קרני האור אשר
יזריח השמש, ומבעד לעשן הערפל תוכל כל עין
להביט בפני המאור הגדול נכחו, אף כי חמו גדל
ויעצם כיום עד מאד. גם הרוח המשכימה, זו
הקלה המביאה צנת ניחוח בבקר בבקר, היתה
הפעם בחמה כנשמת חיה רעה בחרון אפה. היא
נשאה אתה חול לוהט מן המדבר – וכל אשר רוח
באפו כבדה עליו נשמתו עד מאד. אויר מצרים, אשר
רוח עדנים לו לבקרים בחדש האביב, העיק הפעם על
האדם והבהמה לענותם, וכמו בא לבער ולכלות
חיים מן הארץ.

וככל אשר יעלה השמש חשוך הקרנים למרום, כן
יחם הערפל וכן יקדירו וכן יעופו ענני החול
הנשאים מן הישימון.

ואפרים עומד לפתח האהל מביט למרחק אשר נעלמו
שם רכבי פרעה בתוך עב האבק. רגליו רעדו, והוא
אמר כי אך “רוח בעל-צפון”, אשר גם ברכי
הגבורים תכשלנה מפניו, היה בו הפעם
להחלישו.

נעלם הושע ואיננו – ומתי ישוב? אך אם כה ואם כה
אפרים סכותה ישוב, – וכל הטוב וכל הנעים אשר
מצא פה הנער ביום אתמל, ובקדח דמיו, גבר קסמם
עליו עוד להגדיל חנם בעיניו – הלא יחלפו ויגזו
לעולם מפניו ולא יראם עוד…

אמש כמעט החליט הנער לבא לעבד בצבא פרעה,
למען אשר יהיה בצען תמיד וראה פעם בפעם את
קצנה; ועתה, איכה ילך מצען ולא יראה עוד את
העלמה הזאת, אשר גמלתהו טוב?

והנה לבו כמו ידבר בקרבו ואמר לו: "באין אב
ובאין אם אתה, וחפצך אך בידך הוא – ומי יאמר לך
מה תעשה?… הן אמנם, כי בדבר אליו הכהן אתמל
לבא בצבא פרעה, וימאן הנער, הרועה בן הדרור,
לבא בעל הזה; אולם עתה לא כן יחשב אפרים, כי
איך ידיח מעליו את הדבר בטרם ידע עוד מה הוא?…
גם את הרעה אשר שמע עד היום על המצרים, אך
העברים יספרוה ככה, למען הרחיק את בניהם מעל
העם הזה; אך הוא בעיניו הלא ראה אתמל בבית
המצרי אך טוב וחסד וכל תפארת אדם…

וקצנה! –

היא מה תאמר, אם יצא הפעם את צען לעולם ולפניה לא
יבא גם להביא לה את ברכת תודתו בטרם ילך? הלא
אך כאחד הרועים הרעים והנבערים יהיה בעיניה.
אף גם זאת – איכה ישא אתו את הבגדים הטובים, אשר
השאילוהו וילבישוהו שם, והוא לא ישיבם
לבעליהם?

ויגמר אפרים ללכת עד מהרה אל בית הרנחת
ולשוב, וכשוב הושע דודו – ועמד לפניו נכון
לדרך.

וימהר אפרים לנעל את נעליו על רגליו ויקש לאסר
את שרוכיהן, והוא משתאה, – מה זה כי כבד עליו גם
דבר כזה לעשותו?…

ויהי בצאתו ויעבר באין מעצר דרך המחנה.
וירא את המצבות הרמות ואת העמודים הנשאים
אשר לפני בתי אלהי מצרים, ויזכר לפיהם את
הדרך הבאה אל השוק אשר בצען – וילך.

והעמודים כמו נוע יתנועעו לעיניו בתוך ענני
האבק הלוהט… ויפגש באחד הרוכלים, והוא עיף
ויגע מפני החם הכבד ונוהג בחמוריו הנושאים
נאדות יין אל המחנה – וישאלהו אפרים לדרך בית
הרנחת. ויאמר לו הרוכל, וילך הנער בדרך
אשר הראה לו.

והאבק הרב, אשר כסה את הדרך שכבה עבה, נשא
אז ברוח, והשמש בחמו מכה על ראש הנער
ומכאיב עליו, ובלכתו יעפר הרוח על פניו בעפר
החול הלוהט לדקר את בשרו, ובא האבק גם אל פיו,
ואל עיניו ישב להכותן בעורון, – והנער צמא
למים ועיף עד מאד ופעם בפעם יעמד מלכת, כי
כבדו רגליו.

ויבא עד באר מים אחת, – והיא מן הבארות אשר יכרו
חסידי מצרים בדרכים להשיב נפש עוברי ארחות –
וירא את הבאר ויעמד עליה. והנה פסל-מצרים
עומד על הבאר…

ואפרים – אף כי צותה אותו מרים לשקץ את אלה
ולהרחיק מעליהם – לא יכל לסור הפעם מעל הבאר
ההיא, ויכרע וישאב מים וישת בתאות צמאונו
לרב, כי מתקו לו מאד המים הקרים. – והנה כמו
חדשה נפשו העיפה את כחה ותעודד, וישא את
רגליו וילך קל.





הוא הולך, ואגלי זעה יצאו על פניו, יזלו מעל
מצחו, וכאב פצעו גבר עד מאד. כרצע מרצע וכהלם
מקבת יחוש בפצעו, אף כחשוק ברזל יעיק את ראשו
וילחצנו, ואור עיניו גם הוא נעכר – אל כל אשר
יביט נדמה לו כי יתך הדבר וימס בתוך ענן
האבק, והרקיע אף הוא ירופף וינוט לעיניו כיריעה…

ויש אשר נדמה לנער, כי לא מרצפת אבן יהלך, אך
כמו בבוץ תצעדנה רגליו ותטבענה, -אך לבו
בקרבו יצהל, כי מלא חזון הוא כאשר לא היה עליו
מעודו.

כל רעיון, כל מחשבה נצבים עתה לפניו במראה,
כמו חיים יעלו בדמותם לכל צלמיהם. מראה אחר
מראה, חזון אחר חזון יצגו, יעמדו ויעברו. ולא
מאשר חפץ הוא לראותם, אך בלעדיו, כמו חפץ נעלם
אשר מחוצה לו יפקד עליהם לבא ולהתיצב במחזה…
הנה הוא רואה את נפשו והוא כורע לפני קצנה,
ופניו מול פניה הנשקפים לו ברב חנם וחסדם;
והנה הושע דודו נאפד בגדי השרד, ואזנו עליו
ינוצץ, והוא כלו הוד לו והדר לו, ואור שלהבת עליו
יזרח… והנה כל שור פר, מקרין וטוב אשר בעדריו,
יעברו לפניו, ואחריהם גם אילי צאנו הגדולים
והשמנים, וקול מצלותיהם והדם יענה באזניו…
והנה אחד נעלם מדבר עליו בקול אמרות אמרות מן
הדברים אשר שלחו בפיו מרים והושע; ובטרם יבין
אפרים לדברים – והנה חזון חדש לעיניו, חזון
מזהיר מאד וצליל קול אחר עולה באזניו, צליל אדיר
ונעים אשר לא שמע עוד כמהו, הרעים – וידם…

והולך הנער הלך והתנודד כשכור. על פניו
תשטף זעה וגרונו צחה צמא. יש אשר ישא את ידו
למחות את הזעה והאבק מעל עיניו, אך לא למען יביט
והתבונן באשר מסביב לו, כי חזון לבו שפר עליו
ונחמד הוא לו מכל אשר תוכלנה עיניו לחזות
מסביבן… אמנם יש אשר יכאב עליו בשרו ונפשו
תמשכהו לנפל, כי עיפה היא וכבדה, אולם צהלת
לבו תשאהו ללכת עוד.

והנה נראה לו פתאם כי צבה גלגלתו והיא
מתנפחת עליו וגדלה למאד, הנה זה הגיעה עד ראש
ענק הפסילים אשר ראה אתמל לפני היכל האלילים,
והנה – עד סנסני התמרים אשר בדרך ועד הערפל
המכסה שמים נגעה, ותשגה עוד ותעל מעל הענן…
הגדיל ראשו עד מאד, תבל ומלואה יכיל בקרבו,
וכתפיו לא יחזיקוהו עוד בכבד משאו העצום – –
וישלח הנער את ידיו ויאחז ברקותיו, וישאג
בקול – ויפל בדרך.




ב


והפקיד אשר על החצר הביא את הושע אל אולם-הכסא
אשר לפרעה.

ובית פרעה כל חדריו נדמו מפני האבל הכבד, כי
רבים מעבדי פרעה ומשומרי הספים אשר בהיכלו,
גם האנשים והנשים העומדים לפני המלך
והמלכה נמלטו מן הארמון בלי השאל, כי יראו
את הדבר, וישארו אך מעט מהרבה.

רק אנשים בודדים נראו פה ופה מן הכהנים
והמשרתים.

זה דומם יעמד נשען אל אחד העמודים, זה קרס ישב
תחתיו וכפות ידיו מכסות על פניו; שומר בודד
יעבר ואזנו עליו ועיניו כעיני נבער מדעת
תבטנה; ויש אשר יחלף באולמים אחד מפרחי
הכהנים וממחתת הכסף אשר בידו יעלה עשן
קטרת הסמים – והכל דומם…

כיד חזקה נעלמה הכבידה אכפה על ההיכל ושארית
האנשים אשר בחדריו, ויאלמו.

יגעה כל נפש ותחלש גם מפחד המות ודאגתו,
אשר ידאג כל איש לנפשו, וגם מפני רוח הקדים
הקשה הבוערת מן המדבר.

רק באי, משנה החוזה אשר לאמון, נשקף בעז
מצחו, כמו לא שלטו עליו כל רעה לעכרו. והוא קדם
באהבה את הושע באולם המבוא ויברכהו וילחש
לו ויאמר: “בטח ואל תפחד, כי לא עלה על לב איש
לגמול עליך חטאת עמך”.

ויהי כאשר הגיד לו הושע בתם לבבו, כי אמר
היום ללכת אל ראש כל הצבא לשאל מלפניו כי
יפטרהו מעבד עוד בחיל מצרים – לא נתנו באי
לדבר עוד ויאמר לו: “בזכרי את החסד אשר עשית
אתי במלחמה, הנה נכון אני הפעם לעשות ככל
אשר בידי לעצרך על משמרת פקדתך, למען
תראה, כי תדע מצרים לגמל טוב וחסד גם מבלעדי
חפץ פרעה (עליו עוד נדבר בהיותנו לבדנו) ונתן
נתן לאיש כמפעלו הטוב, לבלי שום לב אל מוצאו
ואל מולדתו…”

ובטרם ישיב עוד הושע דבר לכהן, וראש המשרתים
אשר לפני פרעה הגיע ויקחהו לראות את פני “אל
החסד” ( את פרעה) אשר באולם.

והאולם הוא הקטן והנהדר באולמי ההיכל והוא על
יד חדרי הארמון פנימה, אשר בהם משפחת בית
המלכות יושבת לכל בניה, – והוא כמו הרחיב היום,
כי לא היה בו המון השרים והעבדים והעם אשר
ימלאוהו יום יום, רק אחדים מפקידי החצר והכהנים
נצבו לפני הכסא, וגם נשים משרתות לובשות אבל
עמדו אתם. ולנכח הכסא על מרבדי הרצפה ישבו
במעגל יועצי פרעה והסופרים החרטמים אשר לו,
וגם המה נוצת יענה שחורה ענדו לראשם.

אותות אבל הושמו על הכל, וקול הנשים המקוננות
נשמע מרחוק מן החדרים הפנימיים, ויש אשר תען
משם פתאם זעקת אנחה, וחיל צוחה עזה מעוררת
קינה והי.

ופרעה ואשתו הגבירה ישבו על כסא זהב ושן,
לפנים מן הפרכת השחורה אשר עליו. שניהם הסירו
עדים מעליהם ויעטפו שחורים גם המה… דומם
תשב המלכה וראשה נופל על שכם פרעה אישה
המרומם, ופרעה אף הוא באבלו ישב, עיניו נטיו
ארצה ומחשבתו עליו כבדה, ושרביטו נפל מידו
וינח על ברכיו. על השלחן הקטן, אשר הובא לפני
המלכה, נערם חמר שושנים וחבצלות, פרחי לוט עם
עלי ערבים. חפצה המלכה לעשות מקלעות, לענד אותן
למחמל נפשה, לבנה המת – ותשלח ידה לעשות
במלאכה, והנה נפלו הידים והפרחים אשר בהן
על ברכיה מאין אונים, כי דכא היגון את נפשה
מעשות גם את הדבר הזה. הן אך עתה פצרו בה
ויוציאוה אל האולם מעל פני בנה המת, אשר נתן
בידי הרופאים לחנטו… וכמה תתאפק עתה לבלתי
תת קולה בבכי באולם הכבוד.

היא באה אל האולם, כי כן משפט בית פרעה, אשר אם
יגש אחד השרים בדבר נכבד לפני הכסא, –
וישבה גם המלכה עם פרעה לשמעו. וגם היום
נאותה המלכה לשבת עם המלך, – היא ידעה באשר
ידבר הפעם עם העברי, וגם חפצה היה כי יקרא זה
אל האולם לדבר אתו. פחד האיש מזו – אשר יקראו
לו העברים משה – ופחד אלהיו, אשר שלח את המסות
הגדולות בארצה

ובביתה, נפל עליה; כי הן עוד בנים לה, ואיכה תתן
אשר יהיו גם הם אל חרון אף אל נקם?…

והיא זכר זכרה את האיש משה, כי הכירה אותו
מנעוריה. הוא הלא גדל בחצר פרעה, הוא רעמסס
הגדול אשר מלך לפני אישה, ואשר הוקיר מאד את
חכמת הנער הגר הלזה, ויכבדהו וייטב עמו
הרבה. – לו נכמרו עתה רחמי האיש הגדול והנורא
הזה! אולם היא ידעה כי זה האיש משה בחפצו האדיר
גם הכנע לא יכנע בפני פרעה אישה ומוראו,
ולבו לא ירך גם מפני כל תחנותיה היא – ומי
ישיבנו? על כן חכתה נפשה ותיחל להושע, זה
הנשא מכל אחיו אשר היו בצען, – אולי יצליח הוא
כי ידבר אל משה, ונעשה הדבר אשר נאותו לו גם
פרעה וגם רואי חוזהו. – והדבר הלא טוב הוא גם
למצרים גם לעברים.



ורואי הכהן הזקן הגדול מאחיו משנה פרעה היה
והוא גם ראש השופטים ושר האוצרות במצרים, ויבא
הפעם עם כל כבוד ביתו מנוא-אמון צענה להיות עם
פרעה בעת צרתו זו. – והנה גם הזקן הזה אשר בא
בגבורות הימים יושב אצל פרעה לשמאלו, ורגליו
משלבות תחתיו. תשעים שנותיו חרשו את פניו
השחרחורים, ויעשו קמטים קמטים, ועורם כמראה
עור אלון זקן ורב הימים. מבעד לשיבת גבותיו
העבות יזהירו עיניו בתבונה ודעת, ותהיינה בעז
מבטן ההפך לגופו החלש והצנום אשר קמל מרב
ימים, ומראיהן כמראה שני פרחים רעננים מציצים
בין עשב יבש ועלי שלכת. זקן האיש וקר לו תמיד
גם בעור הנמר אשר יתכסה בו, אולם היום, רוח
הקדים אשר החלה רבים ובריאים בחמו הרב, כמו
חלץ את עצמות הזקן ויחיה בו את דמיו הקפואים,
והוא ער להתבונן ולעשות היום מכל הימים.

הוא אמנם נתן כבר את שלטונו ביד הכהן משנהו,
באי אמיץ הלב – אך את כבוד שמו, משרתו ומקום
שבתו על על יד פרעה שמר עוד אתו. והיה בשבתו
בסוד היועצים ודבר רואי אך מעט, אולם עצתו היא
תכבד, וכמעט תמיד יעשו כדברו הוא, – גם אם יהיה
למרות דברי באי, אשר ישא קולו בעז וינאם
באש, כמו לקח עתה את דבריו מפי אחד האלים.

והזקן הזה גם הוא יודע את משה. כי בכל שומעי
לקחו, בכל חכמי מצרים אשר דרשו תורתו, לא מצא
עוד איש שכל ותבונה רבה ורחב-לב כעברי הלז;
ובכל ימי חייו הרבים לא ראה עוד איש אשר חפצו
כביר ונפשו חזקה כאשר היתה נפש הנער ההוא
מעודו. אשר על כן הקדיש רואי את משה ויביאהו
בכל רזי המדע, וכל חכמת מצרים נגלה לפניו.
ויקו החוזה כי גדולות ונצורות יעשה הנער
למצרים ולממשלת כהניה. והנה יצא זה אל אחיו
ויהרג את המצרי, אשר מצאו מכה בחמת אכזר את
אחד העברים, ויברח אז מפני חרב המשפט
המדברה. – אז יצר לרואי על הנער עד מאד, וידבר
לפני פרעה, כי יכפר לאיש הזה את חטאתו למען
השיב מצרימה את בחיר כל בניה. אולם בשוב האיש
משה הלזה, ויראו הכל כי רוח אחרת היתה אתו,
ויתלחשו הכהנים ויאמרו, בגד האיש בבריתם. אך
רואי, באהבתו את משה, העלים עיניו, ולא ראה ולא
הבין, כי סר לב האיש ממצרים ויהי עם העברים לבלי
שוב עוד. והנה קם האיש הזה בחפצו האדיר
ובתבונתו הרוממה והמעמיקה עד חקר כל, ויהי
בראש העברים. ורבים נהרו ללכת אחריו, כי עז
ושלטון גדול ברוחו למשך רבים בכחו.

לולי זקן רואי ורב ימים לא השביחו את רגש לבבו,
כי אז נהפך לשנא את תלמידו הממרה הלזה
וירדפהו בכל משטמה. אולם עתה הוא אך התבונן
למעשה משה ויאמר, כי לא יצלח בידו את אשר יזם
לעשות, והעבדים הרבים אשר יצאו אתו, עוד שוב
ישובו מאחריו ובאו מצרימה.

ידע ידע רואי את אשר אמר משה לתת לעמו, כי הגיד
לו משה ולא כחד, כי דעת אלהים טהורה, דעת אל אחד
יורה לעם הזה. ויהי באמר לו הכהן, כי מפר הוא את
השבועה אשר נשבע לכהנים כי לא יגלה רזם
לאיש, ויענהו משה, כי לא דעת מצרים ולא רזי
החרטמים יגיד לעמו, כי לא אלם – אלהיו. הוא אך
השב ישיב את עמו לאל מעזם אשר עבדו לו אבותיו
עוד בטרם יבוא יוסף מצרימה; ובמדבר, הרחק
ממצרים ומכל אליליה, ידבר אל עדת כל ישראל את
דבר האלהים, ועבדוהו שם…

ובדבר הזה אך התנחם הכהן, כי לא יהיה כמהו
ולא יצלח. הוא ידע כי לא יבין עם עבדים ורועים
נבערים לדעת תורת אל אחד. הן התורה נבצרה גם
מבינת רבים למודי-חכמה אשר באצילי מצרים.
האיש והאשה אשר מקרב העם הלא יבקשו אלים
רבים לתפלתם, אל לכל פעל ולכל מעשה אשר יעשה
לעיניהם. כי איכה זה תבא הנערה התמה בהמות
לבבה לעלם אשר חשקה בו, להגיד בקשתה זאת
לפני אל נעלם, גדול ונורא אשר לא יראה בכל
תמונה, והוא קונה שמים וארץ יחד? הלא אימתו
תבעתה. לא כן אם תראה תמונת אלה כחתורה
היפה, העומדת בחבליה לקשר נפש איש לאשה – הן
כרגע תשתחוה הנערה לפניה וכל מסתרי לבבה
הנפעם אליה תשיח ואליה תתחנן. או אם כי
תהיה, ובקשה להתפלל על בנה הקטן אשר חלה,
כי ירפא לו ולא ימות – התאמין זו לבטח כי מושל
עולם בגבורתו יעזב שמים וארץ ופנה אליה היחידה
ואל צרת לבבה על בנה הקטן והאמלל? אך הנה
איזידה האלה, הן גם היא בכה תבכה לבנה אשר אבד.
והיא תחוש את לב אשה, אם קשת-רוח בדברה. –
והאלים אשר האשה תעבד, גם בניה יאמינו בהם,
וגם בעלה יעבדם אתה. ואמנם, הן ראה ראה רואי את
העברים בבואם אל מקדשי מצרים, כי יעבדו גם הם
שם את האלים וסגדו לפסיליהם. –

יורה משה דעת אל אחד לאספסוף העבדים והרועים, אך
הם סור יסורו מאחריו ומאחרי אלהיו הנעלם
והעליון ובאו מצרימה, לעבד את האלילים הנצבים
לעיניהם ואשר ידעום מאז – וישבו בארץ ועבדו את
מצרים!

ויהי כאשר יעץ באי לרדף אחרי העברים אשר
מרדו ולהשמידם, ויען רואי ויאמר: “למה זה חרב
וקשת מלחמה, אם גם דברי שלום יועילו? המבלי אין
מתים בארץ מצרים, כי נוסיף עליהם עוד? עבדים אשר
ידים להם לעבד חסרה הארץ, ואותם נשיבה אלינו
חיים, באמרי פינו נקחם לנו”



והדברים הרכים האלה היו כרצון פרעה וכלבבו,
אשר ירא מהתגרות עוד במשה. ועל כן לא שמע עוד
לכל דברי באי אשר דבר באש נקמות; ויחלט
פרעה לעשות כעצת רואי, כי כבר יגעה נפשו, וגם
מות בנו דכא את רוחו וירפה את ידיו מעשות עוד
מלחמה.

יגעה נפש פרעה ותרפינה ידיו, – כי הוא הלא גם לא
הועד לעצר במלוכה, ורק אחרי אשר מתו שלשה עשר
אחיו הגדולים ממנו, איש אחרי אחיו, באה לו
המלוכה. ועד הימים ההם היה מנפתה זה – הוא פרעה –
אך איש-חמודות, יפה אף נעים בהליכותיו מכל בחורי
האצילים אשר במצרים, נושא חן בעיני הנשים
ומפנק מנער עד מאד – אך כל דבר ממלכה ועלילות
מלחמה זרו לו. אולם אך ישב זה על כסא אביו רעממס
הגדול, ובטרם יכיר עוד את דבר המלוכה,
ויתקוממו הלובים בארצם, ותהי המלחמה עמהם
כבדה וארכה. חיל מצרים המלמד מלחמה אמנם גבר
ויבא לפרעה תפארת נצחון, אולם גם אנשי החיל
גם שריהם יגעו כבר מן המלחמות הרבות. כי זה
עשרים שנה, מעת מות רעמסס הגדול, לא ידעו אלה
מנוח. מרד אחר מרד וקשר אחר קשר קמו במצרים
ובנותיה מזרחה ומערבה. ותחת אשר אבה פרעה
לשבת בבירת נא-אמון הנהדרה, עיר המלוכה
במצרים עלית, אשר בלה בה את מיטב ימיו
הראשונים – להיות שם ולהתענג בשלום בסוד
החכמים, אשר עשו אז במחקרי חכמה ובנעימות שירה
וזמרה, – הנה אלץ מאז מלכו לצאת ולבוא פעם בפעם
לפני חיל המלחמה. ואחרי כן עוד חזקה עליו עצת
רואי, כי יצא מנא וירד צענה, עיר המלוכה אשר
במצרים תחתית, לשבת שם ולהיות על משמר
הגבול.

ופרעה-מנפתה רך הלבב נתן כי ישלטו השרים
ויעשו בו, תחת אשר ישלט הוא ויעש בהם. כי רק
כבוד דרש בכל עת כי ינתן לו, לבל יגרע חלקו מן
המלכים אשר היו לפניו, אך השלטון ומנהג
הממלכה כבדו ממנו, ויתנם ביד הכהנים. –

והכהנים אמנם עצמו בימים ההם ויעשו הון וחיל
רב, ובית הכהן הגדול העשיר אז מבית המלך. – עתה
הנה פרץ גם מרד העברים ויעכרהו; ויבקש
פרעה עד מאד להשלים עם משה ולהשיב בשקט
ולרצונם את המון העבדים אשר התפרצו מפניו.



ובאי, אשר חתר בסתר תחת כסא פרעה, נחם גם הוא
על מחשבתו אשר חשב לרדף אחרי ישראל בחרב
נוקמת, כי ראה כי טוב לו אשר ישובו העברים
בשלום אל הארץ, והצליח הוא אז במעשהו לסכסך
ולחרחר על פרעה, להדיחו מעל הכסא, והמליך את
ספתה תחתיו. וספתה במשלו הן כל רעה וכל נקמה
לא תגדל בעיניו מעשותה בעם עברתו, בעברים
שנואי נפשו. –

ויהי כי הבין באי, אשר אך המלך והמלכה יוכלו
לתת אמונה ובטחה בלב הושע התמים, והאמין
לדבריהם אשר לא יגמלו רעה לעמו אחרי שובם וגם
היטב ייטיבו להם, - וישב באי וייעץ גם הוא את
פרעה לשלח דברי שלום אל העברים, וקרא להושע
ושלחו בדבר אל אחיו.



הנה כי כן נרצה הושע לכל בבואו אל האולם.




ג


ויהי כאשר קם הושע מהשתחוות לפני פרעה,
וישא עיניו וירא את המלך, אשר גלח שער ראשו
וזקנו כמשפט האבל, – והנה שחה כמעט קומתו
הישרה ומראהו כמראה זקן בא בימים, אף כי אך
חמשים שנה לו. תוגה ורפיון רוח שכנו על פני
המלך העדינים, ושחקתו עוררה אליו רחמים ואהבה
כשחקת החולה, והוא מאיר פניו בנעימות חסד
להושע.

אז רחב לב הגבור וגם פחד מדבר אל המלך, – אך
בכל זאת מצא עוד עז בלבו להגיד לפרעה, כי שואל
הוא מעמו, אשר יתן לו חפשה מעבודתו והסיר מעליו
את האלה אשר נשבע לפני ראש כל הצבאות, למען
יוכל לעשות כדבר אביו, הקורא אותו ללכת אחריו.

ופרעה שמע במנוחה את דברי הושע עד כלותו,
וירמז לכהן הגדול אשר לשמאלו, כי ישב לו הוא
דבר.

ויפתח הכהן את פיו וידבר לאטו בפני המלך
אל הושע ויאמר: “הבן אשר ישאו לבו להקריב כל
כבוד ומשרה למען אשר ישמע לעשות כמצות אביהו
– טוב הוא ונאמן גם לפני “אל הטוב”, לפני פרעה. על
כן יקרת, בן-נון, וחפצך יעשה. כי הנה אדוננו
בן-השמש, מושל מצרים העליונה ומצרים
התחתונה קורא לך דרור, והלכת אל אביך. אך דבר
אחד נוטל עליך פרעה בידי עבדו…”

והכהן הזקן נשא עין לפרעה, כמו ישאלו אם
ידבר עוד. ופרעה הניע ראשו ברצון אל הכהן
וישען אל גב הכסא.

אז ישא הכהן את עיניו המזהירות אל הושע וידבר
עוד ויאמר: “הדבר אשר אדרש ממך הפעם, על פי
אדוננו המושל בשתי הארצות, קל לך לעשותו. כי
כאשר יכנע עמך וראשיו, אשר הביאו רעה גדולה
על מצרים, ונאותו לעשות כרצון בן-השמש, לשוב
מצרימה ולחסות בצל כסאו הרם והנשא, – ושבת
גם אתה בן-נון, לעבד את פרעה, והיית עמנו כאשר
היית עד היום. ונכון הוא “אל הטוב” להיטיב לעמך
ולתת להם חנינה וחסד כידו הרחבה, אם שוב ישובו
אליו כל האנשים אשר הלכו לזבח לאלהיהם
במדבר. – ושמע נא, בן-נון! הנה תסור היד הקשה
אשר הכבידה על עמך, ו”אל החסד" ישים להם חק
ומשפט חדש בארץ, ויכלו העברים לשבת במצרים
ולסחרה, וחפשה תנתן להם מן המסים הגדולים –
וישבו אתנו באין מכלים דבר. כי כן יכתב הדבר
ויחתם בטבעת לפני פרעה, והיה זה כתב החק לכם
ולבניכם אחריכם לברית עולם. והיה אם יקום הדבר
בינינו וביניכם – התאבה אז, בן-נון, להיות עמנו עוד
כאשר היית עד היום?

“אהיה”, ענה הושע וקולו נחבא מדבר עוד.

“על כן היה נא, בן-נון, למלאך הברית!” אמרה
המלכה ותבט בתחנה ועצבון בפני הושע, "חרון
אף משה יבעתני, וככל אשר בידנו עשה נעשה
להטות לבבו אלינו, והיה לנו כאח וכאב כאשר היה
אתנו בימי נעוריו! הגידה נא לו את שמי לאמר:
“זכרה איזיס-נפרתה ימים ראשונים, בבואך לבקר
בבית הנשים, לראות את המלכה, היא אמך אשר
קנתך באהבתה, – ואני הקטנה הייתי מביאה לו
שלל פרחים וצמחים, והוא לכלם יקרא בשם והגיד
לי על כל עשב ועל כל צמח מה הוא, והכח אשר בו
להועיל או להרע. עתה הנה תשכחנה מפנינו כל
המכות אשר הביא זה בלבנו, וסלחנו לו… היה נא
אתה,הושע, מלאכנו הנאמן, מלאך הברית
והשלום!”

"הדברים אשר שמעה אזני הפעם מפי המלכה, כחק
אשר לא יעבר יהיו לי ", ענה הושע, “וחפץ עבדך
לעשותם כי נעים לו כי צוה ככה, ועשה עבדך
בכל מאדו”.

אז יניע הכהן הזקן ראשו להושע, לאות כי רצה את
דבריו, ויען בקול לפני יועצי פרעה ויאמר: “הנה
כי כן קוה לבי. כי רגע קטן יביא שלום וברכה
בארץ לארך ימים; ואתם שימו לבכם ודעו: אל ירם
הרופא מאכלת לנתח וברזל-אש לקדח בבשר, אם
יש מרפא בסמים. ואם מעברה על הנהר, אל תרד
לעבר תהום בארבות ידיך”.

“כן הוא”, ענה גם פרעה, “סב ועבר במעברה ואל
תתן נפשך לתהום”.

והמלכה אף היא ענתה אחריו כדברים האלה ותתן
את עיניה בפרחים אשר הכינה לעטר את בנה המת…

החלט הדבר. ושלשה מסופרי פרעה כרעו קרסו
לפני הכהן הגדול, לשמע באר היטב את הדברים
אשר ידבר לאטו בקולו הרפה. גם החכמים,
הסופרים והיועצים נגשו זה אל זה במעגל ויקחו
איש את כלי הסופרים לכתב. גליוני הגמא
בשמאלם, וימינם תמהר למשך בשבט סופר או
בציצת השער הדקה ויכתבו דבר דבר כאשר
החלט מפי היועצים, – כי כן יכתב תמיד לפני פרעה
לזכרון כל דבר-חק ופקדה בהאמרו ולא ידחה.

ובהועץ היועצים, וידברו כמלחשים. והשומרים
ופקידי החצר נצבים דומם כפסילים איש על מעמדו.
גם המלך והמלכה ישבו אף הם בלי נוע וידמו.
אכן גם פרעה גם אשתו לא יכלו לשמע ממרום
שבתם את הדברים אשר התלחש בהם סוד היועצים,
אך אחרי כל אמרה אשר יביע כל יועץ, ישא האיש
את עיניו אל המלך והמלכה כשואל את פיהם, אם
כנים דבריו ולרצון המלך והמלכה הם?…

אך באי, משנה הכהן, נועז כפעם בפעם להרים קול
בדברו, ואז ישא פרעה את ראשו ובטא לעמתו את
דברי הכהן הגדול לאמר: "אם מעברה על הנהר – אל
תרד לעבר תהום בארבות ידיך ", – כי ירא פרעה, פן
יתנכל באי לתת מכשול לפני הושע, למען לא יאות
לו משה…

ויהי כי ארכו אחרי כן הדברים, והסופרים חדלו
מכתב – וישא פרעה עין שואלת אל ראש החרטמים,
וילחש לו זה לאמר: “הנה הכל נעשה כטוב, אך
הושע דורש עוד כי לא ישימו נוגשים נכרים על
העברים אשר ישכרו לעבודת המלך, כי אם פקידים
מאשר יבחרו זקניהם הם”. אז יתן פרעה עין תחנה
ופחד בבאי…

ומשנה הכהן אך המשיך כתפיו, לאמר, כי צר לו על
הדבר, אך האות נאות לו באמרו בקול: “הנה אכניע
את חפץ לבבי ואשמע לחכמת אל החסד, פרעה
אדונינו”.

“והאל” היושב על הכסא, השח ראשו בתודה אל האדם
אשר עשה לו ההנחה – הוא האדם אשר זה כמה פעמים
נועז להקים חפצו למרות את פרעה.

והנה החל המזכיר לקרא בקול את דברי האמנה
אשר תנתן ביד הושע אל ראשי ישראל.

ויהיו דברי האמנה לאמר: כי אם שוב ישובו העברים
מצרימה לחסות בצל פרעה ולעבדו, – ובחרו להם
ארץ טובה לשבתם, אם את ארץ גשן אשר ישבו בה
מאז, אם את ארץ האגמים הדשנה והפוריה אשר
מעבר היאור מערבה, – וישבו שם. וזקני בית אבותם
המה יהיו שופטיהם, ונשיא יהיה מן העברים על
כלם הוא משה בן-עמרם. והושע בן-נון הוא ראש
הצבא לאלפים אשר יעשה מן העברים, והיה חילם
למשמרת הגבול בארץ מושבותיהם. וחפשה תנתן
לעברים מכל עבודת המסים אשר עבדו עד כה, אך כל
החפץ יבוא לעבד בשכר, ונתנו עליהם פקידים
מקרב העברים.

וגם זאת ינתן לעם העברי, כי אחת בשלש שנים
יפתח לפניהם גבול המזרח, ויצאו והלכו
המדברה לעבד שם את האלהים בעולה ובזבח כטוב
בעיניהם.

ויהי כאשר כלה הקורא מקרא את האמנה לכל
דבריה, ויגישו את הושע להשבע לפני הכסא,
כי שוב ישוב צענה להגיד “בשער הנשא”, היכל
המלך, את אשר יאמר העם לדברי האמנה.

ויהושע, אשר שמע ואשר הכיר וידע במעשי
התרמית אשר יעשו פה פעם בפעם – נשבע רק אחרי
אשר ראה, כי נכתב ונחתם עליו לפני המלך, כי
אם ככה או ככה יענו העברים, את הושע מחפשו לא
יוכלו מצרים לקחת, – אם אך יעשה משלחתו
באמונה, לעורר לב ראשי העם לקבל ולקים את דברי
האמנה הזאת.

ויהי כאשר נשבע הושע ויתן לו פרעה את ידו,
וישקה, וישק גם את כנף שלמת המלכה.

אז יתן רואי אות לראש פקידי החצר, וראש הפקידים –
לפרעה, וידע “האל”, כי באה עתו ללכת. ויקם,
ותקם עמו גם המלכה – וילכו.

ופני שניהם נהרו רגע רצון, באמרם כי הפעם
היטיבו מאד לעשות לשלום ביתם ולשלום עמם
וארצם. וכעבר פרעה את מפתן האולם נאנח ויאמר:
"לו יעשה הושע והצליח! " –

“ולא נבוא תהומות”, ענתה אחריו המלכה בקול
כקולו.

“ולו ישך הושע מעלינו את חמת משה”, הוסיף פרעה
ויאמר באנחה, “והשיב את העבדים העברים אל
ארצנו”.

" אז תנשא את הושע והיה אתך במבחר שלישיך",
אמרה המלכה, “כי הלא נהדר האיש וגבור נכבד
הוא למראה וגם אשה נתן לו ממשפחת המלך”.

אז שנו פני פרעה היגעים ותרום קומתו הכפופה
ויען ויאמר:

“לעברי?… איכה תדברי כדברים האלה? אם נשים
אותו בין שומרי ראשנו “נושאי המניפה”, או אם בין
“רעי” אשיתנו – רב לו רב. זכרי, בת, כי חכמת מלכים
– תת לאיש אך כערכו, לבלתי הרבות ולבלתי
המעיט לו”.




ד


אצבע אלהים, אלהי אבותיו אשר נודע לו אמש, ראה
הושע בכל אשר נעשה אתו כיום בבית פרעה. הן
בלכתו שמה אמר, כי אולי אך למות הוא מובל
הפעם ברכב פרעה, – פן יחרה בו אף המלך,
בשמעו כי לא יאבה עוד הושע עבדו, והוציאהו
לממית. והנה באפס-יד נתקו פתאם מוסרותיו, כי
רצה פרעה ויסר את השבועה מעל הושע, וחפשי הוא
ללכת אחרי אביו. – הכי קרא שמו “יהושע”, כי
מעתה יה יהושיעהו בכל אשר יפנה!

והנה גם נשלח היום מלפני פרעה להיותו מלאך
הברית בין מצרים וישראל עמו. – הכי קרא שמו
“יהושע”, כי בידו יהושיעהו את עמו
במצרים!

כי אם הקל העל מעת בוא משה לפני פרעה, והעברים
לא היו עוד כעבדים מקנת-כסף אשר אין להם דמים
וכל אוכליהם לא יאשמו, - הנה עתה גם חקה טובה
תושם להם, אשר יחיו בה. עתה הלא ימי יוסף
ואפרים בנו ישובו לעברים בארץ הזאת, ויחדש
כבודם לעיני מצרים כאשר היה בימי קדם. בדד,
בטח ישבו להם בארץ אחזתם הטובה, טוב הארץ
יאכלו באין מכלים דבר, שופטיהם ושוטריהם
מקרבם יהיו, וגם את אלהיהם יעבדו כאשר יורם
משה איש האלהים, – כי הלא גם גבול המדבר, אשר
סגר כחומה לפני כל יושבי מצרים מצאת, יפתח
לפניהם אחת לשלש שנים, למען יוכלו לעבד שם ליי
– ומה יבקש משה עוד? את ארץ כנען? והן קרוב הדבר
עתה, כי כאשר יאלף יהושע את אלפיו מן העברים –
עלה יעלה עמהם לכבש את “הארץ אשר נשבע יי לתת
להם”, ומעוז מצרים מחסה-תמיד יהיה שם על העברים
אשר יאחזו בה – –

אכן, זה החזון אשר חזתה עליו מרים! כי הן לא קראה
לו הנביאה בדבריה לאמר: עזב את מצרים. היא אך
למלחמת תשועה וכבוד לישראל הקדישתהו. על
רעיון לבו מאז היא בשרה לו, כי קרבה עתו, –
ותאמר: " ימין יי עושה חיל – -



ונלחמת והושעת, יהושע. בשם יי! – – "

אכן, נפלאים דרכי יי, ומשה הוא ישורם! כי לולא
הסיעו עתה האחים בני עמרם את העם ממצרים ביד
חזקה – לא שמע פרעה לעשות כדבר הזה לישראל
יום אחד!… עתה ישא יהושע את הבשורה אל מחנה
ישראל, ובא והשתחוה לפני משה ואמר: “הגדלת,
איש האלהים, הגדלת עשה! ואת פרי-מעשיך הראשון
הנה הבאתי אליך במדבר הזה לפני יי אלהיך!”

והנה זכר הושע, כי שאל שאלוהו היום לפני
פרעה: למה זה לעברים לעבד את אלהים במדבר
ישימון? – והוא לא ידע לענותם דבר, ויאמר להם, כי
טרם ידע את כל מחסורי העברים ומשאלותיהם, –
ולבו בקרבו יסרהו כי רחק ככה מעמו
וממולדתו… אך עתה גם את מענהו זה חשב יהושע
לטובה; כי על כן יוכלו עוד זקני ישראל להגיד גם
את דבריהם ומשאלותיהם הם לפני פרעה, ככל אשר
לא הגיד הוא ולא שאל כן.

והושע אמנם ידע כי לא נאמנו חסדי פרעה-מנפתה,
כי כח אין בו להקים את דברו תמיד, ומוצא שפתיו
ישכח; על כן נדבר יהושע בסוד היועצים
ויחליטו, אשר אם יבואו העברים בברית מצרים –
וחרתו את כל דברי הברית על לוחות נחשת, ופרעה
עליהם בידו יחתם, וראשי ישראל אף הם יחתמו
עליהם כדת, ונתנו את הלוחות על קיר ההיכל
בנא-אמון והדביקום שם – כאשר נעשה גם בברית
פרעה עם החתים – והיו מזכרת לימים הבאים. וקמה
הברית, ולא ימהרו להשכיחה, ולא תופר. –

את הכל עשה היום לבל יפל עמו בתרמית מצרים
ובנכליהם, והושע לבו טוב עליו מאד.

אמנם, עוד דבר-סתר לחש לו היום באי, בצאתו מן
האולם, ויאמר, כי כבוד ארזה האשורי, משרת ראש
צבא נשקפה לו מקרוב… אולם לדברים האלה לא שם
הושע לב, כי לא ידע שחרם ויחש בהם אך מזמת
תככים וסכסוכי הכהנים, – והושע רחוק לבו
ממזמה וגם לכבוד וגדלה במצרים לא יקוה עוד,
כי אך זה חפצו, לשבת מהיום והלאה בתוך עמו
להועיל לו, וכי יבנה גם הוא את ביתו בתוך אחיו
והביא שמה את מרים משא-נפשו, אשר אהב ואשר
כבד מכל הנשים –

והנה הוא הולך סכותה וראה שם את מרים ודבר
עמה. –

האמנם לו תהיה האשה הנדגלה הזאת אשר רוח
אלהים בה ומלתו על לשונה? הו! מי גבר אשר היתה
לו כזאת?

והושע שש לעלות במרכבת פרעה אשר אסרה
בגללו, ולבו אמיץ ובוטח ועליז בו. ויסע אל
מחנהו לברך את אנשי חילו בטרם ילך מעמם.



ויהי כבואו אל המחנה ולא מצא את אפרים, ויגידו
לו, כי ראו את הנער בצאתו בבקר וילך בדרך
בואך צענה ולא שב עוד. ויתעצב הושע רגע על
הדבר, וימהר וישלח את נושא כליו לבקש את
הנער, ויצוהו עליו, כי במצאו את אפרים יגיד
לו, אשר לא יאחר ומהר לצאת אחרי הושע דודו, ובא
סכותה. וגם את זאת צוה את נושא הכלים, כי יתן סוס
לאפרים אשר ירכב עליו; ואם חלש הוא, כי אז
יביאהו נושא הכלים בעגלה סכותה. והוא, הושע,
החליט לבלתי חכות עד שוב המלאך, בדעתו כי
נחוץ דברו עד מאד, למען ישיג את עדת ישראל בעוד
מועד. כי ככל אשר ירחיקו מארץ מצרים, כן יכבד
להטות לבבם לשוב אליה.

ויצא הושע ולא לקח אתו בלתי אם את רכבו
הזקן.

ויהי בעמד הושע להפרד מעם המחנה, והנה
ה“אדונים” – הסגנים אשר לו – וכל הפקידים זקני
החיל הסרים למשמעתו, אשר התענו אתו
ויעבדוהו במלחמה, נעצבו עליו עד מאד. ורבים
מאנשי החיל, אשר זקנו בקרב הצבא, בוכים בקול,
בתת להם הושע את ידו באחרונה; דמעתם על לחים
תזל, כי צר להם על הלקח אדונם זה מעל ראשם. אלה
את כנפי כסותו ישקו, ואלה

את סוסו הלובי יחבקו ונשקו לו בעורו – והוא
אביר בצואר עתק ונטוי כקשת בתוך הצבא
יתיצב, ושאף בנחיריו, ומבטו גאוה.

ובעלות הושע על הרכב – ויעור סוסו כלביא
וישאהו כרוח מתוך המחנה, וקול המון גדול
מריע אחריו, - כל הצבא יקרא אחרי הושע כבוד
וברכה, וכרעם אחרי רעם יפרץ קולם: “הבו להושע,
הבו!” – ולא התאפק הגבור עוד, ותבא דמעתו גם
היא… והוא מעת היותו לאיש לא בכה עוד, זולתי פעם,
במות עליו אמו, בטרם יצא לובה למלחמה- וידע
הושע הפעם עד כמה אהב הוא את צבאו ועד כמה
אהבו הם אותו.

והנה זה ישאהו אבירו העז בחוצות צען ההומיה.
והנה זה אחרי צען יטוש, והוא בדרך המישור יחלף
בין גני-חמד ושדרות-תמרים ויבלי-מים מזהירים –
ופניו תימנה מזרחה.

ורוח הושע העליזה שבה אליו כבראשונה, אל עמו
הוא שואף

אל אביו ואל מרים חשק לבבו – ושמע מפיה את דבר
אלהיו!




ה


ויהי בעבר הושע ברחובות צען, והוא חושב על
אפרים בן אחותו כי איננו – ולא ראה ולא שמע בכל
אשר מסביב לו בקרב העיר. מן החוף אניות רבות
תפרשנה נס, בשוקים סוחרים כנענים, מדינים,
ישמעאלים ואנשי אניות ומלחים יעברו לרב,
סבלים כושים, שרים ועבדים, רוכלים ואזרחי ארץ
נדחקים בחוצות – והושע לא ישים לב לכל ההמון
הזה. ומפני האבק הרב, אשר נשא רוח הקדים מול
פניו לא ראה ולא שמע בקרא אליו ראש הקשתים
אשר התהלך אז עם משנה הכהן הגדול, עם באי.

קרא הרנחת וינופף להושע בידו מרחוק – והושע
חלף עבר עם רכבו ויעלם.

אז יאמר באי אל הרנחת: “הנח לו! הן יודע לו עוד
על הנער אחרי שובו. ועתה בוא למקום מועדנו –
והגדת לי את הדבר, כי דבר הוא – ונדברה בו…”

ויבאו שניהם בשער המקדש אשר לשת.

והרנחת שב להגיד לכהן את דבר אפרים, אשר החל
בראשונה, ויספר לאמר:

“ויהי כי הביאו את הנער והנה מראהו כגוש החמר,
כגלם מיד היוצר, ונשמה אין בו – כי הלא נפל
וישכב בחול ואבק הדרך כסהו. ואקרא לרופא,
וישפכו עליו מים וירחצוהו ונטפי מרפא הטיפו
אל פיו – ותפקחנה עיניו ויאנח. אז צוה הרופא…”

“אחת היא אשר צוה, – אולם טוב טוב כי בא הילד
בידנו”.

“גם בעיני הוטב בראותי כי שבה רוח הנער אליו.
כי אמנם בן-חיים הוא כחתול, וגם הרופא אמר, כי
עוד יחלים הנער. אך עתה חזקה הקדחת עליו והוא
מדובב מחמתו דברים מבלעים, וגם הזקנה
האשקלונית, מינקת בתי, אשר שפתה כשפת
העברים, לא תבין למליו”.

“אחת היא את אשר ימלל לו. טוב, כי הצפור הזאת
ברשתנו היא, – ואתה ראה לבל תתעופף ממנו…”

“התחשב לכלאו אתנו?”

“בנת למחשבתי. הנער הזה כבן תערבת יהיה
בידנו. כי אם הגדיל הושע לעשות לנו עד היום
בחרב אשר בידו, הן אם תבא היד הזאת ביד האיש
אשר כח לו למשל גם על גדולים ממנו…”

“הוא מזו העברי?”

“כן, אם יד מזו תאחז ביד הושע – וטרפה חרב הושע
במצרים, כאשר טרפה עד עתה קדקד צרינו.”

" ואתה הלא אמרת כי נאמן הושע ולא יפר שבועה".

“והיום ראיתי כי לא שגיתי באמרי! הן את ראשו נתן
היום הושע בפי התנין אך למען הסר מעליו את
השבועה אשר נשא. כי בא הושע היום אל פרעה
להתחנן אליו, כי יקרא לו דרור מעבודת מצרים, כי
לא חפץ ללכת אחרי אביו והאלה על נפשו. אך אם
כלביא הוא בן-נון זה. הנה זה משה רודהו. והעברי
הזה הלא האויב הנורא למצרים הוא… ומושל מצרים
הנה עוד שלח אליו היום דברי שלום וברית ביד
הושע!”

“ובעצתך הלא נעשה הדבר, אבי!” קרא הרנחת
בשחוק לצון –

" כן, בעצתי, שלח הושע, “לבנות מעברה!” – הוי,
“המעברה” הזאת! זקן חסר טעם יעץ, ומושל חסר לב
קבל וישלח לקים את חרפת הברית הזאת, לבשתו
ולכלמת אביהו הגדול, – אשר הוא לא עמד מהתנפל
תהומות ומחצותן בזרוע עזו למען עבר ועשות
נקמה באויב! עתה יעשה הושע ויבנה את
“המעברה”… אולם חי אני! כי רק הוא האחד יעבר
עליה בשלום, אם ישוב עוד מצרימה. אולם זה משה
האיש וכל האספסוף הנבזה אשר אתו ירדו תהומות
כמו אבן – כי פור תתפורר “המעברה” תחת כפות
רגליהם!"

“האם לא יהפך אז הושע לאויב לנו, להיות עם פרעה
ועם רואי הזקן?”

“הן אותם נדיח ראשונה- והושע אז עמנו יהיה.
ועתה שמע את אשר אגיד לך בטרם לכתי – כי הלא
יחכו לי עתה בשער הנשא: אם יצליח הושע
בדרכו והשיב את בני עמו מצרימה, וינשא אז
פרעה – אם ספתה יהיה זה, או אם גם מנפתה ישב עוד
לכסא – אך נשא ינשא את הושע בראש הצבא תחת
ארזה האשורי. והושע ידע כי בעצתנו הוא נשא,
על כן יאמן לנו. והיה בעלותו למרום שיאו, ראשו
עליו כגלגל יהיה בתתנו לו כבוד וגדלה רבה.
וגם בבוא יום השלום לעברים, ועשינו משפטים רק
“בחוטאים”, ואשר לא חטא הנקה ינקה, וגם חסד
יעשה עמו. אך הנקיים מחטא יהיו רק משפחת בית
הושע – אשר יקרא להם,”בני אפרים“!… אלה כלם
“צדיקים” יהיו ולא נביט בהם און”.

“ומזו? – הלא אם נעשה דבר לאיש הזה…”

“עשה נעשה גם לו כפעלו, אך בסתר… נקל לזרע
משטמה בין שני אנשים המושלים יחד, ונפל הזרע
הזה גם בין הושע ומשה. והושע, ידעתיו: נבון
לבו, אך גם תם הוא כלב הילד. ואם אך הוכח נוכיח
למראה עיניו כי את רעתו ורעת מצרים יבקש משה –
והצדיק גם הוא עליו את משפטנו אשר נעשה בו.
איש משמעת הושע…”

“ואם לא יצליח הושע להשיב את העברים והלך
עמהם?”

" הוא, בטרם לכתו עמהם, הן שוב ישוב להשיב אל
פרעה דבר, כי כן נשבע – והוא לא יכזב!… אך אם
גם יעצרנו משה (כי גם כזאת יוכל משה עשות!) כי אז
זה הנער אפרים בידנו הוא, ואותו לא יעזב הושע,
וגם בני מולדתו לא יעזבוהו, כי יקר הנער
בעיניהם עד מאד. ואנחנו גם זאת נעשה, כי ימצא
דבר אשר יעיר את חמת פרעה על הנער לתתו לחרב
המשפט, – ואז נשוב אנחנו ונצילנו… והיה
חסדנו למשך לב הושע אלינו, ונוסף גם הוא וכל
אוהביו, אשר בחיל מצרים, להתאונן על פרעה –
ועמנו יהיו לעשות. – התבין זאת?…"

“מה נאמנה עצתך, אבי!”

“אולם עוד עצה יש לחזק את הקשר עם הושע – ובידך
לעשותה. כי אתה תבא בברית עם הגבור הזה, בחיר
כל גבורי מצרים. הן כל יקר וגדלה ינתן לו –
ואתה את בתך נתן תתן לו לאשה, כאשר אמרתי!
והחזקת בהושע, והחזיקה בו גם בתך בחפץ
לבה, כי הלא חשקה נפשה בו…”

למשמע הדברים האלה קדרו פני הרנחת גם קמטו
מרגז. ובראותו כי אין להמרות את דבר העצה הזאת,
ולקח יקח העברי את בתו, ענה ויאמר: “אם הרוח
הרעה כבר שלטה בקצנה ותסיתה ללכת אחרי
הנכרי הלזה – אני מה אעשה? אולם הוא הלא טרם
יבקש את יד בתי לו… ואם הוא לא ישאל – חי אני,
אבי! – כי אדם גם אני כמו אבן. בשת ובשבעים
מלאכיו הרעים אני נשבע, כי אנכי לא אדבר אל
העברי כי יקח את בתי, את קצנה, אשר שרים ובני
מלכים יבקשו ידה!… אמנם, את הנער בן-אחותו
עצר אעצר אתנו. את זאת עשה אעשה”.




פרשה ששית: במחנה ישראל

א


והעיר סכות, אשר יקראו לה מצרים פיתום, כי שם
מקדש תום, אלהי השמש – עיר קטנה היא על קצה
גבול מצרים. סביבה אהלי רועים נטיו, תוכה סכות
ובתי-חמר קטנים לרב, ורק בתי-חומה אחדים
גדולים, הם וחצריהם, ביניהם יתנשאו. ונשא
מכלם ונהדר הוא היכל המקדש אשר לתום, ואחריו
– הבית הגדול, בית-מסכנות-פרעה, אשר בנו שם
העברים.

ובית-המסכנות בנוי אסמים אסמים רבים, ומבצר
ומגדל בתוכו לחיל המשמר, אשר הפקד לשמר על
מסכנות מצרים אלה ועל שדות הגבול, מפני
השוסים אשר יעלו שמה גדודים גדודים מן המדבר
לבז ולשלח יד. – והשדות שם, שדות רחבי ידים
פורצים למרחקים בארץ המישור, ותעלה גדולה,
אשר כרו מצרים בידי עבדיהם העברים, תחצה את כל
המישור ההוא ונפלגה פלגים ואגמי מים ימינה
ושמאלה, להשקות תלמי כל השדות ועדרי כל הרועים
שמה.

והעברים אשר בסכות, העבדים העובדים בעיר
ובשדה ורועי המקנה והצאן, רבים הם מן המצרים
אשר אתם עשרים מונים.

ויהי בליל החג, חג קציר העמר אשר למצרים, בראש
האשמורה התיכונה, באו רצים מישראל סכותה
ויגידו לעברים, כי הנה יצא יצא העם אשר בצען
ובאו סכותה לקחת אתם את אחיהם, ללכת אל הארץ
הטובה אשר נשבע יי לאבותיהם, כדבר משה איש
האלהים. ותהי השמחה גדולה בכל בית בישראל
אשר נאספו שם למשפחותיהם לאכל בזבח החג,
ויאמרו: “אכן פקד פקד יי את עמו – נעלה ונירש
את ארץ אבותינו!” – וישלחו להגיד גם לאחיהם אשר
במקומות הקרובים אליהם, כי יהיו גם הם נכונים
לצאת כצאת כל העברים ממצרים.

וגם בסכות היו רכי-לב וקשי-לב, כאשר היו
בצען, וילונו ויאמרו כי רעה נגד העם וכי טוב
להם שבתם בארץ מצרים; אך גם אלה גרפו עם כל
הקהל בעזוז השמחה, ויהיו גם הם אחרי הרבים
ללכת. אף אמנם כי נמצאו גם בסכות אנשי לבב אשר
שאר רוח להם ויצאו לדבר אל העם, כאשר דברו
אהרן ונון בצען, לתת תקוה ובטחה לישראל ביי
אלהי אבותיהם – והמה, אלעזר בן אהרן וראשי אבות
יהודה, חור בן כלב ונחשון בן עמינדב. ומרים,
אחות משה ואהרן אף היא תעבר אז בעיר, ותלך
מבית לבית ומאהל לאהל ותדבר שם אל משפחות
יעקב ותאמץ לבם ביי, ובהתאסף הנשים לצלות
את זבח החג, הן והטף אשר ברגליהן, – נצבה מרים
על עדתן ותען ותאמר:

בנות ישראל את ילדיכן חבקנה כי זרע ברך יי
המה!

תשק אם את פרי בטנה וליונק שדיה תתנה לאמר:

את על מצרים לא ידעת, ושבט הנוגש עליך לא
יהיה!

מחר שמש חדשה תזרח דרור וצדקה לישראל!

וכצפרים עפות לאור בקר אל הררי קדם יחד נדאה,

אל ארץ טובה, נחלת אבות כיונים אל ארבותיהן נבא –

ואל יי לפנינו ילך!"

ובדבר העלמה הנביאה את דבריה, ויהי כאור
הברקים בעיניה השחורות, והן נשקפות בגבורה
מתחת לגבותיהן הדבקות אשה אל אחותה, ויראה
להן ושלטון להן גם על כל מקשה לבו, – וענה זה אל
זה ואמר: “אכן, פקד יי את עמו הפעם!…”

ויהי משתה וששון בסכות כל הלילה ההוא.

ויהי ממחרת הבקר ורוח הקדים היה בארץ. קדר
נכמר היום מענני אבק וחול המדבר – ויפל רוח
העם עליו, כי פחד המדבר הגדול וזעפו היה
עליהם. הוביש מהם רוח הישימון כל שמחה וכל
תקוה, ויקבר כל עז וכל אמץ בערמות החול אשר
שפך בעיר ועל כל סביבותיה… אלה אשר ששו
אמש ובקול מצהלות ענו: “הננו והלכנו”, – עתה שחח
ראשם ויעמדו על בית מושבם בדאגה; צר להם על
חלקת השדה אשר גדלו קמתה בזעת אפם, ועל
גנם הקטן וצלו הטוב ופריו המתוק, – איכה זה
יעזבום וילכו בזלעפות המדבר, ואתם גם הנשים
והטף?…

והיום בוער כתנור, וככל אשר יגבר החם ויעצם
שפך האבק הנשא ברוח, כן רפתה כל יד. ויהי כל
לב להנחם מן הדרך…

אז יקום אחד הרוכלים מן העברים, אשר יביא מכלת
לאנשי הצבא אשר במבצר, וילך אל
בית-המסכנות ויבא שם לפני הנציב ויגד לו, כי
הנה השיאו את אנשי סכות לצאת את הארץ… שמע
הנציב ויבהל, כי ידע ידע אשר דרש דרש משה
כי ילך העם המדברה לזבח לאלהיהם, ויבן, כי לא
בשמחת הקציר הרבה העם לשמח אמש, אך כי מרד
מרד העם ועל כן הריעו ויצהלו. וימהר הנציב
לשלח רצים להביא עוד חיל על חילו ויכון לדבר.

אז יצאו גם מראשי אבות ישראל לדבר אל העם כי לא
ילכו, עד אם יאספו עוד זקני העם להועץ יחד, אולי
ישלימו את מצרים ונשארו כלם לשבת בארץ בטח
איש על אחזתו; כי איכה זה ילכו במדבר – ומים
אין שם לשתות להם ולבעירם? הלא מות ימותו שם עם
נשיהם וטפם בשרב, ברעב ובצמא.

וילונו על משה ועל אהרן כה וכה…

אולם בעוד אלה עושים כה וכה, והנה באו עוד שנים
רצים מישראל ויגידו בבית עמינדב: “בחצות
הלילה יצא העם מצען וילכו, ועד מחרת הבקר
יהיו בסכות”… והמלאכים קדרו פניהם מן האבק,
נזלו זעה, ושפתותיהם זבו דם, ורוחם קצרה מדבר
כי עיפו מאד. והאחד גם התעלפה נפשו בו ויפל.
וימהרו ויביאו לאנשים יין ומשקה להשיב נפשם.
ויהי כי התעודד הצעיר ויחל לספר בקול נחר את
אשר נעשה בצען, כי היתה יד יי במצרים להכותם
במגפה, וכי נאסף כל העם ויצא ביד רמה – ותחי
רוח כל האנשים העומדים שם ויאמרו: אכן מאת יי
היתה זאת!…

ומרים מהרה ותתעטף בצעיף ותצא ותשלח
מעבדי עמינדב לקרא לעם, כי יבאו והתאספו אל
השקמה אשר לפני הבית.

ורוח הקדים עודנו מסתער בעזו, אך העם נזעק
ויבא למאות לשמע הבשורה. ויעמדו קהל רב אל
תחת השקמה הגדולה אשר פרשה שוכותיה, בני
אלפי שנה, ותשת עבי צלה לרחבה הרב מסביב.
ויהי כאשר התיצב המלאך לפני הקהל ויגד
להם, כי הנה יבא העם אשר מצען ומרעמסס סכותה,
ותרע כל העדה תרועה גדולה, ויאמץ לבם ביי.

ואלעזר בן אהרן עלה על הבמה, אשר הקימו לו שם,
ויתיצב לדבר אל העם. והנה בא אחד מצבא
המבצר – והוא עברי – אשר נמלט להגיד לאחיו, כי
נודע דברם אל הנציב, והוא מכין את חילו על ישראל.
אז יתן אלעזר את קולו על העדה: “החלצו על אויביכם!
אל תיראו, כי עמנו אל!”

ויהי כל העם כמרקחה…

ויעמדו הרועים ראשונה ויאמרו: “הננו!” והמה
כלם חמושים, מי בקלע, מי בקשת ובחצים ומי
בכידון וברמח. וגם משאר העם מהרו בני חיל
ויביאו בידם איש את אזנו אשר מצא, ויבאו גם
בגרזן גם בעץ גם בחרמש ובמגל-יד ויקראו:
“מלחמה לנו במצרים!”

ונחשון וחור וזקני ישראל עודם נועצים על הדבר.
ויצא אלעזר ויאמר אל העם: “הנה חור בן כלב יהיה
בראשכם, אחריו תלכו – ואתם, חזקו ואמצו ביי
אלהיכם!”

ויצא חור לפני העם ויט בכידון אשר בידו,
ויצאו אליו כל בני החיל – וילכו.

ויבאו עד המכרה – ומצרים מעבידים שם עבדים רבים
מן העברים – ויפלו פתאם על הנוגשים ועל
השוטרים אשר שם, ויכו את המצרים ואת הלובים
הרודים בעם ויפיצום ויוציאו את העברים, וישובו
בתרועת נצחון סכותה.

אז נאסף יחד חיל גדול מישראל ויחלצו כלם
באשר מצאו ויהיו לאלפים.

ויהי לעת הערב, ורוח הקדים שקט ותהי הרוחה מן
החם והאבק, – ויסע חור את העם אל המבצר. וחיל
מצרים המעט יראו מצאת על העם הרב ויעמדו על
החומה ויחלו לירות משם בחצים. אולם האבנים אשר
קלעו בהם הרועים נפלו עליהם כברד, ולא יכלו עמד.
וישמע קול החצוצרה הקוראה למצרים כי יבאו
להסגר בתוך המבצר והמגדל אשר בפנים החומה
והיו שם, עד בוא החיל אשר שלח הנציב לקרא –
ויסגרו מצרים, ויהיו במצור, כי חור וחילו
חונים עליהם.

אז יצוה נחשון ויביאו סלמות וישימו על החומה
החיצונית ויצא הקול: “יבא ישראל ויקח מן האסמים
את אשר עשו למצרים חנם!” –

וימהר כל העם אשר בסכות ויצאו ויבאו אל
בית-המסכנות, ועמם גם הנשים והילדים נושאים
אש ולפידים להאיר להם. ויעלו בחומה ויפתחו את
השערים ואת דלתות האסמים, ויקראו: “יקח
ישראל את שלל אויביו!”

ויבא כל ההמון אל מסכנות פרעה.

והמצרים נחבאים במבצר בתוך החומה הפנימית.
אז יגשו העבדים מרי הנפש, אשר הוצאו מן המכרה
לשרף את השער, ולא נתנום חור ונחשון לעשות
ככה, כי יראו פן תאחז האש גם באסמים. ויעמידו
חיל משמר על החומה הפנימית, והעם בוזז את האסמים
בקול תרועה.

על מבוא הפתחים ועל המדרגות עמדו נשים להאיר
בלפידים אשר בידיהן, וההמון כלו נושא בשקים
ובסלים חטה, שעורה וכסמת, גם פול ועדשה,
דבלי תמרים ואגדות בצלים ושומים, – נשאו וירדו
במעלות והורידו בחבלים מעל החומה אל אחיהם
העומדים מחוץ, והעמיסו לרב על החמורים ועל העגלות
אשר שם – ונשאו העירה ושבו עוד. ומלאו גם
דליים וכדים וצררו גם בשמלותם והביאו. ובאו גם
ילדים ומלאו סיר, פרור וקערה מכל אכל אשר ימצאו
במסכנות פרעה ונשאו אל אמותיהם. כלם חרצו
במלאכה ונחפזו. איש לרעהו יקרא ואיש את אחיו
יעיר, ושחקו ולוצצו זה אל זה בעשותם. – רק זקני
העם וראשיו עמדו מנגד.

גם חיל הרועים הצרים על החומה לא שלחו ידם
בבזה, כי התהלכו מסביב ואזנם עליהם ושמרו
על החומה ועל שערי הנחשת הנעולים. והיה אך
יראה ראש איש מצרי נשקף מעל החומה – ונחתה בו
אבן קלע, אשר תירה בו יד חרוצה ולא תחטיא. ואם
ידפקו המצרים בכעסם מבית על השער וקללו
בעברים, ודפקו להם גם העברים מחוץ והשיבו להם
קללתם ושחקו על משבתם.

והנה גם משתה יין בתוך העם. נאדות וכדי יין טוב
מצאו – ויפתחום. ולא יכלו חור, נחשון ואלעזר
למנע את העם משתות – וישתו בשמחה. אולם אף
אחד מהם לא שתה לשכרה. הם אך טעם טעמו ואת
השאר טענו על בעירם, כי יהיה אתם בדרך לאשר
ייעף במדבר.

וינצלו כל האסמים וישובו לבתיהם בשמחה
ובקול מצהלות.

וכשבעים איש ואשה היו מישראל אשר נחבאו
בחצר בית האל תום מפני אחיהם, כי לא חפצו ללכת
אתם, – ויהי בשמעם את שמחת אחיהם ויצאו גם הם
ויהיו עם כל העדה, ויצררו איש את חפציו וכל
כליהם, לצאת כצאת כל אחיהם.

והנה אורות אש בוערים בכל העיר ועל כל סביבותיה.
כי ערכו הנשים אש, אשה לפני ביתה ואשה לפני
אהלה וסכתה, לבשל את אשר לבשל ולאפות את
אשר לאפות. ותאפנה כלן עוגות מצות לדרך,
והילדים מרקדים כבני צאן ומתעלסים סביב האש.
והרועים העזו מקניהם, וכל שור או כבש או עז אשר
ראו כי מום בו וכי חולה הוא ולא יוכל ללכת, מהרו
זבחו. וידי כל הגברים גם הן מלאות עבודה, אלה
במשור ובמקבת יעבדו ועשו מטות עץ, לשאת כל
חולה וכל חלש וזקן אשר כח אין בו ללכת, ואלה
יעמיסו כליהם וצרורותיהם על העגלות ועל החמורים
ועל הגמלים, והנשים מנצחות על יד הגברים למען
יקחו הכל, מתחננות אליהם כי לא יעזבו כל כלי
מכלי הבית – והעיר סכות הומיה.

ויהי באשמורת הבקר בעלות האד מן הים ומן
התעלה ומן האגמים וממקוי המים הרבים,
והשמים ממזרח ומדרום כסו בערפל, ותהי קרה
נעימה משיבת נפש, – והנה קול כקול המון מים רבים
נשמע מרחוק וגם אור אש נשקף משם – וידעו כי
הנה באה עדת ישראל מצען! ויריעו כל העם
וישמחו ויחפזו וישישו ללכת לקראת אחיהם,
לקדם פניהם בברכה על הגאלה ועל התשועה.
לקחו הורים את ילדיהם הקטנים, נשאו אותם על
זרועותיהם, הרכיבום על כתפיהם, למען יראו גם
הקטנים בשמחה – וזכרו עד זקנה ועד שיבה
ויספרו בפיהם גם הם לבניהם אחריהם את אשר ראו
בעיניהם…

ותצא כל העדה בשיר ותרועה גדולה.

כקול רעמים בגלגל בהפגש עבים ובהערמם יחד,
כקול המון מים רבים אדירים הרעיש את המרחב,
ותהום כל ארץ המישור – אחים באחים נפגשו
ויריעו, גאולים לגאולים יחבקו וינשקו, ויחד
יענו בשיר ובתודה ליי אלהיהם – – –

אכן, מעת היות כוכבי בקר על הארץ ועפעפי שחר
נשקפו אתם מפאתי קדם – לא ראו עוד שם בשמחת
אנשים אשר כזאת!




ב


ורץ אחר רץ בא מן המחנה לבשר סכותה, ובאו אל
בית עמינדב.

ועמינדב ואשתו שניהם זקנים באים בימים והם
יושבים מראש אשמרת הבקר על גג ביתם, בית גדול
למראה בין בתי סכות, ומצפים בנפש חרדה לקראת
כל מבשר. בשמחה קדמו הזקנים את הרצים הבאים
זה אחר זה, ושאלו להם על כל אשר היה בעדה מעת
צאתה בדרך ואלישבע בתם, אשת אהרן בן עמרם,
וכלתם אשת נחשון בנם, הן ושפחותיהן, משרתות
לפני האורחים, לתת להם מים לרחץ ואכל ומשקה
להשיב נפשם העיפה. גם מרים אחות משה ואהרן,
הגרה בבית עמינדב, עמדה שם על הגג ותשמע
בשום-לב את כל אשר יספרו הרצים וידברו
הזקנים. עמינדב ואשתו ישמעו וישמחו ויודו
לאל כי החים עד הנה, וראו בגאולת ישראל עמו,
אך מרים דומם תעמד ובחנה בעיניה את כל המגיד
דבר והעמיקה לחשב בדברים אשר תשמע, לדעת מה
משפט העם הזה אשר קם ויצא מבית עבדים? ופניה
קשים כפני השופט העומד לדין…

ועמדה על יד מרים גם מלכה, בת אהרן אחיה, ותוגה
על פניה הענגים והחורים כפני חולה.

זה ימים רבים תתעצב מלכה על ראיה בעלה,
אשר לקח ממנה ביום השביעי לחתנתה. הגבור
הנלבב הזה הרים יד על אחד הנוגשים, אשר בא
ויקח חמשים פר ממיטב הפרים אשר לו, באמרו
כי לשלחן פרעה ינהגם – ויחם לבב ראיה ויך את
המצרי. ובחטאו זה לקח האיש וישלח עם אסירי
המלך לעבד בפרך במכרה ההרים, ומאז לא נודע
עליו דבר. ותכל נפש מלכה אל אלוף נעוריה, ותהי
מתהלכת כל הימים כנדהמה ברב יגונה. ועתה,
בראותה כי הנה בא היום ובני ישראל כלם
יוצאים ביד רמה מבית עבדים, וראיה אישה
איננו – עמדה לה העלמה הרכה הזאת ביגונה על יד
מרים מנחמתה, והיא כצפור שבורת כנף ולבה
עליה דוי. איכה תצא, איכה תלך – וראיה, כבודה
וחשק לבבה, מתענה שם במחשכי הבור ואיננו!

ומרים גם היא נעצבה. מפי כל הרצים שמעה כי הושע
איננו בתוך המחנה ואפרים גם הוא לא נראה שם…

“ראיה…” לחשה מלכה ותפל ראשה בחיק מרים
באין אונים. ויכמרו רחמי מרים על העלמה
האמללה, ותשק לה בראשה ותקם לשאל מפי
הרצים, אם לא שמעו דבר על ראיה?

ויען האחד ויאמר: “מפי אחד האסירים אשר שלח
לחפשי הגד לי, כי נשלח האיש אל מכרה-הנחשת
אשר במדבר סין”.

אז תשוב מרים ותדבר על לב מלכה ותאמר: “קוי,
עניה לא נחמה, ליי הגואל ישראל. כי הנה יצא
העם ללכת קדמה מזרחה, ועברנו על מכרות סין,
והוצאנו גם את אחינו העובדים שם בפרך, ומצאת אז
גם את ראיה בעל-נעוריך…” וכל היושבים על הגג
נדמו כאבלים לשמע דברי מרים אשר דברה ברך
קולה הנלבב.

פתאם נעורו כלם ויקומו!

כעב הענן עלה מצפון, וכקול המות מים רבים
בשטפם הלך הלך וקרב, הלך ורם עד כי היה
לשאון כביר, רעש אלפי קולות, קולות אדם בקראם,
קולות בהמה רבה בגעותם, קול צהלת סוסים ונחרת
גמלים – וכבדה רבה ועצומה נראתה, שפעה באה
ונסחפה בלבן אור השחר… ראשי אדם, בקר וצאן
נראים בענן אבק כבד, וכעמוד ענן לפניהם יתנשא
עד לתכלת השמים, – כלם כחמר מים אחד ישטפו
וקול המון אחד מהם יהמה. הנה הבריק להב רמח וסיר
נחשת בנגה השמש מתוך הכבדה, והנה הבקיע
ויקרא קול אחד חזק, קול מפקד על ההמון. – –

והנה זה הגיע ראש המחנה במגרש אשר לפני חצר
בית עמינדב.

קול מפקדים נתן – וכל המחנה עמד.

והנה זה יפלג המחנה וישטף, שטף לעברים
כפלגים היוצאים מן הנהר הגדול, – והנה שבו
נאחדו למחנה אחד ויכסו ככר רחבת ידים אשר
רטב עשבה מטל בקר, – וענן האבק סר מעליהם,
ויגלו לאור השמש אשר יצא בהדרו פני אדם ופני
בהמה, נשים וטף, כבשים ועזים, יריעות אהל וכלי
בית ועגלות וסוס ושור וגמל וחמור יחד נחמרו. –

והנה אהלים נטיו זה אחר זה, תקע יתדות וקשר
אליהם בחבל איש את בהמתו – והמתה כל הככר
מסביב. נבוכה העין מראות והאזן משמע את כל
המראה וההמון הזה השוקק שם בשדה – – –

ועדרי צאן נהוגים למשקה אל האגמים, ושורות שורות
תצאנה השואבות, וכדן על שכמן, ונהרו כלן
בלכתן קוממיות אל הבאר הגדולה אשר לפני בית
עמינדב, כי טובים מימיה. ועשן מדורות הנה זה עולה
לפני האהלים, – נשים לילדיהן אכל תבשלנה…

עצום ונהדר היה המחזה מעל גג בית עמינדב!
ישמח הזקן ותגל הזקנה, אף כי כבדה כבר אזנם
משמע ועינם כהתה מראות הכל, אך מרים, חדה
עינה – ותתבונן, ואזנה פתוחה – והקשיבה,
ודאגה על פניה שכנה…

כי לא כראות כל האדם וכשמעו תראה מרים ותשמע.
הן גם בדברי הרצים הקשיבה הנביאה ותבחן
דברים מאשר הגידו, דברים אשר כל איש לא שם את
לבבו עליהם – והיא שמעה ותבן – ותדע כי כבר
קצרה נפש רבים מן העם בלכתם בדרך בהיות
הקדים… וגם עתה, – היא בקשה עתה במחנה את
פתרון החלום אשר נראה לה אמש תחת השקמה. כי
בחלום תשמע מרים דבר-יי, או גם במראה אליה
יתודע – ואמש, בשבתה תחת השקמה, ותשמע את
הקול מדבר אליה, והוא נעצב אף הזהר יזהיר עליה
בדברו – ותיקץ מרים ולא ידעה מה, ותתפעם רוחה
ותשומם… ועתה, הנה תתבונן מרים ותקשב
לאשר לא יקשיב ולא יתבונן איש מכל העומדים על
הגג, – ומה תחזה הנביאה ומה תאזין?

היא לא אך קול ענות ששון תשמע בשאון המחנה,
כאשר ישמעו עמינדב וכל האנשים אשר על הגג.
מן השאון הזה תבחן אזנה ושמעה קול מחרף
ומגדף, קול ריב בין משפחה לרעותה, אשר באו
שתיהן לנטות אהליהן על יד הבאר. הנה עדת המון
פרוע מתלוננת שם בקשי רוח סוער; שם רועים
מתקוטטים על שקתות המים, זה ירים אגרף רשע
בכעסו, ורעהו ינופף במקל לעמתו; שם ישאו
בתכריך בד גופת אשה אשר מתה, וההולכים אחריה
רגז על פניהם, ונגרפו ביניהם שני ילדים בוכים…
והנה ירוץ שמה אחד אשר עיניו בשגעון תבערנה
ובידו אבן גדולה לידות: “איהו בן עמרם? איהו?!”
– יקרא בקול נחר וחרוק שנים, ויפלו עליו שלשה
ויפילוהו ארצה ויחזיקו בו, והוא מתבוסס תחת
ידיהם והקצף על שפתיו, והוא צועק כנרצח הקורא
לעזרה: “אוי! הצי-לו!…”

אוי! מי יוכל שאת טרח העם הזה וכל משאו!

והנה זקנה אחת מוציאה מחיקה את התרפים אשר
נשאה אתה, ותעמידם בין שני האהלים לנכח מזרח
השמש, והיא כורעת ומשתחוה לפניהם ומתפללת
אליהם ביראה…

ולא יכלה מרים לעמד עוד במקומה ותרד אל המחנה.
ואחריה גם מלכה ושפחתה אתה.

ולא אל שני אחיה הגדולים הלכה מרים, אשר לבה
חרד לקראתם, לא אליהם שמה פניה לדרש בשלומם,
כי לא לאב ואם, לאח ואחות, או לבן ובת ילך לב
השומר בעם. היא ידעה כי אם יחפצו בה אחיה כי
תדרש להם – ושלחו לקרא לה. אך אל קרב ההמון
הפרוע באה מרים לתת עזר לאשר תוכל, להשקיט לב
סוער בעברתו, לאמץ רוח נכשלים ולעודד לב נשים
וילדיהן ביי. – והנה בעברה בתוך המחנה, פנו
לה דרך, וגם אלה אשר לא ידעו מי היא, אחריה
בכבוד יביטו, כי כל קומתה כבוד ועז…

ראשונה אל חבר נשים אשר נאספו על אחד האהלים
פנתה מרים ותשאל את פיהן, ותגדנה לה את כל
התלאה אשר מצאתן בדרך יום אתמול בהיות הקדים,
וכי חלו רבים ויפלו גם מתים בדרך… והנה פה,
באהל הזה, אשה אחת אשר אך עתה ילדה והיא עודה
מתהפכת בחבליה. ותמהר מרים ותשלח את מלכה
ואת שפחתה להביא לה את ארגז הסמים אשר תרפא
בהם ויין ותבשיל, ותבא האהלה אל האשה.

החיתה מרים את נפש האשה ויקל לה ותרחץ את
בנה ותתנהו אל חיקה, ובלב נכמר קראה לאל:
“הושע, יי, את עמך וחזקהו בדרך אשר ילך
בה!” וכל הנשים ענו אחריה: “הושע נא! הושע נא!”
ונפשן עליהן בתקוה תתנחם, כי לא יעזב יי את
עמו אשר גאל.

אך מסביב לאהל עוד קול ההמון עולה בזעף תלונות…

ומרים מאהל אל אהל תלך, לחבש נפצעים, לרפא
חולים ולחזק לב אם על בנים – ומלכה ושפחתה
נושאות אחריה את ארגזה ושני כדי יין בידיהן.
קדמו הנשים פני הנביאה בברכה; אך מן הגברים
יצאו שנים למולה בדברי קשות, למה הביאום עד
כה? – והאנשים, שער ראשם פרוע ומבטי עיניהם
בוערים, עור פניהם שזוף ונבקע מן הקדים, ובדברם
כמו ירתחו דמי לבם בגרונם – ויהיו
כפראי-חיות צמאים.

“אמרי לאחיך” קרא האחד וירם אגרף, “אמרי, כי עוד
היום נתנה ראש ונשובה מצרימה, וחמת כל העם
עליהם יהיה…”

והקהל מסביב עמד אך משתאה לאיש עז-הנפש
הלזה…

אז תבליג מרים מרך לבה ובוז-הנפש למראה עדת
העבדים הזאת, ותתצב ובקול-מוסר עצור ורועד החלה
לדבר על השבועה אשר נשבע יי לאבותיהם לתת
לבניהם ארץ מגורתם הראשונה, ארץ זבת חלב ודבש,
ותזכר להם את ימי מצרים הרעים והמרים, בהיותם
שם כבהמה תחת שבט הנוגש, אשר היה בהם
ובנשיהם ובבניהם לענותם: “ולמה זה תתלוננו,
בני ישראל?” קראה הנביאה בעז קולה, “ולמה זה
תתאוננו ולא תשאו בעמל הדרך כבני חיל? הן
לטוב יוליככם יי אלהיכם, כי עמנו הוא!” – ותפן;
והקהל העומד עליה מחשים יעשו לה ידים לעבר
לדרכה בתוך המחנה…

היא הולכת ולבה בקרבה יהגה: “יי! גדול המסה
אשר שמת על העם הזה, והוא טרם ידעך!… חוס נא על
העדר ושימה להם רועים כלבבך!…”

והנה נון הזקן לקראתה, והוא כרועה בתוך עדרו
יתהלך בתפארת שיבתו, ומטהו הארך, אשר גלת
הכסף לראשו, בידהו; קוצות ראשו וזקנו כשלג
ילבינו ובעיניו אור נעורים, והוא שש לקדם את פני
מרים באהבת אב ויברכה. ראתהו מרים – ותצהל
רוחה, ותהי משמחתו עליה.

“ולמה זה שלחת את אפרים למהר צענה?” שאלה
הזקן, “אנחנו יצאנו ואותו לא פגשנו בדרך,
ועתה – לא אכחד – לבי הוגה דאגה, אם לא קרהו אסון,
את הנער, בדרך או בצען”.

“אדני רגלי שליחיו ישמר!” ענתה מרים ותוסף
ותדבר במבוכה קלה: “אנכי אמנם לא פללתי, כי
עוד בלילה ההוא תצאו מצען על פי יי. ודבר יי
היה אלי, כי בחר בחר בהושע בנך ועשה בידו
תשועה לישראל, והוא המצביא לצבאותינו יהיה.
ואשלח אליו את אפרים להגיד לו, כי לא יתמהמה
עוד בצבא מצרים ובא הנה סכותה, כי אלהי ישראל
קרא לו ויקרא את שמו יהושע…”

שמע הזקן וירגש לבו מגיל וישק בראש
העלמה הנביאה ויאמר: “ברוכה את בתי ליי השם
דברו בפיך!”

התעודדה מרים ותאמר בשמחה: “אבל למה נעמד כה?
נלכה נא איש לעברו, להיות בין אחינו היגעים מני
דרך ונאמץ רוחם!”

“לכי, בתי, בשם יי אלהיך!” אמר הזקן בחדות
לבבו ובעז אהבתו.

**



**


ג


וההמון אשר במחנה עוד טרם נח מזעפו, – ויצר
למרים ותנחם כי לקחה אתה גם את מלכה הרכה
והענגה לראות ולשמע בכל הנעשה והנדבר
בתוך המחנה הפרוע והזועף כים סוער. הנה
שלשה פגרי אדם תלויים על אחד התמרים אשר
בחרשה; שלשה מן האספסוף אשר בקרב המחנה
המה, ויתפשו בשלחם יד לגנב מן האהלים, – ובלי
חקר משפטם ודין דינם נפל עליהם קהל גדול ויכם
ויתלם שם את שלשתם יחד; ועדת עורבים, אשר עפו
אחרי המחנה, הנה זה מעופפת על נבלותיהם…

ותסב מרים משם את מלכה, החלה ורועדה למראה,
ותתנה ביד נחשון דודה, כי ישיבנה הביתה.

ועם נחשון עמד אז גם חור, ובראותו את מרים קרא
אליו את אורי בנו ואת בצלאל בן-אורי –
ויציגם לפני הנביאה ויאמר בגאות אב: “הנה
הילדים אשר חנני יי!”

ויתיצבו שלשה דורות לעיני הנביאה, האב ובנו
ובן-בנו יחד, ושלשתם תפארת אנשים בני חיל!
חור, ראש בית אבות למטה יהודה, כבן ששים היה
וכבר זרחו שערות כסף בקוצותיו השחורות,
הנופלות מראשו הנשא, והוא כלו עודנו אומר עז
נעורים ואמץ לב גבר ותבונת איש מלחמה; ואורי
בנו, גבר במבחר ימיו נשוא קומה גם הוא, ופניו
כפני אביו, אך מראהו מראה אדם שוקט החושב
מחשבות; ובצלאל עודנו נער בן שמונה-עשרה שנה,
וכבר מראהו מראה גבר חכם ועז אשר יד לו לעשות,
ומעיניו אור יקרות יהל וגאון אשר ינתן רק לאיש
אשר רוח אלהים בו.

ותבט בהם מרים ותאמר: “שמחתי לראותך, גבור
החיל, אותך ואת בניך אשר חננך אלהים ויתנם
לתפארת עמם. הן שמע שמעתי כי שניהם בתבונות
כפיהם עשו הון בצען, וכבוד היה להם במלאכת
מחשבת אשר עשו בכסף ובזהב לפרעה ולכל רבי
המלוכה. כעת, בהם יברך ישראל, כי עזבו את
כבודם אשר עשו בעיר רעמסס ואת מלאכתם, מלאכת
המחשבת אשר אהבו, ואת הבית אשר בנו להם
בצען לתפארת – וילכו כמוך להתענות עם עמם
בדרך המדבר. ברוכים יהיו! וראו עוד עיניך
בעשותם מלאכת מחשבת, מלאכת הקדש לבית יי
אלהינו, אשר ישים משכנו בתוך עמו בארץ
הטובה אשר נשבע להם!”

ובדבר מרים את דבריה אלה נהרו פני שלשת
הגבורים יחד ויענו: “אמן, כן יאמר יי!”

ומרים נשאה עיניה ותבט בפני בצלאל ותאמר:
“אכן, רואה אני כי נכדך, זה בנך הקטן, עוד יגדל
לעשות מאביו ועשה לו שם בישראל”.

“אמן ואמן!” ענה אורי ברגש, “אכן, היטבת, בת
עמרם, לראות! כי אמנם כבר הפליא עלי בני זה
במלאכת מחשבת אשר יעשה”.

“ועשה והצליח עוד!” ענתה מרים ותפן ללכת, וילך
אחריה גם חור.

וכהרחיקם, עמד חור ויקרא לה בקול לא רם ויאמר:
“מרים בת עמרם, אחות משה ואהרן! הלא תשמעי את
אשר אדבר אליך הפעם. הלא ידעת – הלא אמרתי
לך, כי לבי אחריך, בת החיל… ועם אהרן אחיך
דברתי ויאות לדבר. אפס כי אמר לי, אשר את
לאחר תצפי עוד… כי על כן, הגידי ואדע למי
הוכיח יי את הגדולה בבנות ישראל…”

שמעה מרים ושתי גבות עיניה השחורות קבצו
הקדירו פניה, ותאמר חרש: “האיש ההוא עוד לא בא…
ואתה, גבור החיל, איכה תדבר בדבר הזה, וכל
המחנה עודנו פרוע לנגד עיניך?… הלא תלך אל העם
הזה להרגיעו!…”

וכאיש הצבא הנכנע לקול מפקדו, הפנה הגבור
הזקן וילך אל העבר אשר הראתה לו העלמה
הנביאה בידה – –



והנה קול עובר במחנה: “יצאו אהרן ואלעזר בנו
לדבר אל העם, האספו!” – וכל גבר וכל בעל בעמיו
יחפז ללכת אל העבר אשר הראה להם.

ומרים יצאה אז מאחד האהלים, אשר חבשה שם רגל
אחד הילדים אשר נשברה – ותשמע את הקול
ותעמד רגע. נשא נשאה לבה גם היא ללכת עם ההמון
לשמע מה ידבר אחיה ובנו, אולם בראותה את
הנשים ובשמעה בכי הטף אשר באהלים – ותפן
אליהן…

השמש נטה מערבה, והעם החל לשוב איש לאהליו,
ופניהם הרעים לא היו להם עוד. הרגיע אהרן את רוחם
בדבריו, והנה הם שבים ונושאים צידה, אשר נתנו
להם אחיהם אנשי סכות משלל מצרים, והם הולכים
ונדברים: “אל כל אשר יוליכנו משה בדבר יי –
נלך”.

והם שבים לאכל ולשתות ולנוח איש בצל אהלו.

ויהי כאשר יצאה מרים מן האהל, עיפה ויגעה מעמל
היום, ותשא את עיניה – ומחזה נהדר לפניה
במרחב נגלה; בשלות האור, אור השמש אשר נטה –
חנה העם בסכות… מחנה גדול ורב, ולכל מלא
העין נח שקט כלו בזהר חכלילי נעים וטוב כביום
שבתון…

טהרו השמים מסביב, ומרים עיניה לדרך הבאה
מצפון – ומנוחה שם, לכל ארך הדרך, גם אבק קל לא
יעלה… נאנחה העלמה, ועוד תביט עיניה החדה;
למרחוק עד קצה הרקיע תתבונן – וריקה ריקה הדרך





ומתי יבא יהושע?

הושע ועמו אפרים – אינם עוד.

נשאה עיניה אל עבר בית עמינדב? – והנה כעדת
אנשים יושבים שם אל תחת השקמה הרחבה – האין זה
משה שם?

אכן, זקני העם נועדו שמה עם משה ואהרן, – ותפן
מרים ותלך אל נכח הבית והשקמה.

**



**


פרשה שביעית: במסה הגדולה

א


וזקני העם ראשי המטות אשר עם משה ואהרן, עוד
טרם ידעו את הדרך אשר ינחו בה את העם מסכות
והלאה, והמה עודם נועצים על הדבר וקשה הדבר על
נשיאי העדה.

המה ראו בקום ישראל ויעור כראם ויפרק את על
מצרים מעל צוארו לצאת ביד רמה, ויאמרו: “אכן כח
ההמון ככח שדי”. הם אמנם ידע ידעו, כי מבצר
אתם החזק וגדודי מצרים יעמדו לפניהם בדרך,
דרך ארץ פלשתים, - אך מה הם בפני ההמון אשר
התאזר גבורה ביי אלהיו? מה כל שכר וכל מעצור
בפני פרץ מים אדירים אשר פרצו בתוך נחל איתן?
הלא שבר ישברו וימגרו כל אשר בדרכם
וישאו בשטפם כי כביר הוא. חומה ומבצר –
כתל-עפר יעברום, חיל פרעה – כקש לפני רוח
יפיצוהו! כי רוח יי צבאות לבשה את ישראל –
ויאמינו הזקנים גם הם בעם ובגבורתו כי רבה
תהיה.

אולם עתה, כאשר נלאה העם הזה בלכתו יומים
ברוח הקדים עם הנשים והטף וכל הכבדה אשר
ברגליהם וייעפו – עברה אנחה ותלונה בקרב
המחנה וישאלו לאמר: “האם לא נתן ראש
ונשובה?…” אז נפלה רוח כל ראשי המטות גם היא.
הם ראו הפעם וידעו, כי כל גדוד מגדודי מצרים
אשר יפגע במחנה העיף הזה, יפיל עליהם פחד
ויברחו מפני מצרים כעדרי צאן מפני זאב אחד.

ודרך אתם דרך אגמים ובצה היא, ומבצר אתם חזק
למאד, וחיל מצרים אשר על חומותיו רב הוא; ובמחנה
ישראל רבים הם היראים ורכי הלבב, אשר אך המס
ימסו גם את לב הגבורים, החלוצים אשר לפני
המחנה – וידעו הזקנים כי לא דרך אתם ודרך ארץ
פלשתים דרכם.

ואי-זה היא הדרך אשר ילכו בה?

וישבו לפני משה ואהרן להועץ ביום ההוא –
והמה יושבים תחת השקמה הגדולה אשר עם בית
עמינדב.

ומרים עברה לפני השקמה, בשובה מן המחנה,
ותעמד רגע להביט בפני אחיה. ראה משה וירמז
לה כי תבא גם היא שמה.

ותבא מרים ותשב לה אל העבר האחד ותקשב אל
אשר ידבר במועצת הזקנים, והיא יגעה
ועצובת-רוח.



ויהי כאשר כלו לדבר, והזקנים קמו ללכת איש
לאהלו, ויגש משה אל אחותו וישאל לשלומה
ויאמר: “ועתה הלא שמעת, מרים, כי יוצא אני
הפעם לתור לעם דרך אשר ילך בה”.

ותשא מרים את עיניה אשר רטבו מדמעה, ותבט
בפני אחיה הנאדר מכל אדם, ולא נועזה גם להגיד
לו, כי בצאתו הפעם, חרד יחרד לבה עליו ויהגה
אימה – ותבט עוד בתאר איש-האלהים לשבע תמונתו
בטרם ילך… והוא נשקף לה הפעם זורח מאדם זיו
השמש, זורח בשחקת רצון, כי הולך הוא…

תביט מרים – ורוח קלה משחקת בקצות זקנו הגדול
היורד על מדותיו, ושערות השיבה אשר בהם, אחת
אחת כמחדוה תרעדנה וככסף הממרט תנוצצנה…
והיא, מרים, כמו בזהר עיני אחיה הנקדש
תתמוגג, וכנכלמת מהביט בו, דום תדם לפניו
כצמח השדה אשר לפני שמש…

לא דברה דבר, כי משה הן ראה יראה - - והוא
כראותו אמנם גם הבין לה וידע בלי אשר
תגיד, - ויחן פניו אליה וירמז לה באצבעו
אשר הרים מעלה, השמימה… ראתה מרים ותען בקול
רך: “כן, אחי, ידעתי גם ידעתי כי אלהים עמך–
ומה אדם כי ידאג לך בשימך את נפשך בכף?
ואלהים אמר לך: נחה לי את העם הזה ושאהו כאשר
ישא האמן בחיקו את היונק… לך לשלום, אחי, כי
מלאך יי אתה!”

ומשה הוציא מחיקו לוח קטן ויכתב עליו דבר
וישימהו בחור השקמה ויאמר: “וזה להושע, הוא
יהושע בן-נון. כי יבא ואמרת לו – ומצא את זה
וידע כי האלהים קורא לו ואל ישם עוד מבטחו
באדם”…

ויברך משה את אחותו לשלום וילך לו.

אז יגש אהרן, אשר נשאר לדבר אף הוא עם אחותו,
ויאמר אליה: “חור בן כלב דבר עליך טובות לפני
בדרך, ויאמר…” ולא נתנה מרים את אהרן לדבר
עוד ותען ותאמר: “ידעתי, אחי, גם ידעתי את אשר
דבר…” ויבן אהרן, כי כבר הגיד היום חור את לבו
למרים, וידם ויחשב רגע ויאמר: “אשר יאמר יי –
כן יהיה”.

ויברך את מרים גם הוא ויפן וילך לדרכו אף הוא.



ומרים עודנה עומדת תחת השקמה. מחשבות רבות
שתו עליה בפקדה את כל אשר ראתה ואת כל אשר
שמעה ביום הזה…

והיום פנה, השמש בא – ויהי ערב. מדורות אש החלו
בוערות מתוך המחנה. ועשנן עלה ויכס כענן דק
על כל האהלים, - ומרים עודנה עומדת על מקומה
נשענה אל גזע העץ ונסתרה מעין רואה – והיא דוממה
ברב שרעפיה:

“מרים, מרים!” – נשמע לה פתאם קול מלכה הרך
בקראה לה מקרוב, - ותמהר מרים ותצא אל מלכה
ותלך אתה בדממה, ותבאנה אל בית עמינדב.

והנה כל אנשי בית-עמינדב מחכים לה כבר אל
השלחן, והילדים כלם שמחים בדברם יחד על
הדרך אשר ילכו מחר יחד עם כל עדת ישראל הרבה
והעצומה. ואיש לא שאל את מרים איפה היתה ואיכה
עשתה כל היום, כי כבר הסכינו אליה, בהכירם כי
מחשבה בלבה – ולא הפריעוה.

ומרים זאת הפעם הראשונה אשר אמרה בלבה: “אכן
גלמודה ובודדה אני – ואל מי אשיח לבי כאשר
יכבד ויכאב עלי?…”

והנה הגישו את האכל, ויאכלו. ויקומו לצרור את
החפצים אשר לא צררו עוד. ומרים התעטפה ותשב
לבדה אל המחנה לסב ולפקוד עוד את האהלים.

היא יצאה את שער החצר ותסגרהו אחריה ותעמד
רגע לראות בעלות הירח בהלו – והנה לאזניה
שעטת פרסות סוס רץ. נשאה עיניה – וסוס-אין-רוכב
עליו נחפז בנחרה אל שער החצר:

“אל אלהים!” קראה העלמה ותתפלץ, תפשה את הסוס
ברעמתו - - הסוס סוס אפרים הוא!…

“ואיפה הנער?…”

והשרק מנחירי אפו ישוף-ישום למולה, עפר-ארץ
ישאף וירקע ברגליו, אך אל פניה רכות יצהל - -
ורואה מרים אכפו עליו, מוסר רסנו נתק –
ואפרים?…

“מה קרה את הנער?!” קראה מרים ותפל מחרדה אל
צואר הסוס. ובן רגע כל מקרה וכל אסון, אשר מפניו
יכל הסוס לברח ושוב לבדו אל בית בעליו – חלף
עבר במחשבת העלמה כברק - - ותאמר בלבה: “מה
אדע, אל, ומה אשפט?…”

אך זאת ידעה כרגע, כי עתה אין להביא את הסוס
לפני בית בעליו. אנשי הבית יראוהו – וכלם
יבהלו: “אבד אפרים!” יאמרו – והיתה הבכיה
והמהומה ולא ידעו עוד עשות דבר לדרך, אשר
יכונו עתה אליה…

“לא!” מהרה העלמה והחליטה בלבה – “עד בקר המה
לא יראו את הסוס ולא ידעו…” ותמשך את הסוס
אחריה וילך. והיא שער ראשה יסמר ולבה כהלם
פעם לזכר אפרים אשר שלחה…

אל המחנה שמה פניה, - והנה בחור עובר ורמחו על
כתפו, ותכירו מרים כי בן-אורי הוא זה, אשר
ראתהו היום:

“בצלאל!” קראה לו, ויעמד, אנה אתה?"

“אנכי”, ענה הנער, “לשמר על המחנה ימה הפקידני
חור אבי-אבי”.

“כי עתה, הנה נתתי לך את הסוס הזה ורכבת עליו
לילה, ובקר תשיבנו, וכעת השקהו נא, כי צמא, גם
מספוא תבל לו, וקשרת מוסר לרסנו – אחר תרכב”.

“ולמה מצאתי חן בעיניך, גברתי?”

“בן חיל, אל תשאל! עשה, ומחר יודע לך”.

וימשך הנער את הסוס – וילך.

“צדיק אתה, יי!”, קראה מרים ועיניה השמימה,
“בך בטחתי ואשלח את הנער - - ועתה…”

נתקו הדברים מפיה – ותדם.

עתה ידעה מרים ובכל נפשה הכירה זאת, כי בדרך
מסות גדולות ובעד אסונות ילך העם; ותזכר את כל
המתלוננים והמתאוננים אשר בזה להם היום
בלבה – ויכמרו רחמיה עד לבכיה גדולה… אולם
כרגע התאפקה ותאמר: “בידך, אל, אנחנו. ‘אהיה
אשר אהיה’ אמרת למשה עבדך… ואנכי – לאשר
תשלח עוד, אלך”.

ספקה כפה על מצחה ותחשב רגע – ותפן ותלך אל
הנפשות אשר אמרה לפקד באהליהן לפני שנתן.




ב


ויהי בחצות הלילה, בנפול התרדמה על כל בשר
מסביב, וגם כל חולה וכואב נרדם כבר ויישן שנת
מנוחה ומרפא, - יצאה מרים מקרב המחנה, ואזנה
נטויה להקשיב עוד קשב מה מרחוק… אולם אך קול
השומרים, אשר הפקדו למשמר הלילה, יעור לפעמים
מקצה המחנה, איש אל אחיו יתן קול, ורעהו אף הוא
יעננו מרחוק – ונדמו בתרדמת הליל ודממתו.

מנוחה מסביב למחנה, אין יוצא ואין בא ואין קול
ואין קשב… שעטות פרסות סוס, אשר ירוץ בדרך, לא
נשמע – יהושע עוד טרם יבא…

האם לא הגיעוהו דבריה אשר שלחה אליו ביד
אפרים? והנער אפרים – הו, אפרים מה היה לו!?…
אלפי מחשבות כסופה הסתערו בלבה – ולא יכלה
מרים לבוא הבית לנוח, - נדדה מנוחת נפשה. ותפן
לסור אל השקמה, לשבת עוד במקום אשר אהבה ואשר
הסכינה לשבת בו מאז בגבר עליה מחשבות לבה, -
הוא המקום האחד הקדוש לה בכל ארץ מצרים
מנעוריה ואשר תעזבהו מחר לבלתי ראותו עוד עד
עולם…

וכוכבי לילה הגיהו בזהרם מבעד לאפעי השקמה,
הנרדמה גם היא. דממה מסביב שלטה, דממו שמים
ותדם הארץ מסביב – ומענה אין ללב הנרגש.
והנה קול, קול איש בדברו ושעטת צעדה נשמעה…
אכן אך חור זה ואנשיו, אשר יצאו לסובב על המחנה
ולהתבונן בה… אבל הנה גם שעטת פרסות סוס
לאזנה, - יחד עם חור יצעד הסוס ודברים יש בין חור
ובין הפרש – ויחרד לב מרים ויבשר לה לאמר: “הוא
בא!”

ואמנם זה יהושע היה, בחירה אשר קראה לו. - -

בין האהלים קם שאון-רגע. נעורו כלבים ויחרצו
לשון. קול שומר בקראו, קול שואל וקול משיב –
והפרש קרב ובא.

בא יהושע! ורוח עברה את העלמה ותנער, ויאור לה
וירוח לה, כמו לו יצאה פתאם ממערת חשך
וצלמות אשר תעתה שם וישטפה פתאם אור היום
וששון החיים יחד. היא קראה לגבור – ויבא, הניפה
– ויעזב את כבוד פרעה וחילו ויעף!

נסכר גרונה משמחה ותקש לקרא בשם “יהושע”…
והנה זה הוא נראה לה ברכבו על סוסו האביר; הוא
הקריב אל בית-עמינדב; הנה זה קפץ מעל סוסו,
והנוהג בו השליך את מושכות רסנו אל איש שלישי
הנלוה אליהם – אכן יהושע זה!

ונוהגו מי הוא? – העלמה התבוננה ותבחן
ותכירהו, ורעדה עברה על נפשה – הלא זה חור…

הנה עמדו יחד שני הגברים המבקשים את ידה, היא
רואה אותם לאור הכוכבים ולאור לפידי האש הבועירם
לפני הבית בין העגלות והצרורות אשר הוכנו
לדרך, - והם שניהם גבורי ישראל עומדים איש
לפני אחיו. הזקן בעל העדרים והצעיר שר מצרים
שניהם מוצקים בעז קומתם, וקולם קול אמץ בדברם…

והנה צעדו בדברם – והם קרבים והולכים לקראתה עד
כי בחנה אזנה את שיחתם. חור מספר להושע כי יצא
יצא משה לתור דרך לפני העם. והנה יען הושע
כנבהל: “ואני הלא דבר נחוץ לי אל משה, דבר גדול!”
וחור ישיב לו: “מחר אנחנו יוצאים לדרך, ופגש
בנו משה להורותנו אל אשר נפנה ודברת אליו אז.
ועתה, הושע, הואילה נא וסורה אל אהלי, כי ראה נא,
אין אור עוד גם בבית עמינדב, ולמה תעירם? – והם
כלם ישנים”.

“לא כלם!” ענתה מרים ותגלה אליהם מתחת השקמה
– הנה אני ערה ולא ישנה… שלום לך ושלום בואך,
יהושע גבור החיל!"

שני הגברים כמו נדהמו רגע בהראות פתאם
הנביאה לעיניהם, והושע נעור ראשונה ויברך את
מרים וישאל לשלומה.

“והנער איפה הוא?!”

“אם לא יצא עוד אפרים אחרי”, ענה הושע, “כי אז,
מחר, בשובי צענה, אשלחהו הנה…”

“ואיכה? העוד תשוב שמה?!” התעוררה עליו מרים
ברגש, ואיך זה עזבת את הנער שם לבדו לעת
כזאת?"…

אז יגיד לה הושע את הקורות את אפרים, ויוסף
ויאמר אליה: “ואת הלא קראת לי בדבר יי, ואני גם
דבר גדול לי מאת פרעה, נחוץ אל משה אחיך –
ואמהר. ומחר עלי להשיב דבר משה לפרעה – והוא,
משה אחיך – איננו פה…”

“לא טוב!” ענתה מרים בטרם יכלה הושע את דברו,
“לא כן עשית הפעם!” קראה בדאגה וגם בחמה עצורה
– “לא בדבר יי באת עתה, יהושע, כי אם בדבר פרעה
– ונסכלת! – הנה תשוב צענה, ושם, מי ידע אשר
יהיה שם עוד עמך ועם אפרים יחד?”…

“ואני אמר”, ענה יהושע נרגז אף הוא, “כי לא טוב אם
לא אמצא פה את משה! לא טוב, כי רואה אנכי את העם
והוא נכון לדרך – דרך אשר רעה נשקפת לו
ממנה!…”

“ומה הרעה אשר אתה רואה בה?” שאל חור ויתיצב
בפני הושע כאיש מגן.

“הרעה היא”, אמר הושע, “כי באה הפקדה לחיל המצב
אשר באתם לסגור את הדרך, ונציב אתם הרבה כבר
את חילו, - ועתה איכה זה נצא עם העם הזה ונוציאהו
לקראת חרב? והוא עם לא למד-מלחמה וכל מערכה אין
עוד בו – הלא כצאן לטבח נובילהו! על כן נחוץ דברי
אל משה, כי אדבר אליו עוד בטרם יצא העם ובטרם
יבא בתוך הרעה”.

“אולם כל הרעה אשר ידעת אתה לא נעלמה גם מעיני
משה”, אמר חור, “ואשר על כן יצא בן עמרם לתור
דרך אחרת לפני העם, כי נתן נתן אלהים את עדרו
ביד רועה נאמן”.

“ואנה הלך, אנה פנה לבקש דרך?”

“דבר-סתר הוא אשר ידעוהו רק ראשי העם”.

“ובהם הלא גם אבי”.

“כן, גם הוא יודע. כי על כן יעצתיך לסור עוד
הלילה אליו. ואל תירא כי תעירהו משנתו, כי
אמנם נחוץ הדבר, והיה אם ייטב בעיני אביך להגיד
לך – יגיד”.

“אך אם אתם לא תוכלו הגיד לי זאת, הלא יחרש גם
אבי כמוכם. או אולי יוכל להגידו לי רק האיש אשר
הפקד על צבאות ישראל? – מי בראש העם מחר בצאתם?”

“אנכי”.

“אתה?” שאל הושע וישתומם לדבר.

ויען חור ויאמר: “אל יפלא בעיניך, גבור החיל,
כי איש רועה אשר כמוני נועז לצאת ולבא לעת כזאת
לפני העם. בלעדי! יי צבאות הוא ההולך לפנינו, הוא
יפקד צבאות עמו אשר הוציא ממצרים – ובו
בטחנו… ואתה, האם לא תגיד את דברך לאהרן?”

“ואהרן בתוך המחנה הוא?”

“לא, גם הוא הלך; אך הוא שוב ישוב הנה למחרת
הבקר, בהיותנו נכונים לדרך”.

“ואהרן – היכל יוכל הוא להחליט דבר גדול מבלעדי
משה?”

“לא. הוא לא יעשה ככה, כי אותו שם אלהים להיות אך
פה למשה, ואשר יגיד לו אחיו איש-האלהים אותו
ישמר אהרן לדבר בלשונו אל העם, כאשר חננו
יי”.

ויורד הושע את ראשו מרב מחשבה ויעמד רגע
וידם, וישב וישא עיניו ויפן אל מרים, - והנה
העלמה עומדת מחרישה במחשבותיה, ועיניה בקצה
השמים… ויען אליה יהושע בלאט: “הן גם אליך,
מרים הנביאה, יהיה דבר יי”…

“הו, יהושע!” קראה מרים בתחנה, לבל יאמר ככה,
ובכפות ידיה כסתה על עיניה מכלמה…

אך הושע הוסיף עוד ויאמר נרגש ובשפל קול
כמתחנן: “הלא את… את אשר קראת לי הנה בשם
יי! = ואני, הלא על דברתך השלכתי מעלי את שמי,
אשר שמו לי אבי ואמי ואשר נשאתיו בכבוד
שלשים שנה, ואשים עלי את השם אשר קראת את לי –
“יהושע”… ואת כבודי במצרים עזבתי ואשליכהו
בגללך, כאשר ישליך איש את אדרתו הבלה –
ואלך ואבא אל עמי… גם את נפשי שמתי בכף,
בדברי אל פרעה, כי יסיר מעלי את השבועה אשר
נשבעתי לו ולחילו – ויי אלהי אבותינו, אמנם,
היה עמדי ויתן את חני בעיני פרעה ובעיני
עבדיו וינקני משבועתי, וישלחני גם לדבר אל
משה… והדבר הזה – לבי אומר לי – כי אך מאת יי
יצא, לטוב לעמנו. ועתה, אם לא אוכל לראות את פני
אחיך ולהתיצב לפניו בדבר הזה, הנה אגידהו נא
לך!… כי גם בך דבר יי – אף כי אשה את – וגם
בך בחר אלהי ישראל לדבר בשמו אל העם… כי על
כן, שמעי נא, בת עמרם, את דברי! – הנה אגידהו
לך… אך איש אחר אל ישמע בדברי לפניך…”

ויהי כשמע חור את דברי הושע, ויתיצב לפני
מרים וישאל, אם יש את נפשה לשמע את דברי
בן-נון בלבדה? ותען מרים ותאמר: “כן”.

אז יענה חור ויאמר אל הושע: "מרים אחות משה אמנם
ידע תדע את אשר אמר יי לעשות לעמו, וגם את עצת
משה מלאכו היא יודעת. אך אתה דע לך, בן-נון, כי
אין מענה אחר על דבריך מבלעדי המענה אשר השיב
נון אביך אל אורי בני לפני הזקנים,

בשבתם פה היום תחת השקמה הזאת. כי כאשר
יעץ אורי בני לבוא בדברי ברית עם פרעה, ויקם נון
אביך ויען ויאמר: “יי אלהי ישראל שבר בריחי
ברזל ויוציאנו מבית-עבדים – וארור יהיה האיש
אשר הסב יסב את לב העם להשיבו מצרימה! ביד משה
פדה אלהים את עמו ממצרים – ומי זה אשר יעז
למכר שמה את ישראל בעד כל הטוב אשר יבטח
פרעה ועבדיו החנפים עמו? לא דרך מצרים דרכנו!
– אנחנו אך אל הארץ, אשר נשבע יי לאבותינו,
נלך!” ככה וככה השביע היום אביך את ראשי העם, -
ואתה דע לך!"

“ואתה ידעת את הדבר אשר בפי, כי דברת אלי
ככה?” שאל הושע ויעמד פניו זועפים בחור.

“לבי אמר, ואדבר בישר! ואתה, בן-נון, הגידה
ואל תכחד: האין פרעה וכל עבדיו המצרים, אשר ענו
את ישראל ארבע מאות שנה, אויבים ליי ולישראל
עמו?…”

למשמע הדברים האלה נעוו פני הושע מכעס,
ויתאפק ויפן אל מרים ויען ויאמר: “אגידה את
דברי; אולם אך באזניך, מרים אחות משה ואהרן,
אשמיען… וזאת אגיד לך, חור, ושמע! – אם דרך אמת
דרכי – ונחני יי ואלכה, ואם תעיתי – והורני,
ואשובה. אני אך אל דברו אשר יגיד בפי משה
עבדו, או בפי העלמה הזאת הנביאה, אשמע, והדרך
אשר יורני יי אותה אשמר לבלתי סור ימין ושמאל –
יי עד!”

“עד!” ענה גם חור ויתבונן בפני גבור החיל
ויבחנהו בעיניו, “הנה יי אלהי אבותינו, אשר
שמע את דבריך אשר הגדת לפני השקמה הזאת עד
בינותינו, כי אם תהיה עמנו בתוך העם הזה, ללכת
אחרי משה בן עמרם, והייתי אני, חור בן כלב,
עבדך ואעבדך בצבא ישראל! כי אתה תצא ואתה
תבא לפני העם הזה, איש-מלחמה אתה והיית בראש
מערכות ישראל!”

“ואת, מרים!” הוסיף חור ויאמר, "גם את שמעי נא את
דברי אליך לפני השקמה הזאת! זכרי, לו יצא אורי
בני לדבר אל העם את אשר חשב, כי טוב לישראל
וכי יכל הוא להשלים את מצרים, וכי נבוא אתם
בברית להכנע אל פרעה בשלום – כי אז באה עליו
קללתי קללת אב. ואולם אורי בני נחם בשמעו את
דברי ודברי נון אבי הושע, אשר דברנו בסוד
הזקנים, וינחם על דבריו ולא הגידם בעדה.

וזכרת גם את את הדבר הזה בדבר אליך הושע
את דברו אשר שם פרעה בפיו!… ואף גם זאת
תזכרי, את אשר דברתי לך היום במחנה, - כי
לא נחמתי גם הפעם על דברי אשר דברתי אל אהרן
אחיך ואליך…"

ופני מרים חפו למשמע הדברים האחרונים ותרגז
על מקומה.

וחור פנה, הלך לו וישרק אל אנשיו העומדים
מרחוק, וילכו לקראתו.




ג


ויהי כאשר עמדו הושע ומרים לבדם, אחרי לכת
חור ואנשיו מעמהם – ולא ידעו שניהם את נפשם מה
היה להם.

כנשר אל גוזלו טש יהושע בדרכו, ומשא נפשו
– מרים; וכאם אל יחידה כן ערגה פה נפש מרים אל
יהושע בחיר-לבבה וחזון-רוחה אשר קראהו יי, -
והנה קרבו, נצבו יחד, וכחומה נצבה ביניהם,
כתהום רובצת בין שניהם, והם טרם ידעו מה היא… אך
כדבר ריב נפל ביניהם…

נבוך ומשומם עמד יהושע ועיניו תעו, כי בקשה
מחשבתו את פשר הדבר, וירא כי זר חפצו אל חפץ
לב מרים, ויבן כי גם משה גם נון אביו לא יטו אחרי
דברו ולא יאמינו בו: “ויי הלא שלחני הנה בדבר
הזה”, אמר יהושע אל נפשו, “ומדוע לא יחפצו בו
לשמעו?…”

ומרים אף היא העמיקה חשוב ותבן את אשר בפי
יהושע להגיד ותאמר אל נפשה: “לא טובה הדרך אשר
עמד עליה בן-נון” – ותכרע ברוח נכאה ואת ראשה
תמכה בגזע העץ הזקן ותדום… חכתה נפשה,
קותה ותחרד לרגעים אל בא יהושע, והנה בא –
וירחק ממנה. במה?…

אחר נשאה מרים את פניה אל הושע ותשב
ותשאלהו בדבר אפרים ותגד לו כי סוסו לבדו
שב הערב. –

ראה יהושע, כי גם שאל לא תשאלהו עוד מרים בדבר
הגדול אשר אמר להגיד לה, ויבלג לבלתי הגידו
עוד, ויספר למרים עוד מכל הקורות את אפרים מעת
באו צענה עד עת לכתו מאהלו, ויאמר: “בשובי
מלפני פרעה לא מצאתי עוד את הנער, כי יצא ללכת
העירה, - אין זאת, כי בקש שם דבר ולא אדע מה. ואני
צויתי את אנשי להגיד לו כי יבא אחרי סכותה, כי
לא יכלתי חכות לו עוד, כי היה דבר המלך נחוץ
ואמהר לדרכי”.

שמעה מרים וגם הפעם לא שאלה עוד מה הדבר,
ותדרש רק לדעת אם לא נודע לו עוד דבר על הנער
אפרים. ויע ן יהושע: “אמנם הגד לי דבר על
אדותיו בדרך לאמר: בלכת הנער לדרכו העירה
וייעף, כי חלה עוד מן הפצע אשר נפצע, וימצאהו
שם אחד העבדים אשר להרנחת המצרי, ויביאהו אל
בית אדוניו. ואני, סמוך לבי בטוח כי לא תאנה לו
שם רעה גם הפעם, ואך היטב ייטיבו עמו כאשר עשו
לו בראשונה, כי על כן הרנחת ידידי הוא…”

ותחרד מרים ותבהל לשמע הדבר, ויהושע עודו
מדבר על לבה לאמר: “אל תפחדי ואל תדאגי, מרים!
מידי תבקשי את הנער, ואני אביאהו ואציגהו
לפני אבי ולפניך כה!” -

אך מרים, עודנה נרגשת, לבה הגה אימה ולא שמעה
אל תנחומי יהושע – והיא הלא שלחה את הנער
בדרך הזאת… ותקרא: “אוי לי, כי נשבה נשבה
אפרים!…”

ויהושע עודנו מצטדק לאמר: “נחפזתי, כי היה דבר
המלך ודבר העם נחוץ למאד…”

וגם הפעם עוד טרם תשאל מרים לדבר, ואך זאת
שאלתהו: “ולמה זה אחרת עד כה ומה עצרך עוד
בדרך?” –

ויהושע רואה כי רחקה מרים ממנו כי לא דברו
דברה ולא לבו לבבה, והוא עודנו מתחזק לדבר
אתה, ויספר לה לאמר: “בדרך – והנה עדה גדולה
עוברת לפני, ואמר: אך מן העברים היא, הבאה מרחוק
ללכת אחרי אחיהם. ואצו את רכבי, וידפק את
הסוסים, והנה צעק יצעקו לי מן המחנה: “השמרו,
מצרעים אנחנו!” אך בטרם יעצרו הסוסים – ורכבי
בתוך הטמאים נגועי האלהים. והנה אמנם רבים מהם
עברים המה, ואתם גם מכהני מצרים מגלחי הראש
אשר נגעה בהם הצרעת. והמה באים ממזרח השיחור
ממכרי ההרים שם אשר ממול מף – ויהי כשמעם, כי
קמו העברים ויצאו ממצרים ללכת אל ארץ חדשה,
וגם העברים המצרעים אשר שם יצאו, ונלוו אליהם
גם המצרים אשר במחנה ויעלו אתם ללכת סכותה.
ויהי כל איש, אשר פגשו בדרך, ויברח מפניהם,
ואחד הרועים עזב גם את בעירו ויברח, כי פחד
הצרעת וטמאתה נפלה עליו, ולא מצאו איש אשר
ישאלוהו לדרך ויתעו ולא ידעו אנה לפנות.
ואני אחרי אשר נטמאתי ואבוא בקרבתם – נכמר לבי
על נגועי-אלהים אלה ואעמד ואדברה על לבם, כי
ישובו, ולא אבו שמוע לי. אז יעצתים כי יסורו מן
הדרך הזאת, פן יפגש בהם חיל מצרים, אשר
במבצר הקרוב בחרב; כי על כן יפנו וילכו
מדברה סין אל מחנה המצרעים אשר שם, והיה אם
הלך ילך העם לדרכו קדמה מזרחה ושלחו ולקחו
גם אותם כי ילכו אחריהם ואם שוב ישוב העם
מצרימה…”

“היה לא תהיה זאת!” קראה מרים פתע ותשסע את
דבריו.

אכן יהושע הקשה ערף ויאמר: “ואם שוב ישוב העם
מצרימה, ושבו גם מן המצרעים, האנשים אשר ירפא
להם ברוח המדבר, - וישמעו לי וילכו. ואני,
יען כי נטמאתי בקרבת המצרעים ולא אביתי לבוא
ככה אל מחנה ישראל, ואסור אל המבצר הקרוב
להטהר שם. וארחץ בשרי במים ויזו עלי
דם-צפור ואחליף את שמלותי, ואת רכבי ואת סוסי
עזבתי שם, ויתנו לי סוס אחר מן המבצר, וארכב,
כי על כן אחרתי עד הנה”.

וינח הושע, לשמע את דברי מרים. והנה תחת
אשר תהלל הנביאה את דבר עצתו, כי הרחיק את
המצרעים מבוא אל המחנה היא אומרת: “ולמה זה
שלחת את האמללים האלה ותרחיקם מעל אחיהם? האם
לא אחינו, עצמנו ובשרנו הם? הלא גם המצרעים אשר
היו בצען ובפי-בסת הלכו מאחרינו, והנה אהליהם
שם מחוץ למחנה. האם לא הטיבות לעשות, לו לקחת
את העברים מקרב המצרים ותשלחם הנה לצאת בצאת
אחיהם יחד, והיו אתנו אחרי אשר יטהרו ובאו אל
המחנה?”

שמע הושע את חרפתו, ויעור בלבו גאון הגבר על
האשה, ויען ויאמר: “לא ככה יעשה בצבא! גם
הרועה יפלה בעדרו להבדיל ולהרחיק מן הצאן את
הכבש אשר נגע בו, למען לא ידבק הנגע בכל
העדר” –

“אמנם”, ענתה מרים, “ככה יעשה איש רועה, אשר
לא ידע לשמר ולהציל, אך לא כן האל הרועה את
ישראל – הוא לא ידיח מעמו כל נדח והוא ישמר את
מחנהו”.

“ככה אך נשים תדברנה”, ענה הושע בלב נרגז,
“נשים, אשר לבן לב רך וכל חכמתן – רחמים…”

אולם החץ הזה, אשר שלח הושע אל מרים אך העיר את
העלמה לשלח חץ גם אליו ותאמר: “כי על כן, אולי
גם נחמת מהגיד עוד לאשה את הדבר הגדול אשר
בפיך?”…

ויתאפק הושע ויאמר: “אני אך אמרתי כי בטרם
אדבר, שמע אשמע דבר גם מפיך, מרים, האשה
אשר אהבתי…”

“כי על כן זאת אשאלך עוד”, ענתה מרים, “הגידה נא,
האיש אשר קראתיך יהושע – התלך עמנו בדרך
אשר נלך עם העם?”

ויהושע נדהם רגע לשאלה, ומרים נצבה למולו בעז
לאור השחר אשר אך בקע פאת המזרח וישקף על
מחנה ישראל.

רוח קלה, המשכימה לפנות בקר, נשבה ותלחש
דבר בין עפאי השקמה ותזרק מעליהם טלם. לבן
השחר הזהיב כמעט בקצה הרקיע; עוד כוכבים
מספר, כוכבים גדולים נוצצו בשמים, ועיני מרים –
שני כוכבים לוהטים גם הן – עמדו, חדרו אל לב
הגבור ותבחנה אותו.

ויהושע מחריש, משתומם למראה העלמה הנאדרה
אשר נצבה לפניו כבת אלהים אדירים, ותהי בעיניו
כמלאך אשר ירד נגדו עם כנפי השחר, כי יי
שלחו, ויכרע יהושע ויפרש כפיו השמימה
ויען ויאמר: “אל אלהים יי, המאיר בשמים ובארץ!
– אתה תאיר עיני ללכת בדרך אשר חפצת – ואם אל
ארץ חדשה הוא – הנני אלכה!”

“ידעתי כי אחרינו תלך!”, ענתה מרים בעז,
“ידעתי – ואתה, בן-נון, הלא ראית כי גם הסוס ידע
מחנהו וישב, אחרי תעותו ובקשו דרך, - וזה לך
האות! אולם אתה לא רק אחרינו, כי אם לפנינו
עוד הלך תלך! יען כי בך בחר אלהים לתת תשועה
לעמו ויקרא את שמך יהושע!”

“וכן הראה לי במצרים וישלחני הנה בדבר…”

“הדבר… הגידהו – ואדע חכמת הגבר מה היא?”

ויקם יהושע מכרע על ברכיו ויספר למרים את
כל הדברים אשר נדברו ואשר נכתבו לפניו בבית
פרעה, ויאמר: “ועתה הגידי נא, מרים, האם לא מאת
יי יצא הדבר אחרי כל האותות אשר הראני: הן
לקראת מות הלכתי בבואי אל פרעה לדבר לפניו כי
לא אבה עוד עבדהו, והנה נתן יי את חני בעיני
פרעה, ויעש את שאלתי והוא גם נתן אמנה על ידי
לעשות ככל הטוב הזה לעמי, - הככה יעשה החזק,
כי יכנע אל החלש ממנו, אם יי לא צוה כי יעשה
ככה?”

“החזק”, ענתה מרים בתוכחה, “מי החזק? האלהי
השמים והארץ, או האדם רך הלבב היושב על הכסא
בצען ויאמר: ‘אלהים אני’? אלהים אשר לא יכל הציל
גם את בנו בכורו, בנשב בו רוח-אף המלאך,
ויבל כציץ השדה?… הו הושע, הושע!…”

“יהושע! כן קראת לי בשם יי! ובשם יי באתי
ואתיצב לפני פרעה ואדבר אתו ככל אשר בלבבי
ולא פחדתי כי ביי בטחתי, והוא לא הוביש מבטחי
ובבית פרעה נתן בידי לעשות גדולות וטובות לעמי
– ואת…”

“מבית פרעה לא תצא טובה לישראל. שאל אביך
ויגידך!”

“ומה, ההתל בי אלהים כאחד-האדם, אחרי אשר הראני
את כל האותות האלה?”

“הנה כי כן נסה ינסה יי את עבדיו למען אשר
ישימם מופת לעמו!… ואתה, בן-נון! דע את אשר
לפניך והיית מופת לעם הזה כי בטחת ביי ולא
בפרעה; או כי תהיה פח ביד פרעה, והארץ אשר
כתב לך – רשת מזרה תהיה לישראל!”

“הארץ אשר בידי לתת כיום לעם הזה”, דבר
יהושע רתת, “ארץ טובה היא אשר ידענוה אנחנו
ואבותינו זה ארבע מאות שנה, ארץ זבת חלב ודבש,
והרשת המזרה אשר אמרת, עוד טרם אדע אם לא הארץ
הרחוקה היא, אשר תוליכו שמה את העם הזה על נשיו
ועל טפו להפילם שם בשבי ובחרב…”

“אל אלהים יי!” קראה מרים ותפל ותכרע ותפרש
כפיה השמימה, “את מי קראתי אל העם הזה
בשמך?!…”



והנה זה היה הבקר. אהל אחר אהל יתעורר במחנה,
ומבית עמינדב ומבית נחשון יצאו הרועים להשקות
את הבקר והצאן – ומרים עודנה כורעת ופורשת
כפים ונושאת עיניה השמימה ואיננה רואה ואיננה
שומעת מכל אשר סביבה. היא שמעה רק כקול אלהים
המתהלך לרוח הבקר, עפאי השקמה עליה ישאו –
והיא נפקחו עיניה לרוחה כעיני העזניה הנבהלה
והן קפאו במבטן למרום… והנה אור, אור גדול
בלבה פנימה, אור שבעתים גם על סביבה יהל, אור
אשר לא כאור השמש בצאתו, אך כאור הקשת
בהלה, ונגה זרחה שבעתים כאור השמש…
נפקחו השמים לעיניה ויבהיקו עם כל עיני האור
אשר בהם:

“חור-חור-חור”, ידובבו ולחשו עליה עפאי השקמה –
והנה דמות חור נצבה בכל קומתה, וימינו שלוחה
לקראתה… והנה עלה נגה אדמדם מרחוק, נגה ברק
עומד, ארץ ושמים ישפר באש, - ובנגה האש
הלזה פרש עזוז וגבור נשא ברוח על סוס אש, הוא
נוטה בכידון, ואחריו כל מחנה הרועים, מחנה עצום
ורב, טסים כעדות נשרים… סערת מלחמה תשאם
ודגלי ארגמן עליהם יתנופפו – ומלאך יי עליהם
יעוף, יפרש עליהם אברותיו, וחרבו שלופה בידו,
לוהטת ומתהפכת קדמה מזרחה…

רגע וכמראה הבזק נעלם כל המראה הגדול הזה, -
ומרים כבר ידעה פשרו, ותיקץ… והנה יהושע
נצב לקראתה חרדת אלהים עליו למראה העלמה
הנאדרה, אשר ידיה עודן פרושות השמימה
ורועדות ככנפי הצפור בעופה, והוא משתאה, נצב
עומד מרחוק ודומם כנציב שיש – ומעבר לשקמה
מרחוק קול חור נשמע בפקדו על העם כי יכון
למסע…

ותדע מרים כי היטיבה לראות.

ותקם להגיד עוד דבר ליהושע, דבר אשר ידעה כי
ינחת כלהט החרב בלב שניהם יחד, אך בפצעו ירפא
להם שניהם לכל הימים…

ותען ותאמר: “שמע נא גבור-החיל! עוד מסה אחד
ינסך יי, ואל יאמר העם הזה אשר תהיה בקרבו,
כי אך אשה אשר אהבת הביאה אותך בצבא יי…
דע! כי לא תוכל לעבד את העם הזה עד הנזרך מכל
תאות לבך, - ואתה אל תבקש את ידי, כי לא
אתננה לך!…”

קול צעקה פרצה מלב הגבור ויפל על פניו אל גזע
השקמה – וידום…

העלמה הנאדרה אשר העריץ ואשר אליה נשא את
נפשו, היא, אשר אמר בצלה ובאורה יחיה, היא אשר
היתה הונו ותקותו, שמשו וטלו יחד – הנה נעקרה
מחיקו, כאשר תעקר הסערה עץ משריש והפכה אותו
עם כליות אדמתו יחד…

ההיה כדבר הזה? האמנם נחרצה זאת לעולם?

והנה קול אטום מדבר אליו מאחוריו: “שים ידך בחור
השקמה הזאת ומצאת את דבר משה אליך”.

המרים דברה את זאת?

הוא התעודד ויפן – והנה מרים צועדת והולכת
מעמו, ואף הבט לא תביט אחריה.

“אלי! למה תנסה כה את עבדך?!” קרא יהושע
ויכרע על ברכיו ויתמך ראשו בגזע השקמה –
ראה, כי אך אדם אני וכל גבורתי נשתה…

הוא פקח את עיניו וירם את ראשו הקודח עליו – והנה
נראה לו החור אשר בשקמה, ויקם בלי כח לעשות
כדבר מרים אשר שמע באחרונה, ויביא את ידו
בחור ויחפש ויוצא – והנה לוח בידו.

ויתיצב ויקרא את הכתוב עליו: “חזק ואמץ”.




ד


“חזק ואמץ!” – כהלם פטיש הלמו שתי המלים
האלה על לוח לב יהושע ויקשוהו בכח אדיר אשר
לא ידע עוד כמוהו.

חזק ואמץ – לשאת את נגע לבבך ואל תשח מפני
התלאה והסבל.

חזק ואמץ – לקראת אלהים, לעמד במסה, ולקראת
אנשים, לבל יטוך מדרכך.

חזק ואמץ – באמתך ובישר לבבך, אשר נתן בך
אלהיך, ולא תתור אחר מאויי נפשך, כי לימים
גדולים יצרך אלהים ויבחר בך לראש עם.

חזק ואמץ!

הנה הלכה חלפה לה מרים – וכל הטובה אשר חשב
יהושע ויקו לנפשו, חלפה גם היא. מה ידאג לנפשו
עוד? והוא – מה לו עוד ומי לו עוד בארץ מבלעדי העם
הזה?



מרחוק עוד תבחן עינו את העלמה: היא קוממיות תצעד,
תבא בקרב המחנה, וההמון יפנה לה דרך
בעברה…

היא קרבה והולכת אל המקום אשר שם יעמד חור לראות
במחנה ולפקד עליו…

הזאת מרים?

אכן זאת היא העלמה אשר השתאה לה בראותו אותה
בראשונה, והיא עודנה ילדה, ילדה אשר גבהה
וחזקה ותחכם מכל רעותיה בנות גילה.

אז בבואו סכותה אל בית גמליאל בעל אחותו, להרפא
מן הפצע אשר נפצע במלחמה הראשונה אשר יצא
בה, - אז שרתה לפניו הילדה הזאת כאחות
ותשיחהו… ושיחתה לא כשיחת כל הילדות היתה,
כי בחכמה שאלה את פיו על כל אשר ראה במלחמה
ועל כל אשר בצבא ועל אשר בצען ובחצר-פרעה
ומקדשי-מצרים הגדולים. והוא ספר יספר לה אז
על כל כבוד מצרים, עזה וגבורתה, על בית המלך
ורב עשרו וכבודו, על חכמי פרעה, יועציו וחרטמיו
ועל תפארת מלאכת מחשבת אשר בהיכלי צען
ונא-אמון ערי הממלכה, וגם על משה אחיה ספר לה,
כי נכבד שמו בין הכהנים והחרטמים ושם לו גם
בבית פרעה. ומאז נשאה הנערה נפשה גם היא
למצרים… ויהי ביום צאתו מסכות, לשוב לעבודתו
בצבא פרעה, ומרים הולכת אחריו לשלחו, עמדה
פתאם הילדה, גדלו עיניה וחורו פניה – ותהי
כמקשיבה דבר-פחדים דבר-סתר, ותפל על ברכיה
ותפרש כפיה השמימה ותתפלל בקול לאלהים
בעד הושע ובעד חיל מצרים ובעד פרעה. – והוא, מה
קשה היה לו להפרד מעל הילדה ההיא אשר חכמה
וגבורה נתנו עליה חן אשר לא כחן כל הבנות,
ושאר-רוח לה לחוש ולהבין לו בכל.

עשר שנים עברו והוא לא שכח את הילדה הזאת, את
מרים בת עמרם – והנה באה צענה לבכות לאמו, אשר
מתה עליו לפני צאתו בראש החיל לובה למלחמה, -
ואז עמדה לפניו מרים זאת, והיא אשה אשר כבוד
ואימה לה… אמר אמרו עליה, כי יש אשר רוח אלהים
ידבר בה, והיא כסוד יי תשמר בלבה ותדבר אך
מעט… אז, יש אשר ימלט מפיה דבר על פדות
ישראל, ויש אשר כחץ יצא דברה על מצרים ועל
פרעה, וקנאת נקם תבער אז בעיניה. הפך לבה
לשנא את מצרים ואת כל כבוד פרעה, ולא טוב
בעיניה אשר יעבד הושע את מצרים!… ובכל זאת ראה
הושע, כי התבונן תתבונן בו העלמה הנביאה,
וידע כי מחשבה בלבה עליו וכי מצא ימצא חן
וכבוד בעיניה, - וישמר את הדבר בלבו… ויהי
ביום ההוא בערב השמש והושע ומרים מתהלכים אז
על שפת הים, גלתה פתאם את לבה לפניו באמרה:
“הנה מחר אתה יוצא להתענות במלחמה, ואני –
רוחי תשחרך כל הימים עד שובך בשלום, כי זכר
אזכרך כל הימים להתפלל עליך אל יי” – ותאדם
ותדם ולא יספה לדבר עוד…

אכן, זאת היא העלמה אשר נשא מאז את דמותה בלבו
כקדש הקדשים; היא אשר פניה הלכו לפניו בקרב,
אליה נשא נפשו כל הימים, והיא אשר שלחה אליו
את דבר יי ביום שובו צענה ותקרא את שמו
יהושע; היא אשר עוררה לבבו לעמד ולדבר לפני
פרעה ככל אשר דבר, ואליה טש כנשר בדרך
מצען סכותה; אליה קותה, יחלה נפשו, בה חזה כל
חייו, והיא אשר עמדה פה אתו על הגל הזה – והנה
רחקה מפניו ותלך - -

והנה היא שבה אליו ואתה גם חור הולך…

היא קרבה אליו בגאון לכתה. חורו פניה, עצמו
שפתיה ועז בעיניה וגם אור – אור חסד מהן יזרח…

כעמוד נחשת עמד יהושע בפני בת-אלים זאת אשר
כח לא-אנוש בקרבה – מה תגיד עוד?

והנה צעד חור ויגש מלפניה אל יהושע ויאמר:
“מרים בת עמרם הואילה עתה ותאמר כי תהיה לי
לאשת בריתי. ואני אמרתי, אגלה את אזנך לפני
הארשה אלי ואשמעה – היש בלבך דבר להגיד על
הברית הזאת?”

האל!…

זע יהושע וינע אחור כמו לו נפתחה שאול לרגליו,
וכמעט חורו פניו, - אך כרגע התחזק ויבט בפני
מרים ובפני חור…

רגע אמר לצעק צעקה גדולה ומרה, ורגע אמר לתת קולו
בצחוק מר – ויתאפק עוד ויתבונן בפני מרים
ויען בקול אטום: “אכן מאת יי יצא” –

ושלשתם עומדים מחרישים…

“חזק ואמץ” – אמר להושע לבו בדברי משה… והנה
זה שבה רוחו ויאמר למרים: “היי שלום, מרים
אשת-חור, ואני אלכה הפעם אל אבי, למען יקרא את
זקני העם, ואגידה להם את דברי ואשיבה לפרעה את
דברם”.

ותפן מרים אל חור ותאמר: “אל נא תעצר עוד פה, הנה
שבטי ישראל אשר הפקדו בידך היום, טרם נועדו
איש אל עברו. לך, חור, ופקד את העם, ואני אדברה
עוד פה את יהושע”.

וילך חור, ומרים נשארה עוד נצבה לפני יהושע
ותדם רגע – ותפתח את פיה ותדבר אליו לאמר:
“הבקר הזה, אשר הפך את תוחלת נפשנו למכאוב,
בו תחזקנה ידיך ויאמץ לבך, גבור החיל, למען
תעשה לעמך את אשר קראך יי לעשות – כי אך
לעמך אתה! העם, אשר אביך ואמך וכל מולדתך
ממנו יצאו – הוא עמך ואליו תעבד, כי נתון נתון
אתה לו מאת יי אלהיך לכל הימים. ועשית – וימינך
תושיע לך במלחמת יי אשר תלחם לו, כי אך בך
יהושיע יי את עמו!” - - -

כה אמרה ותחרש רגע. והנה הבליגה, רהבו עיניה
ותפתח את פיה ותען ותאמר עוד ביתר עז: “ועתה,
אם תקרא את ראשי העם והגדת להם את דבר פרעה,
ושמעו רבם ואמרו: נשובה מצרימה. אך אביך
ואתו מספר אנשי-לב יקומו נגדך מקנאת יי
וקנאת עמו אשר בלבבם. והעם אמנם הלך ילך
אחריך מצרימה, ואתה תגדל אז בחסד פרעה
והיית לשר ולמושל על העברים אשר תשיב מצרימה.
אולם כאשר יבא היום וכל הדבר הטוב, אשר דברו
לך בבית פרעה, יזרו מצרים כמוץ לפני רוח,
וראית את עמך כי ברע הוא; וכי יענו אותו מצרים
להעבידו ולהשמידו, וסר העם הזה מאחרי יי אלהי
אבותיו לעבד את כל תועבות מצרים, האלילים אשר
ראשי בקר וראשי צאן וראשי כלבים וראש כל חיה
רעה להם - אז תבא עליך קללת אביך וחרון אף יי
ישיגך! אף נחם לבבך יאכלך כעש, בראותך את
אשר עוללת בעצת מצרים לעם הזה! – כי על כן אני
האשה, הנערה הנצבת עמך פה, העד אעיד בך עוד
הפעם: בן-נון! אל תדח בדבריך את העם!” - - -

ובקרא הנביאה את דבריה האחרונים, נבוכה כמו
רגע על מקומה, פרשה ידיה כמבקשת משען לבל
תפל, אך כמהר הושע אליה ויאחז בה, התעודדה
ותסר את ידו מעליה, ותשב ותעמד הכן ותאמר
בקול חלש: “ראה, הנה העם נכון לדרך – ואתה הלא
תמהר לקרא לזקנים להגיד להם את דבר פרעה…”

“לא אקרא ולא אגיד”… ענה יהושע -, ופני מרים
אורו ועיניה מלאו דמעה, דמעת תודה.

אז יאמר יהושע אל מרים: “ואת, מרים, אמרי שלום
לאבי בשם בנו אשר קרא לו יהושע, כי לישועת יי
קותה נפשו בשובו להשיב דבר אל פרעה כאשר
נשבע… אני הולך בטרם אראה את אבי הפעם, - כי
לא אראה פניו בעודי אך ציר שלוח מאת פרעה… אלך
– והיה אם המות יקדמני שם, וידע נא אבי כי בישר
לבבו מת הבן, אשר שמר את מוצא שפתיו גם לפרעה.
ודברת אז, את הנביאה, על לב אבי הזקן
ונחמתיו בדבריך. שלום!”

וימהר יהושע אל סוסו, אשר עמד אז על שקת המים
לפני הבאר, והנער משקה אותו – ויעל וירכב
לדרכו.

הוא הפנה ראשו ויבט עוד רגע אל השקמה אשר
לפניה נכחדה תקותו, זכר את אשר עבר עליו פה
ויאמץ אל לבו את הלוח אשר שם בחיקו, לוח משה


ורגש חדש עז וצוהל נעור בלבו, ויהי בעיניו
כאסיר אשר יצא מכלאו!


רוח עז פעמה בלבו, רוח אשר תפיץ כל עצב, וגם
כאב אהבתו הנכזבת כלא היה בפניה, - דרור קרא
לנפשו מכל! כי כל חפץ אדם לנפשו ומשאלותיו
נפלו מעליה, וכל משא לא יכבד עוד על כנפי רוחו,
והוא חפשי לנפשו, חפשי לאשר ישלחנו יי!

נשא ורומם היה בעיניו בעברו על כל המחנה
בגפו. אחד הוא, יחיד נאדר בגבורה, כי רוחו
בכל נאמנה! רגע נדמה לו כי אך בחלום ראה ושמע
את כל הדברים האלה; רגע חש כי גוו עליו יכאב,
כי עיף מן הדרך ומכל אשר עבר עליו, - אולם רוחו
חזקה עליו ואמצה עוד. ובראש נשא הביט על
סביבותיו, כי חפשי הוא לעשות כל אשר נטל עליו
ונאמן רוחו בכל לאל ולעמו זה! - - -

אמנם זכר אביו הזקן לא נתן לו עוד מנוח, כי לא ראה
הפעם את פניו בטרם צאתו לדרך, אשר בנפשו היא;
אולם הן טוב טוב לו כי לא ראהו ולא דבר אתו…
הזקן, אולי, היה שם מעצור למנעו מדרכו זאת.
ועתה, אביו לא דבר בו, והוא לא המרה את פיו…

וידפק יהושע בסוסו, וישאהו האביר כרוח
בתוך ענן האבק, - והמחנה כלו נעלם מעיניו.

ויהי בנסע יהושע בדרך ויפגש פעם פעם
גדודי מצרים הולכים צענה, וכלם אמרו לו, כי
נקראו שמה להתחבר יחד אל הצבא אשר בא עם
הושע מלוב, - ויאמר: האמנם יאסף פרעה את כל
החיל הזה לרדף אחרי ישראל?…

וכבואו צענה, ויעבר לפני היכל אמון – וישמע
משם קול מקוננים, ויגד לו, כי רואי, הכהן הגדול
אשר לאמון, מת פתאם…

הזקן בן תשעים מת, והיה באי משנהו תחתיו.

הוא באי אשר דבר תמיד אך טובה ואהבה להושע –
הוא עתה הכהן הגדול, הוא ראש השופטים
והמחוקקים, הוא הסוכן אשר לפרעה וטבעת פרעה
בידו היא – הוא עתה המושל בכל מצרים כלה, והוא
הלא גם סכסך יסכסך בסתר…

מה יהיה? – הפעם מה יהיה?…

“חזק ואמץ!” קרא יהושע לנפשו בדברי משה, כי
חש אשר בתוך סכסוכי מצרים הוא בא – – –



= תם חלק ראשון =


חלק שני: במדבר

פרשה שמינית: בין אסירי פרעה

א


– “בך יושיע יי את עמו!” – אמר ‘יהושע’ אל
נפשו בעברו, מקץ חמשה ימים, דרך שער צען,
והוא אסור ברזל הולך בקרב ארבעים איש מאסירי
המלך, נדכאים בענים ומובלים מזרחה, אל המכרות
אשר במדבר סין…

שחוק מר עוה את שפתי הגבור בדובבו כה, אך
כרגע נעור האיש וירם גאון ראשו ויפן אל הנער
האסור אליו בכבל אחד, המאחז שרשות ידי שניהם,
ויען: “חזק אפרים! חזק ואמץ!…”



“אל דברים בדרך!” גער בהם אחד הנוגשים
ההולכים עם האסירים וירם את שוטו על הושע ועל
אפרים ההולך אתו.

בתלונה נאלמה נשא הנער את עיניו הקודחות אל
הושע דודו – וישב ויורד את ראשו בדממה, ועיניו
אל כבלי הברזל הכבדים אשר על רגלי שניהם…

ידע ידע הנער אנה הם מובלים. המכרות משל לעם
היו ולאלה נוראה נשא זכרם במצרים; כי אם יאמר
איש: “אם לא – ושלחתי אל המכרות!” – וידעו מצרים
כי בנפשו אלה אלה האיש. כי האסירים אשר
במכרות פרעה, עבודת לא-אנוש עבד בהם וענו שם
בפרך עד מות. שם גם גבור באדם ידל כחו עד
יחלה מן העבודה הקשה; ובחלות האיש, יד הנוגשים
לא תקל מעליו, כי העביד יעבידוהו עוד עד נפלו לבלי
קום, ואך אז יונח לו במנוחה אשר בקשה נפשו –
מנוחת עולם. כי על כן, האיש אשר נשפט לעבוד
במכרות ההרים במדבר ידע, כי תחת אשר יהרג אחת
בחרב, שם מעט-מעט מיום ליום יומת מות אכזרי מרב
יגיע ומכאובים.

ויהושע ואפרים הלא כמורדים, המתפרצים
מפני פרעה, נשפטו; ועל אשר כאלה הן כפלים
יכבידו את העמל עוד. על כן הלך אפרים קודר בלחץ
כבליו וראשו נטוי ביגון ארצה.

דומם ילכו האסירים, אך ברזל רגלם ינקש להם
בלכתם, – והנה מרכבת-צב עוברת לפניהם. בלאט
תתנהל המרכבה, ובה אשה זקנה יושבת על
המושב מקדם, ליד הרכב, ובחיק המרכבה עלמה
יושבת והיא מתכסה בצעיף – נטתה ראש – ויחרד
אפרים פתע וירחב את עיניו; והרכב דפק את
הסוסים, וכרגע נעלמה המרכבה בענן אבק
הדרך…

הכיר אפרים וידע, כי זאת היא העלמה אשר משכתהו
כקסם ואשר בגללה יצא בחליו ביום הקדים, כי
יבא לפניה בטרם ישוב סכותה, ואשר גם
בהתעלפו אז, השתעשעו עוד פניה עליו בחזון –
היא היא זאת! והזקנה הלא מנקתה היא אשר ראה
בבית עמה שם – אכן, קצנה בת הרנחת חלפה
עברה כה! –



והמרכבה באה עד בית-במה אחד אשר על יד באר
המים בדרך, בצל עצי שטים, ותעמד שם. אז תרד
העלמה ותסר אל בין השטים ותתהלך שם מצפה
אל יד הדרך, עד אשר ראתה תימרות אבק בא מרחוק עם
צליל כבלים וקול שוט – ותדע כי עתה יקרב גדוד
האסירים. אז תוציא קצנה את שקלי הזהב, הטבעות
אשר הכינה בצרור-ידה, ותלך לקראת ראש המשמר –
נתרבי, והוא רוכב על החמור לפני אסיריו.

ויהי כאשר עמדה העלמה לדבר עמו, נתנה בידו
את הזהב – ויחנו פניו אליה; אך כשמעו את
השאלה אשר תשאל, רעם פנים רגע, עד אמור לו
העלמה עוד דבר – וישובו פניו לשחק בחסד, ויפן
אחריו אל השומרים, הנוגשים אשר על המחנה,
וימחא כפותיו להם, ויקרא בקול: “הו, אנשים!
הביאו נא את החפרפרות אל הבאר, ושתו שם מים
כי עיפו!” –

‘החפרפרות’ – כן קרא לאסירים אשר נשפטו לחפר
במכרות המלך.

וכעבור האסירים על פניו – וירא את יהושע ויאמר:
“וזה – לפני פה יעמד”.

ויעמד יהושע ועמו גם אפרים, האסור אליו.

ובעוד אשר ישאבו האסירים וישתו, הם וגם
נוגשיהם עמם, להשיב את נפשם העיפה, – הביא ראש
המשמר נתרבי את צמד אסיריו מאחרי בית-הבמה
ויציגם שם נסתרים מעין המחנה; וברמזו להם על
כף-הקלע אשר בידו ועל הכלבים עזי-הנפש אשר
עמו, למען הזהירם, – פנה ישב לו מרחוק ויבט
בהם משם, למען ידעו, כי אך דבר עם העלמה
היפהפיה יוכלו כאות נפשם, אך לפנות ימין או
שמאל מן המקום אשר הצגו בו – אל ינסו.

הוא אך הקל יקל בכפר את על אסוריו, ופרק לא
יפרקהו מעל צוארם; כי זה לו עשרים שנה אשר
הושת שומר לאסירי המלך – ושרים, גם גדולים
ונכבדים, הביא עד המכרות – אך כל הון וכל
תחבולה לא הועילו לפלט פעם אף ‘חפרפרת’ אחת
מכפו. – והעלמה הזאת מה תבקש?

הנה הסירה את צעיפה ותופע ביפי פניה הנחמדים. –
אכן צר, צר לגבור החיל הלזה לעזב אשה אשר
כזאת! – הנה רטבו עיניה מדמעה – ולמה זה יעמד
הוא, שר הרכבה, כנציב אבן על מקומו, מקדיר פנים
וגם יד לא יושיט לה? – או אשת בריתו היא זאת
היפהפיה ותמעל בו מעל ותביאהו בנכליה עד
הכבלים? לא! חי פרעה, היא אהבתהו! –

ומה הקטן הזה, כי יאכל את הנאוה באש עיניו? – –

הנה השח הגדול קומתו אליה, – נכמרו רחמיו אל
העלמה והוא מדבר אליה באהבה כדבר אב אל בתו –
האמנם אביה הוא? לא. הן צעיר הוא מהיות לו בת אשר
כזאת… דבר תדבר היפהפיה בדמעה ובתחנה; לא
תחבולות און תגיד לו זאת – ומה הדבר אשר תספר
לו? מצטדקת? –

אכן, גם הוא, ראש הנוגשים, האמן יאמין לה כי לא
היא פשעה, לא באשמתה נאסרו שני אלה – –








ב


ואמנם אך למען הצטדק באה קצנה לפני הושע
הנה, לבל יחשב עול בה בימים הנוראים אשר מנו
לו, ולא ישא חרי וכעס בלבו גם עליה בהתענו
במחשכי הבורות שם.

וזאת אשר ספרה בבכותה לפני הושע: ביום ההוא
אשר הובא בו אפרים חולה ומתעלף אל ביתם,
והרופאים השיבו אותו לחיים, – אמר אמר לה אביה,
כי ערבון יהיה הנער הזה פה עד שוב הושע ממחנה
העברים צענה. והיה אם יאות הושע לבוא בברית עמו,
עם אביה ועם הכהן באי, בדבר הגדול אשר יאמרו
עשות למצרים, אז יתן אותה הרנחת אביה להושע
לאשה, וגם לנער יוטב בעבורו. והיא, קצנה,
כשמעה את זאת, כי נאות אביה לתתה אל בחיר
לבבה, אך שמח שמחה לקראת אשרה הגדול, ויומם
ולילה קותה בגילה ובחרדה אל בואו. והנה בא –
ויקראהו האסון הזה…

איכה? הרמה אותה אביה? – “לא! הן גם אתה, הושע,
ידעת” – קראה התמה ותרעד מבכי – “הן שמעת,
כי פתע שנו פני הממשלה במצרים. כי ממחרת
יום צאתך מת פתאם הכהן הגדול, רואי הזקן, ויהי
תחתיו באי משנהו. וביום ההוא החלפו משמרות,
פקידים בפקידים הומרו. אף אבי לשומר חצר המלכות
הפקד. ופקדות חדשות יצאו בארץ, כי עוד ביום
ההוא הסב באי את לב פרעה ויקשהו על העברים ועל
מזו נביאכם, אשר כבדו המלך והמלכה
וייראוהו תמיד. ובעוד היום ההוא שלחו אנשים
להזעיק את חיל פרעה לרדף אחרי העברים ולהשיבם
ביד חזקה מצרימה. ואני, כשמעי זאת, פחד לבי
ואירא עליך, הושע, פן תפל ברעה, כי הן הגד לי
אשר הפר פרעה את הדבר אשר שלחך בו אל העברים,
ויצו לבלתי תתך בוא לראות פניו בטרם תשוב
תשבע לו כי תעבדהו באמונה – ויצאת עם צבאך על
אחיך העברים…”

ולא יכלה קצנה התאפק ודבר עוד, כי סכר הבכי את
גרונה.

והושע נכמר לבו אליה, ובהתאוששו מבכות עמה
יחד ענה ויאמר לה: “ידעתי, יונה תמה, עתה
ידעתי, כי ידך את לא היתה אף כמעט ברעה אשר
מצאה אותי ואת אפרים עמי יחד… הנחמי, כי
נחמתני בדבריך, הטובה בבנות!” –

ובדבר הושע ככה הבליגה העלמה על סער נפשה
ותשב ותאמר: “הה! הגיד לבי לי, כי רעה גדולה
נגד פניך – ומה יכלתי הושיע? אך בזאת התנחמתי
עוד, כי זכר זכר לך באי את החסד אשר עשית עמו
במלחמה, ויאמר להביאך בברית אתו ואת אבי,
לעשות עמם יחד את הדבר הגדול אשר יזמו
למצרים, – ועל כן יעץ הכהן הלז אשר אם תשבע
לפרעה, לא יאלצוך לצאת נגד אחיך בחרב, כי אם
הפקד יפקידוך תחת ארזה על חיל השכירים שומרי
ראש פרעה…”

“ידעתי זאת!” ענה הושע במרי שחקה, “כי דבר עמי
באי מאז ויאמר לפתותני במטעמים אשר כאלה,
אולם אני בחלה נפשי בו ובמטעמותיו יחד…”

וקצנה הורידה ראש-נכלם מפני הושע, ובשפל קולה
תדבר אז: “ולב אבי אף הוא אך טוב היה עליך… כי על
כן קויתי עוד אולי תנצל, לטוב לך וגם לי… וגם
לאפרים… אך שלשם, כשוב אבי מעמך, אחרי כי
נדבר אתך פה אל פה – הפך לבו עליך וחמתו בערה
בו כאש… מה דבר אתך אבי, ומה השיבות אתה על
דבריו – התגיד לי?…”

“אביך”, ענה הושע בישרת תמתו, “אמר לקחתני
לחתן לו…”

“ואתה?” חרדה שאלה קצנה ותסוג מפניו ותבט
בו רגע בפחד…

“אנכי, את אשר עם לבבי עניתי לו לאמר: ‘אף כי יקרה
בתך, אדוני, ללבבי מימי נעוריה ועד היום, אולם
האל מנעה ממני, כי לא אוכל עוד בוא בברית עם
אשה’…”

“כי אחרת אהבת!?” קראה קצנה ועיניה הבריקו
קנאה וכעס, “אכן ידעתי! האשה אשר שלחה את
אפרים אליך, היא אשר לקחה כה את לבבך ואתה
נדברת – –”

“שגית, קצנה הטובה, גם שגית הפעם! – האשה אשר
אמרת, נשאה כבר לאיש אחר…”

“אם כן”, עלגה קצנה בשפל קולה ופניה אדמו
מבשת, “למה זה… בדבר אשר דבר אבי אליך… לא
אבית לו? ותעטה עלי – – סלח נא… הלא את אבי
הכלמת!…”

“לא הכלים בקשתי, קצנה היקרה בבנות!” אמר
הושע בלב נכמר וינח על ראשה את ידו בחסד, יד
אסורה ברזל, “כי אך טובות דברתי באזני אביך,
וירא עד כמה יקרת אף נאהבת לנפשי… אך מה
אעשה? אלהי ועמי קראוני המדברה. ולו גם תנתן
לי חפשה עתה, גם אז אך בדד גלמוד אשאר,
ובמצרים לא אהיה עוד… אף לא לי היות בעל אשה
ואב לבנים, כי כל ימי חיי – לצבא… שלום-בית
ונחת-גברים עצורים לי, בת! – הולך עמי אל הארץ
אשר נשבע לו אלהיו – וקשה הדרך ורבה התלאה
אשר לפניו – ואני לעבודת עמי נתתי, עד ימצא
מנוח לו…”

“ואם אך לעבד את עמך חפצת – למה זה עזבתו כעת
במדבר ותשב עוד צענה, לתת את נפשך ביד
פרעה?” שאלה קצנה ותתן בו עיני תמהון.

אז ישח הושע את ראשו ויען בקול אטום: “יען כי
נשבעתי לפרעה, אשר אשוב עוד ואביאה לו את
מענה העברים…”

“הו!” נאנחה העלמה ותספק כפיה, “חמסי על
השבועה הזאת, כי השיבה אותך למקום הרשע
והמעל ותביאך בכל הרע! – ולו במדבר עם עמך
היית, אם מנעוך האלהים ממני!… ועתה – הוי, כמה
נפשות תבכינה על השבועה הזאת כל הימים!… את
שיבת אביך ביגון שאולה תוריד זאת; ואני – אני,
אחרי רואי אותך כה… הן בדמי ימי קצה בחיים
נפשי! – למה לי חיים?!” קראה הנכלמה ותכס על
עיניה הבוכות.

ותשב ותבלג ותתן בהושע עין תלונה מרה
ותען: “ולמה עשית ככה? צדיק בקשת היות
בעיני פרעה ובעיני עבדיו הנוכלים, אשר שמו את
נפשך בברזל? – אכן, גאותכם, הגברים, לא תדע
רחם, וצדקתכם עד רשע אכזרי תביאכם! אותי… אך
לא אותי, – את אביך, הזקן הנהדר והנחמד
הלזה, אשר לא ראיתי כמוהו בכל ישישי מצרים –
אותו לא חמלת – ואתה צדיק בעיניך, הושע?!…”

ופתאם פרץ בכי אפרים כאנקת חלל – וראש העלם
נפל בלי כח על שכם דודו ויבך עוד.

חרדה נחפזה אליו קצנה, אך הושע רמז ויאמר לה
בלאט: “יבכה הנער ויוקל ללבבו” –

ובשומו יד חמלה על ראש הנער, שב לדבר אל קצנה
לאמר: “ואני, ידעתי, כי גם בעיני אבי אצדק
הפעם… כן, צדיק אהיה לפניו… כי עתה ידע אבי,
עם שרי מצרים גרתי ואת פרעה עבדתי, אך
כמוהם, אנכי בנו, לא הייתי! – ידע כי רם ראשי
בצדקו על כל הבוגדים ההם, אשר לא זכרו את
עבודתי עמהם אמונה, וידעו גם פרעה-מנפתה וגם
באי הכהן הגדול אשר לאלי מצרים כי לא כמוהם
אנכי העברי! את שני אלה אנכי בידי ממות
הצלתי – והמה בידם דחה דחוני לנפל – וידחו
גם את נפש הנער הנקי הזה אתי! ועתה אם קצרה
ידי מגמל עליהם כפעלם, הנה אל-גמולות לעברים –
והוא בעדנו יקום! ארורים יהיו כל בוגדי בגד
בנכליהם הרעים! ארורים לפני האלהים יהיו גם
בבריתם…”

“אל נא! אל תאר הושע!” צעקה קצנה בחרדה. “בי! את
אבי אל תקלל!”

אך הושע במר נפשו ענה: “האשכח את ‘חסדו’ עם
הנער הזה?!…”

אז תתפש קצנה בחרדת נפשה את כף-יד הושע
ותשימה ברחמים ובתחנה אל פניה ותען: “אבל,
אהה! הן רק בגללי נהפך לב אבי לכם לרע! הלא
ידע תדע, הושע, את אבי מאז, כי חם לבו בקרבו,
אף כי זקן הוא, – ואיך תחשה גאותו בו לאיש, אשר
השיב אחור את היד השלוחה אליו בכבוד ובאהבה –
ויכלם גם אותו גם את מחמל נפשו, בתו יחידתו,
עמו?… כבשגעון התהלך אבי בשובו מעמך,
ואני לא יכלתי לעצרו בבית, כי חמת רוחו
רדפתהו. נדחף יצא את הבית ויבא אל השער
הנשא, חצר פרעה, ויפגשהו שם האיש, אשר קנא
בך עלי…”

“ספתה יורש פרעה?”

“כן, הוא… הוא פגשו וירתח את לב אבי ויגדל
עליך את הקצף להשחיתך, – אשת הכהן הגדול
הגידה לי זאת, והיא הלא בקשה לגמל עליך טובה, כי
הצלת את נפש בעלה במלחמה. היא גם פצרה
באישה להצילך, ולו גם בתת יד לך ולאפרים
להמלט מבית-האסורים. אולם ספתה זה, הוא אשר
צוה לשמר עליכם בשבע עינים; ואשר אמר באי
לעשות מה בגללכם, הפר ספתה על ידי ארזה שר
השכירים…”

“את שני אלה בעלי הברית, אשר עם באי ועם אביך
יחד, ידעתי!” אמר הושע בלעג מר, “גם את אשר
זממו יחד לעשות בסתר אבין עתה… ודעי, כי ארזה
הנוכל את כלם יחד בשחת יפיל!… אך מה לי ולהם?
– יעשו אשר יעשו… אני אך אליך, התמה, אפנה
הפעם: ברוכה מנשים תהיי עקב חסדך ואמונתך,
כי זכרת אותנו, אסירי עני וברזל, ותבואי
לנחמנו כמעט! ולו ישמרוך האלהים מאנשי בוגדות
– והיה זכרך אמונה אתנו, וגם במחשכים כאור
לפני יהיה!”

לדברים האלה נרגשה העלמה ותכרע ותתפש
ביד הושע להגיעה למו פיה, אך הוא שמט כפו
מבין כפותיה מנשק לה ויאמר: “קומי…”

אז תתן בו קצנה עיני דמעה ותאמר בקול נדכה:
“ולמה תמנע ממני את החסד אשר יתן הנדיב גם
אל אחד האביונים מאדם?” –

אך הושע החריש קשה לבלתי ענות דבר…
ותתאושש העלמה ותתצב פתאם למולו בשוא ראש
ותען: “כי על כן ידע תדע, הושע! יבוא יום אשר
תבקש אתה את ידי להאציל לה נשיקת תודה,
ומצא – מי יודע אם תמצאנה עוד…”

ובהחריש הושע עוד, חרד אפרים חרדה וישאל: “כי
מה תעשי לנו, בת הרחמים?”

“ימים יגידו”, ענתה קצנה בשפל קול ותדם לקול
השומר אשר קרא מרחוק:

“עת צאת לדרך הגיעה!”

אז יתפש הושע בימינה ויען ויאמר: “הטובה
בבנות! אם תוכלי עשות חסד עמנו, עם הנער, נקי
זה אשר בביתך באה עליו הרעה, ועמדי – יהי נא אל
עם עצתך ועשית. אך אני בישרי זאת אגיד לך
מראש: לעבודת מצרים בעד כל כפר לא אשובה עוד.
יהיה אשר יהיה, אך עבד לפרעה לא אהיה עוד! נפשי
אל אחי בני עמי ואך אותם אעבד, את העדה הזאת,
אשר תועבת מצרים היא ואשר עמך ירדף עתה
ברכב ופרשים!”

וקצנה נרעדה וראשה שחח מהביט בפני הדובר
בה, אך שפתיה נעו, דובבו חרש ובכלמה, לאמר:
“ידעתי, גבור החיל… את בר לבך ידעתי… אך אם
אנכי אעשה עוד דבר בגללכם… אל נא תבוז לי…”

“מה תחשבי עשות?!” קרא הושע וילחץ כפה
בחרדה, “הגידי!”

ואפרים אף הוא ברעדת נפש קרא: “קצנה! קצנה!”
בלי דעת מה…

“עם פלא אתם העברים!…” ענתה קצנה במנוד ראש
להם ולצליל כבליהם, בחרדם לה; והיא מחשבה מה
בנפשה ומחשה עוד… ובטרם תגיד – הבהילם ראש
הנוגשים בגשתו ויקרא: “אבל, רב לכם!” וימשך
את אפרים מעם העלמה.

“רב!” קרא ברגז קולו, ואל קצנה פנה ויען
כמצטדק: “אץ הדרך לקראתנו, גברתי…”

וכגששו את הושע ואת אפרים בבגדיהם, לראות אם
לא נתן להם דבר בסתר, שב ויפן אל קצנה
ויתמך זרועה בחמלה להביאה אל המרכבה.

בלאט, חפוית פנים ונרעדה מבכי עצום, נהלכה
קצנה אל מרכבתה, ואפרים נאנק כחלל ואת כפיו
האסורות אחריה ישלח: “קצנה! קצנה!…”

והושע קופץ פה, עוצם אגרף ושח-ראש. עיניו מתחת
לגבותיהן תצפינה, אחריה ואחרי הנוגש תבטנה
– והן קודחות אש כעיני הארי בטרם יזנק לטרף…

צלצלו כבליו – ויספק את שתי כפות ידיו אל
רקותיו, ואנקתו לא באה…








ג


בעוד כברת ארץ רחוקה מבית-הבמה, אשר שם עמדו
האסירים לנוח, תפרד הדרך לשני ראשים, – הראש
האחד פונה תימנה, ימה סוף בואכה סכותה, והשני,
הפונה קדמה-צפונה, אל מכרי הנחשת אשר בהררי
סין ילך. ויהי עוד לא הרחיקו האסירים מבית-הבמה,
והנה רצים באים קוראים בקול:

“הו! פנה דרך! – חיל פרעה בא!”

וגדוד האסירים צוה – ויסר הצדה ויעמד שם עד
עבר השפעה הבאה לפני הצבא בעגלות אשר קול
רעש גלגליהן כבר נשמע בבואן. –

הלא הוא החיל אשר נזעק עירה רעמסס ויצא משם
לרדף אחרי העברים.

ואסירי הברזל כלם בקשו את המנוחה, כי חם
היום עד מאד, והושע חפץ בה עוד, יען כי אפרים
אשר עמו, היה כאיש אשר בינתו נבלעה בתלאת
הדרך. עיניו אך למרחוק צפו, ואם שאל לו הושע
דבר, בלאט מפני הנוגש, – לא ענהו הנער, או כי
אך זרות דובבו שפתיו. – ידע הושע כי יש אשר
הנשפטים קשה יכו בשגעון, או כי ביגונם
יואשו מחיים וידמו כאבן, ויאמר: ירגיע הנער
כמעט ויראה גם מראה הצבא בהדרו, יראה יתפלא
לו – ומצוקת נפשו אולי תרפה ממנו כמעט.

ומעבר הדרך גבעת חול צומחת אשלים, ושמה הביא
ראש-המשמר את אסיריו ויתן להם, כי גם ישכבו
לנוח בצל, בדעתו, כי חיל רב בוא יבוא עם כל
הכבדה אשר ברגליו, והתמהמהו האסירים פה עד
עבר כל הצבא לגדודיו.



והנה רעש גלגלים וצהלת סוסים באים, וגערות צו
ונהקת חמורים יחד יענו – נראו העגלות הראשונות.
והנה זה אפרים שואל: “הבאלה יבא פרעה?” והושע
בשחוק על שפתיו יענהו, כי אלה העגלות נושאות
אך הצידה, הנשק והאהלים, העוברים לפני פרעה
ושומרי ראשו אשר עמו; כי פרעה ושריו אהבו כן,
אשר עד בואם למקום תחנותם, יהיו האהלים כבר
נטויים להם והשלחנות ערוכים לפניהם בכל –
“ואתה הביטה ותראה עוד!”

“ומה העגלות הריקות והחמורים אשר באין משא
יבואו?”

“גם אלה ימלאו ויעמסו עוד דים, כי יצברו
עליהם רב קמח ולחם, כל עוף ובשר גם יין ושכר – מס
מכל מושב אשר ליד הדרך, – מס המלחמה אשר
לפרעה בעברו עם חילו”.

והעגלות ובהמות-המשא עברו – והנה גדודי
גבורים באים ברכב. צמד סוסים אבירים לכל רכב
ידהר, והרכב ברזל מצפה נחשת על שני אופנים
ירוץ, ועל כל רכב גבור ורכבו עמו קוממיות
יעמדו. אשפה גדולה מלאה חצים לפניהם, והגבור
על רמחו, או על קשתו, קשת נחושה, ישען, ועליו
שריון קשקשים, או מגן פחים על לבו, ואדרת
רקמה על כתפיו תתנופף.

“וזה אך החלוץ אשר לפני המחנה יעבר”, יאמר הושע
לאפרים המשתאה, “כי ככה ירוץ החלוץ עד השיגו
את הכבדה אשר לפניו, ועמד שם לנוח עד תרחק
הכבדה בדרך – ושב ונסע אחריה עם המחנה אשר
מאחריו”.

ואחרי החלוץ עגלות-צב ומרכבות נראו ותבאנה
נהוגות בסוסים, בפרדים ובפרים. אלה עמוסות מוטות
ברזל, עמודי עץ וגלמי ארג שונים, יריעות, אשר
מהם יוקמו אהלי פרעה ושריו במקום תחנותם, ואלה
– כלי מטבח וכלי שלחן ושאר כל כלים ישאו.
ובין העגלות רופאי פרעה ומשרתיו, טבחים, אופים
ומשקים רוכבים על אתונות צחורות ועירים קלים
ועמהם גם שפחות, גם סריסים שומרי הנשים, רוקחי
המשחה והתמרוקים ושומרי המלתחות אשר
לבגדים. כי גם המה עם מחנה פרעה יצאו, למען לא
יחסרו דבר המלך ושריו ונשיהם אשר עמם לקחו.
– וכל ההמון הלזה עליזים יעברו ומהתלות-לשון
באסירים ישלחו; ויש אשר גם מתנת-יד, עוגת
תופינים, פרי עץ ואשכל צמוקים ישליכו להם
בחנינה (כי מי בן-חפש במצרים אשר יבטח כי לא
בין אסירים יהיה מחר גם הוא?…)

ויהי אך עבר המחנה הזה בשפעת כל משאו,
בשלל צבעים ורעש קולות, ונתרבי ראש המשמר
אמר לצאת עם אסיריו בדרך – והנה זה רצים שנים
באים, נחפזים וקוראים בגרון: “פנו דרך! –
גבורי המלחמה באים”.

וישארו האסירים לעמד עוד על הגבעה – ויראו גם
במסע הגבורים.

באים עוברים בסך נושקי רומי קשת ואחריהם
נושאי כליהם סובלים צנות, מגני עור גדולים –
עורות-שורים שלמים אשר יכסו בגבהם קומת כל איש
– ועמם גם רמחים וכידונים, חרבות ומאכלות. –
עוברים לדגלים. והושע עודנו מדבר אל אפרים
למען עוררו, יורהו את הדגלים למיניהם המתנופפים
על החיל לאותותם. אז יפתח גם אפרים ודבר עם
הושע באמרו, כי כפות הקלע, אשר למדוהו הרועים
לעשות, טובות הן מקלעי הצבא. אף באזני האסירים
יתפאר אז הנער ויאמר, כי הוא באבן מקלע גם
שועלים גם זאבים יכה ברוצם, ופעם גם נמר הרג
באבן מקלעו; כי הוא אף בעיט בעופו יקלע ולא
יחטיא.

“הביטה – אחר תדבר!” יקרא אז אליו צעיר אחר מן
האסירים, אשר התנודד כמו לצאת במחול למראה
הנהדר הקרב לעבר, כי אחרי הגדודים – מרכבות,
מרכבות דולקות, נוצצות הדר, באו ברעש.

“הבו כבוד!” קרא נתרבי לאסיריו, “אל החסד, מושל
הארצותים בא!”

“יחי פרעה!” קרא בגרון והוא עם אסיריו יחד הריעו:
“חיים, חסן ועז!!” ויפלו על פניהם ארצה
בהשתחום לנשק את העפר.

שכבו האסירים, שטחו בחול, רק ראשיהם הורמו
להביט ולשמר את האות בהנתנו ביד ראש המשמר
אשר קם ויתיצב עליהם.

והנה חיל השכירים, שומרי ראש פרעה, עוברים
בשריונים ובעדיי הזהב אשר עליהם וקשתות
מצפות זהב בידיהם; ואחריהם נשאים רב פסילים,
תבנית אלהי מצרים, ראשי בהמה, חיה ועוף למיניהם,
ועמהם עדה גדולה, עדת כהנים וחרטמים
בתלבשתם השונה. ואחרי קהל הקדושים גדוד
אחר בא – גבורים אנשי מדות עדויי זהב, וחרבות
גדולות שלופות בידיהם. ואך אחרי כל אלה אפריון
המלך הופיע בהדרו –

פרעה!

סביבו רואי פניו, הקרובים אליו, ינהרו ברכבים
אשר כברקים ינוצצו. ומלפני האפריון באי
הכהן עובר ברכב זהב לשני סוסים שרוקים אבירים, –
כי הוא, אשר נסה פעם במלחמה בלוב, עמד כעת
בראש החיל הזה לנהלו על פי האלהים, כי על כן על
בגדי כהנתו שם גם מגן זהב, גם קובע מלחמה נתן
בראשו ובידו גרזן שר הצבא ישא.

“והרנחת שר הקשתים איננו פה?” ישאל אז אפרים
ליהושע –

“הלא שמעת, כי לשומר החצר היה זה כעת”, ענה
הושע בלעג נסתר, “עתה שמר ישמר שם את חצר
המלכות – ומי יודע למי… אך דם, כי אין לדבר
עתה – פרעה בא, הביטה!”

הנה זה פרעה-מנפתה נשקף מהדר אפריונו, מבין
המניפות הרחבות, מניפות היענים הנשאות עליו
לצל ונושבות עליו ברוח קלה.

“יחי אל החסד, מושל הארצותים, – יחי פרעה!” קרא
ראש משמר האסירים קול עז ויפרש כפיו –

“חיים, חסן ועז!” יענו כל האסירים קול גדול –

ופרעה גם לא יפנה ולא ישעה אל עבר האסירים
הצועקים מן האדמה, צעק וקרא בכל כח גרונם
הנחר עד עברו.

“הרך והענג הלז”, ילחש הושע לאפרים בקומם מן
הארץ, “הוא לא כאבותיו ברכב יעבר, אך ברך
האפריון לאטו ינשא ואך נרדם נרדם שם
בתפנוקים… והנה זה רכבו, רכב-הזהב, אחריו
ריקם ילך”.

ואפרים המשתומם למראה נתר פתאם כהלום
חזון-מופת בראותו את הרכב, רכב פרעה אשר לשני
סוסים נאדרים הצחים מחלב. המה בגאון ראש
ובצואר עתק, נאוה בחרוזים, מרכבת המלך ינהלו
בצעדי כבוד בלאט, הלך וטפף ברגליהם הקלות,
ועדיי הזהב והאבנים היקרות עליהם ינוצצו.

“וראה!” יאמר אז הושע עוד במר נפשו, “למלחמה אשר
כזאת, לקרב על אנשים רועים ועל נשיהם וטפם אשר
ברגליהם, גם הוא כגבור יצא ויכן גם לידו
חצים לרב! התראה את שתי האשפות הגדולות ההן,
המשבצות אדם וברקת אשר מעברי הרכב מקדם? –
וראה נא, כמה נשים לקח אתו למלחמה הזאת!”

ואמנם רבו מרכבות הנשים העוברות אחרי פרעה,
כי אך “מסע שעשועים” היה כל המחנה הזה, אשר
הזעיק באי בשם אמון אלהיו, לרדף אחרי העברים
המתפרצים. בטח לב פרעה, כי אך לשלל שלל
וללכד נשים ינהג את החיל הזה; כי מה הרועים
והעבדים האלה לעמת צבאו הנאדר, אם לא אך
כציד, ציד חיה, נחשבו? כי על כן גם הוא נכחם
יצא, לירות בבורחים כבבהמת השדה, לשמח לב
נשים. – הפך נהפך לב פרעה יום אחד ויחזק, כי
סמכו באי בשם אמון אשר אמר לו: “רדף אחרי
העברים, ותשיגם נקמה!” גם פחד משה סר כלה מעל
פרעה ויאמר, כי הפעם יצוד גם אותו ועשה
במשחית ארצו זה משפט נקם על כל אשר התעלל בו
ובמצרים עד עתה. – ויקחו המלך והשרים את
נשיהם ובנותיהם עמם, כי למה לא תתענגנה גם
הנשים היפות, שרות מצרים, למראה ציד אשר כזה,
ציד אדם במדבר? – אך המלכה, רק היא נשארה
לשבת בית בהתאבלה על בנה, כי מאנה הנחם.

“אבל היא! הנה היא, הושע!” קרא פתאם אפרים
בחרדת צהלה, “ראה! היא, גם היא שם!”

אף אמנם כי גם קצנה בת הרנחת נראתה בין
הנשים בקרב רכבה, הוא הרכב אשר באה בו אל
בית-הבמה, והוא הולך עתה על יד מרכבת אשת באי,
– ובתוכו, לפני קצנה, הנסיך ספתה גא ועלז יעמד
בדברו אהבים אל העלמה אשר חשק, והיא אף היא
תענהו בחן ואל האסירים תראה לו באצבע ושחק
תשחק…

“הו, בת מצרים!” נהם הושע בחרק שנים –

האם רק בשחוק תדע להחניף ככה והאיר פני אהבים
אל זעום נפשה, או גם בדמעתה חנף יבא, לבל יאבד
חנה בעיני הגבר אשר חשקה פעם?… ופני מרים
בעז אמתם כמו נצבו פתע לפני הושע – ויעצם את
עיניו רגע לבלתי חלל את חזון לבו במראה מצרים
זה…

“אברך!” קרא פתאם ראש המשמר בראותו בפני
ספתה את אות הקדש אשר לבני המלוכה, – קוצת
הפאה הנופלת מרקתו על אזנו, – וכל האסירים
ונוגשיהם יחד שבו כרעו ויפלו על פניהם
בקראם פה אחד: “חיה והצלח במלוכה!”

והנה קפץ ספתה מן הרכב וירמז לראש המשמר,
וזה נבהל אליו ויקד לפניו.

אז יקרא ספתה אל נתרבי בקול, למען תשמע גם
קצנה, ויאמר: “הסר את הכבלים מעל אסיריך! כי
הנה נתתי הנחה להם, אחרי ראותם את פני אל החסד,
פרעה, וגם אותי!”

אז תושיט קצנה דבלת תאנים עטופת גמא אל ספתה
ותאמר לו בשחקת חן: “ותנתן נא זאת לשני
האסירים האלה, להושע ולנער אשר עמו שם… כי
מה אכחד? ואנכי צר לי בראותי את האנשים אשר היו
מבאי בית-אבי והם עתה עם אסירים יתענו… הלא
תתן בחסדך להם זאת!” – –

וספתה השתאה, אך כרגע התעשת ויקח בשחוק
נדיב את הדבלה מיד קצנה השובבה ויתנה אל
הנוגש, לאמר: “תן את זאת לשני העברים אשר שם, אל
הגבה הלזה ולנער אשר עמו!” – וכאמרו קפץ
בחדוה, שש קל אל חיק רכב העלמה, הטובה אליו
כיום מכל הימים – ויסעו מתעלסים בדברי
שחוק…

בחרדת קדש לקח נתרבי את הדבלה, מתנת נסיך
מבית-המלכות, וישאנה אל שני העברים.

והושע עומד עוד נזעף ושח-ראש, אך אפרים תפש את
הדבלה בשתי ידיו האסורות וישקנה למו פיו
כמתנת אלהים.

ובעוד המחנה הולך ועובר, נשמע קול משור ופצירה
חורקים שורקים בידי הנוגשים לרגלי האסירים – –



הוסרו הכבלים, כבלי משקל אשר מחצו את רגלי
אסיריהם, והאסירים – אחדים מהם נסו גם רקוד
ברגלים אשר קלו – וירנו משמחת לב…

“הראית?” אמר אפרים גם הוא בשמחת לב אל הושע,
“הן אך בדבר קצנה נעשה החסד הזה בגללנו לכל
האסירים!”

והושע נתן עין חמלה באפרים ויאמר: “ואתה –
הראית את החיל ההולך על עמך?…”

אפרים נבוך רגע וישב ויען בעז: “כי עתה
ישלים משה עם פרעה, ושב העם מצרימה איש אל
אחזתו ואיש אל עבודתו!”

“כאחד הנערים תדבר ולא תדע מה!” ענה הושע
ויפן ממנו נזעף…

הוקל לאסירים לכתם ותקל גם רוחם הקשה; אך
הושע שחח ראשו עליו בדאגתו כי קשתה: לפני חיל
עצום כזה אשר עבר, במה נחשבה עדת הרועים ההיא
המתנהלים עיפים ויגעים במדבר עם הנשים והטף
והצאן אשר ברגליהם? – ובין הגדודים אשר עברו,
הן ראה ראה הושע ויכר גם מגדודיו הוא, בני
החיל אשר למדם הוא מלחמה; ועתה – הם על אחיו
בני עמו יבואו להכותם חרם…

ושם – אביו הזקן עם כל בני מולדתו… ושם אהרן
ומשה – ומרים שם היא – –

מרים, מרים! מה הגיד לך אל? – במה יושע
“יהושע” עתה?!

“ימין יי עושה חיל” – הו! עשה נא אתה, אל –
והושיעה נא!

­­––––––––––––




ד


אך נראה הראשון לכוכבי-הנשף – העמד גדוד
האסירים בדרכו ללון ברמה אשר פגעו שם. והרמה
רפודה חול המדבר, ורכס סלעים יגבלנה לשפת חגו
עמק אשר בקע את הרמה מרגלי ההר המתנשא
מאחוריה.

רוח קלה החלה נושפת בלאט מצפון, אך חום היום
טרם יפוג מן החול והאבן; והאסירים נפלו יגעי כח,
שואפים רוח ומוחים זעת אפם. הנוגשים אף הם
השתטחו לנוח בחול, ואך שנים מהם הצגו
למשמר על קו המחנה לשני קצותיו, אחד מזה ואחד
מזה. והאסירים יושבים שנים שנים, איש וצמדו
אשר בכבל עמו; ואיש, מאשר עמו בילקוטו,
החלו סועדים את לבם.

והושע ואפרים ישבו בקצה הטור נשענים על גל
החול אשר נצבר ליד אחד הצורים. ושן הצור עוד
חמו נודף כמפי תנור, ואפרים מתנודד מפני החם,
ובהתאפקו על אנחתו ישום וישאף לרגעים.

“ולמה לא תסעד לבך בדבלה?” אמר אליו הושע,
“הוציאה אלינו ונאכל מה בטרם נישן”.

ויהי אך פרס אפרים את הדבלה – וילפת… הביט
סביבו וירא כי אין השומר על ידם, והמה שניהם
נבדלים להם בקצה המחנה – וישח אל הושע
ויושט לו דבר בסתר וילאט לו: “תוך הדבלה
מצאתי זאת…”

וזאת – פצירה קטנה חדשה.

“הו, קצנה!” נאנח הושע ויסך בכפותיו על עיניו
כנכלם או כמסתיר דמעה – וידם…

רגע, ומרים וקצנה, שתי הנשים יחד, נצבו לפניו
בחזון: זאת, באהבתה לעמה ואמונתה באל, עזבה
את הגבר אשר בקשה נפשה בחמדת הנער ותפן
מעליו בקשי לב; וזאת, באהבתה לגבר חשק לבבה,
את הכל תעשה, ולו קרא לה זה – ותעזב גם את עמה
ואת כל אלהיה בגללו, – ובגללו גם אחרי שנוא
נפשה תלך, תשקר ובמחשך תעש כל אשר תמצא
לעשות לאיש-אהבתה… מרים וקצנה – מה נכמר לב
האסיר האמלל ויהמה הפעם אחרי – – קצנה הרכה
והרחומה!

הוא הגיע אל שפתיו את כלי הפדות אשר שלחה לו, –
וכרגע התאושש וישא ראש, ובראותו כי אין
השומר על ידם, השיב בסתר את הפצירה ביד אפרים
ויאמר כמדבר אל נפשו: “תקעה לך בחול…
ובחשך – כי הנה עבים יעלו – תעשה בזאת…
וסביבך תתבונן – ונזהרת…”

“עתה… לא יביאוני חי אל המכרות!” נהם אפרים חרש,
“האשר עשה סוסי וימלט, לא אעשה אנכי האדם?”

“אכול והחרש”, ענהו הושע. ובאכלם יחד מן הדבלה,
התבונן לאשר מקרוב ומרחוק…

“אל החגו… מעבר הצור הזה… שמה תצנח”, אמר
הושע פסוקות בצברו חול מראשותיו, וישכב
ויאמר עוד: “שכב גם אתה, שכב…” וכשכבם הושיט
אל אפרים אבן אשר מצא ויאמר עוד: “התוכל
להשליכה בקיר החגו?…”

“אנסה”, ענה אפרים. וכקרב השומר, המתהלך
לפני האסירים, התנשא אפרים ויען בקול כעס:
“את צלעי מעכה זאת!” – ובכל כח ידיו האסורות
השליך את האבן ותפל בשפת החגו, ותעקר משם
גוש אבן, והגוש התגולל בשפך חול ועפר אל
המעמק…

“במנוחה שכב!” גער איש המשמר וירקע ברגל אל
אפרים.

וכהרחיקו משם לחש הושע אל הנער ויאמר:
“השמעת? אבנים רופפות בקיר החגו, והשוחה
עמקה…”

“שמעתי”, ענה אפרים בנהמה חרישית, “אך צנח
אצנח שם… ולו גם יפזרו עצמותי לפי שאול…”

“כי על כן”, אמר הושע בטרם יקרב השומר,
“בראשית, את הכבל אשר בין שנינו גזר, ואחר –
מבין ידיך אתה… ושכב…”

וישכבו שניהם, – אפרים מתכנס ומתכסה
בבגדו, והושע צובר עוד חול תחתיו למען יגבה
משכבו ושכב ועמם את אפרים, ככל אשר יוכל,
ממבט עין השומר.



מקצה השמים נושא הרוח קרעי ענן משחירים
ומלבינים, והמה פעם יכסו את הירח ופעם
יגלוהו בנגה זרחו; והאסירים כלם כבר שכבו
איש וצמדו באשר נפלו. זה עיף יאנח, וזה יאנק
מכאב, ויש אשר איש וצמדו עודם נדברים ויתנו
צרתם חרש… והנה עמד השומר, נשא עיניו
השמימה ויתן קול רנה משוכה. בתאניה דקה
ילך קולו – ואפרים בשכבו החל עשות בפצירה על
השרשרת אצל ידו – וקול כרסום נשמע…

“בכבד יד ובלאט עשה”, לחש לו הושע וישלח ידו
ויורהו עשות, בהפכו ראש לאחור, למען השגיח
בשומר…

והנה זה הולך השומר וקרב עדיהם, עמד ויט אזן
קשבת…

“סוררר!” קרא הושע ויספק כפותיו בחזקה עד כי
נבעת איש המשמר ויגש וישאל: “מה תזעק,
עברי?”

“עכברים פה!” ענה הושע, “הנה עז-פנים אחד וגדול
כחתול בא ויכרסם בילקוטי מראשותי!”

“אכן, גדולים וטובים מאלה עוד יבואו לפקדך
במכרות סין!” ענה השומר וישחק בקול רם וישב
להתהלך עוד.

“שכב… ואך בנחרי תעשה…”



… חצות לילה. נחרת ישנים, ופעמים קול דובר או גם
קול בוכה מן התנומה יענה. צליל כבלים, – יתהפך
האחד, והשני, בן-צמדו, יתעורר עליו בגערה.
והושע מחריש.

הוא ידע כי לא עצת אחרים תנהל את האדם בדרך
אימות, כזאת אשר לפני הנער, אך אמץ לבו ותבונתו
הוא תורהו, – כי על כן אך שכב הושע דומם וילטש
את עיניו אל החגו. ולאור הירח בהשקיפו מבין
העננים, ראה יראה, כי צר החגו ועמק הוא. קירותיו
אבני גיר מלבינות ובין שכבותן גבישי גפרית ומלח
יתנוצצו, ואפיקו יגיע עד עמק נרחב, ושם אגם
צומח סוף, ובו אך מי אפסים נוצצים פה ופה. והסוף
נוד יתנודד שם וישאה לכל רוח נושבת… הנה זה
הושיט לו אפרים את הפצירה.

הוא כבר התרו ידיו, נפרדו. נכרתה השרשרת,
נכרתה.

“בדרך האגם, בין הסוף תעבר, ולא ימצאו
עקבותיך”, דבב הושע כמתוך תנומה…

“ואתה?” ישאל אפרים בקול עמום מאימה.

“לאחד תקל הפלטה. אל תחכה לי. סכותה תטה. אל
מחנה ישראל תבא”.

והשומרים, אחד מקצה מזה ואחד מקצה מזה, לפני
האסירים יתהלכו. הנה נפגשו ויעמדו מרחוק,
נדברים שניהם יחד. וקול כלב נרגן חרש נשמע
מראש הגבעה אשר שם ראש המשמר ינוח…

“תהי זאת עמך”, ילחש אז הושע לאפרים בהשיבו
לו את הפצירה, “והסירות בדרך את טבעות הכבלים
מעל זרועך, ולא תכר כי מן האסירים נמלטת…
בגדך וילקוטך במקומך פה הנח ולא יכיר
השומר בהעדרך מפה… שכב, וכתתי אות תזחל אל
מעבר הצור וצנחת…”

“ואתה? – ואתה?” שאלו אפרים בדברו, שאל וחרד
להושע דודו.

“עשה כאשר צוית ואל תשאל לי!” נהם הושע חרש
צו מפקד; ויתן כרגע קול נחרה, כי נראה השומר
בשובו.

כשבע פעמים שב השומר בלכתו הלך ושוב עד
מקום שכבם – והנה נשבה רוח קרה וענן שחור כסה
על הירח – ויהי כמעט חשך. ויפן השומר אל רעהו
הקורא לו מרחוק לאמר: “הלא נצית מדורה כי גבר
הקר!”

“טוב יעצת”, יענה זה בלכתו לקראת רעהו.

“הכון”, ילחש הושע, “סכותה תבא, ואמרת שלום
לאבי הזקן… חכה עוד רגע… וזכור את דרכך…”

“אם סוסי מצא את דרכו”, לחש אפרים בעז, “לא
אמצאהו אנכי?!”

השומרים ישבו להצית את המדורה ויחלו עושים
בענפים, – והנה זק אש – ואחריו לשון אש – והנה
עשן עולה –

“חזק ואמץ!” נהם הושע ויעצם את עיניו.

פקחן, הביט אל עבר הנער – אפרים עוד איננו… אך
כקול גוש נשמט מעבר הצור עם שפך צרורות ועפר –
ועיני הושע נשואות בתחנה נאלמה השמימה –
והוא מקשיב…

דממה. השומרים עודם עושים על המדורה המעלה
עשן. נהמת הכלב נשמעה בהרגנו חרש מבטנו.
נגלה הירח, יצא אל שדה תכלת – הו – עין השמים!
החי שם הילד?! – – ולו עוד רגע ועוד רגע יתמהמהו
השומרים ולא יביטו הנה! –

נעור כלב בנביחה, וקול שרקה עזה פלחה ממצב
ראש המשמר, וכל השומרים נעורו! –

דבר נפל במחנה –

“פקד את האסירים!”

נחפזו השומרים מעל המדורה. איש לקצהו, הלך
וגשש כל צמד וצמד יעברו. עד יהושע הגיע
השומר – והוא ישן. דחפו ברגל, כפף עליו – –

“והנער?!” קרא בתפשו את הבגד והילקוט אשר
נשארו אחרי אפרים, “איהו?!”

וזעקה גדולה בתרועת כל קולו הריע השומר: “הנער
העברי ברח! בעל התלתלים איננו!”

זע כל המחנה וקול ראש המשמר יצא כזעקת כאב.
הוא רץ מחרף ומגדף, מכה על ימין ועל שמאל בזעמו,
וצו לצו כקול רעם יפל על המחנה:

“אסר את רגלי כלם!”

“הכלבים – אלי!”

“את בן צמדו, דודו, – תפסוהו! החזיקוהו!”

“אסף את כל החפרפרות!”

“ליד המדורה במעגל יעמדו, וכל אנשי המשמר
עליהם!”

“תנו את הבגד לכלבים ויריחוהו! – ואתם שניכם
עמם לדרך!”

ומרוצה וצוחה סביב האסירים וקול שוט שורק
בהכותו.

“עוד תדע את ידי בשובם עם הממזר אשר ברח!” קרא
ראש המשמר ויך על פני הושע – בסד תשימו את
הדוד ונטל חול על גבו! וכבלו בידך תחזיק!" קרא
לאחד הנוגשים ויתן בידו את קצה הכבל אשר
נתק.

והכלבים אך הריחו את בגד אפרים, נחפזו
בעקבותיו אל החגו, ואחריהם שני רודפים יורדים
ומחליקים מטה בשפך אבנים וצרורות. – וראש
המשמר, נתרבי, מחרף ומגדף ומשתולל מכעס,
עלה בראש הצור להשקיף משם אחרי הרודפים –
והנה הוא צועק משם אל החגו: “אל נכח האגם! שמה
הכלבים ירוצו! שמה נמלט הממזר הגנב למען
יאבדו עקבותיו במים! – – עמדו! שמע! אם לא ימצא
עוד בסביבות האגם ושלחתם את הכלבים בסוף
וחפשוהו שם! – רוצו!”

עתה ידע הושע כי חי חי אפרים והוא נמלט!

הוא ידע כי קל הנער ברגליו כאחד הרצים המתחרים
בסוסים – ולהושע, בסד תחת נטל החול, הוקל לו.
פגה חרדת לבו וישא עיניו השמימה. שפתיו
נאלמו אך לבו צעק ויצהל אל אלהיו: “הושע-נא,
אלהי אברהם יצחק ויעקב! עשה אות! כי אם תציל את
הנער מיד רודפיו – וידעתי כי הצל תציל גם את
עמך אשר הוצאת ביד משה ממצרים!…”

וראש המשמר כאחוז שגעון ישתער עוד מכעס, –
זה לו עשרים שנה עם אסירי המלך ועוד לא קרהו
אשר כזה! ובחרון כעסו נקב גם את שם ספתה
ויקלל לאמר: “ארור יהיה הנואף הלז! להתפאר
לפני היפהפיה אבה ויצו חסדו לחפרפרות! עתה את
חסדו זה מידי יבקשו! הו, בשר חמור זה! ולו כל
נשפי חשקו יהיו לו לחרדה!!”






פרשה תשיעית: לפלטה

א


ופרעה וחילו עמדו, בפנות היום השני לצאתם
מצען, אל מול קו המבצרים אשר באתם, ויטו את
אהליהם סביבות “מגדול” הדרומי, ללון שם.

וסערה גדולה קמה לפנות הערב ההוא ותשא חשרת
ענני חול כשואה על המחנה. השמש היה לבוא
והסערה גברה עוד, ובאהלי השרים והשרות סביב
הלמות פטישומקבת, כי פעם בפעם שמטו היריעות
את יתדותן; הן נפחו כמפרשי אניות ונחבטו עד
להקרע והפך את האהלים ועמודיהם על יושביהם.
ועם העבים אשר נרדפו-עלו מן הצפון נשאו ענני
החול כמשברי ים ויכו על המחנה בשצף זרמם
–ותקצר רוח האדם והבהמה ויכו בעורון מפני
הסערה והאבק והחשך הנזעם. והנה גם עשן אוכל
עינים; עת האכל הגיעה ומדורות אש הצתו פה ופה,
לבשל לשרים ולשרות את ארחתם – ויהי עשן נדף
עם אבקת המדבר גם יחד.

אנשי הצבא אלה שכבו נטשו לארץ ואיש ברעהו
יחסו יסתירו פנים, ואלה על המדורות סביב נצבו
כקיר, בשנים טורים סביב כל מדורה ומדורה, לסוכך
עליה מפני הרוח ושמר מפני הבערה פן תפרץ. על
המדורות העשנות ומזרות זקים ינועו כצללים
אלמים טבחים וטבחות נסערים, כי לא נשמע קול
האדם מפני שריקות הסער… והנה – נדם רגע הסער,
וחרדה עברה במחנה! ערמות ערמות עבים כבדות גאו
התאבכו עם חשכת הערב – ופתע חבטה הרוח כנפיה
–וכל המדבר נמלא חשרת חול, מבול חול הרתיח
חשך – וברק אש בקע שמים ברעם אדירים נורא עז –

“שת בזעמו יצא!” קראו מצרים ויפלו על פניהם,
וגשם סוחף עם חצי ברד נתכו ארצה – והמבול,
מבול מים, שמים וארץ ירעיש!

רגע – והמחנה כלו מים מים.

כבו כל המדורות והלפידים, זרם עריץ בקרה יסחף
יגרף מטה, וממעל אך ברד, ברד כבד מכה, מתופף
ומתחולל באש, חוצב רעמי אלהים, – שת במכת שוט
שוטף יך כל היקום! – וכל המחנה כמו נמחה מן
הארץ, נבלע ברעש החשך – ואיננו עוד… אך
לפעמים יפלח קול יללה, כקול תנים בתאניתם:
נשים ענגות באהלן תתיפחנה – “מסע השעשועים”
נהפך לחרדה…

שת בזעמו יערץ ארץ ועל במתי מדבר באש
וברעמים ידרך!

דרך, עבר – וחלף.

בברד ובגשם שכך הרוח מזעפו ויטהר. משלחת
מלאכי הזעם חלפו עם ענני החול, חלפו. טהר גם
החשך כי שטף בגשם – והנה זה הציץ כוכב מני
מרום, וכלפיד אש מקצה השמים יעלה הירח, מבין
מפלשי עבים יצא, יזרע אור רופף, – ובמחנה אחד אחר
אחד ידלקו לפידים ובאש דלוחה תעשן מדורה פה
ופה…

חלף עבר שת – ותנועה וקול אדם יוצאים כמתגנבים
מפחד, ואש, אורי אדם בעבודתו, יציצו בחרדה… כי
אכן חרדת האלהים טרם תפוג כלה מלב האדם;
נכנעים יעברו אנשי פרעה ותחנה תרעיד עוד כל
שפה בלחש – –

“עמד!”

מקצה המחנה בשער הצפוני יצא הקול, קול אנשי
המשמר.

ומי זה שם הבא, אשר הובא בסערה?

פקיד המשמר קם מעל המדורה אשר הצתה בעמל
ויגש השערה – והנה זה רץ אחד עומד מול שער
המשמר.

נתן הפקיד אות – והרץ, בחור רטב פרוע תלתלים
ומטנף טיט נגש, נצב, נושף ונושם בקצר רוח.
וכהראותו את אות משלחתו, כי שלוח הוא מחצר
פרעה, שאל לאהל ספתה באמרו: “אגרת לי אל בן
המלכות”.

הפקיד התבונן באות וירא כי נכון הוא. ומגלת
הגמא החתומה, אשר הביא הציר, והיא רטבה כמעט,
הראתה גם היא אל עיני הסופר, אשר נקרא שמה, –
והנה כתבתה עליה אמנם אל ספתה היא.

“ומצען באת?” ישאל אז הפקיד בבחנו את הציר
הנרעד מקר וממים.

וזה בשאפו רוח התיצב בעז ויען: “כן, אדוני,
מצען! – ואת יתר דברי אגיד באהל אשר אליו
שלחתי”.

אך הפקיד בחפצו להציל דבר-שמועה מצען, אמר
אליו רכות: “כי עתה בוא נא, המלאך, וישבת
כמעט לאור המדורה וסעדת לבך עמנו, עד אשלח
להגיד את הדבר אל,עין פרעה ואזנו', – המזכיר
אשר לפני ספתה אדוננו”.

“לא אשב ולא אכל”, ענה הבחור בשוא ראש, “כי נחוץ
הדבר מהתמהמה פה! אני – גם הסערה לא עצרתני
ברוצי הנה; כי על כן צו נא את האיש אשר תשלח
כי ילך עמי יחד והביאני אל המקום”.

וישב הפקיד וישם עינו באות אשר ביד המלאך,
ויתן עמו את אחד השומרים ויבואו שניהם בקרב
המחנה.



ויהיו המה עוברים במחנה, נשלחים ממשמר אל
משמר, ובכל משמר יבחן פקידו את הרץ ואת האות
אשר בידו. עד השלחם למשמר התיכון אשר בעמק.

ושם, במשמר ההוא, סביב שנים אהלים נרחבים אשר
יריעות רקמה הם – יריעות כבדות ועליהן מכסה עורות
אילים מאדמים, – נצבו דומם במעגל גבורים נושאי
מגן ורמח, פניהם חוצה ומאחוריהם נושאי לפידים
עומדים הכן פה ופה. ובקרב השומר והרץ, שלחו
הרמחים נכחם – ויעמדו שניהם.

“עתה”, אמר השומר אל הציר, “יצא המזכיר, אחד
מ,עיני פרעה ואזניו', ואליו תדבר ובידו תתן”.

והנה שם אחד הדור יוצא מן המעגל, ונושא הלפיד
לפניו, – וישתחוו לו הנערים, הרץ והשומר אשר
עמו. ואף הוא השר בחן את האות ואת האגרת
וחותמתה – וירמז אל הרץ, כי ילך אחריו, וילך.
ויבא אחריו אל אהל קטן אשר בצד. וכבואם חרדו
לקראת השר שני עבדים, אחד גדול ואחד נער אשר
ישבו ויאכלו יחד לאור הנר חריצי-חלב ושומים.
והעבד הגדול מהר את הנר להאיר מול פני אדוניו.

אז ישוב השר “עין פרעה ואזנו” ויתבונן עוד ברץ
אשר בא, וירא אותו מגאל בטיט וידיו ורגליו
נשרטו שרטות בקוצים ובאבנים – וישתאה רגע
ויאמר: “ולמה זה ערם באת, הנער?”

“שנים, אדוני, יצאנו”, החל הנער לספר ועיניו
הביטו נכחן מול פני השר הדובר בו, “עבדך
רעי שלח במכתב אשר הבאתי אני בזה, ואנכי
אחריו יצאתי, כי דבר שלח בפי ראש הקשתים
הרנחת אדוני אל קצנה בתו, ואשיג את רעי כי
נפל בדרך…”

“נפל?!” קרא השר נבעת –

“כן אדוני, כי נחש שרף נשכהו, ויפל עבדך ולא
יכל ללכת עוד… ויהי כי ראה כי קרב קצו, ויתן
את המכתב הזה בידי. ואני, אדוני, בראותי את
רעי מתבוסס בכאבו ומתחבט אל האבנים – ואשים את
בגדו לו מראשותיו, ואת בגדי אני פשטתי
ואכסהו – ואבוא ככה…”

“ואי האות אשר לרעך? הלא לקחת גם אותו?” שאל
השר ויבחן את המלאך…

אז נבוך הצעיר כמעט ויען: “לא, אדוני, כי את אותו
בחיקו שמתי לו, למען יכירוהו בהמצאו, ואנכי
רצתי במלאכות, כי אמר רעי: נמרצה היא”.

“כן. נמרצה היא”, אמר הזקן במבוכה ויתבונן
במכתב, “נמרצה…” אמר עוד וידו רעדה; ולמען
הסתיר מבוכתו פנה בשחקה טובה אל הרץ ויאמר:
“אכן, נער טוב וציר נאמן אתה! – והנה אהל קצנה גם
הוא פה, על יד אהל ספתה הוא… הנה אשלחך ובאת
האהלה אל בת הרנחת והגדת לה את דברי אביה…
אבל! איכה תבוא ככה לפניה? איכה תדרך ברגלים
אשר כאלה על מרבדינו?” ובהחפזו צוה את העבדים
כי ימהרו לרחוץ את המלאך והלביש אותו בגדים
והביאו אל אהל קצנה, ובטרם יצא שב ויתבונן אל
חותם האגרת אם שלם הוא, ויפן אל הנער ויאמר:
“וכן, מת הרץ השני אשר יצא עמך?”

“מת לא ראיתיו, אדוני”, ענה הנער, “אך בחבלי המות
כי אחזוהו ראיתי. ועבדך נחפז לאשר שלח”.

“אך הסערה עצרתך בדרך, ואיפה עמדת?”

“היא לא עצרתני, אדוני, כי מאחור דחפתני, ואני
רצתי בכל כח”.

“אכן נער טוב וציר נאמן אתה!” אמר השר הזקן, כי
הנער ודברו מצאו חן בעיניו, ויפן אל העבד
הגדול ויאמר: “תן נא, אפו, לחם ויין לרץ וישיב
נפשו, הן רעב ועיף הוא!” – וימהר לצאת עם האגרת,
להביאה אל ספתה, אשר חכה לה כל היום.






ב


וזה דבר האגרת אשר קוה לה ספתה ביום ההוא –
ותבואהו עתה.

לפני צאת פרעה וחילו אשר עם באי כהן הראש
לרדף אחרי העברים, כעצת החוזה הזה, היה דבר
באי עם אנשי בריתו להוציא הפעם גם את דבר
הקשר ולהמליך את ספתה. ותהי עצתו על בעלי
בריתו אשר הותיר בצען, כי ביום השני לצאתו עם
פרעה וחילו מצען, תשלח אם ספתה ביד אחד הרצים
לקרא אל בנה במכתב כי ישוב אליה, לאמור: חלתה
הגבירה למות ותבקש לראות את בנה ולצוות לו.
ושלח פרעה את ספתה מן המחנה לשוב אל אמו
צענה. והוא כבואו יקח את ארזה ואת חיל השכירים
אשר עמו ויצא לקראת פרעה ושמר לו בדרך. –
ובאי, כאשר יבצע מעשהו על העברים, יוליך את
שביתם גשנה, ועם השבית יסב את כל חיל מצרים
מעל פרעה-מנפתה גשנה, ונותרו עם מנפתה רק מתי
מספר, גדוד שומרי ראשו, אשר ילכו לשלחו צענה
– ועליהם יפל ספתה בדרך עם חילו הרב והכם שם.
ואז ישים ספתה את כתר פרעה על ראשו ושב צענה
עם החיל אשר ברגליו ובא אל חצר המלכות, ושם
יפגשהו הרנחת עם קשתיו שומרי החצר, וקראו
לפניו: “יחי פרעה!” – ולכד ספתה את כסא המלוכה.
ובאי לא יאחר, כי בדבר אלהים יבא עוד ביום ההוא
מגשן, והמליך את ספתה לפני האלהים כדתי
מצרים – והמלוכה תכון בידו.

ככה יעץ באי במזמה להפיל את שני שנואי נפשו,
את המלך מנפתה ואת מזו העברי ביום אחד – והנה
זה בא הרץ ובידו המכתב, אשר יראהו ספתה אל
פרעה…

והמכתב כתוב אך ככתב אם אל בנה יחידה אשר
אהבה, ובו נאמר: “אנכי, בני, חליתי ביום צאתך
ואפל למשכב. ואתה ידעת, בני, את זקנתי כי תם
כחי, ועתה ידעתי כי הנה זה קרב מותי. אף
הרופאים לא מצאו לי נחמה בלתי אם אראה פניך,
יחידי, בעוד רוחי בי. כי על כן, בני, תפל נא
תחנתך לפני פרעה, אל החסד והטוב, כי יואיל
לשלחך ומהרת ובאת אלי, אולי אוכל עוד ואצוך
ותברכך נפשי, בטרם יוליכני מעמך אנוביש, כי
אבא לפני אוזיריש אביהו למשפט. ואני זכר אזכר
לפרעה את חסדו זה ואמתו עמדי. ובעמדי לפני
אלי המשפט עליו אתפללה”.

הוא המכתב אשר חכה לו ספתה ולא מצא בגללו
מנוח כל היום, והנה הביאו עתה הנער המלאך
הזה –

והוא אפרים!…



אפרים – איככה בא המכתב הזה בידו?

אכן לא שקר הנער בדבר הרץ, אשר נשכו הנחש –
וימסר את האגרת בידו. וזה דבר אפרים אשר קרהו
בדרך בברחו:

הרודפים לא השיגו את הנער הקל ברגליו, וינס
בדרך האגם והסוף ההרה, אך שם הדביקוהו
הכלבים. אולם אפרים קלע באחד אבן וימחץ את
גלגלתו, עד כי התגולל נדהם בכאבו, ובקומו
ברח מפניו ביללה, והכלב השני, אשר תפש את
אפרים בשוקו, תפשו אפרים בערפו וירמהו
בכח אל שוחה עמקה אשר עמד עליה – וישבר
הכלב שם. ועד עלות הרודפים ההרה נמלט הנער
ויחבא בנקרת אחד הצורים ואת פיה הצר סתם באבן
גדולה אשר גלל אליו – ולא נודע מקומו.

שם ישב אפרים עד עבר הרודפים ויחבש את פצע
שוקו, וינשר בפצירה ויגזר את טבעות הכבלים
מעל ידיו, וישכב ויישן במקום ההוא עד כי חם
היום. ובנטות השמש מערבה, אך אז יצא הנער
לדרך המלך אשר מצא, ויבוא אל אחד הכפרים, והוא
עיף מאד. שם שתה מים מן הבאר, אך לחם לאכל לא
נתן לו. הוא אמנם שאל, כי הציק לו הרעב מאד,
והדרך הן רחוקה היא לפניו, אך אנשי הכפר רגזו
ויתלוננו לאמר: המעט כי פקידי המסים בעברם
לקחו את הכל למחנה, כי נתן לחם גם לכל עובר
ארח? – “גש הלאה!” קראו לו מכל בית וחצר, ואיש לא
חמל עליו.

אז יצא אפרים ללקט פקועות שדה וכאשר נקרה
לפני גנה אחת – לא עמד ברעבונו ויקטף משם
שלשה קשואים ויברח עד בואו אל המסלה אשר
במורד הר, היא הדרך אשר אמרו לו כי סכותה תבא, –
וישב שם ויאכל ותחי נפשו, ובטרם יקום אפרים
ללכת – לקחה אזנו פתאם קול זעקה גדולה ומרה באה
ממעלה הדרך, ויפן וירא והנה בחור אחד נופל
ארצה, מתגולל ומתבוסס ובהחזיקו ברגלו יצעק
ויאנח מכאבו כי מר. וימהר אליו אפרים – והנה זה
בקי, אחד הרצים אשר ראהו בחצר הרנחת (והוא
הנער אשר העלה את אפרים מן המפלת!). ובקי אף
הוא הכיר את אפרים בגשתו ויצעק לו: אוי אפרים!
אנכי מת! אפעה נשכני – אני מת!" וימהר אפרים אליו
ויזר את מחץ עקבו אשר נשך, ויבא לו מים מן
הבאר הקרובה וישקהו. אך הנער עודנו מתבוסס
נאנח בכאבו, ובבכיו ידבר אל אפרים לאמר: “הנח
לי, כי מות אמות, – וחושה אתה תחתי, כי נחוץ
הדבר!… הנה באגרת הזאת שלחתי להביאה אל
ספתה – קחה – אנכי מת – ולך אתה הביאה… וזה אות
המלאכות, קח גם אותו ורוץ אל מחנה פרעה!…”

ואפרים השתאה רגע, וכרגע אמר לבו לו, כי אך
אלהים הראהו את הדרך ילך בה בטרם יבא סכותה.
ולמה? אולי למען יביא דבר אל משה ממחנה פרעה…
והן אף קצנה שם היא – והגיד לה כי לא נמלט הושע
כעצתה אולי תעשה עוד דבר להצילו… יגיד לה –
ויראנה עוד זאת הפעם… זאת הפעם בטרם ילך, או
ימות…

ויחלט ויקח מן הרץ את אשר נתן לו וישאלהו
“והרנחת אדוניך שם הוא?…”

“לא!” קרא הרץ, “והוא הן נתן האגרת בידי…”

ובעוד הוא נאנח וחורק שן ממכאובו הבוער, הראה
לאפרים דרך קצרה אשר יצא אליה במשעול מבין
שדות הכסמת ועבר את היאור אשר שם, וכל עוד
בינתו בו רעדו שפתיו ודובבו עוד: “מהר ולך!…
אותי, על אם הדרך עזוב… פה אהיה, ומצאוני עוברי
ארח… אם חי ואם מת ימצאוני…”

ואפרים עודנו חושב, אולי טוב טוב כי יביא את
המכתב הזה אל מחנה ישראל? וישב ויאמר: לא! הן
לא לפרעה ולא לשר הצבא הוא כתוב… וישב ויאמר:
ופן יכירני שם מי מלבד קצנה?… ויתנודד הנער
כי נחם רגע על דרכו זאת, והנה קול הרץ זועק: “רוץ!
רוץ ואל תבושש כי נמרץ הדבר!”

אז נכמר לב אפרים למראה האמלל הזה, הנאמן כה
לשולחיו כל עוד נפשו בו, ויבקש לשאלו עוד דבר,
אך האמלל כל בשרו רעד עליו ושפתיו החלו
דובבות מה וכל גוו מתחבט כאיל שחוט, וישק לו
אפרים ויאמר בדמעה: “בידך, אל אבי, אפקיד
נפשי!” וישא את רגליו וירץ בדרך אשר הראה.

הוא רץ כאחד הצבאים, והסערה באה אחריו
ותדחפהו עוד, בא הגשם והברד – והוא רץ, מסתיר
את האגרת מפני המים הנתכים עליו – וכן בא אל
המחנה בעוד האשמורה הראשונה.

והנה הוא רחוץ למשעי, משקה יין ושבע, לבוש
כתנת בץ רכה וחגור בגד צמר חם, מובל בידי אפו
העבד אל אהל קצנה…

קצנה, משא-נפשו זאת – הן היא אשר עשתה לו
כנפים בדרך, ברוצו ופניה רחפו לפניו, הן אך
זכרונה היא עודדהו לדבר בטח אין-פחד במשמרות
המחנה כאשר דבר – ועתה, מה יחרד לבו
בגשתו אל אהלה? –

האם לא יכירו שם מי מאנשי קצנה אשר עמה
באהל?






ג


ואהל קצנה – כל קרן אור לא נראתה מתוכו חוצה.
הורם מסך הפתח מקדם: “פה היא”, אמר העבד וילך
לו, ואפרים העמד בחשך לבדו. אך קו אור בקע
מבין היריעות אשר בתוך, מן האהל הפנימי –
ונדמה לו כי אנחת בכיה נשמע לו משם…

“שלום!” קרא בקול לא רם…

והנה הורם המסך הפנימי ויפל, ויהי אור
ויחשך – ואשה לפניו עומדת… הזאת היא? – והוא
מחריש. האשה נסוגה אחור ביראה ותשב ותרם את
המסך, כי תביט לאור את הנצב לקראתה דומם:

“מי אתה ומה לך פה?”

אכן, המינקת, האשורית הזקנה היא זאת!

ויתאפק אפרים ויען": “מבית הרנחת”…

ויקרב אל נכח האור, כי בטח לבו פתאם, אשר
הזקנה האשורית הזאת, אך טובה תעשה עמו. הן היא
אשר בחליו הפכה משכבו בחמלה רבה ותהי
יושבת על יד מטתו ומסלסלת בשערו באמרה, כי
פניו כפני בנה אשר היה לה לפני עשרים שנה,
בטרם תובא בשבי אשור מצרימה…

“האם לא תכיריני, ארבלת?” שאל אפרים בשחקה. –

הזקנה נחפזה נבעתה, פתחה פה, קפאה על מקומה
ומרב פחדה אף הגה לא יצא מפיה…

“ברחתי…” לחש לה אפרים בשחחו על אזנה.

ותמהר הזקנה ותחזק בידו ותמשכהו אחריה
מעבר המסך בלי אמר. ביד רועדת החליקה על ראשו
ותרמז לו כי יעמד – והיא נחפזה אל מעבר המסך
השלישי.

“מה?! הנה בא?” נשמע משם קול נבעת ונרגש.

והנה היא – קצנה, חורה, חרדה ופורשת כפים,
מתכנסת בקרבה ומרחיבה עליו עינים בלחשה
בקול עמום: “והושע איפה הוא?…”

“הוא לא אבה לברח, למען אוכל המלט אנכי…”

“הושע! הושע!” יללה קצנה חרישית ותלט פניה
בשתי כפות ידיה ותרעד כלה מבכי.

ואפרים עומד נכלם, – הן לא אותו בקשה קצנה, והוא
לפניה בא… הלמען תראה כי הושע כפר נפשו
היה?…

“ואיכה… למה באת הנה?”

אפרים בלע דמעתו, התאפק ובקול נחנק ענה:
“לראותך… להגיד לך באתי, כי הושע לא נמלט, ואל
המכרות יובא…”

קצנה שתה ידיה על רקותיה ותתהלך באהל כחיה
כלואה ובקנאת לבה דברה אל נפשה: “ומה אעשה?
מה אעשה כעת?! ואנכי יד פדות נתתי לו – והוא לא
קבל…לא אבה קחת חפשה מיד בת מצרים… הן לא
עבריה נביאה אנכי!.. אך אשר יזמתי אעשה!” –
קראה ותרקע פתאם ברגל, “אני כבת מצרים עשה
אעשה!”

הזאת קצנה? עיניה בערו בה וכלהב אש הציף את
פניה רגע – “שב!” אמרה לאפרים מחליטה ושואפת
רוח – “שב וספר, איך היה הדבר?”

“ילדתי!” חרדה אליה מינקתה, “תיקר נא נפשך
בעיניך! יראתי, – כי מה תעשי, מה, אם ימצא זה?”

“הניחי לי!” פקדה עליה קצנה, “הניחי וצאי”.

הזקנה יצאה נדכאה ותקרס ותשב מעבר המסך,
וקצנה תפסה ראש אפרים ותשקהו במצחו נשק
ובכה, נשק והביט בפניו ואמר: “נער טוב! מה שנו
פניך! את נפשך בכפך שמת ותבא הנה! מה
חכמת! מה עצמת! וראה – הן אך גבר נבון, איש
גבורה היית בימים אחדים! – ספרה, ספרה נא לי
מכל!”

אפרים נרעד נבוך, היה כשכור – ופתאם נפל ראשו
על כתפה באין אונים… ידעה נפשו כי המית רוחה
זאת אך להושע היא, והוא – מה רגשה נפשו בו אל בת
מצרים זאת – ולו יצאה נפשו כה בתמכו ראשו על
כתפה הרך והענג!

“ולמה תחשה ולא תגיד? ספרה ואדעה, מה אעשה
עוד?”

אז התאושש אפרים ויספר לקצנה את הכל, החל
בהושע וכלה באגרת אשר הביא עתה אל ספתה.

וקצנה ממולו יושבת, ידיה על ברכיה ועיניה אל
פניו, וככלותו מדבר, הניעה ראש ותאמר: “אכן,
נפלאים אתם העברים! זה למען הקל לאחיו את הפלטה
– אל המכרות ילך; וזה, בבקשו פדות לאיש-כפרו –
את נפשו בכף שם ויבא עד הנה… נפלאים אתם
העברים! – – אכן, גם אני בת מצרים עוד אנסה דבר…
כי מנוח לא אמצא לא בחיים ולא במות כל עוד
הושע במכרות יתענה…”

ככה הגתה קצנה כמדברת אל לבה ודמעתה שמה
מחנק לקולה; ופתע זעה, הטתה אזן אל מעבר המסך
ותקרא בלחש: “ארבלת!” הוציאיהו! הסתיריהו! –
ספתה בא ופן יכירו!

ואך מצאה הזקנה להחביא את אפרים בפנה אחורי
הארגז באהל האפל ותכס עליו בסדין – וספתה בא
וקצנה צהלה לקראתו בהגות אהבה: “חדשות? חדשות
אני רואה בפיך!”

וספתה שוחק בקול: “הכחתול בחשך תראי?” והיא
כמתאבקת עמו תקרא: “הניחה! הניחה רגע – מה
השמחה הזאת לאדוני?”

“האגרת אשר צפיתי לה הנה הובאה – ואיה הנער
הרץ? הן אל אהלך בא”.

"שלחתיו!… לארבלת צויתי כי תביאהו אל אפו
ושלחו מן המחנה לבל ילין פה… ארבלת צאי!

וארבלת יצאה ותשב על הארגז אשר אפרים נחבא
אחוריו.

“ולמה זה שלחתיו!?” ואני אמרתי לשאלו עוד דבר.

"שאלתיו, אם יש עוד בפיו להגיד מה ויאמר:,אין'…

ואמר: למה יהיה פה? אולי יקרא עוד אל פרעה…"

“אכן חכמת, בת!” חכמת ולמלוכה תצלחי", קרא
ספתה וישק לה בעז.

“הניחה… ומה באגרת?”

“אני קרוא לשוב כאשר קויתי…” עתה ישן פרעה,
וכקומו, למחרת הבקר אבא לפניו ושלחני… ומה
הגיד המלאך לך?"

“הוא הגיד לי, כי נרגז אבי על צאתי,במסע
שעשועים' זה… דואג הוא לי, וישלח להגיד לי…
כי שוב אשוב גם אנכי!”

“לא! – כי את פה תהיי, ועם הגברת אשת באי
תלכי באשר תלך היא… כי למה לא תראי בציד
העברים? ולמה לא תלכי גם את גשנה עם רעותיך?”

“ולמה לא אמצא עוד חן בעיניך, אדוני, כי לא
תקחני צענה אתך?”

צללו נשיקות ושחוק עגבים – וקצנה עודה שואלת:
“למה? למה, אדוני?!”

“יפתי! ימי מבוכה נכונו בצען… וטוב לך היות
בגשן – וחסית בצל באי ואשתו הזקנה, כי באשר
זקנה שם חכמה!”

“ותבקש כי אחכמה, גם אני?”

“אך כמעט; ורק עד עבור ימי המבוכה ואז…” ובטרם
יכלה דברו נאנח אנחת חמדה ונשיקותיו צללו.

“וזאת המבוכה הקרובה במה תהיה?”

לחש דברים. קצנה ביראה תשאל וספתה בשחוק
יענה.

וארבלת הזקנה שחחה אל אפרים במחבואו ובלאט
אל אזנו באין קול תאמר: “נצא. אביאך אל אפו, הלא
שמעת – ונמלטת…”

אולם אפרים לא זע. כאבן דומם היה. דומם צלל
בהקשיבו… שמץ דברים תקח אזנו מעבר המסך,
ולאזניו לא יאמין – האין זה אך חלום?

והנה יאמר ספתה; “וכשובך צענה – בכתר על ראשי
עליך אופיעה!” –

“מלכי! מרים ראשי!” רעד קול קצנה בתחנת עגבים,
“ומה תתן לי אז?”

“כל מוצא שפתיך היפות אתן – הו, חמדת לבי
ובשרי! כל משאלותיך” –

“אבל הניחה לי עתה!”

“ולמה? הן מחר אני נוסע, וימים אחדים לא אראך עוד,
יפתי!”

אנא! הניחה לי ואדברה כמעט… אנכי אך חסד
אשאל… עשות חסד לנענים, למען כפר פני האלים,
פן יחרה אפם בנו… חסד כפורים תתן… לא כן?"

“אנכי, הה! הן גם את נפשי ובשרי לך אתן… קחי
וטרפי!… הה, טרפיני כלביאה!…”

"בי, הניחה עד בואנו צענה… הה, הרף, מלכי! הרף
נא! – – –

לא! – ראשית ממלכתי את תהיי! – המליכיני, חתורה!

הו, אלתי! – סוסתי! סוסתי!…"

כנחש הגיח אפרים חוצה, קם ויספק אגרופיו על
ראשו ובחרק שנים נשפה קללתו: “ארורה מצרים!
ארורה תהיה!”

וארבלת, אשר נחפזה אחריו, החזיקה בו בבכי
ותלחש ברעדה: “כשפחה, הה כשפחה כן יענה את
הילדה! – והיא הן שנא שנאתהו!”

לולי הושע! לולי הוא עמד עלי בכבליו – ואהרג רגע
את שניהם יחד!" נאנק אפרים ברצח, ובפרשו את
כפיו – נפל ולבו ארצה, ומצח פניו חפר חבט בחול
הרטב…

“הס… הס!” קראה הזקנה בחרדה ותחפז אל אהל אפו
לקרא לו לשלח מפה את הנער האים –

וסביב אהל קצנה, הרוח כבחלילים יהלך, – סובב
הולך, שורק ומקונן יחד…






ד


ביד אפו שלח אפרים מן המחנה, מחנה מצרים,
וגם צידה נתנה לו לדרך, ויובא עד מגדול וילן
שם במבצר ההוא.בפנה, תוך חדר נרחב, חדר
המשמרת אשר בקיר החומה, נפל העלם עיף ויגע על
השק והתבן אשר הצע לו; ובלי חשוב דבר וחפץ
עוד חפץ, נרדם באשר נפל ויישן.

ובשנתו שבה הופיעה לו מצודדת לבבו: מרחוק, מן
המאפל, אפל ריק אין-כל, נראתה לו קצנה ותצץ
כמראה השחר בהלו באשמרת הבקר. היא זרחה לו
בעטרת כנפי זהב לראשה וברביד זהב על חלקת
צוארה, נופל עד שדיה; ובלבוש רקום זהב, לבוש
מלכות, צעדה לקראתו כיוצאת במחול; ובנענעה
בידה שושן-לוט גדול, אשר צלצל בדממה כפעמון
כסף, קרב תקרב אליו אף רמז תרמז לו מה בשחקת-חן
ורחמים… אולם אפרים אך נרגז לקראת בואה, שלח
יד דוחה לעמתה ויען: “מי את?! – לא ידעתיך, בת
מצרים!” – וכהפנותו ממנה, התהפך –

וייקץ – –

הוא נעור משנתו ויקם בטרם בקר, כאשר אמר אמש
בשכבו, ותהי ראשית מחשבתו: המלט מגבול
מצרים, – הבדל מן הזמה והמעל אשר ראה והרחיק
מנכלי מצרים, – הרעים אשר יארגו המה ונשותיהם
יחד; המלט המדברה ובוא אל מחנה ישראל עמו,
אשר זה משה הנאדר ינחהו, ואל נון אבי-אביו, אשר
שש כגבור לצאת בעת זקנתו לנדודים; ושם – אשר
יקרה את כל העם יקרהו גם הוא.

והנה נשמע לאפרים בהדבר שנים מן השוטרים
אשר נצבו בפתח הבית למשמר; כי שאל האחד
ויאמר: “ולמה השכימו כה משרתי האלים אל
המקדש?”

ויען השני: “הארץ רגזה ותנט הלילה והכהנים
יחשו? כי על כן נועדו להועץ, במה יקדמו את
פני האלים לבקר”.

“ולמה רגזה כה? מה יאמרו הכהנים?”

“אין זאת כי אמון-רע, אשר התעה את העברים
במדבר, אמר להבהילם עוד! ואנחנו דמינו כי
הבית יפל…”

“והמה, האף אמנם נסבו וישובו אל פי-החירות?”

“אכן, נבוכים הם בארץ; סגר עליהם המדבר, ומזו
נביאם אובד דרך – ויביאם ימה-סוף, כי צרה לו
היבשה!” –

ויצחקו שניהם יחדיו –

ואפרים, אשר בשנתו הכבדה לא שמע הלילה
בנוע הארץ, היה גם הפעם כלא שומע, אך בלבו
אמר: “עתה אדע אנה אפנה לבקש את מחנה ישראל; אל
פי החירות, אמרו, אל מול הים, – ושמה גם
אלכה”.

אף זאת אמר בלבו עוד ויתחזק: “אם הביט אל ישראל
לארץ – ותרעד, אין זאת כי ראה ראה את עמו אשר
במדבר, וגם את פרעה וחילו הרודף אחריהם – ראה;
ומשה, הוא ידע ידע לנחות את העם…”

ובטרם יצאו הכהנים אשר במקדש, לקרוא מאפל אל
השמש החדש, כי יולד, ולקדם את פניו ברנה
ובתפלה – יצא אפרים לדרכו, וצרורו הקטן בידו,
וילך בעוד חשך אל עבר הים.

נדכא, דומם בחשך נכחו הלך, בלי דעת מה רב
הדרך אשר לפניו… אך כהגלות לעיניו, באד
השחר המתבהר, זה המדבר המשתרע למרחביו, –
שאף שאף העלם רוח כאיש היוצא מתחת חמר מים
רבים – וימלא לבו דרור, דרור אין מצרים, וקול
תרועה שש ויפרץ פתע מגרונו, – הוא הקול אשר
היה מזעיק בו את הרועים מדי בקר:

“עורה-עור!” צהל קולו בעז!

אולם הפעם העיר רק צפור אחת מחגו-צור, ותתעופף
בלבנת השחר, – ואפרים פרש כפיו אחריה, כי
רגע נדמה לו, אשר עוד מעט והתעופף גם הוא לרוח
הבקר! –

הוא קל ועז וחפשי, ואל עמו ואל מחנהו ואל
בית-אבותיו ימהר, אשר שם, אך שם, קנו ומשגבו
נצח!

כי כגר נודד השב מארץ רחוקה והוא קרב אל ארץ
מולדתו אשר הדח ממנה, כן שאף עתה העלם אל
עדת ישראל עמו, אשר יצאו לנדודים ואשר מצרים
רודפים אחריהם…

לו יכל אפרים והביט עתה בפניו הוא, לראות מה הם! –
הן אך נער היה בצאתו לפני ימים אחדים לבוא צענה,
ועתה כל לבו יאמר לו: גבר אתה וכאיש בגבורתו
תבא אל עמך לעבדו בדרכו, דרך התלאה, – עבד
בלב אמיץ לפני יי ולפני משה עבדו, ועתה – לך!



וכעלות השמש וכל הארץ האירה סביב ותזרח, ראה
אפרים בית-מגדלים אחד נושן, עזוב במדבר –
וימהר שמה ויעל בראש הצריח, למען ישקיף
סביבו למרחוק, אולי יראה מה וידע אם להימין או
להשמיל.

והנה לרגלי ההר, הר בעל-צפון, הרובץ בגבה גבו
האדיר לפאת הרקיע, נראה לאפרים הים – והוא
עוטה לבנת אד כסדין:

“האמנם קרוב הוא הנה עד כה?” – השתאה אפרים
למראה ים-סוף ויתבונן עוד…

והים – גם מרחוק נראה כי טרם ינוח מזעפו, ואם
כי שקטה הרוח אשר סערה מיום אתמל, עוד רגש
ירגשו הגלים בים, ובהזותם קצף ישיתו על
גדותיו כעין ערפל. והנה זה עבות קטנות עולות
משם מאחרי הערפל, ועל טהר שמי הבקר תתנשאנה:
האם סערה חדשה תבשרנה אלה, כי קרובה היא?…

ואפרים עוד ילטש עיניו, עיני איה צופות מרחקים, –
והנה, הנה לרגלי ההר ואל לשון-הים שם, נקדות
נקדות, כעדר צאן נפוץ במרחבי החול, – והלא אהלים,
אהלי מחנה ישראל המה!

והוא אמר כי עד מחנה ישראל דרך יום, או גם יומים,
יהיה לפניו –

“האל!” קרא העלם בחרדה, "מה קרובים הם! ולמה נטו
שבו עד הנה? הן עוד היום ישיגם פרעה – ואנה
מפניו ימלטו?!…

ימינה – הים בכל רחבו ישתרע, קדמה – לשון הים
על דרכם שלוחה, מצפון – פרעה וחילו באים;
ולפניהם אין דרך בלתי אם אל עבר ארץ מצרים –
והיו שם למכת חרב הרג ואבדן לפני הצבא מזה
ולפני יושב הארץ, אשר ישתער עליהם בחמתו,
מזה –

“הצילה, אל! – מה תעשה לעמך כיום הזה!?” זעק
אפרים מרה ויפל על פניו.

זאת לו הפעם הראשונה בימי חייו אשר נועז קרא לאל
ודבר אליו, – אך כקראו את הקריאה הראשונה הזאת,
פרצה תפלה מלבו אל נכח השמים. ובכל כח קולו
צעק צעק הנער, למען ישמעהו יושב המרום רוכב
הערבות – ויאמר:

“אדוני, אדוני! אל שדי הגדול הגבור והנורא! אל
אלהי אבותי – התשמע?! – הט אזנך לי ושמעה נא! –
נער אנכי, אך הן ראה ראיתי את החיל העצום, חיל
פרעה הרודף אחרי עמך אשר הוצאת ממצרים! – כי
על כן אקרא אליך: שדי! פקח עיניך וראה אתה
בהם! הביטה ממעון השמים, כי רב ועצום האויב!
ועמך, על נשיו ועל טפו, ראה – איכה יעמדו המה
בפני צבאות פרעה ומרכבות פרשיו?!… ראה וזכור,
כי האמין העם בך ויצא אחרי משה עבדך – זכור
זאת והצילה, אל! הושיעה בעוד עת, פן יבא פרעה
וידוש את שבטי ישראל כהדוש מתבן במדמנת
היאור! ­ זכור אשר נשבעת לאבותינו – הו, זכור! –
עשה והושיעה, כי גבר אויב! הושע-נא, הצל-נא, אלהי
אברהם יצחק ויעקב! – הצילה!”

ככה זעק הנער בחזקה, ובטרם יוציא כל רוחו
הנרגש לפני אלהיו – נחפז וירד, דלג וקפץ מטה
במעלות המגדל ההרוסות. וכרדתו כן נשא את
רגליו וירץ בכל כח אל עבר מחנה ישראל – רוץ
בערבת המדבר לאין דרך –

אל משה, אל משה ירוץ והגיד לו! – אולי ימצא עוד איש
האלהים עצה ותושיה בטרם ישיג חיל פרעה את העם,
כי קרוב הוא – הוי, מה קרוב!…

וככל אשר ירוץ אפרים, כן יקדרו השמים וכן
יגבר הרוח.

קדר השמש, ותכלת השמים נמלחה בעננים
ותמרות-החול, ורוח עזה תחולל מדבר, וכמו בציצית
ראשו נשא תשא את הנער, פרעה קוצות תלתליו –
והוא כעל כנפי הרוח ירחף… רגליו לא בכח אנוש
ישאוהו במרוצה –

אל עמו ואל מולדתו ישאף, אולי יבא בעוד מועד,
אולי יציל! –

והנה זה נשמע לו שאון גלי הים כי נגרש. יכו
משברים ברעש על סלעים – על רגלי בעל צפון
המוצקות אשר שקעו בתהום –

והנה הנה האהלים! אהלי מחנה ישראל אשר תמרות
האבק עליהם תחוללנה –

וקול! קול יי על מים רבים, קול יי על המדבר
המסתער!

קול יי בהדר! קול יי בכח! קול יי ברוח שרק –
ויעקר עץ תמר משרשו ויזרקהו כמטאטא לרגלי
הנער – והנער רץ!

נרדף מרוח ונשא ברוח אל משה יחוש –

אל משה, מלאך יי אשר לישראל עמו!


פרשה עשירית: מעבר ים סוף


הים ראה – וינס…

ההרים – רקדו כאילים…

(תהלים)


א


קדמה-צפונה, ב“דרך ארץ פלשתים” הקרוב, אמר העם
ללכת בצאתו מארץ גשן, ויפנו לפרץ להם מעבר בין
מבצרי אתם. אפס כי עז גבול אתם – ויסב משה את
העם אל מגדול, תימנה, לעבור את גבול מצרים משם.

והנה באו התרים אשר שלחו מלפני המחנה
ויגידו: “מחנה רב ראינו מרחוק במגדול, וגדודים
שם בדרכים אורבים אל העברים”. ואשר שלחו לרגל
מאחרי המחנה, שבו גם הם ובחרדה ספרו לאמר: “יצא
פרעה ושלישיו מצען והוא רודף ברכבי ברזל וחיל
כבד מאד!” –

ויהי הפחד ותגדל המבוכה בעם לאמר: “נלכדנו!
מצרים לנו מפנים ומאחור…”

אז יקומו מבני האספסוף, אשר עלו עם ישראל –
והמה פליטי כלא ושבי מצרים ועבדים ושפחות אשר
ברחו מאת אדוניהם, ובהם גם רוכלים ההולכים
בעקבי המחנה למכור ולקנות בעם – וילונו
בקהל לאמר: “המבלי אין קברים במצרים לקחנו משה
למות במדבר?!” ומהם הפנו גם איש אל נפשו, למען
שוב והתגנב אחד אחד אל הארץ פנימה.

ותהי האימה בכל המחנה ויאמרו: “הן טוב לנו עבוד
את מצרים ממותנו בחרבם הקשה”. ואיש אל רעהו
יתלחשו: “ולוא נשוב בעוד מועד מצרימה – ונסלח
לנו”.

ויש אשר גם קראו בעדה ויאמרו: “נתנה ראש
ונשובה!”

אולם בעוד המחנה עושה כה וכה במבוכה ובתלונה,
שבו גם מרגלי חרש, אשר הלכו בלי שאול את פי
משה ואהרן, ויגידו: “שמע שמענו, כי צוה פרעה
את חילו לאמר: הכה את העם הרע הזה במדבר עד
כלותו! אל תתנו להם חנינה, לבלתי השאיר שריד
ופליט מהם אל ארצי! רק את הנשים והטף תותירו,
והיו הם ומקניהם לכם לבז!”

והנה גם נחשון ואורי בן חור עם אנשיהם, רומי
קשת ושולפי חרב, אשר יצאו, המה עם חניכי נון,
נסות דבר במגדול, אולי יפרצו שם דרך לעם –
שבו גם המה במרוצה אל המחנה. כי עצום וחזק שם
האויב אשר פגשו…

ותשא כל העדה את קולה ותבך – וסופת המדבר
בענני האבק עליהם יללה ותרע בשרקה…



בזעק ובריבות-כעסים נחפזו כל המחנה מעל גבול
מגדול ויטו וילכו במבוכה אין-סדרים עד בואם
לפנות ערב שפת ים-סוף אשר לפני פי-החירות, בין
מגדול ובין הים, אל מול הררי בעל-צפון – ויעמדו
שם, באין דרך לפנות עוד.

“נטו אהל, כי פה נלינה!” – העבירו נערי הזקנים קול
במחנה, כאשר צוה חור על-פי משה.

והנה בטרם יתקע העם את אהליו, לחסות מפני הרוח
המתגבר – וחבל פרשים מחיל פרעה בא…

מרחוק נראו כשנים-עשר איש וסוסיהם, והמה צופים
אל המחנה, – ותעבר בעתה בעם ויקראו: “מצרים
נוסע! הקריב פרעה!”

“אבדנו, אבדנו!”

“ננוסה!”

אך כל מנוס אין; מאחור חיל מצרים רודף ובא, ומקדם
– הים בזעף גליו יתגעש…

והפרשים הקריבו עוד ויעמדו בקצה המחנה
מקרוב, פנים אל פנים, ובגבה אפם בעברים
הנבוכים יתקלסו. בלעג יקראו אליהם לאמר: “שבו
לכם פה, שבו! כי הנה יביא מזו נביאכם אניות
להעבירכם את הים!”

“ועד בוא האניות מתרשיש עוד נשוב ונתראה פה.
ואף בלשון חרב נדברה כמעט!”

“עד מחר, – וזה לכם האות!” קרא ראש הגדוד וישלח חץ
אל המחנה – – ויפגע בצואר אחד הגמלים.

בנחרה וזרק דם יסתער הגמל בקרב המחנה,
והפרשים בקול צחוק גדול הפנו וידהרו לדרכם, –
ובכי וספוק-תמרורים פלחו במחנה הנדהם…

זעקת נשים – אמות על ילדיהן בצוחה תפלנה,
תחבקנה להם ומר תענינה. גברים – אלה ספקו
כפים ואלה במר נפשם יריבו ויצעקו. – ומי
ישמע אל אהרן ואל בניו, צונפי מצנפות הבד,
העוברים במחנה להרגיע את העם? – המה בדבר משה
יקראו בקהל לאמר:

"אשר ראיתם את מצרים היום –

לא תוסיפו לראותם עוד עד עולם!"

אך לולי רפו כל ידים מפחד, בהמוס כל לב – ורגמו
כעת את מנחמיהם אלה באבנים…



ולקול רעש הים לגליו לא נשמע קול התאניה אשר
במחנה הנופל יגע בחשכת הלילה והוא מכה סער
ומטרות עז יחד…

והנה זה חלף הגשם, כי נשאו הרוח, אך עבים עוד
יתאבכו באפל על כנפי רוח קר המכה בעברה
וקורע את יריעות האהלים.

“האל הרוכב בערבות! למה התקצפת” –

“ומשה איפה הוא?…”

הוא – הרה בעל צפון עלה ולבדו שם יתעלם, ואהרן
וחור וזקנים מישראל עומדים ומצפים לרגלי ההר
בחשכה ובסערה, – מתי יופיע איש האלהים והגיד
את אשר דבר עמו שם האל?

אזלת יד אדם! אך אל כי יתגבר אולי יושיע עוד… כי
על כן נשאו הלבבות לאל בשמים, אולי יעשה עוד
אות לעמו האובד אשר קרא ממצרים, – והנה קורא
העם מאהליו, לאלהי אברהם יצחק ויעקב יזעקו; את
השבועה אשר נשבע לאבותיהם מימי קדם, בזעקה
למרום יזכירו, יקראוה בקול.

ליל תפלה ותחנה היה הלילה ההוא לעם נדח ואובד
במדבר…



ונשים מבית-יוסף, אשר נקבצו מאחרי הגבעה, על
אהל נון הזקן ספד תספדנה. לבנו, להושע הגבור,
תפארת יוסף, ולאפרים בן בתו תבכינה.

כי באה השמועה לבית-נון על הושע ואפרים ביד
חגלה ואמה אשר באו מצען (כי אליאב הזקן מת,
ותקח חגלה את אמה הזקנה ותרכבנה על החמור
ותלכנה גם הן אחרי מחנה ישראל) ותבאנה את
הבשורה הרעה אל נון לאמר: “ביד רופא הצבא שלח
הושע בנך לנו, להגיד לך: אסרו הושע ואפרים
בצען וישלחו לארץ גזרה, אל מכרות פרעה אשר
בסין”.

לשמועה הזאת ספק הנשיא הזקן את כפיו ויזרק
עפר על ראשו… הה! כל ימי לכתו במחנה יחל האב
לבניו השנים כי יבואו, ובהושע, השר בצבא
מצרים, בטח, כי הוא בבואו יערך את ישראל עמו
למערכות אשר לא יפרעו, ונהל את צבאותם בתבונה
על-פי משה, – והנה אבדה תקותו, אבדה! הושע
משען-נפשו ואפרים משוש-זקנתו בשחיתות מצרים
נפלו – ויכרע הזקן ויפל דומם ארצה.

דום ידום הנשיא, אך הנשים, נשי בית-יוסף, לשבר
תבכינה עוד ובמר נפשן קינה תענינה:

"קראת לעמך, אל, ותעזבהו?

וגבוריו ביד צר איכה הסגרת?!"

וקול ענות הנשים דמעה יזיל גם מעיני הגבורים
אשר במחנה…

אז יצא הזקן ומפתח אהלו ענה ויאמר: “מה
תספדנה כעת, בנותי, לאחד באבלו? אני את יגוני
לבדי אשא. ואתנה – אשה בלבה לאל תפלל
ובאמרי פיה תחזק את בעלה לדרך; כי מחר הן
יצא יצא משה לפנינו, ובדבר יי אל אשר יאמר
נלכה… קומנה בנותי, ואשה אל אהלה, אל בעלה
וילדיה לכנה!” –

וכבלע הזקן את דמעתו שב האהלה.

בדד ישב הנשיא, ידום ובילל הרוח יקשיב, הקשב
ושמע אל אשר במחנה לילה…

חצות לילה – והמחנה טרם ישקט. נדמה קול הטף,
אולם קול תפלה וזעקה מפה ומשם עוד עלה יעלה
ויעתיר השמימה –

הישעה אל והושיע עוד?…



אך באשמרת הבקר, כשך הסער, והירח נשקף
בהיר לפני רדתו – נרדם המחנה.

נרדם – ופתע מן הדממה, נעה הארץ לקול נפץ
עמום, רעדה ברעם תהומות ותנוט – וכל המחנה טלטל
תחתיו – ותהי החרדה!

אנשים מאהליהם חרדו ואיש אל רעהו יקרא:
“השמעת?!”… ובטרם יענו דבר – וירעם עוד קול,
כקול רעם משלש, אך באין ברק מרחוק בא – וינט
חוף הים סביב והר בעל-צפון נרגז וירקד רגע
בחרדה –

ורעש, רעש גדול וחזק בא מן הים!

רוח לא נשף – ומשברי ים יסתערו, חמרי מים
אדירים יערמו ויתנפצו לנגה הירח – ורוח
אין…

ויהי המחנה כלו חיל וחרדה.

“הראית?!”

“השמעת?!”

“שאול רעמה והרים כעגלים רקדו!” –

ובעוד הקולות קוראים בהמון זה לזה, שבה נהמה בטן
האדמה – ובזועה, פתע, כנאד נפוח נבקע וישף
במרום רוחו – וידם…

ארץ, שמים ואדם יחד נדמו רגע, והנה קרא האחד:
“הביטו!” – ויסער רעש דברים מעברים:

“נגבה מזרחה ראו!” –

“להבה מראש הר פרצה!”

“נד אש מן הערפל יצא!”

“אכן, זה הר-האלהים שם הוא!”…

ויקד העם וישתחו –

כורעים ונופלים אנשים ונשים על פניהם ולאל
ברעדה יקראו –

ולשון הים מרחוק כמרקחה תזעף כלה – קצף,
קצף, קצף!

“אל זועם! על מה חמתך נתכה? חוסה, ואל יכנו
קצפך הפעם!”

וליל תפלה היה הלילה ההוא על שפת ים-סוף, ליל
תפלה לכל העם עד בקר. –

ויהי כעלות הבקר בעבי ענן ושאון סער – והנה
משה בשיא קומתו האדירה יורד מן ההר, הר בעל-צפון.

אל המחנה יצעד, יחצה רוח, וכנפות אדרתו ככנפי
הנשר יתחבטו. נצב, נשא ראשו, ראש כביר פרוע
שער; השמימה יביט ופלגות זקנו על כתפיו
יתנופפו. תקע מטהו בחול הרטב מני גשם ויעבר
עיניו על הקהל, אשר נחפז אליו מעברים; ואל זקני
ישראל העומדים סביבו פנה ויאמר:

"אמרו בעם: אל תיראו ואל תערצו.

מה תבקשו דרך? והאל לפניכם הולך.

אחריו תלכו – ולא תיראו!"

ויפן ויצא את המחנה – ופניו אל הים המתגעש.

בטח, כגבור לקראת אויב, יצעד וזקני ישראל
אחריו מרחוק ילכו…

ומי העביר את השמועה במחנה לאמר: “איש האלהים
דרך בים ישים לפנינו!” – מי?…

נבא ההמון ביחלו לתשועה. איש אל רעהו יעיר:
ידברו, יתלחשו – וכלם לאל ולמשה עבדו יקוו,
כי הנה יהיה אות, הנה מופת יבוא…




ב


והנה נצבו שם זקני ישראל בגבעה על מפרץ
הים, המה וצידונים עוטי שני ותכלת עמהם, –
כנענים עוברי ים אשר פגשו.

על מטותם מפני רוח נשענו וכלם לים יביטו אף
להר ישאו עין ובעבים צפונה יראו, אשר משם
הרוח יחול – – יעמדו, ישוחחו אף יתמהו; אך משה
לבדו הלך ילך עוד.

ירד ירד הימה, בקצף גלים יצעד ומטהו בידו מעל
פרעות-ראשו נטוי על הים, שלוח בימינו על הגלים
המתקצפים – והמה כעדר כבשים יתנגשו
בברחם…

והנה עמד, הפנה ראשו ואל נכח הזקנים ענה דבר –
ויבדל נון מתוך העדה וירוץ.

כנער בגבורתו ירוץ הזקן לקראת המחנה, את כנפי
אדרתו אסף, מול הרוח יתגבר, – בדבר איש
האלהים, אשר הושם בפיו, ירוץ השב…

“אבי, אבי! נון! נון אבי – הנני!” צהל לו פתאם קול
צעיר עז.

בחור אחד נשא, כמעופף בכח זרועותיו הפרושות,
לקראתו ירוץ, וכהרים הזקן את שיבת ראשו – והנה
זה אפרים נכדו נופל על צואריו!

נושם-נושף הנער ועל פני הישיש יאנק לאמר:
“נמלטתי, אבי! – עתה באתי! – שלום מאת הושע
בנך! – עוד הושע חי! – וחי אדוני, כי אביאהו עוד
עדיך! אנכי עם נערי מן המכרות אוציאהו!”

פרש הזקן כפותיו ובשאתו את פניו השמימה,
קרא קול רועד וחזק: “יי אלהי, מה גדלת!” וידם.

רגע חבקו ידיו את הנער, ובנשק לו על ראשו
נחפז, נסער וידחפו מעל לבו:

“אחר, אחר תספר בני!” יקרא אז, “כי שמעתי!
שמעתי שמץ מאשר קרכם במצרים, – אבל, הנה
הגדיל יי ותהי התשועה! קרע אלהים תהומות
ברעש! בקע מעמקים בים הגדול, ומי המפרץ,
ראה, שמה יפולו! – מפני איש האלהים, מפני משה
ומטהו גליהם יברחו, ופנו דרך אל עם יי כי
יעבר!”

ובעוד הנער נאלם בתמהון, משכו הזקן ויקרא:
“בואה ונרוצה אל המחנה, בני, לבשר ישע!”

וברוצם יחד עוד ישלח הזקן אמרות אמרות נסערות:

“בטרם בקר עוד המו צפו גלים על החול והאבן אשר
שם! וכעת – התראה? שפת המפרץ כלה נחשפה, –
רחקו הגלים והמה נסים עוד – – ונגבה-מזרחה
הביטה! – התראה חמר ענן קודר שם? – שם עמוד-אש
בער לילה! כי שם הר האלהים, ושמה ינחנו משה,
כי נעבר את הים!… ינוסו מימיו מפנינו! – גם
אנשי הים, הצידונים, וגם הדיגים שם אומרים, כי
הרוח הזה כלה יגרשם מן המפרץ, בנעלים בחרבה
נעברהו! – עתה נסע נא את העם בטרם יבוא פרעה!”

“הה, פרעה!” קרא אפרים רתת, “כי על כן, אבי, הן
מהרתי ואבוא להגיד כי קרוב הוא – עוד היום וחילו
העצום ישיגנו!”

“ידענו, בני! הכל ידע ידע איש האלהים! והנה
צויתי להסיע את המחנה ימה, אחרי משה רוענו!
הנה הוא שם, ומטהו ישים נתיבה במים עזים! –
יעבר עם יי, ואז אתך אני, בני! – יחד עם נערינו
נלך וגם את הושע נצילה! הן עוד תשלוט ידי בחרב
ובגרזן – ועמנו אל!”

“עמנו אל, וברכת משה עבדו תאמצנו!” קרא הנער
ברגש למראה אביו הזקן אשר עוד כח ואש עלומים
יסערו בו.

"וראה גם ראה נא, בני! על ההר שם השיאו נערי
הצידונים אש, – מדורות יעלו לאלם, הרוח הצפוני.
אומרים הם כי אלם זה עמנו הוא להעבירנו בים, אך
אנחנו הן נדע מי האל ההולך לפנינו.

“אל האלהים יי! נגלתה יד אלהינו על הים ודרך
לפני עמו יפתח!!” – בקול הקריאה הזאת בא הזקן
ונכדו אל המחנה ויתיצב עמו שם.

ובעוד העם מסביב, נער וזקן, רצים אל נון – קרא
הזקן אל נכדו ויאמר: “קום בני, הזעק את המחנה
לכל קצותיו! עלה על סוס ורכב!”

“הנני, אבי!” קרא אפרים, “אך מה אקרא, אבי? שימה נא
דברך בפי ואגידה בעם!”







"שמעו העברים, שמעו!

יד יי נגלתה על הים – וינוסו מימיו מפנינו!

משה במטהו יגרשנו, ברוח אלהים גליו יברחו!

קומה ישראל! אחרי משה לך!"

ככה יצא קול אפרים וירע כשופר. והוא דוהר על
סוסו האמיץ, נשא במחנה – וירא מרחוק כמו נשא
על כנפי הרוח, ובידו מטה עז ינופף, מטה נשיאים
בכפתור הכסף, אשר נתן נון בידו לאות, למען
ישמע לו העם; ומתרועת כל הקהל קול אפרים
כשופר יעיר:

“העלו! אחרי משה תעברו!”

ונון הזקן אף הוא בין האהלים יסובב ולכל ראש-עם
בשם משה יקרא:

“דבר אל בני ישראל – ויסעו!”

וינע כל המחנה; בקולות וזרם דברים על כל
קצותיו נעור ויתנודד.

נופלים אהלים ונגללים, תנופת מרבדים ומוטות עץ,
צליל כלי נחשת וחרחור גמלים, פרים ופרות בעל
עגלות יתנו, מכת שוט וקול קרן בתרועה – ועל כלם
קול מפקדים מסביב יחיש את הקהל במעשהו:

“חושו, עושו בטרם יבוא פרעה!”

“רוץ, מפים, וקרא באספסוף כי לא יתמהמהו!”

“בעגלה הזאת שים את היולדת – ופנו דרך!”

“רועים ועדריהם! לפני החלוץ תעברו – צאו!”

“דפק! דפק את העדר ולא יפגר!”

“איש על שבטו ואיש לבית אבותיו!!”

“תן לו את החמור, והרכיב את טפו הוא!”

“בן מנשה! מה לך באפרים? – אל תפריעו את
המערכות!”

“הנה, אנשי סכות! הנה, ימינה הטו!”

ובעטת פרדים וחרחור גמלים וגעות בקר וצאן
נרדפים, ועם נמהר במהומת המעשה! ובערב הרב,
ערב אדם ובהמה וצרורות, נשים על ילדיהן תחפזנה
ואמרות תפלה מפיהן תתמלטנה:

“חוסה, אל, ומיד פרעה הצילה!”

“נטה ידך על מצרים, פן יכו אבות על בנים!”

“נחנו, אל ישענו, ביד משה עבדך!”

וככה מן הבהלה והצהלה, בחרדת-חפזון
ובטחון-לב באלהים ובמשה, עשה יעשו האנשים
והנשים חושים – –

והנה זה שלחו הצאן והבקר ביד הרועים וילכו.

וברדת היום עמד כל המחנה מקצהו ועד קצהו על
הנשים והטף ובהמת המשא אשר אתם – כלם
למערכותם נכונים לדרך.

נכונים באין ריב ותלונת דברים, כברגזם תמל
שלשום. איש ברעהו לא נגש הפעם ויעמדו עמד
ויחל לקול הפקדה, עמד וצפה אל דרך ישעם –
הימה!…

ומה הארון, ארון-צבעים מופז, אשר בעגלת שורים
הוצא ויעמד לפני המחנה?

“ארון יוסף… יוסף, אבי אפרים ומנשה, – את ארונו
העלה משה עמו – והוא לפנינו יעבר…” ככה אבות
לבנים יגידו, ובכבוד יביטו אחרי הארון…

ובערב שמש אדם בין גושי שרפי עבים, הופיע על
המחנה באור קרנים בוערות – משה בגבה קומתו
האדירה!

נצב ופניו אל העם – ואהרן אחיו לפניו. הרים מטהו,
מטה האלהים אשר בידו, הפנה – ויצעד לפני העם,
ויסע הארון אחריו.

“קדימה!” יצא קול נחשון בן עמינדב; והחלוץ דרך
עז, דרך וצעד בדממת-כבוד – –

וכל המחנה שבט אחר שבט נע – וילכו.

“אכן, אך האלהים לפנינו הולך!” יאמר זקן אל רעהו –
כי מי שם משטרו במחנה הכבד הזה?"…

“והוא עוד יראנו נפלאות, ביד משה עבדו!”

ביי ובמשה כל העם יאמינו – ובאמונתם, נכחם ישר
בטח ילכו.

**



**


ג


“חושו, מהרו! כי בהיות הלילה שוב ישובו המים!”
קראו הדיגים, יושבי הסכות אשר לשפת המפרץ,
ויאיצו ברועים הבאים עם עדריהם, והרוח דוחפם.

“חושו והחישו את המחנה אשר מאחריכם!” קראו גם
אנשי הים, הצידונים ונעריהם, אשר ירדו מן ההר
לראות בעם ובמראה המופת הגדול העשוי בים סוף –
“מהרו! כי כעלות הירח אל לב השמים, בחצות
הלילה, שוב ישוב הים לאיתנו!”

והרועים אצים ודופקים את הבקר ואת הצאן, וכל
המחנה הרב גולש על קרקע הים אשר נחשף.

חרבה לשון-הים מבין גדותיה, נכרתו מימיה –
ומהעבר ועד העבר אך חול וחצץ עלי אבן,
וסבך-דשא ופצלת-שבלולים שפוני תהום הצעו;
והעדרים בתוך המצולה כבבקעה ירוצו לקול המית
רוח ורחוקי גלים אשר לא יראו. והרועים בדרך
עברם שולים בידיהם מדגי-הים וחיתו-שרץ אשר
נשארו במי-גבאים ונקרות סלעים ועל חצץ ודשא
יתחבטו.

מהרו הרועים, ובהיות הלילה, בגבור העננה ורוח
מקדים התחולל, בא גם קצה המחנה ימה סוף
ובלפידים וכדי זפת בוערה ירדו וילכו בו.

גלי אדם רוגשים ונגרשים במאפל והמה
מתאפקים להחריש מפחד לב… באורי להבות וענני
עשן ידודו, המה עם בהמות המשא אשר עמהם, ורק
שעטת מצעדותם ואופני עגלה בכבדם עלי חצץ
תשמע –

בלב הים בחשך ילכו – ואימתו תשתיקם…



והנה נשא משה על העם, על גלי ההמון הופיע! אורי
לפידים מתחת רגליו יתלקחו, והוא, מטהו בידו,
מורה אל עבר הים – קדימה.

בראש צור התיצב אביר-העם בגבה קומתו, ואהרן
ובניו עם חבל בחורים מבני לוי, צונפי מצנפות בד
לראשם, נקבצו עמדו סביב הצור ועל מעלותיו נצבו.
לפידי אש בידיהם ירימו, ולדברי איש האלהים
יקשיבו בצוותו דבר לעם –

ויעל פתע קול רן הלויים; בדבר משה המה אל העם
העובר יענו עז, בקצב למצעדותם, כקול המות גלים
לשורותם, יענו ענה ושנה לאמר:

"עברו עברו – אל תתמהמהו!

אל חוף הים – שם תעמדו,

לפני אדוני – התיצבו שמה!"

ורוח לבשה את האנשים בעברם ברן על פני
נשיא-האלהים; פני משה בקדש יביטו וקדימה
בשיר יזרמו:

מי כמכה באלים, יי!

מי כמכה, נאדר בקדש!

שוטף העם למחנותיו, שאון המון עובר… ובראש מחנה
בית יוסף, העצום בשבטי ישראל, נון הזקן יצעד
קוממיות; שיבת ראשו, כראש לביא ברעמתו, ככסף
תלבין; עיניו סביב תצפינה, לחשך תחדרנה,
ורצים מחניכיו עמו, אשר ישאו דברי פקדה מפיו
לכל העברים, לראשי השבטים כלם – וכל העם
למערכותיו נסע יסע.

ומפאת השמים דרומה, קו אדם למרום יבער, כקרן
שמש מבעד לעב יבקע… הצהיר – ועמוד אש נפח, צר
ובהיר מלמטה ורחב ומאדים למעלה לעיני כל העם
יקד:

“האלהים על עמו נשקף!” –

“מהר קדשו כבוד יי ישגיח לנו!”

ואיש לרעהו באצבע יורה, זה לזה יחד יענו:

“זה אלי ואנוהו, אלהי אבי וארוממנו!”



ואפרים – אותו הפקיד נון לעמד עם חור על שפת הים
מזה והשגיחו עד תם עבר כל העם לפניהם.

והנה דוהר שם אפרים על אבירו; סביב כל מחנה
יתור, אנה ואנה יחצה ברוח – והוא כשכור
מששון-לב ומריח-הים, ריח תהומות בדשאן
ודגתן, אשר השאירו הגלים בברחם, כמחנה הנס
ועוזב שללו לרודף…

דהר ידהר הבחור בגבורה, מטה הנשיאים בידו
ינופף, וצו אחרי צו על העוברים יתן בקול, קול צוהל
בעז עלומיו:

“גש ומשוך בגמל ואל יעבט את האורחה! ביד
חזקה משוך ואל יפחד מלח מים!”

“החלף, בחור, את משאך עם הזקן הזה! הלא תראה
כי כבד סבלו ממנו!”

“נשבר האופן – ומה עמדתם? הן לא תתקנו עתה! –
התר את הבהמה ופרק את המשא, ואשר תוכלו
בכתף תשאו! מהר! – את העגלה הצדה השליכו
והסר מכשול מדרך העם!”

“מה תבכי, ילדה? אל תיראי, כי אך מי אפסים פה!
הנער! על גבך העבר נא את הקטנה אל אמה שם! –
ככה! בן חיל אתה!”

“נושאי הלפידים! הבדלו והלכתם מעבר המחנה
מזה, ימינה. – ואל ישא הרוח את העשן והזקים אל
פני העוברים!”

ופתאם עמד אפרים, כי נבעת בהביטו אחור –
וידפק את סוסו אל חור העומד בראש הגבעה אשר אל
עבר הסוף שמאלה:

“לפידי מצרים הנה זה נוצצים מפי-החירות!” לחש לו
בחרדה.

“נוצצים אך לא מרוצצים”, ענהו חור בקול עוצר,
"אנכי זה כבר אליהם אשקיפה, והמה ממקומם לא
ינועו ולא יקרבו. אין זאת כי חיל הרכב עמד שם עד
בוא הצבא אשר מאחריהם. ומחנותינו הן חושים ילכו
ומה נדפקם עוד?

ועובר הולך העם. רן הלויים הנה זה הגיע ובא גם
במחנה בנימין, העובר עתה לפני חור ואפרים, וגם
המה בשיר למצעדות יענו.

"עברו, עברו – אל תתמהמהו,

אל חוף הים – שם תעמדו –

לפני אדוני – התיצבו שמה!"



והנה זה המחנה האחרון בא בקהלו, ערב רב
בשאונו וברגזו בא. האספסוף – והמה רצים נחפזים
כעדר נבהל מפני זאב ובפיהם זעקת פחדים:

“פרעה בא! פרעה הקריב!”

“רכב מצרים בא, בא!” –

“עמד!” נתן חור קול נהמו ובהשליכו חבל בקפצו מן
הגבעה, תפש וילכד בו איש שעיר אחד משבט
ה“שוסים”, אשר צעק בקול: “הפרשים השיגונו!”

“מה ראית, ראש כלב, כי זעקת!” קרא חור וישלף
חרבו עליו.

“אבל, אדוני!” קרא השוסה ברעדה בעודו נאחז
בחבל על צוארו ועל זרועו יחד – את אזני שמתי
לארץ ואשמע פרסות סוסים באים!"

“כי על-כן החרישה, כסיל, ואל תנבח עוד! שנים
שלשה פרשים מתרי מצרים סובבים פה, ואתה את עם
יי במהומה תכה? לך ודום!”

ובתקעו בקרן על המון הקהל הצריח לאמר: “איש אל
יפרע את המערכה בצעקה! כי הנה ביניכם אלך,
וכל הצועק – בחרב ידקר! – דום ולך!”

אולם צעקת הפחד עברה כבר מן האספסוף והלאה
ותפל במחנה הקרוב, וכהמות סופה עד למרחוק
עברה ברעש עם, וצוחת נשים וטף החרידה לבבות –

ותהי מבוסה ומבוכה בלב הים.

ויהי הרגע אשר גם משה נרגש על מעמדו! – – נסער
ויפן אחור, לטש עין אל עבר מחנה מצרים – ותשח
קומתו, ברעד מטהו על העם, וכנאקה נחרה מפיו
ענתה:

“יי איש מלחמה!!” –

אך חיש הבליג והתמודד, על בהונות רגליו נצב
ויצף עוד אל עבר מצרים, הפנה – ופניו באור
הלפידים נשאו השמימה –

ומאמץ לא-אדם היה בקמטים בין גבות עיניו, ובכח
לא-אדם, ברעדת עצר רב נפרשו ידיו אל על וקול עז
כקול שרף-שמים פתע הריע ברן:

"ימינך, יי, נאדרי בכח!

ימינך, יי, תרעץ אויב!!"

תרועת זמרת-יה חלפה – וידום העם הגולש במהומה
סביב הצור; ובדממת הרגע קול איש האלהים הנה זה
משביח ואומר:

"עברו, עברו – אל תיראו.

יי ילחם לכם ואתם תחרישון!"

אף ידיו נטו כמרגיעות בברכה לראש העם, –
וישובו הלויים לרננתם, נשאו קול ויענו
כבראשונה:

"אל חוף הים – שם תעמדו,

לפני אדוני – התיצבו שמה!"

והעם הנה זה כדרכו יעבר, מתאפק להחריש, ואל
אשר יורה מטה משה, אל החוף, אל החוף יחושו ולא
יתנגשו.

אז ירד משה מן הצור וילך אף הוא עם כל המחנה
יחד.

חשך על רחבי שמים מעל ועל רחבי תהום מתחת, אך
בתוך, בין המחנות, בלב הקהל הנגרש שם אורים
יתרוצצו; הלויים בלפידים סביב איש האלהים
כבמחול ברוצם יסתובבו – וירא כל העם, כי הוא,
משה מלאך יי, בקרבם הולך ועמם יעבר, ואתו,
כלם יחד קוממיות ילכו ובשיר ידרכו עז.

ואף האספסוף, גם הוא בזמרת כל העם יזרם ואחריהם
בשיר יבא:

"מי כמכה באלים, יי!

מי כמכה, נאדר בקדש!"

כלם, כל איש ואשה אשר במחנה, הפקידו אז
נפשם ביד יי – לא הביטו אחור וילכו, כי האמינו
ביי ובמשה עבדו!



ובעת ההיא אפרים עודנו רוכב באחרונה; מרחוק,
אחרי קהל האספסוף בסוסו יעבר ולעברים כה וכה
יתבונן.

כחצות לילה עבר והרוח שקטה כמעט, ומבין
מפלשי העבים אשר נקרעו מלב השמים, נשקף אגן
הסהר – הירח, אשר אמרו צידונים, כי הוא למים
יקרא בעלותו, ועלו גם המה.

והעם – הה! עוד טרם יעלה… כלו בתוך הים ינוע
עוד, ומעבר מזה, מפי-החירות, הנה זה אורי מצרים
גם הם ינועו!

“שדי!” זעק לב הנער ברעדה, “על מה נפלל כעת
אליך? אם לא ישובו עוד המים – והשיג פרעה את העם
בעודם בים, ואם שוב ישובו כעת – אהה! – הן יגרף
כרגע כל זרע יעקב בתהום, וכאיש אחד הגוי כלו,
על נשיו ועל ילדיו יכחד, לאין שריד וזכר עוד…”

“הביטה אל! הבט מעבים וראה את עמך זה, אשר הבאת
למגדול ועד קטן בלב הים! וזכר נא, זכור את
השבועה אשר נשבעת לאברהם ליצחק וליעקב
עבדיך – ויגדל נא כחך כעת! תעז ימינך כי
תמשם הפעם משטף מים ומשטף מצרים יחד!” –

ובעוד לב הנער מפציר ורועד בתחנה – עברה תרועה,
תרועת צהלה על גלי ההמון באה. ויתיצב אפרים
ויתמודד על סוסו לראות מה היה שם מרחוק; והנה
מנגד, מקצה הים קדימה אדם אור, בעמוד אש על
חשכת העב שם יתלקח – הכבוד יי גם משם על עמו
נגלה? –

וידפק אפרים את סוסו ויבקע בקצה המחנה לשאל
– והנה חור לקראתו באור לפיד הופיע, והוא רוכב על
פרדה חבושה, פרדה חזקה, וחבלים בידו.

“מה קול התרועה, חור?!”

“גדול אלהינו! קצה המחנה זה עלה מן הים, והנה
אשם תבשרנו ישועה, אף תקרא לנו: אחרינו עלו!”

“ולמה תשוב אתה הנה?”

“ובוא נא, גבור החיל, גם אתה אתי! נשובה נא
שנינו כמעט, אולי נעשה דבר בחיל פרעה, אשר
נעור עתה לרדף; התראה? – בואה!”

ויקרא הנער בקול השמימה: “קח נפשי הלילה,
אל, אך את עמך הצל!” – ויסב את סוסו אחרי חור
וירכבו שניהם אל נכח מצרים.

ומאחריהם העם זורם עובר ברן; עין השמים, הירח,
מן החרכים בעד הענן יציץ, והעם צעד יצעד לפניו
אף לא יביט אחור, – קדימה אך קדימה באמונה ילך…




ד


“הס…” ענה אפרים לחור ויעמד פתע בעלותו לשפת
הים, “כהלמות סוסים מאחרי הגבעה אשמע…”

“כן שמעת”, ענהו חור הבא בפרדה אחריו, “כל
הלילה סובבים פה מרגלי פרעה ויחפרו אחרינו.”

“הנארבה להם כמעט, פה מן הסוף?”.

“אכן, שקט הרוח ומחריש הסוף גם הוא; ואם נעמדה
פה, אולי נקשיבה מה. – קח נא את זה והיה גם בידך
חבל, כי אולי הקרה אלהים ציד לפנינו”.

ויהי המה אך נטו עמדו בקצה הסוף נכח הגבעה,
אשר עמד בה חור עד עבר המחנה – והנה שנים
רוכבים באים לרדת הימה, וקובעי נחשת נוצצים
מראשיהם לנגה הירח… וילכו הלך והשקיף אחרי
המחנה, ואחר עמדו, עמד והתבונן בקרקע הים
אשר נחשף, ויען האחד ויאמר:

“לא יאמן כי יספר! בלב הים כבארץ המישור
העברים הנבזים יתהלכו… ולמה זה גרש בעל-צפון
את המים מעל פניו?”

“לחפץ האלים – שאל את באי הכהן ויגידך! הן
עמד הכהן הגדול עד חצות היום וישאל באותות…
אף תפלה ערך היום מכל הימים – ויעצר את מצרים
בדרך.”

“ואיכה לא יפלל, ואם ספתה הנסיך הלא חלתה למות?”

“ולו עשר כמוה בחצר פרעה תחלינה, כי על כן
יאחר הצבא ברדפו אחר אויב?!”

“רדוף, השיג וחלק שלל”, – הלא זה גם דבר באי אל
פרעה, כאשר התנודד המלך בשמעו כי חרבה
לשון הים; – ואנחנו הן גם בים נשיגה עוד את
העברים הארורים."

“תשיגם… ולו למועד יצאנו והשגנום בעוד יומם,
בעודם חונים על הים! ועתה לך רדף אחריהם ברכב
על אבני ים וצורי תהום!”

“ברזל רכבנו ומה תירא, פוטי? הן בעוד העברים
מתנהלים כה וכה – אנחנו כסערה נשיגם!”

“כי על כן שוב חיש וקרא והאץ בצבא, בטרם ירחקו
הארורים עוד! ואמרת לכהן: אף פרסה מן העברים לא
נשארה עוד לשפת הים, – וידע כי לא עת נסוע עוד
בתענוגות, אך עת רדף הלילה! – חושה! ואנכי פה
עוד אתורה, אבחרה דרך לפני הצבא אם להימין או
להשמיל, למען הקיף את העדה הזאת. – חוש!”

ויהי אך דפק האחד את סוסו ויעלם מאחרי הגבעה –
ויתעופפו חבלים שנים מעבר הסוף, וחבל חור נפל
ויך על קובע המצרי, המצרי אשר שאר, וילפת
כנחש את צוארו: והמצרי טרם יאנק בקול, נפל מעל
סוסו, אשר נבעת, והוא נס בבעתה.

“סחב בחבל – ולא יקום!” קרא חור, ויתן את החבל
ביד אפרים, וכקפצו מעל הפרדה, כרע על המצרי
הנסחב ארצה, ובמכת-חרב אחת התז ראשו לקול נחרה
ושטף דם מזה קצף…

“לי הראש ולך אפרים הקובע והחצוצרה – ועשינו
דבר!” קרא חור בנשף רוח וחרק שנים, “הא! חבוש את
הקובע, ואת החצוצרה קח ונראית למצרים על סוסך
כמרגל הזה; ואנכי בראש הזה אעשה להם מה”.

“ומה?” שאל אפרים בשאפו רוח.

“אתה רוץ אל מחנה מצרים, ועברת על פניו בכל כח
אבירך, ובתרועת חצוצרה וקול תקרא: “ימינה! ימינה
הט!” אל נכח המים תט ארחם, מורד פחתים שם –
השמעת?”

“שמעתי גם ידעתי!”

“ואני בפרדה אחריך אבוא; וכנסעם אקדמה פניהם
באות הזה – בראש מלאכם, כי אשליכו בפניהם!
אולי יבהלו, אולי נתעם ושטו – ואולי נסכסכם
ונעצרם כמעט מרדוף”.

“וקול הרכב הנה זה בא, – התשמע?…”

“כי על כן מהרה, רוץ! ובמחנה ישראל נפגשה עוד –
רוץ!”

וכרגע נתר הסוס, התמודד וישא את רוכבו כנשר.







ועצת חור נעשתה; וכנפל ראש המצרי, אשר השלך
ויך בלפיד הרכב הדוהר לפני כל המחנה – קמה
צעקה בפני מחנה אשר נטה כבר בדבר אפרים לרדף
מימין.

“בגד בגד! שמאלה הט!”

“הלאה! ימינה, אך ימינה!”

“שמאלה, שמאלה סב!”

“ימינה קרא – וימינה רדף!”

“הראית מי הקורא היה?”

“מה תשאל? מה תט? רדף כאשר צוית!”

ככה נזעקו במחנה ויטו אלה בכה ואלה בכה –
והבאים אחריהם בשטף המרוצה יתנגשו בם. רכב
ברכב נאחז – וקול ריב וקללה בפני המחנה יגדל,
וקול החצוצרה, החצוצרה הגדולה אשר לפני הכהן
באי, מאחור יענה, ידחף בתרועה: רדוף! דפוק ורדוף!
קדימה רדף!

“רדף, השיג וחלק שלל! – חזק ודפק!”

ופרצה רוח קדים עזה, גברה ובשרקה על פני
המחנה תך, – ואיש לרעהו יקראו: “חזק ודפק!”

ומעבר הים חמרי עבים לקראתם נדחפים ועל צבא
מצרים ימש חשך:

“והחרטמים אמרו כי הלילה כיום יאיר לנו…”

“אין זאת, כי מזו אמר, אשר חשך יהיה…”

“כי על כן גם אור גם חשך חליפות – הו, ברק-אל!”

וברעם אדיר זרקו מים – שוט שוטף חובט בפני הצבא
ובסנורים יכהו –

“אל העברים יתחולל לקראתנו!”

“והן גם את העברים על פניהם יך! – דפק!”

והחצוצרות מעברים יריעו: “רדף! רדף!”

וסערה בתוך סערה תתחולל, בקול שוט ומשק אופן
תרעש; וקללה ונחרת סוסים בדלקם לקול החצוצרה
הגדולה ההולך וחזק: “קדימה רדף!” –

רעש רודף, – ואפרים אז כמטחוי-קשת מלפני
מצרים בחשך ידהר אף יעצר בסוסו:

“הוי מחמדי!” – ירגש לב אפרים והמה לאבירו זה
הנבון. כל ניע בגו בעליו עליו, יבין כאדם ועשה:
ישר אפרים קומתו – וכרגע הסוס כמצבת אבן
יעמד, כפף – וטש כסער לאשר נטה רוכבו.

“הו, נשרי! הו, מחמדי!” יהגה לב העלם השש לקראת
המוראות…

והנה בדהרה נסערה, פעם ימינה ופעם שמאלה, בין
מחנה מצרים ומחנה ישראל, בא אפרים; ולפניו חור
על פרדתו מרחוק יקפץ: “אפרים! אפרים!” יקרא חור
בחשך וימהר קדימה (כי אמר חור: אפרים בסוסו
עבר את הפרדה, ולפניו הוא רץ) אך אפרים לא
אבה הרחיק ממחנה פרעה עד נסותו בהם עוד דבר
וישאר אחור.

ויהי בהשתקשק הרכב והפרשים ברעש גדול, כי
באו כבר על קרקע האבן אשר בים, ומצרים הריעו
בדבר-באי: “רדף, השיג וחלק שלל!” – דפק אפרים
וישב את סוסו אחור, ויעבר גם הפעם כסער על
פני המחנה וירע ויצריח:

“ימינה ימינה! שוחה ופחתים משמאל! ימינה הט! אך
ימינה!”

ופני המחנה אשר בחלוץ נסתכסכו במבוסה.

דופקים את הסוסים, אחרונים בראשונים יתנגפו,
ובדהרם אופנים נשברים על סוסים נושפי פחד
ובועטי מרי, – יתקוממו – ורוכביהם אחור במבוסה
יפלו. וקללה וצוחה – והחצוצרה הגדולה בתרועה
תהדף: “דפק ורדף! קדימה רדף!”

ורכבי מצרים כמשברי ים, רכב על רכב יך, יקפץ
ויסתער ועל כל הנופל ידלג, יעבר ויתהולל ועל
אבני התהום דהרות דהרות אבירים כרעם ירעשו.

“חזק ודפק! כי הנה הנם העברים!”

“הנה מדורת אשם תתלקח!”

“רדף, השיג וחלק שלל – חזק!”

וצוחת קללה ונאקה על שבר רכב ונחרת סוסים
נמעדים – בשוחה יתגוללו!

“שוב!” – “שמאלה הט!”

וכל השב נופל למרמס תחת פרסות ואופנים. –

“אל העברים נלחם להם! ננוסה!”

“קדימה רדף – ולו גם לאבדון!”

“דפק – ולו גם יבקעו הסוסים!”

“רדף את העברים!”

על העברים, על העברים! – כל צבא מצרים מאחור על
החלוץ נדחף, וכמשברי אפל יסחפו כלם לקול
התרועה הגדולה, אל הים, אל הים!

באו רגלים; ירוצו ישאפו רוח – ולפניהם סוס
ורוכבו מן המים יתנערו. כי לא האריך המטר
ויעבר, והירח החל מציץ מן העננה. והנה זה שאון
מחנה ישראל בעברם נשמע, אף קצה המונם נראה.

“עורה מצרים! – רדף, השיג וחלק שלל – חזק!”

“דפק ורדף! קדימה רדף!” –

ויאר הלילה, – ירח בהיר הציץ ממחשוף תכלת,
ופני הים לגליו מרחוק ינהרו:

“עמד! שמאלה פנה! שמאלה!”

קרוב הים מימין ובשטף מימיו ירעש… ובטרם יפנו
מצרים ילך הרעש הלך וקרב –

רעש, רעש! – נערמו נחמרו שם גלים וכנהמת
כפירים עלי טרף משברים ינהמו…

במתי מים! כתימרות ענן על רעש מים יתאבכו
קודרים ומלבינים – התקוממו, התחוללו, הסתובבו
כסופה – – ויהי נד אחד – עמוד נוזלים קוצף שגיא
ורם נצב!…

והוא אדיר – תהום לרגליו כגלגל תסב, במעגל
תרתח, ועבים לראשו בשיבת הקצף יצטנפו צנפה –

“הנה! הנה אל העברים! הנהו!!”

והנד לעב בגבהו אל נכח המפרץ יקרב – – בשרקה
ובנהם זועף יטוש – הוא בא!

וקול מפל עצום ברעם כבד התפורר! על המפרץ אדיר
נפל ויתנפץ – על חיל פרעה קצף נצחו יז!

זרמו נוזלים וירתחו – חמרים חמרים בגלי קצף
ישטפו – ומצרים נסים לקראתם באשר ינוסו, –
נשאו!

סביבם ים – וסוס ורכב תוך משברי קצף שואגים
ינערו – שב הים לאיתנו!

איתן הים וחזק הרעש! ברוח פרצים מבין בתרי
בעל-צפון ובזעקת חיל פרעה יחד – נהמת קולותיו
תוך אד וחשכה גלש תגלש –

ובעת ההיא לשפת הים מקדם, אפרים וחור ומקצת
בחורים מבני בנימין משו מן המים את אחרוני בני
האספסוף אשר נחשלו – ויעלום אל מחנה ישראל,
הצוהל לקראתם בתרועה ובלפידי אש ינופפו –

עלו, עמדו ביבשה – ומרעש כל הקולות אשר המו
בים אך שאון מים לגליהם רק הוא נשמע…

ובמחנה, מן האש והחשכה, אם לבנים תצוח, אב על
בניו יפקד בקול, ואדונים אל עדריהם יחפזו
ולרועים יקראו…

… ומה קול הקריאה העובר בשופר? –

נון ונחשון בן עמינדב כל בחור בישראל אליהם
יזעקו כי יצאו לעמד על שפת הים, פן יחתרו
מצרים לעלות אחרי ישראל. –

אך הנה זה נבקעו עפעפי שחר – נדמה הסער, רעש
הים הולך הלך וכלה, המחנה נפוץ לעדות ביבשה,
ולשפת הים גדודים יעמדו וישקיפו: חיל פרעה –
איפה הוא?

ושם על גל אבנים תחת התמר גם משה יעמד. נשען
אל העץ יעמד; מטהו לפניו תקוע, והוא ידיו על לבו
חבוקות, – הוא כלה מעשהו ומבטו על הים ישבת…

סביבו אהרן ובניו ושאר הלויים יעמדו וגם המה
צופים אל הים – – צופים לראות מה היה שם?…

משטח מים על לשון ים-סוף מן הקצה עד הקצה באד
הבקר ישתרע, ועליו אך גלים קלים יתעלסו
כתמל שלשום ואת אבני החוף מזה ואת סלעי בעל
צפון מזה לקק ילקו…

והנה זה תלעו פני המזרח ויתבהרו.

פז הבקר יציץ על ספיר השמים וגזרי עננים. נהרו
מי הים אשר נעכרו עוד מן הרעש אשר עבר, וגליו
באדם פנינים ועטרות כסף יזהירו וישתעשעו – –
מצרים? ומצרים איפה הם? – – –

"אשירה ליי כי גאה גאה,

סוס ורוכבו רמה בים!" –

הקול קול מרים הנביאה בתף ופעמוניו על שפת הים
לפני המחנה יצא והוא מבשר ועונה עוד:

"נשפת ברוחך – כסמו ים!

צללו כעפרת במים אדירים!" – – – – – – – –– – – –– – – ––







הציצה זרחה השמש ותזהב ענני שמים על תכלתם,
וכנזרי פז ראשי תמרים בירקרק חרוץ יתנוססו – –
והנה היא אחות משה ואהרן, מעל הגבעה גם היא באור
השמש תזהיר, ובנות-ישראל אליה בתפים
ובמחולות תנהרנה, תמחאנה כף ובמצהלות תענינה:

"עזי וזמרת-יה –

ויהי לי לישועה!"

ומקהלת גברים מנכח על משה ועל אהרן יחד לקראתן
יענו גבורה:

"ימינך, יי, נאדרי בכח!

ימינך, יי, תרעץ אויב!!"

ומחולות ומחי כפים, רננות ומצלתים, טף כבני צאן
ירקדו ואמותם עמהם, ובמקהלות אבות להם ישירו;
מקהלות מקהלות מסביב בשיר ותרועות, בתף ובמחול,
ומקצה המחנה עד קצהו, מקהל אל קהל ומעדה לעדה
תהלך זמרת-יה:

"זה אלי – ואנוהו!

אלהי אבי – וארוממנו!"

אמרות אמרות מפה אל פה תעבר השירה – ומכל
פנות העם אנשים ונשים יחד תהלות ירנו; ועינים
וידים, רבבות ידים נשואות לשמים:

"מי כמכה באלים, יי!

מי כמכה, נאדר בקדש!

נורא תהלות, עושה פלא!"







הלא היא השירה, זמרת-יה הגדולה, שירת-הים
לישראל, אשר בה ענה יענה עם יי מן הבקר ההוא
עד היום הזה לעדי עד!




פרשה אחת-עשרה: על הבזה

א


לאור בקר, רוחף על תכלת שמים וענני חכלול וזהב,
קדרה האש על הר האלהים, ויהי עליו מרחוק כעב כסף
מתמר, כמראה קורה נצבה וכפת-עפאים לראשה
תתאבך, – “עמוד-האש” – “עמוד-ענן” היה… אך העם –
זה העם אשר רן במקהלות לאל, לנכח הר קדשו בצאת
השמש, – עתה, לא להר האלהים עיניו ישעה, אך
כלם – אל הים.

הים, הנעכר ונגרש לגלי קצפו – אליו מעברים
גדול וקטן ירוצו. זקנים וזקנות על משענותם גם
המה שמה ירדו; ולשפתו על החול, וגם בתוך קצף
גליו העכורים – טורים, טורי אדם יעמדו, וחתרו שם
ועשו ומשכו וסחבו והריעו והצילו לחוף, – ועל
רעש הגלים קול מצהלות וקול מריבות יחד פרצו.

זה יקרא: “חזק!” וזה: “אמץ ומשך!” זה: “תפש ואחז!”
וזה: “הנח! כי את גלגלתך ארץ!…”

ועדות עדות במאות אנשיהן, אלה פה ואלה שם. על
הגלים המתקצפים לחוף הים תתנפלנה, כאשר
יעשו בני השחף, אשר המה על לב הים ירחפו
ויתורו בו…

מה נמצא להם שם?

חיל בלע הים לילה, עתה לעין השמש יקיאנו.
גליו בעזם יגרפו ולפני הקהל לחוף יביאו כלים
מכלים שונים, שברי רכב, מגני עור, קשת ורמח,
שקים ויריעות, – ופגרי סוסים ואנשים שם יחד ינועו
ולחוף אנה ואנה ישכבו. ועל הסוסים – רתמתם, ועל
האנשים – חלצותם, וחרבות ושלחים בחגורותם, אף
גם עדיי זהב וכסף עליהם ינוצצו, – והעם, כעיט על
הפגרים, לבזת הים נאספו.

יהום הערברב: בם גם חתי וכנעני ומדיני
ושוסי-מדבר יחד עם העברים, איש ואשה ואדונים על
עבדים לעדותם ירגשו. – וזקני-העם, נשיאי
המשפחות, אך מרחוק יעמדו; בדעתם, כי עתה לא
ישמע קולם בקהל חש-בז זה השואף וסוער נקמות –

נקם לאויב אשר רדפם לילה אל הים! כל שארית
ופלטה לא יחיו לו! –

הנה עגלה גדולה מצפה נחשת על שטף גלים הובאה,
ובה כארבעה או חמשה מצרים חיים – ונפלה עליהם
עדה גדולה; במקלות על ראשי המצרים יכו, כעורפי
כלבים יכו ולא יחמלו… אחד על קרש סחפו הגל
לחוף – ודחפו המה אותו במוטות והשיבוהו, להיות
משחק לגלים ולקהל יחד… ועל כל מת המוצא אל
החוף אנשים ונשים בקטטה יפלו, ופשטו פגרי
איש ואשה: צמידים ואצעדות יחלצו, את הנזמים
מתוך אזניהם יעקרו, והטבעות יחד על אצבעותיהם
הצבות מכפותן יתיזו – –

“נלכה מזה, בצלאל!” אמר אפרים, בראותו את רעהו
זה והוא נעוה למראה ועיניו הגדולות בתמהון
תראינה.

“כן. נסורה מזה, אחי!” ענה העלם בן-אורי בזועה,
“מראה פלצות נזעם זה!…”

המה בטרם ירחיקו – ושאון קם בקהל הקרוב:

“מרכבה – מרכבת-שרים באה!”

“נערה חיה בה תנוע, תפרש ידיה לנו!”

“בואי יפתי! בואי ונרחמך רחם!”

“היא כלה זהב! ציץ לראשה ורביד לצוארה!”

“וחגורה, ראו, חגורת זהב ושלח לבת החיל!”

“הנה, הנה! זה הגל הגדול בא – והוא יביאנה!”

“האח! האח! – תפש, תפש! – תפש וסחב!”

וחבלים ומוטות בקרסים משלכים:

“הידד!!” –

ויזנק אפרים פתע ויקרא: עמי, בצלאל, נצילה את
זאת!"

קצנה בת הרנחת היתה זאת…

בחיק המרכבה, אשר יריעת חפתה נקרעה ואופניה
הוסרו, כרעה העלמה רטבה ונרעדה; ימינה בדפן
הרכב תחזיק, ושמאלה, יד רכה וענגה, שלוחה
לקהל בתחנה, אך תחנתה מפיה הפתוח לא תצא,
כי היא מפחד אך שאף תשאף… נתפשה המרכבה,
נסחבת, והעלמה – הפשל ראשה אחורנית, ופניה,
מבין פרעות קוצותיה שדבקו במים, כפני מת
חורו. גם שפתיה הלבינו, על שניה הנוקשות
תרעדנה, והיא – זבה דם… מבין שער ראשה על אזנה
יטף ומחץ על לבה בין שדיה נקרע… אם קרס-חבל או
מוט פגעה, או בטלטלת הים נפצעה ככה – אך הנה
צנחה, נפלה על גופות שתי נשים, המוטלות מתות על
קרקע הרכב שכסה מים – והן, ארבלת מנקתה
הזקנה ואשת באי הכהן. – והמרכבה בחבלים אל
העדה המריעה תמשך –

ובעדה הרוגשת הזאת נדחף אפרים בכח, ואחריו
בצלאל. בצד ובכתף יהדפו מזה ומזה – ובתוך קצף
הגלים נצב אפרים.

“אל תגעו בזאת!” קרא קול עז צורח, וישלף חרבו,
“דם ישפך! לי היא! כל הנוגע בה – יקם!”

“הבעד מצרית יקם?”

“מי זה? – במצרית חשקת, אפרתי עז נפש?!”

“מה לך פה? השללנו מידנו תקח?”

“היא גמלה חסד לעברים!” קרא אפרים, “ידעתי זאת!”

“אבל מלקוחנו היא! והיא וכל זהבה לנו הם!”

“אחי! שמעו, אחי!” יפרש בצלאל כפיו ויקרא,
“כספה וזהבה הכל לכם יהיה, אך הנפש – אל
תגעו בה!”

“גם כפר נפשה עלי הוא!” מלא אפרים ויקרא: “אנכי
כפרה בזהב אתן! – אתן כאשר תשיתו! – – מה? לא
תשמעו? – – ביי! אם תגעו בה – דם, דם ישפך!!”







ואל אהל מרים אשר על הגבעה, על כפים ישאוה
אפרים ובצלאל יחד. הם בדמיה נגאלו – והיא
מתעלפת…

“בת עמרם! אחות משה! הצילי את המצרית הזאת!” –
קרא אפרים בקול נרעד ונרגש.

לב אפרים, אשר ליל שלשום סר ויזעף על העלמה
הזאת עד בזותה, לבו אשר נקשה וימר עליה למחות
זכרה מעל פניו לעולם, – עתה נכמר ויחרד ברב
רחמיו עליה, כלב אם על יונק שדיה… לא בת אויב, בת
הרנחת אשר בגד בהושע דודו, לא את בעולת
ספתה הנזעמה על כפיו נשא אפרים, אך את הטובה,
את הרכה והענגה, את היפה והנעימה בחן חסדה –
את קצנה אשר כשחר על נעוריו הופיעה נדבה…

והיא, הרחמה והנכאבה, הנה כאילה תמה אשר
פלחה החץ, לעיניו גועת – ויפרץ בכיו בקול:
“קצנה היא – קצנה! הצילי, מרים!”

ומרים נגשה מהר ללא שאל דבר, התבוננה בעלמה
אשר עלפה, האפילה גבות עיניה וכהניעה ראש
אמרה: דם רב יצא ממנה – ובשרה יוקד – לא תחיה…"

ותשב ותשח עליה, התבוננה עוד ותאמר: אולם כח
נעורים – מי יערכהו? – אולי… אעשה ואנסה… הנה
על יצועי הניחוה".




ב


רחוצה למשעי וחבושת לבן לראשה ומכסה סדין רך
על יצועי מרים תשכב העלמה. על עיניה תכסה
תנומה, נשמת פיה בחם תשף ובלחייה החורות
אדם עלה. רגע דובבו שפתיה מה, נעו לשחקה –
ותאנח…

נטפה מרים מן הצלוחית אשר בידה, נטף פעם
ושתים אל פיה, ותבלע – ונפקחו עיניה בתמהון,
תעו הביטו נרהבות ותשאל: “איני?… לא בים?”

זקן מניד ראש-שיבה עליה יעמד, יחריש לה, שחח
ובתוגת רחמים יביט בה…

“אבי הושע? – והן אתה גדיה לבנה נתת לי, אבי…
התזכר?”

זכר הזקן זאת – ודמעה בעיניו עלתה. –

ידע ידע נון את קצנה מעצם ילדותה. ממכר וקנין
תמיד בינו ובין אביה היו מאז; והבת הקטנה, מדי
ראותה את “אבי הושע” בא – תרוץ לקראתו בשמחה…
עתה, עם החיל הרודף גם היא יצאה, יצאה למען הציל,
לתת יד להושע ולאפרים בניו להמלט – – והנה
פלטה הים פצועה למות… מנעם היכלה אל
המדבר נפלה הנערה גלמודה למות, וכעת מותה
זכרה לו את הגדיה אשר נתן לה בעודה קטנה – –
ודמעה מעיני הגבור הזקן נפלה בעבי זקנו, זקן
הכסף…

ראתה החולה – והצהילה פניה, דובבה מה ואל עברה
השני נבטה, כמבקשת מה.

“אפרים?” שאלה בשחקה רופפה, “העוד לא בא הושע?”

וכאמרה זאת נבהלה, הביטה על סביבה ותאמר: “אבל,
הן אתה, אתה, אפרים, הלא מידי ספתה… לא! מן הים,
הלא אל הושע נשאתני… לא כן, אפרים?” – – ותחרד
ותשב ותקרא מר: “העוד במכרות הושע?!… בבור
הוא – ואתה אפרים פה תעמד?!…”

ובהלה בפני היפהפיה כאש התלקחה.

נחפזה אליה מרים, אחזה בה ותאמר: “שכבי, בת,
הרגעי… הרגעי נא ודמי – ובא הושע גם הוא…”

נאנחה החולה ותפל אחור. ותשב ותפקח עינים
גדולות משתאות באימה על מרים:

“ואת – מי את?…”

“רופאתך אני; רופאה אני, בת… והנה צויתיך:
שכבי, דמי – ורוח לך”.

“רופאה את? – רופאה? – – ואם לא את שלחת את הושע
למכרות?!…”

“בי! הרגעי – ולא ירע לך, בת… דמי… עצמי נא את
עיניך – ככה – דמי ונומי…”

ומרים שתה את כפה רכות על עיני קצנה. אולם
החולה שמטה פתע את הכף מעל עיניה, הביטה מבט
בוחן ברופאה ותשאל: “כי יבוא הושע, אמרת?…”

“כן. הוא בוא יבוא, בת… נומי כמעט – ובא…”

“ובא – יען כי את תקראי לו?” שאלה בשחקת
לעג, “קולך, הרופאה, קול גבר… אף גבות עיניך –
אימה לך, הרופאה!… אם לא מרים את, מרים
הנביאה?!…”

“כן. מרים אני… ואת – נוחי, בת, וחיית…”

“מרים?” נרעדה החולה כלה, “הו. קשת לב, מה עשית?!
– ממני, בקול גבר זה, את קראת לו, להושע –
ובגללך עתה בבור ימות!”

ומרים נדהמה רגע. זכרה כי שמעה מה מפי אפרים
על המצרית הזאת, וכמצטדקת ענתה: “לא ימות
הושע… נשבעתי לך כי חי חי יבא…”

“למען היותו לך?!” קראה החולה ותרום ותשב
בחמה…

חרדו נון ואפרים יחד ולא ידעו מה לעשות–ומרים
השחה ראשה על החולה ובקול רופף בטרם תחשב
דובבו שפתיה: “לא… לא לי… הן אנכי הייתי
לאיש… – לא לי הושע… נוחי, הנפשי, בת…”

וקצנה נתנה עינים קודחות במרים, ותרעד ותאמר:
“הקראת לו – ותעזבהו? – אכן, גם הושע אמר כה…
אותו למכרות עזבת – ואת, את הנביאה, לאחר…
לאיש אחר היית?!…”

נואשה נדחפה מרים על נפשה: – “נסה אתה” – נהמה
חרש אל נון ופניה ארצה – “אולי תרגיע אתה לה…
הדבר – בנפשה הוא…”

ותסר אל ירכתי האהל וכמו נכלמה ישבה לה שם
ותדם…

והחולה – גם דברי נון ואפרים לא ינחמוה; על
יצועה בחמתה תתחבט, תשאף רוח ונואשה
תדובב: “מה תדברו אתם – הה!… דברי שמעו
וידעתם!… כי עתה זכרתי… אהה, הן אנכי ידעתי
ולא אתם!… טבע מנפתה – ומלך ספתה בצען! –
פרעה מנפתה טבע אמש בים – ואנכי פה!… ומי
יתחנן אליו על הושע?… הה! אבד הושע, אבד!…”

“אבל אל תדאגי, בת, להושע!” נתן עליה נון קול
מצוה, “כי לא לחסדי כל פרעה נחכה עוד. אל
המכרות נבוא וביד חזקה את הושע נוציאה!”

“ולמה תעמדו עוד כה? – לכו!… הו, ולו עד שובכם
אחיה! – הן הגלים… גלי המות שוטפים, באים –
אהה!…”

“עוד היום, קצנה!” קרא אפרים, “עוד היום בחיל נצא,
ואת הושע וכל האסירים עמו לחפשי נוציא
ונביאהו! – כי עמנו אל!”

ותחרד החולה; סביבה באימה נבטה, התכנסה
בסדין כילדה נבעתה ואמרתה רעדה: “כן… אכן,
אל עמכם… אל גדול ונורא… אמש ראיתיו, עת על
המים בעזו דרך…”

ותדם. – ומרים רומזה ממקומה לגברים, כי יסורו
מן החולה, ותנוח. אך בטרם יפנו המה – שבה קצנה
ותתעורר: “ההלך תלכו?” שאלה – “ומה אתה,
אפרים… מה תגיד אתה להושע עלי?…”

“רב!” נתנה מרים קול ותגש, “נוחי, צוינוך, ואת
מדברת… הן חיים חפצת, כי על כן נוחי, דמי –
ולא תמותי!…”

החולה הביטה רגע במרים, הניעה ראש ותחל
להתחנן בקול חלש ורך לאמר: “אבל, בי הנביאה!…
אל נא תפריעי… תניני ואדברה לפני מותי… תניני
כי אגיד דבר להושע בעודי חיה… אדברה ולא
אצעק… כי אם לא, הן צעק תצעק נפשי בי… תניני,
– כי עד לב השמים נפשי תזעק!”

ומרים שבה נדחפה על נפשה כנכלמה – ותצא את
האהל…

“השקוני…” בקשה החולה בקול נופל ותשאף רוח.

וכשתותה מיד אפרים כמעט, נפלה רגע אין כח,
אחר נאנחה ותשאל: “היצאה ‘היא’!… כי עתה את
אשר אדבר… אדברה בטרם אלך ואינני… כי אכן
מתה אנכי, אבי-הושע… פה אמותה ולא יחנטוני…
ולנפשי גם צידה לדרך לא תנתן… הה! גם למות לא
אוכל… איך היתה כזאת – איכה? הכל כאבן צללו –
ורק אני פה… פה – והושע שם הוא – איננו… וגם
אבי – – אוי, איכם, אלי מצרים?! – – אבל לא זאת! – הן לא
זאת בקשתי הגיד כעת… ומה? – הנה אחשבה –
אזכרה…”

החרישה רגע ותען בחפזון: “כן! אליך, אפרים,
דברי… אך, אנא! בי, אבי-הושע! – אל נא תעמד גם
אתה פה… הזעק גבוריך – הצל את הושע… וגם
אפרים – אך דבר אגידה לו, והלך גם הוא… בי,
אבי!” – –

“הנה, בת, – הנה אלכה כאשר אמרת…” אמר הזקן
בקול נרעד.

והחולה עצמה עיניה באנחה חלושה כמו לתנומה,
נאנחה בלאט ותדם בשכחה – ולא ראתה בצאת
הזקן אבל ומניד עליה ראש.

“אפרים! העודך פה, נערי הטוב?” אמרה כהקיצה
אחרי רגע – “עתה… הנה עתה ראה ראיתי את הושע…
על שפת הים עבר – ויהי, כאשר ראיניהו אז…
התזכר?… אז בערוב היום, בעברו בראש חילו לפני
הגן – בכידון… וכגשתו – עבר… דבר לא הגדנו
גם הפעם… כי על כן התגיד לו אתה, אפרים?…”

– “כל אשר תצוי אגידה, קצנה”, אמר אפרים
בעצרו את דמעתו וישח אליה –“הגידי… דברי
בלאט, כי שומע אנכי…”

"הו, נערי הטוב!… (הו, חזקיני, התורה, רגע!)… הו
אפרים… הן אתה ידעת… הן ידעתי, הן הגד לי,
כי אתה באהל נטמנת אז… אז בבא ספתה…
והגדת להושע… וכהגידך, אמרה נא לו, אפרים:
‘גם את נפשה לשנוא-נפשה נתנה קצנה העזובה –
למען פדותך, הושע… אך למען פדותך ושלח
אותך לחפשי… לחפשי – ואם גם לא לה…’ (הו,
הגלים הזדונים!…) כי אכן. אפרים! – אנכי, אך
בכפר נפשו את נפשי לאחר נתתי… אולם לא רצו
האלהים… גם קרבני זה לא רצו… ואנכי – –

“הו-אח!” נאנקה פתע בקול אחר, קול נחר דק, וכספקה
כף אל פיה, הוסבו פניה אל הקיר, ומפיה – נסך
דם!…

“מרים, מרים!” זעק אפרים וירץ אל הפתח – – – – – – –







ובעצם היום ההוא נזעקו שנים גדודים ללכת אל
מכרות פרעה אשר במדבר סין. הגדוד האחד ארבע
מאות איש מבני יוסף, אשר עם נון ואפרים, והגדוד
השני אחרי יאיר בן חור ונדב בן אהרן הכהן –
שלש מאות וחמשים איש אשר מיהודה ולוי יחד.




ג


יצא יצאו נון ואפרים, והנביאה אך היא לבדה
באהלה על קצנה תשב.

דומם פרש המות את כנפיו באהל. דומם תשב מרים
ובפני העלמה הגועת תביט וחשב תחשב – במה?

אכן יש מחשבות בלב האדם אשר גם כל נביא לא
יגידם בדברים…

וקצנה – על פניה אשר כלבנת השן, אדם דק יבער
עוד. שלות ילדה קטנה בהרדמה עליה תשכון
וידה ביד מרים בשלום תנוח… הס… עוד מעט, עוד
כמעט…

והנה שעול טורד עורר פתע את הגועת לענותה…

וכנפלה אין אונים, למרים תרמז, כי תשח אליה
למען תשמע בדברה.

נחר קולה ויחלש עד לחש. ושתי הנשים פנים אל
פנים תבטנה וכשיח סוד בינותן ילאט דברים:

“נוחי, בת, נוחי…” תלחש מרים – “עוד כמעט… אחר
תדברי”.

“אחר מתי?” תען הגועת בשחקת-שפתים רפה –
“ועתה הן חלף הגל – הוקל לי… אמרתי דברי לנער,
לאפרים – וכמו זכותי וקלותי…”

“כי על כן דמי כעת וינוח לך…”

“לא, אל נא תניאיני מדבר גם בך… קצרה נפשי
מחכות למות… או דברי את…”

“במה?”

“הנה המה אל הושע ילכו… שמעתי קול התרועה…
שמעתי בעברם… ושימי נא את תפלה בפי…
תפלה לאלהי הושע כי יושיעו…”

“אלהינו ללב האדם יראה – כי על כן לא נרבה לו
תפלה בדברים. אמרי לחש: ‘אל נא, הושע נא את הושע
עבדך’ – ושמע…”

“ומה שם האל, אשר בו אקרא לו?…”

“אלהינו אך אחד הוא. האל – הוא הוא…”

“אך אחד? רק אחד?”

ובתמהון תביט הבת על סביבה. עיניה צופות מפתח
האהל אל קצה המדבר הריק אשר בחוץ… תביט,
ולנפשה תתפלא עוד: “הרק אחד? אך אחד…”

וכמו רק אל לבה היא מדברת: “והן לו קראני הושע
מבית-אבי אז… אז בלכתו סכותה לו קראני –
ועזבתי את הכל… את הכל עזבתי ואלך אחריו
בלי שאול כל אל ואדם… עמו, תחת כנף אל אחד…
הרק אחד הוא, אך אחד, הנביאה?…”

“אך אחד”.

“ולמה, הנביאה? – למה נתן האל את הסבל הזה?… את
המטמון הזה – את האהבה למה נתן בלבי – ואשר
אהבתי מנע ממני?… ההוא נתן והוא גם מנע מנע?…
למה?… הה! כמהה נפשי מנעורי, כלתה ולכל
האלים התפללה… ולמה התעללו בי ככה? למה אך
לשנואי נפשי – נפשי נתנה, ואותו – הה, אותו,
את שאהבתי, לא מצאתי?!… הו, סבלי, סבל נפשי!…”

“שכבי, הרגעי, בת… למה תזכרי את ההיה? ועתה
הלא נפשך כצפור… הן קלות כיונה… יונה תמה
ברחבי שמים… הלא זכות גם קלות עתה, קצנה…”

“כן… עתה, במותי… בגלים הזדונים… הה, גם
למות לא אוכל!…”

וכנפלה שנית אין-אונים, מפני השעול אשר טרדה,
נחה שקטה כמעט. ובעוד עיניה עצומות שב דברה
ללחש עוד: “לא!… שטף ישטפני הגל – ואת הושע לא
אראה עוד… הה, איכה אמותה?… אמותה – ולא
יחנטוני… גם צידה לנפשי לא תנתן… ובא אנוביש
הנורא ולמשפט אוזיריש יביאני… ואת לבי שם
במאזנים יעלו…”

“אבל במחנה ישראל לא יבאו אלה, בת…”

“הלפני האחד, לפני אלהי העברים נפשי למשפט
תעמד?…” לחשה החולה נבעתה ותתכנס…

נאנחה עליה מרים ותאמר: “מה נדע, בת, מאשר אחרי
המות יהיה?… גם משה אחי לא הגיד עוד… הוחילי…
יוחיל אדם כמעט – אחר ידע… והאל האחד, הן חנון
ורחום הוא לאדם…”

“חנון ורחום הוא?” תמהה קצנה למרים – “ובנפש
האדם מה יעש הוא?”

ומרים ככל יכלתה תרך קולה, נוע תנוע ובלאט
תהגה: “הנה, הנה אגידה מה… ושמעי, בת, שמעי
עד תנומי… עצמי עיניך והקשבת… ככה, בתי…
נבונה לבתך, חסד ונדבה בה נשקו – כי על כן
אגידך את אשר אדעה… נוחי, דמי ושמעת…”

“הגידי… הה, הגידי לנפשי מה…”

“מה יעשה בנפש כצאתה? – טרם נדע… אבל עוד מעט –
ותדעי… אך זאת ידענו: האל האחד – אלהי הרוחות הוא
לכל בשר; בידו נפשות כל חי – ולא יתמו… כי
הן, הלא ראה נראה זאת… הן כל נפש יקרה אשר לאדם,
אחרי מותה הלא בוא תבוא ופעם בפעם תפקדנו – אם
לא כן?… הלך תתהלך הנפש ובחלום אלינו תבא, גם
במראה אלינו תתודע… גם את, בת, – הן את אמך
בחיים לא ידעת, וחזה הן תחזי אותה… הלא בוא
תבוא אליך בחלום…”

והחולה אצבעותיה מגששות ובעינים עצומות כמן
החלום תלחש: “וגם כעת אראנה… בניב שפתיך
אמי מרחפת… דברי, הנביאה… דברי לי גם
בהושע…”

ומתאפקת על דמעתה תדבר מרים: “ואת… נפשך
את את הושע תפקד… בנפש הושע נקשרה, כי על
כן פעם בפעם תפקדנו… כן. פעם בפעם ראה
יראך הוא… אותך, קצנה, חזה יחזה הושע…”

“חזה יחזה?…”

“כן, בת… נשבעתי לך, כי כן דברתי! – הנה
דמעתי על זרועך נפלה – והיא עד, כי כן אדברה…”

“דברי… דברי לי בו…”

“את – את נפשך על הושע נתת… כי על כן את,
אך את עמו, עם הושע תהיי… על משכבו
בלילות תראי לו… אף יומם, בעמד הושע בדד
בהגיון לבו – עליו תופיעי…”

“הושע… הושע…” שאפה לחשה הגועת ואצבעותיה
גששו…

“ידעתי זאת, קצנה… ידעתי כי הוא תמיד יחזך…
גם במלחמה פניך לפני הושע ילכו… גם עת אמו
יולדתו בחלום אליו תבוא, – גם אז את, – את
קצנה על הושע תרחפי… כי האחד, האל הגדול
האחד לכל האדם…”

“האחד?!…” חרדה פתע הגועת, התלקחה כאש
וכפרשה כפיה רהבו עיניה, תעו למראה ומן
הבעתה שאלו מה במרים…

“האחד! – הוא הוא!” פרץ קול נחר מפיה בנפל ידיה –
“הנה האחד! הה, מרים…”

ותסתר הנביאה את פניה ומבין כפותיה רעדה
אמרתה: “והגידי, בת… שאלתך הגידי לו…”

ולחש נחר באזני מרים יענה: “הושע… הושע את
הושע…”

ואנחה בטרם תכלה – דממה…

דומיה. אך רעדה אחר רעדה זעה, חלפה – ובאהל
דממת הנצח קמה…

צחו פני העלמה, צחו זכו בשלוה –

המופת הגדול היה, המות הדומם – ותדם מרים…

שלחה ידה, שתה כפה על עיני המתה –
וכהתפלצה נחפזה החוצה – –

ושם, אך שם, כאנקת גבר בכבדה פרץ בכי האשה
ויתיפח לאין מעצר. –

הרק על המתה בכתה מרים ככה, בהסתירה את פניה
ובאטמה את פיה לה? – – – – – – – – – – – – – – – – – – – – –








ד


השמש היה לבוא, ולפני אהלה אשר בראש הגבעה,
על הגל, גל-האבנים אשר הוקם ביום ההוא על קבורת
המצרית – הנביאה בדד תשב. – עיניה למרחקים
תבטנה, במרחבי שמים וארץ יחד תחזינה – והיא
לא תדע מה…

רחבי-מדבר ומרום-הרים ומשטח-ים בנגהות יזהירו.
נגה יום עובר דומם ישטף ורוח בין כפות תמרים
ינוד אט. צלמי הרים וצלמי אהלים הפוכים
בראי-המים ירופפו… שקט הים – ועדרי אדם על
שפתו עוד ינועו ויעשו – ומה אלה?…

מה אלה – ומה היה לה?… כל מראה, אשר לעיניה
עתה, וכל זכר אשר תוך נפשה שקע מתמול
שלשום, במחשבות לבה פתע כבחזון אחד
התבוללו – ולא תדע מה, אף לא תאבה דעת… והנה:
מראה תנודת המחנה, אדם ובהמה רבה על תהו יליל
ישימון, וקול תרועת שמחה ובכי הטף, שאון קרב
ורעש ים ונקמת עם וחמלת לב יחד… ומראה אש
חכלילית זאת ואפר-עננים אשר לפאת הרקיע, יעף
צפרים, וגלש צאן אשר בהרים, יחד עם
מראה-וקול-רודפים ונרדפים על קרקע הים… אור
שמש בוערה ותהום צלמות בהתגעשה, אנחת
כושלים וזעקת צוללים לילה, על צליל תפים ושירת
עז במקהלות אשר היה בבקר, והלך נפש אחת נדחת
בתעותה גלמודה, נפש קצנה התועה אהבה,
בבקשה את הושע לנגה הסהר… כלם, כלם יחד
יתבוללו, והכל, הכל באחד, – במות היה…



במות או בחיים?…

אכן, יש מחשבות בלב האדם אשר גם כל נביא לא
יגידן והגיונו לא יאגדן, והן, – אחד, אך
אחד…

ועל הקבר האחד, הגל הבודד אשר נערם על העלמה
המצרית, זאת הנפש אשר באהבתה האחת כל חייה
על מותה יחד התקדשו, – על גל קבר זה ישב תשב
הנביאה עוד, ומשם למרחבי ארץ ושמים ולמרחקי
עתים תביט, תחזה מה – ואת נפשה לא תדע ולא
תבין…

אף לא תבקש דעת והבין מה…

שוקע השמש. בקצה הישימון בא ויעלם – –
ובשפת הים עדרי האדם עוד נוע ינועו. עוד לא שבעו
בזה, וכדיגים בתוך המים שם עשה יעשו עוד, ועל
החוף, בתוך החול, עור הנבלות, נבלות הבהמה, פה
ושם יפשיטו, – ועליהם, מעל לאדם, העיט יחג ויעופף





אכן, יש אשר גם הנביא לא ישאל על כל העשוי למה
הוא? – אך ראה יראה ודם ידם…



ויהי ערב.

עשנו מדורות באשן, נעו לפידים על שפת הים –
והנה זה נדעכו. כבו כל האורים סביב. אך עמוד האש
מרחוק אדם יבער וכוכבים במרום ירקרקות יזהירו.
אף נר מרים באהלה טרם יכבה…

תשב האשה – ואל יצועה, אשר עליו העלמה גועה,
לא תוכל קרב…

בפתח אהלה תשב ולחור בעלה חכה תחכה. – הבקר
יצא הוא ונעריו אחר משה לתור דרך לעם – ועוד טרם
ישוב. – ומסביב כל המחנה, תחת רקיע זרוע
כוכבי-שלוה, נרדם נרדם; ומנגד גל הקבר דם
ידם…

שבת אדם וירדם – ופראי מדבר לפעלם יצאו…
יללת איים ובכי תנים ושאגת צבוע וענות לילית –
על משק ים קולם יצא. אף הם לבזת הים באו. על
פגרי אדם ובהמה שם טורפים יתגודדו, יגרמו,
יפצחו, יקרעו ובנהם זעמם יתקוטטו…

נורא הלילה – וחור איננו עוד…

ופתאם רגש מן הקבר בכי גבר בהתיפחו,
נרגש – ויחדל…

נבהלה נחפזה מרים שמה – ונחפז הלך לו משם
גבר אחד והוא חפוי ראש…

מי זה? מי הוא אשר בא בחשך לבכות למצרית? – – –

ולא שערה מרים, כי הנער השוגה ביפי, בצלאל
בן אורי, בסבבו על המשמר, הוא הוא סר אל הגל הזה
דומם – ועל הבזה הזאת, אשר בזז הים פרץ
בכיו פתע…

לא ידעה – ובאימה וחרדה נחפזה האשה ותבא אל
אהל חור בעלה, ועל יצועו שם גם היא בבכי נפלה…

אכן נעכרה נפשה היום, נעכרה. בבקר שירת
עזה בפי כל העם הריעה, ולערב – אך אשה, אשה
רפת כח ורכת-לב היתה, ולבעלה מעזה בחרדה
תצפה…

על משכבו תתנודד: הו, מדוע בושש חור לבא?

אף בהושע רוחה יהגה…

ולו נגאל בן-נון ויבא – ולא תחשב בו עוד! –

אכן עכרה המצרית את רוחה היום, גם את מחשבתה
עכרה… ולו בא חור! – –– – – – – – – – – – – – – – – – – – – – –








פרשׁה שׁתים עשׂרה: פקח־קוח

א


אך בראשׁ האשמורה השלישית שבו משה וחור
והתרים אשר עמהם אל המחנה. וכאור הבקר הריע
השּׁופר – “ויסע משׁה את־ישראל מים־סוף ויצאו אל
מדבר שׁור” – –



נגבה, לקראת עמוד הענן יומם ועמוד האשׁ לילה,
ילכו – אל “הר האלהים” יסעו.

והדרך – בקעת הישימון, מזרחה לים אשר עברו;
דרך רכסי אבן וצר, ליד הררי אבן־שיד חשׂופים אשר
בלבנת בתריהם שמימה יתנשאו.

נשיאי הרים, כחומה נשגבה במגדלים, לכל ארך
המדבר נצבו; וכל המחנה, האדם והבהמה ברב
המונם, אך כעדת חגבים לעמתם יראו… והעינים,
אשר הסכינו למישׁורי־דשא ירק ולמראה זהב־קמה על
יאורי מצור, מסביב אך ציה תראינה.

אל ההרים ישאו עין, לרחבי הבקעה מענן־האבק
יביטו - ואישׁ לאשתו ואשה לבעלה בדאגה
ובאימה יניעו ראשׁ… שממת עולם. אך שיח קוצים
וחרול נחר פה ושם מן החול על אבנים יסבכו – ולח
מים אין, אין. –

והאנשים כלכתם כן ייגעו וכן ייעפו, גם ירגזו
בדרך־לא־אדם זה…

עדת קטני ארץ בענן האבק תרמשׂ חוצץ – וגדול
המחנה וארך הוא לאין קצה, והוא במשק־תמיד
כנהר נגבה ישטף, ינהר - ולשעטת פרסותם
וגלגלי עגלותם עלי צור וחצץ, הד מבין הררי־עד
כקול נפץ יענה; כפרץ אבנים נופל שם בין החגוים
לאין הרף… זועם ינהם המדבר ובחמתו יענם. –

ובראשׁ המחנה – ארון עצמות־יוסף, אשר העלה משׁה
מקבורתו במצרים. מכסה הארון ביריעת שני,
ובגבה ינשא על ראשׁ סובליו, - וכעם המלחמה אחרי
הדגל, כל המחנה אחרי ארון השּׁני ימשׁך. וחור,
אשר הפקידו משה על המשטר, הוא על פרדתו החזקה
ידהר לכל קצות המחנה, ועל השּׁוטרים עושי־דברו,
אשר הפקיד על יד נשיאי העדה, יפקד – את אלה
יעודד ובאלה יגער, ולכל נחשל את בחוריו לעזרה
ישלח:

“לפני יי דרככם!” יקרא ובימינו לקראת הר האלהים
יורה, - וצעירי העם עוד יענו בשיר ובחליל יחללו.

אך קשה הדרך, דרך תלאה. בחול וחדודי אבן
תחתם תיקד, והשמשׁ מעל כלהב כל פנים תצרב –
וכל מרעה ומים לבהמה טרם ימצא וטרם יראה…

ישׁ אשר לשׁון־דשא לעברי הדרך תשלח, דשא קמל
ויבשׁ - והבהמה, אשר על מרעה גשן ומי שיחור
גדלה. אך אחת ושתים תמרט, תשף בו – וחדלה
ממנו. - וישׁ אשר כמראה מים מערוץ נחל יזהיר,
יגשׁו והנה אך מי אפסים, שארית מן הגשם אשר
עבר, והמים כבר דללו ונבאשׁו – גם לשׁון הכלב
תזהמם מלק…

ופרים ופרות בבעליהם ימרדו; יפלו ירבצו
בדרך וגם שׁוט אכזרי לא יקימם… ימשכום, ישברו
זנבם – ונעורו וזנקו כפראים, - לברח על נפשם
מפני החם והצמא יתפרצו.

והנה גם מן הנאדות ושאר הכלים אזלו כל מים, אשר
לקחו אתם בצאתם למסע – והעם כלו צחה צמא…

“ומשה איהו? אנה ‘הוא’ בא?” - -

ככה פעם בפעם במחנה ישאלו; צעדי משה ישרו
ואחריו יביטו…

ו“הוא”, גם בעמד המחנה לנוח מחם הצהרים, עת
המדבר והריו כתנור יבערו והשמים מעל
כבלהבה ילהטו רתת – גם אז משה ונעריו, כעשרים
אישׁ מבחורי ישראל הטובים, רוכבים הרחק לפני
המחנה, לתור יסובבו. בהרים יעלו ומשם
יתבוננו, בראשׁ צורים פעם בפעם יתיצב המנהיג
ולמרחקי המדבר יצף - -

“הו, בן עמרם! הלהמיתנו בצמאון המדבר לקחתנו
מגדות השיחור?…”

ירד השמשׁ- וכצאן אחרי הרועה מחנה נאלם מצמאה
אחרי משה דומם ימשך, – דומם, כי כל פה ולשׁון
כבר יבשׁו מדבר…

יום השלישי ללכתם.

ינועו גלמים, גלמי חמר… קדר כל בשר כמראה
העפר, באבק ובזעה כל פנים נעכרו; וכל עור כחרשׂ
יבשׁ וכקשקשת מעל הבשר יחשף. ילכו בלי כח
ואישׁ את פני רעהו לא יכירו למראה… הטף האמלל –
על כתף אבות קודרים ועל זרועותם עוללים חולים
ינשאו, וראשם כצמח נבל, דומם יטה לנפל - - גם
לבכות אין כח בם…

“ו’הוא' איהו? ונעריו אנה באו?”

“הארון־המת בארץ תלאבות זו ינחנו?”

“התעלם האישׁ, בראותו כי תמנו לגוע!”

יעבר חור – ולמראהו אך אנחה או קללה מפה לפה
תעבר… נהם עצור בתוך המחנה חרשׁ ירתיח - -

“איהו?! אנה בא המתעתע?!” –

נרגן המחנה. צוחת כעס – וקטטה מעברים תרגשׁ…

שאגות חרון ויללה רבה; יללת נשים וגברים
תתיפח – ואלה בחמה שפוכה ירוצו ואבנים
בידיהם:

“איה המתעתע?! – עליו, עליו!!” – –

ונגלו התרים! – נערי משה מן ההר יריעו, לקצות
המחנה יקראו:

“עינות מים! עינות מים מצא משה!”

“מים ונאות דשא מצאנו!”

והנה זה משה בראשׁ המחנה נצב, ירים מטהו
ויטהו ימינה:

“החלוץ, ימה! ימינה פנו!”

עמדו רגע – ומהומת חפזון הסתערה פתע – עברו את
החלוץ, פרצו עברו – בין גבעה וקיר־הר במצר
ידחפו… יכו על שורים הנוהגים בעגלות, יסערו
החמורים וידפקו הצאן, וצוחו וחרפו וקללו
וצרחו ובצד ובכתף יהדפו; ואשר לא יהדף –
יהדף לנפל, ואשר לא יחפז – ברגלים ירמס…

ובמבוסה צוחת נשים ובכי עוללים ונחרת סוס – תחת
רוכבו על ראשי אדם יתקומם…

“עמד, עמד!” יצרחו חור ונעריו – “חוסו, אל תחפזו!
עמד!!”

וגם המה בלחץ נהדפים ונרמסים…

מחנה פרוע לא למד ארחות, ומי יעצרהו בעודו
בוער בצמא?




ב


ובעת ההיא כדרך יומים לפני המחנה, לכדו גדודי
העברים, אשׁר יצאו עם נון ועם אורי בן חור, את מחנה
האסירים אשר עם נתרבי, בעודם בדרך אל
המכרות.



המה, שני גדודי ישראל, באו ביום השני לצאתם,
כחם הצהרים, אלימה. ו ישכבו לנוח על המים,
בין התמרים אשר שם, - כי כל הלילה הלכו. והנה
ארחה באה מן המכרות אשר בסין, וגמליה נושאים
עשתות־נחשת ועפרות־חרוץ ירקרק, וגם חריטי שבו
ואחלמה עמהם, להביא מצרימה. והאנשים ושׁוטריהם
כשלשים אישׁ. ויפל עליהם אורי ו אנשׁיו, ויתפשׂו
ויובאו לפני נון – ויחקרם. ויודע מפיהם, כי
המה פגשׁו היום, בהיות הבקר, מחנה אסירים;
ובאותות אשר אמרו הכיר אפרים, כי הוא המחנה
אשר הושע בו. – ויאמר נון אל שר־המס אשר על
הארחה: “ראה, הנה נשבעתי, כי לא נגע בך
ובאנשיך לרעה, אפס, כי הלך תלכו עמנו,
להורותנו את הדרך העולה אל המכרות”. ויבך האישׁ
ויאמר: “ואיכה לא אשמע לך?” – ויצו אורי ויפרקו את
המתכת מעל הגמלים ויטמן במערה אשר שם,
ויקחו את הגמלים ואת אנשיהם – וימהרו ללכת,
למען השיג את מחנה האסירים בעודם בדרך.

ואפרים, הקל ברגליו, רץ לפניהם.



ומחנה האסירים מתנהל בכבדות, כי יגעו מאד מן
התלאה אשר מצאתם:

“זה לי עשרים שה”, יקרא נתרבי ראשׁ השוטרים –
“אשר עם א סירים אלך, ודרך כזאת לא ידעתי עוד!” –

כי אמנם גם בערה ורעש גדול, גם גשם סוחף, אשר
לא יהיה במצרים, עצרום בדרך. ומן הגשם אשר
נתך עליהם חלו אסירים ולא יכלו הלך, וירכיבום
על חמורי המשא אשר עם המחנה (ושני אסירים
וחמור אחד גם מתו ב דרך) ויושם סבל החולים
והחמורים על האנשים, - וייגעו האסירים וילכו
בלי כח לפני נוגשיהם.

ונתרבי זועף ומקלל כל היום.

אך בבקר ההוא נח מרגזו, כי קרבו כבר לבא,
ויאמר:

“היום גם כחם הצהרים נלך, ועוד הערב נבא
ונסגיר את ‘החפרפרות’ במבצר; ואז גם עדשים
נזיד וגם בשר נצלה ונאכל, אף במטה כבן־אדם ישן
נישן”.

וילכו עד חם היום. והנה השיגם אחד הרצים, אשר
שלח אל המכרות, והוא עיף מאד ויבקשׁ מים. ויתן
לו וישת. וירחץ גם את רגליו וישב לנוח כמעט
בצל הסלע, - ונתרבי לבדו עוד עמד עליו לשאלו
על העשוי במצרים.

ויספר לו הרץ בלאט, - אשר טבע פרעה וחילו בים
ממחרת ליל הרעשׁ, ובעוד כל הארץ מקוננת, פרצה גם
מלחמת פתאם בקרבה, מלחמת פנים; כי ארזה
האשורי, שר השכירים אשר לפרעה גלה קשר
אמיץ, אשר קשר באי כהן אמון, ללכד לספתה
הנסיך; את המלוכה מאת שת בן פרעה יורשׁ הכסא. –
וארזה, אמנם, גבר על חיל הקושרים, אשר הזעיק
הרנחת ראש הקשתים - ויעש בשריהם שפטים
נוראים, וימלך שת תחת אביו; אולם ספתה ובאי
חיים נמלטו, והרנחת גם הוא נעלם ולא נמצא עוד,
ועוד המבוכה והאימה בצען. – והנה כעת, למען
חזק את חיל פרעה בצען, יזעיק ארזה צבא מכל
גבולות מצרים צענה; וגם הוא, הרץ הזה, שלח לקרא
את הצבא אשר על מכרות סין. –

שמע נתרבי ויספק כפיו ויגז ראשו ויאמר:
“אבדה מצרים! חמת אלהי העברים היתה בה
לחבלה!…” וכגשתו אל המחנה ויפגש בהושע –
הסתער עליו בחמתו. ויך על פניו ויקרא: “אך
ממך, העברי, נפתחה הרעה עלינו בדרך! אתה את
הממזר ההוא הברחת וגם שני כלבי הטובים בגללו
אבדו; ומאז אך מתלאה אל צרה נלכה!” – וילך הלך
וקלל עוד את העברים ברוחו הקשה…

הוא הולך ובלבו יאמר: “מה אמהר עתה ואבוא אל
המכרות, בעוד המבוכה שם בצאת הצבא? הן מנוח לא
יהיה הלילה שם”, - ויפן ויצו את השוטרים
בגערה" “סורו, הביאו את החפרפרות אל הגאי בין
ההרים! ננוחה בעת החם, ולילה נלכה!” –

איש מן השוטרים לא שאל למה זה נחם ממחשבתו,
כי ראו אשר זועף הוא, ויסורו אל הגאי. –

ויפל המחנה באחד החגוים אשר בתחתית ההר.



בצל ישכבו, אך כשכבם כן ייגעו עוד וייעפו
בנדף החם מצוקי ההר אשר קדחם השמש - והאנשים
כלם בזעתם חלשו וכתנים רוח ישאפו. –

אך הנה החלה רוח הצהרים נושבת מפה לפה, אשר
משני עברי החגו, ועל פני האדם רכות תפוח –
וירדם כל המחנה. אף השוטרים, רק חצים עומדים על
המשמר וחצים גם הם שכבו לנום; ונתרבי תחת
אחד הכפים זעף ישב ולנפשו ינהם, - עד אשר נרדם
גם הוא על הכר, אשר שם מראשותיו. ויישן.

אך הושע ער ולא ינום עוד.

אצל בן־צמדו, כושי אחד בריא (ראש בית־משמר היה
זה בעתו בנפתה ואליו נקשר הושע אחרי המלט
אפרים) - נשען הושע על ימינו, סביבו יביט ורוחו
תתפעם: מה השמועה אשר שע עתה ראש השוטרים
מפי הרץ, כי נזעף ככה ויקלל בעברים, ועליו, על
הושע, נתכה חמתו? ולמה זה נחם נתרבי מלכת
יומם ויסב את המחנה לנוח פה?…

השמע שמע, כי כשׁל חיל פרעה ברדפו את
ישראל?…

ויחרד לב הושע פתאם וכשאון ים היה באזניו, -
ויואל להאמין כי היה היתה תשועה…

אך עד ארגיעה שבה דאגתו, אשר בה יום־יום יחשב,
ותתקפהו הפעם ביתר עז: “אפרים, הו אפרים! החי
חי הנער ויבא אל מחנה ישראל?…” ומחנה ישראל –
המה הלא מצפון, בדרך ארץ פלשתים ילכו; והוא,
הושע, יום יום נגבה הרחיק; ועתה, לו גם באה
השמועה עליו אל נון אביו – איך יעשה זה ויבא
להצילו?… והעם, אם גם נושע מיד פרעה וחילו,
הלא עתה ממלחמה אל מלחמה יבא שם – ואיך זה
יקוה עוד הושע, כי יזכר שם, והלכו מהם לבקשׁ את
האחד האובד בבור במדבר סין?… “העם – הו! העם
הזה הכבד בנשים, בטף ובמקנה ובכל משא, איכה
יעמד במלחמה, ובחוריו גם המה הן לא ידעו אחוז
קשת?…”

כזאת חשב חשב הושע יום־יום וכחשבו, פעם בפעם
פני משה יראו לו רגע בחזון; איש־האלהים בגבה
קומתו הנאדרה ובהדר מראהו על פניו יחלוף,
ועיניו מתחת לגבותן אל הושע כרמז תשלחנה:
“חזק ואמץ” – והוא מתחזק בשם יי, והאמין כי עוד
יתן אלהים בו עצה ושם לו יד להמלט אל עמו
באשר יהיה – וליי התשׁועה…

אך הפעם, בראותו כי עוד מעט ואל בטן האדמה
חיים יובא אל בור צלמות, ועצה ויד להמלט אין עוד
עמו, נפלה רוח הגבור – ויורד ראשו ויאמר: “יי
אלהים אתה ידעת…” וכל משא נפשו הטוב, אשר
נשא ו אשר קוה לעשות בעמו, כמו נתץ פתע
ויפל על לבו – ויעק בלחץ היגון עד בכות לפני
יי… אולם למה יראו מצרים דמעתו? – וכהתאפקו,
נ שא הושע את עיניו השמימה; ווהנה זה ההר, אשר
בתחתיתו יחנו, כמו אך עתה נראה לו בכל גבהו
וכבדו ושממונו יחד – ויהי בעיניו כעד אימה…

ההר הזה – מורא לו בקדרות מצוקיו וצוריו הנשאים.
לא הר – אך מבנה איתנים אשר לא שלמה מלאכתו
ויעזב לבלהות… הוא שמימה בחשרת גושיו
יתנשא, גושי ענקים קודרים ומשחירים – אימי עולם.
כמעשה מבצר, חומת כבירי־בריאה, הוקם על נדבכי
מדרגות, צורי חלמיש אדמדמים העשׂויים מעלות
מעלות נשגבות מאדם… מבנה איתנים! אך בני־אלים
אדירי כח בנוהו כה, - החלו לבנות חומת נצחים על
ארץ רבה, אך בעודם עושים, הפרעה שבתה המלאכה
ותעזב לשממה, מורא למדבר… והנה כל העמק, לכל
רחבו, זרוע מפל אבן, נפץ פטישי החרשים
הגדולים, בני האלים אשר גרשו מן העבודה בטרם
כלוה – ונציבי חלמיש וצורי שחם לרגלי ההר
הוטלו. אכן, אבנים יקרות, אבני מסע לבנין, הוכנו,


והנה שבריהם, שברים שחורים ושברים מאדמים,
לתפוצות ולערמות מיקוד החול בשמש יבערו וכעין
הזכוכית ינוצצו – והבנין לא נשלם. האין זה עד
אימים לנועזי עלילה אשר בגדולות ילכו? –


“הו, משה, משה! התכלה אתה את המעשה הגדול
אשר החלות עשות? התבנה עם לאל האלהים?!…”

וילט הושע את פניו בפרץ דמעתו, ויפל ראשו על
האבן, - וכיתום עזוב־אלהים־ואנשים, נרדם נרדם
הגבור הזה אף הוא ביגונו – מי ינחמו?

והנה קול כקול הגות יונה לאזניו יקרא: “הושע,
הושע!” - וישא עיניו וירא – קצנה אליו
נשקפת… עלי צור בראש ההר תעמד, תניף ימינה
ובשחקת חן ורחמים פני־נחמה עליו תאיר, והגתה לו
עוד: “הושע!…” ובטרם תגיד לו מה – הקיץ -
ותפעם רוחו עד מאד…

מה האות הזה? גם תמול גם שלשום נראתה העלמה
הזאת לו בחלום הלילה, - והיא אז עוטה לבן, ובאפל,
גלמודה במדבר־לילה על גל אבנים נצבה –
ובהגות־נכאים חלושה אז תען לה: “איכה, הושע,
איכה?…” לעברים חפשה, הביטה כה וכה, ואותו לא
ראתה… ועתה, יומם, פה מצאתהו להגידו מה –
ולא הגידה…

“הו, בת מצרים!” המה לב הושע בו – “מה תדודי אחרי
עוד? ואת אשר בקשת עשות לי – לא נעשה… הגם
למכרות אחרי תלכי ובבור החשך שם רוחך
תשחרני? – הרפי, בת, סבי מני… הן חטאתי –
חטאתי לך… שכחיני, קצנה!” –

ובעודו הוגה, הנה גם בהקיץ קול לו בא… אם לא בשם
אביו ממרום, או מרחוק נקרא?…

ישמע הושע, יקשיב - הלא כקול שעטת מחנה
במסלה יבא - - אבל, בן צמדו, הכושי הלז, בקול
נחרתו הקשה יחריש אזן משמע – וינער הושע את
הכושי בלאט וילחש לו: “הקיצה, נפתתי,
והקשיבה מה…”

והד־הרים יען ברור: “בן־נון, בן־נון!” - -



תן אות, בן־נון!"

“הו־הו, אפרים!” – הריע הושע להר בקול רם.

ויעור נתרבי ויסתער: “מה הנבחה הזאת?!” –

והנה הושע ובן צמדו יחד נצבים, והושע זה להר
יקרא: “ה־רי־עו!” –



ובטרם יך נתרבי במטה על ראש הושע – נגחו
הראש אל תחת לבו ויפל השוטר ארצה, תחת הושע.
התהפך לקום - והושע על גבו יכרע, יכבש ראשו
מטה, והכושי נופל רובץ בכבדו על רגלי השוטר
המתחבט כתוא נלכד – וחרדה במחנה: מן ההר קול
שופר יריע תרועות…

“תפסו את השוטרים ולא יברחו!” מעל נתרבי
יצריח הושע לאסירים, “נצלנו, אחי! תפסו
והחזיקו!”

מבוסה ובהלה: השוטרים – אלה מכים ואלה מכים
ואלה מבקשים לברח – בנהמת תרועה עם משני
עברי החגו יפרץ…

והאסירים, - בעוד אלה נדהמים, אלה בצלצול
כבליהם ובנהם נקמות על השוטרים התנפלו: יכו,
ישאגו, יחנקו, ישרטו, ישכו, יבעטו, יבוססו - -
נמלא החגו אדם – נלכד המחנה בתוך קהל רב – ועל
צואר הושע הזקן נון נופל: “בני! הו בני!”…

והושע ימינו בערף נתרבי תחזיק עוד, ושמאלו
בכבלה מעל שכם אביו תנופף: “אפרים, אפרים!”
יקרא – “חיים תפשׂו את השוטרים! חיים!”

ועל הצור קפץ ויתיצב, וקולו כקול החצוצרה יפקד
על הקהל לעברים:

“הרפו! אסירים! אל תכו נפש! – עמדו, ואת כבליכם
יסירו! – הנה, אפרים! הנה את השוטרים הוציאו!”

והכל לקול הזה ישמעו, - אשר יפקד יעשה.

יכו פטישים ופצירות תחרקנה; בכבלי האסירים
השוטרים יאסרו….

השוטרים, רבם זבי דם, במעגל נתנו, מעגל
משמר, פן תהיה יד האסירים בם עוד (שלשה מן
השוטרים ואסיר אחד כבר נטרפו ונבוסו עד מות) –
אך האסורים, גם הנפצעים אשר בם, עתה בששון
לבם כאילים ירקדו ולפני מושיעיהם יפלו ארצה,
את ידיהם ורגליהם ישקו. –

והנה זה הושע אף הוא אך כעת על צואר אביו נפל,
ואפרים על ערף הושע יפל – ושלשתם בבכי
החדוה נצמדו…

“טבע פרעה וחילו!”

“את הים בחרבה עברנו!”

“אל הר האלהים משה ינחנו!”

ככה נון ואפרים חליפות להושע יקראו בשורה –

“רב לי! רב לי, אלהים!” – יקרא נון בשאתו עיניו
השמימה – וכל העם לנכח האב והבן ברכה יריע,
כברכה אשר יריעו מצרים לפרעה: “חיים, חסן ועז!
חיים, חסן ועז!”

והושע רגע עמד וישת כפו על עיניו, וישב ויבט
סביבו ולנפשו ענה: “אכן לא חלום זה… הנה אבי,
וזה – אפרים… ואתה, יי צור ישראל, עמנו אתה!”

ובעוד הושע כנדהם, עמד הזקן נון ויען בקול
נרעד לאמר:

“אחי! הנה הושע בני אשר פדיתם – לפניכם. והוא
לכם כעת תחתי יהיה… הוא היודע את מצרים
ובראש צבאותם היה, הוא אשר שבתם וקומם לכל
חקותם בצבא ידע, - כי על כן אמרתי: עד הנה
אחרי בדרך הזה הלכתם, אך כעת הוא הושע,
לפנינו ילך למען פדות עוד את ראיה ואת שאר אחינו
המתענים במכרות פרעה. – הושע! אשר תצוה
נעשה בשם יי!”

ובטרם יענה הושע את אביו, תפשו בו נדב ואורי
ואפרים יחד ועל כפיהם מעלה הרימוהו, וכהנשאו,
וראשו, הנאדר ברעמת תלתליו, נשקף על כל העם
באדם השמש השוקע – ותהי התרועה הגדולה פה
אחד:

“יחי הושע! יחי בן­־נון גבורנו!”

“כאשר צוה אביך כן יהיה! – כן יהיה!” - - -




ג


“הננו ועלינו! עוד הלילה נעלה על המכרות
והרעשנו את המבצר ונוציא את אחינו. הן יו-דע הוא
הושע עשות במבצרי פרעה” – ככה נדברו במחנה,
ובהיותם נכונים לדרך לא פרקו גם את אזנם
מעליהם. אולם הושע לא נחפז עוד כי צוה להביא את
נתרבי לפניו.

ראש השוטרים הובא ויפל לרגלי אסירו הושע,
היושב לאור לפידים עם אביו על האבן אשר רפדו
להם בבגדים – נפל ויספד על לבו בבכי לאמר:
“חטאתי…”

“קום”, ענה הושע, “כי לא חטאת. אתה אך עבד נאמן
לפרעה ראיתיך. וכעת עבדי אתה, כי נשבית לי.
והיה אם תאמן גם לפני, כי באמת תדבר אף תעשה
– והיית וגם לחפשי אל ארצך אשלחך אוותך ואת
אנשיך”.

“מה אעשה עתה בארצי, אדוני?” ענה נתרבי בבכי,
“איכה בבשתי אשובה שמה, ולא ישפטוני? –
ועתה, אדוני, גם גבורת ימינך ראיתי וגם חמלת
לבבך בצדקך תראני, כי חיים לי נתת אחרי כל
הרעה אשר גמלתיך - - כי על כן, אמצא נא חן
בעיניך, הגבור והנדיב – ואעבדך…”

“כי עתה הגידה לי את כל אשר שמעת היום מפי
הרץ = ואראה כי נעצבת ונזעפת לדבריו?”

בדמעה יספר אז נתרבי את כל דברי הרץ.

ויחקרהו הושע עוד, וגם את אנשיו, למען דעת כל
אשר במכרות ומספר האנשים והשוטרים
והנוגשים אשר שם – וישיבם אל המשמר.

ויועץ באביו ויאמר: “עתה למה נמהרה, אבי? האין
טוב כי פה נלינה ונחנה, עד צאת הצבא אשר קרא
ארזה מן המכרות? – כי אז הלא נבא ובאפס יד ילכד
לנו המבצר, וללא שפך דם את כל האסירים נוציאה”.

ויתן הושע אנשים ביד נדב בן אהרן וישלחם,
להיותם צופים מעברי הדרך היורדת מן המכרות ימה
סוף; ואנשים עם אפרים שלח ההרה, וגם נתרבי
עמם, אשר ישקיפו משם לראות בצאת גדודי פרעה
ללכת מצרימה.

וכל המחנה לן שם במקום ההוא, בחגו.



עפעפי שחר אך נבקעו – ויראו גדודי מצרים באים
מן המכרות, מן המקום אשר עשן כבשנים עולה,
והמה יוצאים מבין ההרים לרדת אל חוף ים־סוף, אשר
שמה אניות להם תעגנה. –

ויקם הושע וילך עם גדודיו בדרך ההר.

ואת נתרבי ואת שר־המס אשר מארחת הגמלים נתן
הושע ביד אפרים ונעריו וישלחם לפניו. ויצו את
אפרים: “הבא את שני האסירים האלה עד שער המבצר
– ושלחתם; ואתה והנערים אלי תשובו”. ואל שני
הפקידים האסורים אמר: “ואתם כי תבאו אל השער
ודפקתם – ופתחו לכם, ובאתם והגדתם שם את כל
הקורות אתכם עמנו, כאשר ידעתם, ואשר אנחנו
באים אחריכם, ואם תאבו ואמרתם להם בשמי את ה
דבר הזה: ‘אם פתח תפתחו את השער לפני חיל
העברים – ובאו ולא יגעו בכם לרעה, כי אך את
האסירים לחפשי יוציאו; ואם תמאנו – חרב מלחמה,
חרב נוקמת בכם תהיה לבלי רחם’. – והמה באשר
יבחרו יעשו”.

ויהי כבוא שני האסירים ויגידו את דברי הושע
במבצר – וינועו מחרדה; ובטרם יועצו שם –
והנה קול תרועה, תרועת גדודי ישראל הבאים…
ויראו כי באין צבא לא יוכלו עמד ומנוס אין –
ויפתח השער לפני הושע, ויבאו ויסגרו את
השער אחריהם.

ויאמר הושע אל ראש המבצר: “כעת אם חיים
תבקשו אתה ואנשיך – ובאתם ואסגרכם מפני
האסירים אשר נוציא, ולא תמותו בידם, בחמת
נקמתם”. – ויבאו כל השוטרים והנוגשים במשמר
אשר שם, ויסגר עליהם.

ולסופר אשר על המבצר – והוא גם הרופא שם – קרא
הושע וישאל אותו על האסירים אשר במכרות.
ויתן לו הסופר את מספר כל האסירים, כאשר
נכתבו לפניו בשמותיהם. – וישלח הושע אנשים עם
ה סופר ועם ה משרתים המביאים אכל לאסירים –
וילכו ויבאו אל הבורות להוציא את כל האסירים
העובדים שם.

ובבורות טרם ידעו דבר. שם בבטן האדמה, בחשכה,
עוד האסירים בגרזן ומקבת יהלמו בחוריהם, וכל
העבודה כדברה תעשה. אלה במעמקי החשך
בצר, במאורות הארכות, יחצבו, בקירות האבן יכו,
אבן הנחשת, ואלה אסירי ברזל, נאנחים ונאנקים
תחת סבלם, את גושי האבנים ישאו מן המכרות
ובסלמות יעלו; והנוגשים אשר עליהם יקללו
ויכו כדבר יום ביומו… ואחר הבורות, לפני
הכבשנים העשנים, שם על ערמות אבנים, נשים
אסורות; ערמות, דלות ורצוצות תשבנה, מפוצצות את
האבן בקרדמות; ואלה את החצץ בכברות תכברנה
ואספו את החול, אשר למעשה צבע וכלי זכוכית
יעשה, - וגם הן תחת שוט ה נוגש בבכי וביללה
תעבדנה. –

ויהי כי הוצאו האסירים כלם ויובאו לפני הושע
– ויתן נון הזקן בבכי קולו ויפל על צוארי
הושע ואפרים בניו… כי אכן נורא היה מראה
האסירים הערמים; כעדת עולי שאול, כרפאים אכולי
רמה, נראה הקהל הזה. קודרים כעפר־ארץ, מגאלים,
נעוי פנים, פרועי ראש ומחוצי מכה ושחין עמדו
נדהמים ומרעידים. גם הנערים אשר בם כזקנים
שבו, דכאו, וכמכי סנורים נבטו, כי דמעו עיניהם
אשר אדמו כדם ולא נשאו אור היום… וכלם עמדו,
שמעו ולא ידעו מה, או כי לא האמינו למשמע. – אך
פתע קפץ מתוך קהלם אחד גבה ויקרא: “הלא
נגאלנו! הן נושענו! הו, נדב! נדב אחי!” - וירץ
ויפל על צוארי נדב בן אהרן. –

והוא – ראיה איש מלכה, חתן אהרן הכהן.

ותרע השמחה מפי האסירים, הריעה בצוחת פראים
ויללת תנים יחד… בכבליהם השתוללו, רקדו,
קפצו, חבקו וארצה נפלו ויתגוללו, בכו, הריעו,
התאבקו ויתבוססו כמכי שגעון – ותהי גם
השמחה זעוה למראה ולמשמע…

ויהי כאשר פתחו כבלי האסירים – ויצו הושע,
ויביאום אל המים, וירחצו; ושקים נתנו להם
לכסות מערומיהם וצידה לדרך ממסכנות המבצר
וחמתות מים – וישלחום, ועמם גם הרופא, סופר
המבצר, ומשרתיו. רק כעשרים איש, העברים אשר
היו באסירים, נשארו ללכת עם הגדוד אל אחיהם.

ואת השוטרים והנוגשים צוה הושע ויאסרום
בחבל ויצנם ביד ראיה, כי הוא יוליכם אל מחנה
ישראל, להביאם לפני משה, - ואשר יצוה משה
יעשה בהם.

ואחרי אשר פרצו את החומה, ואת השער, שער
הנחשת, קצצו, - נצלו את כל בתי המסכנות
ויקחו אשר לקחת ויטענו על הבהמה אשר מצאו
שם ועל הגמלים אשר עמהם – ויצאו בעוד יום
וילכו בשיר לשוב אל מחנה ישראל.




ד


ומחנה ישראל שטח במרחבי בקעה, שטח באהלים
לעדותם. זה להם היום הרביעי אשר על עינות מים
יחנו. בנאות דשא צאנם ובקרם ירעו ובין תמרים
הטף יתעלס. בירק שיחים כצפרים לפנות ערב יהגו
ילדים וישחקו, טרפי דשא בין שפתותיהם ישימו
וצפצפו בהם, כבני עוף בתרועה דקה שרק ישרקו;
הדשא – מיטב שעשועיהם היה פה…

עת העיז וחלב המקנה הגיעה. בין האהלים נערים על
אבותיהם ונערות על אמותיהן יחד יעשו. בא השמש.
אד פז חכלילי מים יגיה, ובמחנה מוקדי
מדורות את אור אשם וריח עשנם יעלו. אמות בין
ילדיהן עוגות תלשנה ובפרור תבשלנה. קול ריחים
ומדוכה מאהל אל אהל ידידות יענו. – ומה הרעש אשר
קם פתע בקצה המחנה תימנה?

חור על פרדתו שמה ידהר. – אין זאת כי הערב שם
הריב נפל…

כי מדי ערב תסכסך קטטה באחד מעברי המחנה.

כל אשר ריב לו, על דבר ועל לא דבר, וקנאו לו אחיו
לעשות משפטו, - וכן ינצו במחנה ויד איש
ברעהו תהיה לקול נשיהם הזועקות מרה. ורודפי
השלום גם הם, - להשלים יבואו ובריב יסכסכו גם הם
ואחיהם… והיתה הצוחה מדי ערב בערבו מאחד
העברים. –

אולם כעת, עם הרעש גם קול חצוצרה ושופר בתרועה
מן הנגב בא –

“הושע בן־נון בא בא”!

ירוצו נערים לקול התרועה, וששון הבשורה מעדה
אל עדה יחלף, ושמועה אחר שמועה בקהל תצהל:

“גם ראיה עמם, והוא שבויים ינהג”! – ביהודה
בשרו.

“חי בעל מלכה – ומראהו כגבור”! – בבית אהרן
יצהלו.

“מכרות פרעה לכדו ושלל רב הביאו”!

לקראת הגדודים יצאו, מכל קצות המחנה ירוצו.

אומרים: “אך ראה הושע את אביו מרחוק – ותצלח עליו
רוח אלהים וינתק את ככליו, ויהי במחנה מצרים
ככפיר בעדרי צאן”!

אומרים! “הוא אחד בכבל אשר בידו הבריח את
המשמר מעל שער החומה ויפתחהו”!

אומרים עוד – ובאמרם תרועת הידד בקהל קמה:

“הידד! אמתחות חטה וקמח לעם על אהל משה פתחו”!

עברה חלפה מלכה במרוצה: כנפי סדינה ככנפי
הצפור תתנופפנה והיא כברוח תטוס – אל ראיה כח
לא־אנוש ישאנה בהלה! - -

וגברים בלפידים ונשים בתפים אל מחוץ למחנה, אל
הגבעה, אל אהל משה לעלות נחפזו; כי שם הגדוד
על שבוייו עמד ושם אותות ומופתים יספרו, ושמה
מקהלת נשים בשיר תענה:



ימינך, יי, נאדרי בכח,

“ימינך, יי, תרעץ אויב!”



והגדודים אשר שבו חונים על הנחל אשר אחרי אהל
משה, ושבויי מצרים, אשר הביאו עמם, בתוך הנחל
הצגו; ואפרים וראיה המה ונעריהם בין הגדודים
והעם יסובבו, כי צוה הושע: “הגביל את הקהל
מרחוק פן יהרסו בקנאתם אל השבויים”. ונון
והושע ואורי ובני אהרן באו האהלה לפני משה
והזקנים אשר עמו שם. – ומסביב רוח ששון בקהל
תצהל, ואבות לבניהם אשר בגדוד ונשים לבעליהן
שם מרחוק בשמות יקראו: “פלוא!” – “דרדע” – “און
וצחר!” - - ומן הגדוד פעם בפעם יענה: “הנני
הנני! כלנו חיים!” – אך איש ממקומו שם לא
ימוש…

אף מלכה בת אהרן אך מרחוק לראיה בעלה תקרא. –
חיתה העלמה הנכלמה והנעצבה, והיא כאילה
לפני הקהל הנה והנה תדלג, תראה את ראיה עובר
– ונכחו מרחוק תרקד, תכה תף ובקול רנה אליו
קרא תקרא:



"ראיה, ראיה! פנה ואראך!

אור פניך, נושעי, נשא!" –



והוא אך כידונו נכחה יטה – והיא כנבעתה
וכנופלת מאימה תצוח: “אח”! – וצליל צחוקה מחא־כף
בכל הקהל יעיר. ואיש לרעהו בעז וחדוה יקרא:
"אכן, חק ולא יעבר!

חק צבא בעזו הושע בגדוד ישראל שם!" - -

ושם שני אחים גבורי גאוה (והמה משוטרי
ישראל במצרים היו) דתן ואבירם – ויתהלכו
בקהל, ובקנאתם כה וכה העירו: “ולמה זה החיה
בן־נון את אויבנו בנפש”? אף אמרו: “אכן, עוד נאמן
הושע למצרים כאשר היה בעבדו את פרעה”…
“וראו”, יאמרו עוד, “את גבורי ישראל לשומרי ראש
אנשי פרעה שם!” – “ולמה לנו השבי הזה בלכתנו
במדבר, מקום אין לחם ומים גם לנו ולטפנו”?…
“וראיתם, כי תקרנו מלחמה ונוספו גם אלה על
שונאינו!” - -

והנה זה קולות בקהל כה וכה יפרצו: “הוציאו אלינו
את נוגשינו”! – הרג את המצרים"! – “יד העם תהיה בם!
– רגם באבנים! רגם”! –

ויצא משה – ואחריו אהרן, נון והושע עם הזקנים
יחד; והקהל אל נכחם נחפז ויאסף.

והנה נצב משה על האבן הגדולה אשר עליה
ארון־יוסף עומד ויפרש כפיו – וידם הקהל, ומבין
הלפידים משה שאנן בטח בקול רם ידבר:

“ראה ישראל! חסד אלהים היה עמנו, והאנשים אשר
הלכו לגאל – גאל גאלו את אחינו וישובו כלם,
איש לא נעדר. ואת אנשי מצרים אשר לכדו, חיים
הביאום לפנינו ולא הכום. יען כי הם לא בחרב
לקראתם יצאו, אך בשלום, ואם כי מיראה שעריהם
לישראל פתחו. כי על כן, לא כשבויי חרב יהיו
אלה לנו. עמנו, עד בואנו אל חוף ים סוף נגבה,
ילכו; ושם – כל השב, ילך וישוב אל ארצו ואל
עמו וספר שם כי עמנו אל, ואשר יאבה – ונספח
אלינו וגר עמנו באשר נבוא. ואתה, ישראל! גר לא
תונה ולא תלחצנו, כי גרים גם אתם הייתם! עתה
יוסרו החבלים מעל צוארי האנשים האל… כי זה
הדבר אשר צוה ייה: לא תתעב מצרי, כי גר היית
בארצו”!

ויעמד הקהל משתאה לשמע הדברים האלה מפי
משה; ומחרחרי הקנאה – רשם לארץ הורידו… דבר
אשר לא פללו מפי משה, המכה את מצרים, שמעו
הפעם…

וחזק הדבר ועז הוא בגבורת צדקו! –

וכבוא המצרים בתוך הקהל, והנה אך כשמחת
מודעים קדמה פני רבים מהם, אשר הכירום במחנה:

“ראה! הנה נתרבי! – וששכריש, הגם אתה פה”?…

“בקניחנסו”!

“אמגמושו”!

פצרי ותות! – שלום, אל תיראו"!

“לא ידעתיכם – האב ובן אתם? – אך באו ואכלתם,
ובצל יריעתי תשכנו” –

“וסורה נא, חפרע, סורה אל אהלי”!

…והושע נופל ומשתחוה לפני משה: “איש האלהים!
עתה ידעתי מדוע בחר יי בעם הזה, עם שומע צדק
– וישלחך גואל ואומן לו”!



ויהי הלילה ליל משתה בקרב המחנה. כי נון וחור
– בית־יוסף ובית־יהודה יחד – בנו מזבח אחד ויעלו
עליו עולות ליי וזבחי תודה זבחו, כי הושע יי את
הושע ואת ראיה ויתר האסירים ויוציאם מכור
הברזל ממכרות פרעה. ויחלקו מנות בעם, ושלחן
אחד לזקנים, ראשי המטות, ערכו. – ומשה ואהרן גם
המה באו לברך על הזבח.

ויהי כשבתם אל השלחן – ויבאו שנים מן העם,
בחור ועלמה, לפני נון וישתחוו. והמה חגלה
ואשר בן צבעון מארשה. ותען חגלה ותאמר: “בליל
שמחתך, אדוני, באתי להגיד לפניך, כי הנה אבות
אשר, בחירי זה, ברכו היום את בריתנו. ואנכי
אמתך – הן אבי הזקן מת במצרים – ומי יברכני אם
לא אתה, אדוני, אשר כאב היית לנו כל הימים”?

ויקם נון ויברך את שניהם לעיני הקהל ויאמר:
“תהי נא בריתכם לברכה בישראל, ופריתם ועשיתם
חיל בארץ אשר יתן יי אלהינו לנו – ועינינו
רואות”! – ויתן להם משאת וישלחם, וילכו
שניהם בשמחה – ואחריהם קהל אחיהם הולך בשיר
ומצהלות.

וגם כל היושבים עם נון על השלחן, זקנים
ונכבדי עם, פתחו בשירי שמחה, כי חדות אשר
וחגלה גם עליהם היתה – וישירו במקהלות,
ואחריהן גם הנשים על שלחנן בתפים תענינה
ובמחולות תצאנה, - ועל כלן מלכה בשמחת לבבה
הגדילה! –

אך מרים ישבה הפעם – ותדם…

והושע אף הוא – אנה יפנה לרגעים מבטו?

במרחקי הלילה, מעבר לאורים, לרגעים דומם יביט
וכמו יקשיב קשב, - ומה יחזה ויאזין משם? – הוא –
כל תמונה לא יראה וכל קול לא ישמע ממרחק, אך,
לאין קול, לאזניו ברור ידבר כעת: “יבוא יום,
אשר תבקש אתה את ידי להאציל לה נשיקת תודה,
ומצא – מי יודע אם תמצאנה עוד” - - -

הה! הדוברת ההיא – תחת כל השמים האלה
איננה עוד… איננה, יען כי “את נפשה כפר
נפשך, הושע, קצנה נתנה” – ואיננה עוד - -

והושע, בתוך הקהל הגדול – מה גלמודה
נפשו!…


פרשה שלש-עשרה: מבחרי משה

א


לאשר גמל אדם רעה, עליו גם לבו יזעף; ואשה גם
כעס תכעס על האיש אשר דחתהו לאנחות וגם תודה
תבקש עוד ממנו על שחקת האהבה בחנה אשר
אצלה לו פעם,

ןתאשרהו רגע. אף מרים, האשה הנביאה גם היא לא
יכלה סלח להושע, אשר מעת שובו לא בקש עוד
ראותה ודבר אתה באשר החל עשות במחנה על פי
משה. – הן לולי קראה היא לו –

וישאר במצרים ובסבכי הקשר אשר שם היה
נלבט גם הוא כעת…

ועתה הנה עשה יעשה הושע וגם פקד יפקד
בישראל, ובה,

במרים, אף פעם לא שאל עוד… וגם חור בעלה – הוא

בתם לבו כאשר אמר בלילה ההוא תחת השקמה כן
עשה:

אך בא הושע הצעיר ממנו, ויפנה חור את מקומו
לפניו,

כי עזב לו את המחנה, והוא הזקן, לנדודים עם הנער

אפרים ילך… סביבות המחנה יתורו, ודרכים עם
אנשיהם

יבקשו לפני העם, אשר הושע ינהיגו… והנביאה –
קנאתה

לכבוד בעלה תדבר בה, ככל אשר תדבר תהלת
בן-נון במחנה

מעת שובו; ולב האשה ילון בקרבה, השקט לא
יוכל… מפני

הושע נשכח דבר חור מן העם. כל אשר עשה חור
במחנה

עד כה וינהלם כרועה בדרך התלאה, וגם דבר
מלחמתו על

מבצר סכות, הנצחון הראשון הזה לישראל, אשר
גברו

בקרב ואת שלל אויביהם ממסכנות פרעה חלקו –
זכר כל

הדברים האלה נבלע בשמחה, אשר ישמחו על
הושע…והושע

זה – הן טרם הראה גבורותיו בישראל; הוא הלא אך

ביצים עזובות, בלי כל מלחמה, אסף ממכרות סין
ויבא, ­

והנה אך תהלתו כל היום יספרו…

ככה ילון לב מרים בקרבה,והיא גם בפניה תקוט
על

חשבה ככה בסלף – ורוחה נעכרה… כי איכה לא סר

בן-נון לדבר בה ובחור בעלה מעת שובו? והושע –
הן

ידע תדע מרים – כי לא איש גאוה הוא… החשב
יחשב,

כי הוא, אשר שב אל פרעה מצרימה, – הוא הצדיק,
והיא

וחור, אשר הזהירוהו על זאת, ההמה חטאו?… והיא – הן

אחרי אשר קשרה נפשו העלמה ההיא, בת הרנחת –
הן

טוב טוב עשתה מרים כי לא נתנה ידה לו!…

והושע, הוא דבר לא יחשב על נפשו ועל אחרים עוד…

כי את אשר גמר בלבו בימי לכתו אסיר עני
וברזל לפני

נתרבי, ואשר נדר ויבטא בשפתיו לפני אפרים
אחרי שמעו

על מות קצנה – החל עשות וקים את הדבר בכל מאדו,





כל היום נפשו לכל מעיניה אך במחנה. כל חייו
מעתה

לא לו המה, אך נתונים נתונים המה בכל ימיהם
לעמו,

למען עשות ופעל ככל אשר יאמר משה, – משה גואל

ישראל אשר היה להושע כאלהים – והוא פועל ועושה.

הוא ממחרת יום בואו, אחרי דבר משה עמו – שלח

אנשים לפני המחנה אל חוף ים סוף נגבה, בטרם תצא
כל

העדה שמה, ויצו לחפר עוד בארות על הבאר אשר
שם

בבקעה, למען יהיה די מים לעם בחנותו שמה. ואת
הצורים

והמצרים אשר במחנה ישראל שלח שמה הושע
לשבר אכל

מן האניות אשר תעברנה – והכן. ויהי כבוא
המחנה אל

מדבר הערבה ימה סוף וימצאו שם מכל כבארץ
נושבת –

ויחנו שם. ומאז יום-יום יביאו סוחרי מצרים
למחנה מכל תבואות

הארץ ומכרו לעם, ולא ידע שם מחסור. גם סוס לובי

שחור ואמיץ קנה הושע לו שם. – ושם הואיל הושע
גם

הצביא את העם למערכות. כל איש כח אשר מבן
עשרים

ומעלה אל הושע יבא, וערכם הושע גדודים למטותם
לבית

אבותם; והמה לאלפיהם יצאו אליו יום יום אל מחוץ
למחנה –

ולמדם שם קשת וחרב, ודעת ומשמעת-מלחמה
יאלפם,

הוא והראשים גבורי החיל אשר הפקיד עליהם
להורותם.

והנה אך ימים מספר עברו מעת בוא הושע, והמחנה
כלו

משטר אחר, חדש נעשה בו. האהלים בשורות,
כרחובות

עיר רבה, בסדרים עמדו. גם דברי ריב במחנה לא
יפרצו

עוד יום יום; כל איש דברים אל משה משפטו יגיש,
כקטן

כגדול. כי בעשות הושע בתוך המחנה, וחור על
סביבות

המחנה עם אנשיו יתור – משה באהלו על המחנה
ישב לעשות

משפט עמו, ואת זקני העם יורה לעשות. אף יש אשר
יקהל

משה את הקהל כלו ועליו יופיע, ודבר להם, הוא
ואהרן

אחיו, למען חזקם ואמצם בדבר יי וצום דרך
צדקה ושלום.

ומרים עודנה כנכלמה ונרגזה בלבה, כי חור
בעלה

מתוך המחנה בגלל הושע שלח… רוח קנאה וכמעט
עד

איבה בלב האשה יתפעם עוד לזכר הושע – והיא גם
האשימו

לא תמצא וגם שכחו לא תוכל… לא תוכל, כי על כל

שפתים נשא שם הושע תמיד יומם וגם לילה… כי
גם

בהרדם המחנה לילה – פתע יתקע בחצוצרה –
תעורה –

ונעורו נערים ונזעקו אל הושע ואחרי המחנה
יצאו ויעשו, –

והנערים גם כשובם, בין האהלים עוד קרא יקראו:
"הבו

להושע! יחי בן-נון גבור ישראל! "– – – ומה לו

כי יתהלך ככה עם הנערים ולא מצא עוד לסור אל
אהלי

חור ולא נטה לדרש בשלומה, שלום מרים אשר קראה
לו? –

הוא רק בערב הראשון לבואו, כאשר ראה לפני
הקהל, נגש

אליה ויאמר לה: “שלום, בת עמרם! עתה באתי…”
וילך

לו, כי קראו אהרן אליו…

אכן, הושע – מה לו כעת ידידות בית-חבר ומרזח רעים

גם לעת מנוחה כי ימצא? והוא, כעבד ישאף צל, אך
אל

אהל משה ישאף ושם ימצא לבו נחם-כל-עמלו. – הוא
גם

אל אהל אביו לא יבא ללון. על יצועו אשר לפני ארון

יוסף, אבי-אבותיו הגדול, לפתח אהל משה, שם נגיד
הצבא

כשומר הסף ישכב…

אם כל היום הושע בתוך אלפיו יהיה, הנה לילה
מאהל

משה לא ימוש, כי אל דברי איש האלהים ייחל כאל
מלקוש…

גם מראה משה וכל הליכותיו בתוך אהלו, הושע
כמחזה

שדי יחזה… איש האלהים חיי רוחו היה, ובכל אשר
ילך הושע

ובכל אשר יפעל – את פני משה ישוה נגדו תמיד,
ואך

לפניו כל מעשהו יעש!… “משרת משה אתה!” – פעם

בפעם יאמר לבו לו ורוח דעת וגבורה עליו תהיה,
וטוב לו

ואור לו וגאון-ישועות בלבו יהיה…

יבוא הושע האהלה, אחרי נשלו את נעליו, וקדמהו
משה

באור פנים וברכת שלומים – והוא, הושע, שחוח
מעתרת

כבוד ואהבה אשר בלבו, שש לערך את מחתת
הנחשת,

מחתת קטורה, בסמים אשר הסכין משה לעשנם הקל





ואשריהו, כי קרוב הוא וכי “משרת” הוא לפני זה!

ויהי שר הצבא הזה אות ומופת לעם במשמעתו,
וינשא

כבוד משה עוד ויערץ בקדש על כל ישראל ככבוד
אל.

וידעו כי מלאך יי עמהם ישכן ולפניהם יסע. –
ובעוד ימים

מספר, כנסע העם מים-סוף ויבאו מדברה סין, הלך
ונסע

אל הר האלהים חרבה – המה לא היו עוד כבימי לכתם

הראשונים, כי בטחו והאמינו במשה ובהושע
“משרתו” אשר

שם משטרו בקהל.



בישימון דרך, במדבר-אבן וחרבון-אין-מים גם
הפעם הלכו,

והשמש להט אכזרי בחמתו וכל גרון נחר בצמא.
קרני השופרות

אף הן עקלו ונבקעו מחם וקולן לא היה להן… והעם
התנהל

לאטו לשורותיו, סובל בתלאה, יחיל ודומם; עיף
ויגע, אך

בהאמינו כי אלהיו לא יעזבהו – איש את רעהו
חזקו.

עד מכתש בין הרים באו בחם הצהרים – ומנוח לא
מצאו.

השמש מלב השמים יבער וכל צל מצלעי ההרים
נכחד.

קירות הצור קדחו באש עד אפות עליהם לחם. נשים
התעלפו.

נדמה היה כי אין לצאת מן התפתה הלזה, ובו,
במצולת

המכתש הזה, כל הקהל ימוג יתם – – – אך הנה בא
חור

על פרדתו ויבשר, כי מעבר ההר, מעין נסתר
בחרש עצי

שטים מצא, וגם בארות אשר סתמום מצרים נמצאו שם





ויעור העם ויתעודד ללכת עוד.

כנמלים במשעול עקלתון ירחשו ויעפילו לעלות
ההרה,

ואיש את רעהו בכל אשר יוכל בשארית כח יעזרו.
ידחפו

בעגלות, כעל כתפיהם בהר יעלון, בנשים יתמכו
ויובילו,

ואשר יוכל במשא רעהו ישא, וזקנים וחלשים גם
על כפים

ישאו ויעלו ההרה.

והנה זה במורד, ברדת השמש ירדו. הנה הבקעה
אשר

בה ברכת תהום רבצת תחת. נחפזים, אך לא
נדחפים,

ואת שורותם לא יפריעו. כי את כל אנשי הצבא
הפקיד

הושע, חלק למטותם, איש במטהו משטר ישמר
ועזרו

לנחשלים ועצרו בנחפזים וגם נחם ינחמו
ועודדו את אחיהם:

“עוד מעט, עוד מעט!… אל תהדפו ולא נעצר
בנופלים!…”

ולמטה בבקעה, בטרם יבא שמה הקהל, הנה זה
הושע

על חבר הנערים יעמד: אלה מקצצים בחרשה,
מפילים את

העצים ופנו דרך אל המעין ומקום על סביבו; אלה
באר

סתומה יפתחו – את האבנים מעליה יגלו, ואלה
בנאדות

מלאים נוצצי-נוטפי-מים לקראת המחנה היורד יעלו,
ונפש

הנשים והטף בברכת התהום, במים חיים ישיבו –





וילן המחנה במקום ההוא, בדפקה, ויחנו שם.

**



**


ב


ויהי ממחרת הבקר ומשה אמר אל חור והושע אשר

לפניו באהל: "ובאו, גבורי חיל, נעלה בהר ונתורה
את

מקום תחנותנו משם". ויקח את מטהו ויצא. וחור
והושע –

אחריו.

רוח הנביא נעלסה עליו היום, והוא בהדר שיבתו
לפניהם

כעלם יצעד, בהר מסלע אל סלע קל יפסע, יעלה ולא
ינוח.

יש אשר יך במטה על אחת האבנים לנסותה – ונסב

כמעט, אך בטח פעמיו יעמיד, ירחיב מצעדיו ולא
ישח,

והושע וחור מעפילים אחריו, יחשו אף יתמהו:
באשר

המה על ארבע יתפשו, איכה בן-השמונים זה
קוממיות

יפסע?…

פסע יפסע ומשירי נעוריו, בעודו רועה, הנה זה
לנפשו

ירן, וכמו להגיונם הם מענה יתן:

"על הר וגיא חסדך ינחני,

שבטך ומשענתך אשורי יתמכו –

ואל דרכך, אלי, פעמי יכונו!" – – –

והנה זה נצב השב הנאדר בראש אחד הצורים,
צהלו

פניו ויאורו ממרום המעוז, ואת מטהו אל חור ישלח
ויתקע

להעלותו אחריו. ויעל גם הושע, ושלשתם יחד
נצבו דומם –

הישימון ממרום ההר לעיניהם על כל עבריו נפרש,
מראה

נורא הוד!

תחתם מן זך האד מרחקי שממה דוממים הצעו,
ורכסי

ההרים כערפלי טהר, כגושי תכלת לקצות שמים
נשקפו.

ולרגלי ההר, מעבר מזה אהלי ישראל לאלפים
נטיו, כים

קודר ורחב ידים אשר קפאו גליו ויעמדו דם;
ומעבר מזה

להר בקעה גדולה נחבאה… ככר פרושת כנפים
רחבות

מצהיבה ומזהירה בזהב חולה, ועל סביבה סלעי-פלא
כחומת

עז וברכסיהם לבדד מכל הארץ הבדל יבדילוה.
צורי-

צורים עליה רכסו; והמה – אלה כסיד ילבינו
ואלה כזפת

שחורים, גם חומים ואדמדמים, אפרורים וירקרקים
ביניהם

יתנשאו. אדירי סלע – והם כשומרים אלמים על
המקום

סביב ירבצו, ושני-סלע מעפר החול כעצים רמים אל
על

צמחו, והמה כעמודי עד לחפת שמים טהורים
יתמכו. והשמים

בתכלתם הבהירה עד סנורים יזהירו – ומסביב
דממה ושממה

נצחת… אפס כל חי וכל צומח מממלכת הצור
והחלמיש

הזאת, כל שיח וקוץ בכל המרחב לא יראה ולא
ימצא; רוח קלה

מים תפוח – ואף חוט עשב אחד לא תרעיד; לטאה לא
תחלוף

וזבוב לא יעברנה… בדד, טהור כל המרחב ישכון –
היכל

יי, היכל יי, חביון-שבתון לאל נעלם – הס כל נפש
מפניו! כי

הוא בטהר ובקדש פה בדד ישבת…

והנה זע צל, צל אחד הכפים –

“מי שם?”

ועל הכף נכחם אדם נצב… חום ומוצק כחלמיש, דק

ורם – הוא ערם יעמד. אך אזור עור-טלאים על מתניו

יכסה. קשתו על שכמו, שלחו ותליו חגורים,
ומערפו שתי

כנפים פרושות, כנפי לילית תסכנה, – ופניו
מתוך זקנו

השחור לזועה ישחקו: קצה אפו קצוץ, בתנוך אזנו
האחת

עגיל-כסף כבד ימשך, ואזנו השניה כלה
נכרתה, ושרטת,

מכת-חרב, מחורה עד פיו תבקע. ­ והוא, כפות ידיו
בעז

על מתניו תתמכנה ובעיני שחץ אל משה יביט, שניו
נכחו

ילבין בשחוק לעג… ובטרם הושע וחור אליו נעו –
הוא

כחגב ממקומו נתר, שרק שרקה עזה – וכצבי או
כבעל-

כנפים בין האבנים טש, נעלם במורד – אך הד
שחוקו

בהר ילעג עוד…

“עוד תתראו אתו פנים…” אמר משה להושע וחור

המשתאים.

“ומי זה?”

",שר וגדול' מעמלק… ואשר אמרתי הגיד לכם פה,
הנה

הקרה אלהים לפניכם וגם בעיניכם ראיתם… דרך
שלשת

ימים עבר השד הזה עד בואו הנה לרגל את מחננו…

הביטו מטה, האין עוד אתו מאחיו?" –

והנה כעדר אילים נבעתים, מן המורד אל הככר
הנבדלה

עוד כעשרה יחד במרוצה יגלשו, ערמים-חומים,
שחורי זקן;

על הסלעים חיש קל כלטאות יתפשו – ואינם עוד.

“קלים המה לברח”, – יאמר משה – "אך גם ברדפם, –

דרכם כסערה… והוא אשר אגידה לכם: נחנו אל הר
האלהים

נסעה ונלכה, אולם בקרבתו שם העמלקי ישכן (כן
הוא:

בדרך הר האלהים עמלק אורב…) ושעירי ישימון
אלה אשר

ראיתם כה – אנכי מאז מהיותי במדין ידעתים… עם
בוזזים

אכזרי זה, הרצח והשוד משושם תמיד… אכן לא
רבים המה

שם, אך כחיתו טרף עזים הם. על עינות מים וחרשי
תמר

מושבם – ושלל קרבות כל הימים יבקשו. והם על
בכרי גמלים

קלים ירכבו והוציאו גם את נשותיהם אתם
למלחמה; – והנה

זה כשועלים בחגוים מרגליהם אחרינו יתורו…
שימו לב!"

"כי מעתה באשר נחנה אנשי מצבה, צופים על
סביבנו

בהרים נציב?" – שאל חור.

“כן תעשו. אף תרים על גבולותם נשלח…” ענה משה

ויפן לרדת מן ההר.

והוא, כבעלותו כן ברדתו, קל ועז ידרך, לפניהם
במטהו

בטח ירד ולנפשו שפתיו תרננה:

"על הר וגיא זה חסדך ינחני.

שבטך ומשענתך אשורי יתמכו –

ואל דרכך, אלי, פעמי יכונו!" –

“מה נירא רע?” יאמר אז חור אל הושע חרש – והוא

לפנינו הולך…"

הושע הביט רגע בפני הדובר תמים בו ויחלט
דבר

ידידות עמו אף הוא, עם בעל מרים… ויען: "כן!
אחרי

יי על פי משה יחד נלך – ועל כל צר ורע נגבר".





שבו אל המחנה, ומשה בא האהלה ויכס במסך עד
חצי

הפתח…

“איש האלהים יואיל עתה לבדו היות” – לחש הושע

אל חור ויפן ללכת.

“אבל אתה, גבור החיל!” קרא חור ויחש אחרי

הושע – "הלא תסור עמי אל אהלי, ונדברה על הצופים

אשר אמרנו להציב בהרים".

“אל אהלך?…” התפלא הושע רגע – ויחלט ויפן,

וילכו שניהם יחדו.

אכן, ביד חזקה כבש הושע את לבו הפעם בלכתו
אל

חור ואל אהלו…

**



**


ג


המה באו האהלה ובדברם ישבו על מרבד הכבוד
הפרוש

ארצה, ושפחת-מרים, אשר ישבה פתח האהל ותטוה
את

העזים, מהרה ותבא לפניהם יין ומים ותמזג להם
בגביעים,

ויאמר חור: “לכי קראי לגברתך, כי תבא הנה גם
היא…”

ואל הושע אמר: "הלא טוב כי ישמע גם דבר הנביאה
על

עצתנו: והיא – כמעט את כל אנשי המחנה בשמותם
תדע".

והושע אך בדבר אשר החלו ידבר אל חור עוד…

"כה אמרה גברתי: הנה אשלח את נשוך-הנחש אשר

הביאו – ובאתי" – הודיעה האמה בעד הפתח.

ולא הראה הושע כי נפעם לבו בקרבו לקראת מרים
אשר

תבוא, ויאמר אל חור: "את התרים אשר הלכת עמם,
תצוה אתה

היום על המצב, ומחר אשלח אנכי מן הנערים אשר
אתי…"

והנה שלחה מרים את ראשה בפתח האהל, שחחה

ותאמר: “שלום” – וכבואה התיצבה ותצהל פנים אל
עבר

הושע ותען עוד: “השלום, הושע?” –



והושע אשר קם מפניה, תמה רגע: הזאת הנביאה
וזה

קולה?… ויען חרש: ומה שלומך בת עמרם?"

“אנכי – בין החולים אתהלך, כאשר ידעת,
הושע” –

ותעז קולה עוד בפרשה את שמו זה…

“והחולים רבים הם במחנה?”

“רבם בין הילדים, הושע”. –

“,הושע'” – לא התאפק עוד בן-נון ויתפלא: "ולא



את יהושע קראת שמי?"…

ומרים קבצה רגע את גבות עיניה ותען בשפל
קולה:

"ולמה, בן-נון, תזכיר ראשונות? – ואתה נערת את
השם

הזה מעליך אז… בשובך להשתחוות ובקש חסד
מאת

פרעה –,אל-החסד' ההוא אשר אז בצען". –

והנה גם פני הושע קבצו רגזה ויען: "אבל, האל
ישראל אמר

לך, הנביאה, כי נחם על השם אשר שם על עבדו
בפיך?"…

ומרים ברוח קשה תהגה לו: "האם בהושע לא
תאבה

שאת את המשרה בישראל תחת חור?"…

“אבל מרים!” נעור חור אשר שמע עד כה משתאה

לה – "מה הדברים אשר תדברי הפעם?… והן אנכי…

הלא בפניך אז, לפני השקמה בסכות… הלא מאז
שמתי

את יי עד בינינו ואדבר אל בן-נון לאמר:,אם עמנו
תהיה

בתוך העם הזה ללכת אחרי משה, והייתי אני
לעבדך בצבא

ישראל; כי איש מלחמה אתה"…

פני מרים אדמו רגע, אחר חורו. בקשה ענות דבר –

ותתאפק. אחר השיבה בקול נופל: "אכן ידעתי…
אתה,

בן-נון, את נפשך בכף שמת ותבוא בלע התנין,
פרעה, אך

למען שמור את מוצא פיך לו… כי על כן ידעתי כי
עבד

נאמן גם למשה ולעמו תהיה… (אפס, כי על-כן גם
לא

ראית על הים, כי “יי איש מלחמה”…) וגם זאת
ידעתי,

כי אמנם כבד עליך מאד זה צאתך ממצרים, כי הן
קשרה

שם גם חמדת-עלמות – – "

“ורב לך, בת עמרם!” שסע הושע דברה בזעקה
ויתר

ממקומו – "למה תתלהלהי עלי בחצי לשון?… ואיך
תשאי

את את השם?… שם האשה אשר על אהבתה מתה – –

ואת בגאונך הן לא בקשת – או גם לא ידעת
משא-לב זה

מה הוא!…" וילט פניו בכפיו רגע – ויפן לצאת
בחרי-אף.

אולם חור, בעודו כורע על מושבו כנדהם, חרד תפש

ביד הושע, ובכרעו לפניו ענה למרים בגערה
עצורה: "בת

עמרם! מה היה לך היום?!"… ובטרם תען היא, ענה
בתחנה

אל הושע: "ואתה גבור ישראל! הלזאת נועדנו? – הן

דבר לפנינו… ואנא! אל נא תעזב את אהלי בחרי-אף

והכלמת את עבדך!" – ובשלחו מבט-תוכחה אל עבר
אשתו

אמר: “והן נתן תתן לנו הנביאה לדבר את
דברינו…”

והנה זו מרים הורידה ראש וברעד שפתים חרש
תהגה:

“מה נביאה אנכי?…” התאפקה ותאמר: "אכן… שניכם,

הגברים, צדקתם ממני… כי על-כן אצא ודברתם
כנפשכם…"

ובנפל פניה יצאה את האהל. –

נדהמים עמדו שני הגברים רגע פנים אל פנים… עד

גבר הושע ויאמר: “הבגללי הנביאה תכלם?…” וחור

נבט עוד בפני הושע – וכזרח הדמעה בעיניו, אמר:
"בי!

עמוד עוד רגע" – וימהר ויצא אחר מרים.

ושניהם, חור ואשתו יחד, שבו האהלה, והנה מרים,

כבת אשר גער בה אביה, פנתה ותשב לה אל ירך
האהל

בלאט ותאמר: "ושבו נא ודברו את דברכם… ואל נא

תשימו לב…" נשאה ראש ובשחקת עצב הניעה יד
ותאמר

עוד: “יצאה כבר הרוח הרעה… ועתה אוכל שמע”.

ולא הראה הושע עד כמה נכמר לבו, בראותו את

הנביאה, גאון כל הנשים, כי בעותתה, מרצונה
כילדה

נכנעה… ונדברו הגברים וגם החליטו והועידו
מקומות

המצבה – ומרים יושבת ואת כל דבריהם שמע
תשמע,

תשים על לב ותדם…

על לבה דבריהם שמה, אך תוך לבה, בנפשה
פנימה,

דבר-מה אחר הושם שם… דבר, אשר טרם יהיה כדי
אמר

ומחשבת-דברים, הרה לבה… והיא יודעת כי עוד מעט

יגמל – והגידתהו; כי תצוה הגידו…
ובהחרישה אמץ

תאמץ את נפשה לקראת הריון רוחה זה. כי חזק
הוא…

דבר יי יהיה זה – –

והנה ישאל חור את הושע: "וחבר הנערים אשר עמך





מה המה? אתמל ראיתים בעשותם עמך על המים
ובהגישם

לעם לשתות – והמה אף אחד מהם לא גמא ולא שלח

לשון ללק כמעט לצמאו בטרם ישתה כל העם… בני
חיל!

גם את בצלאל נכדי בקרבם ראיתי – ומה אלה לך,
כי אמרו

לי אשר גם לילה אליך תקראם?"…

הושע החשה רגע ויען: "אלה… המה בחרי משה



יהיו… הנערים אשר לעמד לפני איש האלהים
יתקדשו…"

“ומה יעשו המה?”

“אשר יצוה הוא”…

“והן כלנו כמצות משה נעשה”.

“,כלנו'…” שנה הושע אחרי דבר חור וידם רגע
לחשב

את דבר מענהו – –

והנה קמה, נגשה ותתצב – הנביאה…

“הרף…” אמרה אל הושע – “אנכי אגידו”.

ושני הגברים נדמו למראה בתמהון: איך גבהה
האשה

ותאדר בן-רגע! לבנו פניה, גבהו גבות עיניה,
וזרחו רהבו

העינים, נצבה – וימינה מול ראש חור שלוחה, ותען:

",כלנו' אמרת, חור, – ואלה מי המה? האלה אשר

נשים מתעלפות לרגליהם, וטף חולה על כתפיהם
יבך? המה

רב להם כי יתענו ובמדבר הזה ילכו, ובעת
מלחמה – המה

על הנפש אשר עמהם בפני אויב יתיצבו. ומי דבר
העם כלו,

כמצות משה, יום ביומו ישא ויעש? ויד מי תעצר
במחנה

הגדול הזה עת יפרע למרד, כאשר ראינו, מפני
הרעה כי

תבא? האבות מעל בניהם הקטנים ובעלים מחיק נשיהם

תקרא והלכו ולקול בכים את אזנם יאטמו? – הלא אם
גם

יעמד איש ביום מסה אחד ואת אחיו לא יכיר ולאביו
ואמו

יאמר לא ראיתים, – אך לאשתו ולילדיו לא יוכל
התנכר תמיד,

ומפני אנחת-תחנתם ירך לבבו מעשות כאשר
יצוה… כי

על כן בחורים בני דרור למשה ינתנו, אשר לא
לקחו אשה

ובעל ילדים לא ישאו, אך דרור לנפשם מכל בית-אב
יהיה.

המה – אך העם ביתם ומשפחתם יהיה, ולו בכל
נפשם יום

יום יעבדו עד בוא כל הקהל הזה אל המנוחה בארץ
הנחלה

אשר נשבע יי לנו. והמה “בחרי משה” יהיו, אשר
אמרתו

ינצרו, ודברו בעם גם ביד חזקה ישליטו! – כי
הנה ימים

קשים באים עוד לקראתנו, ימים אשר אך אנשי לבב
יעמדו

בם, – והמה, ה“בחרים”, לבב משה לבם יהיה. כי לא

לנפשם המה ירצו מה, ולא למראה עיניהם המה
ישפטו, אך

אשר יראה הרואה משה לעשות – יעשו, ואך דברו
חפץ לבם

המה יהיה! כי כל לבם וכל נפשם לעמם ביד משה
יתנו. –

אם לא כן, בן-נון, אמרת עשות?"

“כדבריך, הנביאה”… אמר הושע אשר חור ויקד –

"אך דבר יי את מחשבת לבבי הגידך… כי אנכי הן
אף

באזני הנערים אשר בחרתי עוד טרם הגדתיו…"

ותוסף מרים ותדבר: "כי על כן שמע, בן-נון,
ואגידך

עוד! אשר החלות עשות – אל משה תאמר, ושמך
,יהושע'

מפיו אז תשמע – וידעת כי יי עמך, גבור
ישראל! –

ואנכי… אנכי האשה, ממצרים בדבר יי אל עמך
קראתיך –

ותבא; עתה, אתה בעצתך זאת, אשר נתן אלהים
בלבך –

הנה כעת מבית בעלי קראתני – ואלכה!…"

“אח-אח!” – פרצה זעקה מלב חור ויפל נשען על
ימינו

כמטען חרב, וראשו על לבו נופל…

והנה מרים לפניו כורעת. תביט בו, ומתאפקה על

דמעתה אליו בתחנה תהגה: "חור אלופי! עתה
שמעה נא

אתה ואדברה… בפני בן-נון את דברי אדברה לך
וישמע

כאשר שמע אז… אז בעת שגותי כאשה ואתן
ידי לך…

(או, אולי לא משגה גם זה היה, כי מאת יי היתה זאת –

למען הקדיש את הגבור הזה לו ולעמו נצח; כי לא
יקו עשות

בית לנפשו – ואת בית ישראל בכל נפשו יבנה…)
וזכור!

הלא גם משה אחי כבואו מצרימה לעשות בדבר יי,
את אשתו

על בניו שלח וישב מדינה – – והיה הוא מופתנו…
כי

זה קרבן העם ליי מבחריו… כי איך תבקש, חור,
אשר

אנכי לפניך אעשה דבר אשה לבעלה ולביתה, עת
חולי

ישראל בדרך יחשלו ופצועי מלחמות מרפא
ותחבשת יקוו?…

אף גם זאת הנה אגידך ושמע נא, חור! – כי מפניך,
צדיק

ותמים, לא אוכל כחד!… הן מאז… מאז אשר לאשר
נשים

נפתיתי ולמנוחה בבית בעל באתי – רוח-אלהים לא
פקדני

עוד עד היום – – – כי ככה יהיו היחידים אשר יי
קורא

להם למען עמו…"

וכבת אל אביה תחנן קולה, בהסתירה את פניה
נכלמה:

"שלחני – ואלכה… אלכה נא ואשובה ביתה אהרן
אחי…

כי הן לא טובה אנכי גם לך, בסור רוח אלהים
ממני…

כאשר ראית היום…"

והנה חור דומם קם חור – ויקח את הצעיף ויכס על

ראש מרים, המסתירה עוד פניה בידיה, ויסמך את
ידיו על

ראש האשה… וכשאתו את עיניו למרום, נשא קולו
ויען:

"אל אלהי אברהם אבינו! אתה ידעת מה האשה הזאת

לי. ולו את כל חיי, כפר יום-שלום אחד לה, ממני
יבקש –

ואתן, – והנה נסיתני, יי, במסה אשר נסית את
אברהם ביצחק

בנו, ובפי מלאכך, הנביאה הזאת, אמרת: חור, קח
את

האשה אשר אהבת ושלחה… ואנכי ידעתי, כי
לא יקרא

אלי מלאך שנית: השיבנה אליך… וידעתי כי אל
אשר

אמרה – הלך תלך ממני לעולם…ובכל זאת אודך,
יי,

כי נסיתני ותתן בי רוח לעמד במסה – – – מרים
בת

עמרם! קומי ולכי לאשר רוח אלהים תשאך!"

ובעוד מרים כורעת ומסתירה פנים, קם ויפן אל
הושע

ויאמר" "ואתה, בן-נון, עמך אני! עם הנערים אשר
עמך

גם אנכי לפניך אהיה, כי כנפשך כל נפשי
ומאדי היום אך

לדבר-משה תנתן! – נער אני ככל הנערים!" – –

“וכן תהיה, גבור החיל!” – ענתה מרים ותקם,

והצעיף על פניה נופל – –

עמדה ורגע על סביבה באהל נבטה… והנה זה בקול

כתמל שלשום בנחת תאמר: "וצו נא, חור, כי ישאו
את

ארגזי, ארגז הסמים אחרי". –

“אנכי אשאנו לך, בת-עמרם…” ענה חור.

והושע כורע נופל על פניו – ולא ראה בצאת מרים

את האהל, וחור אחריה הולך לשלחה – – –




ד


ורוח נשאה את הושע וירץ אל משה… אל האהל

אשר בקצה המחנה קדמה – ימהר.

השמש היה לבוא, והושע בשער אפרים יחלף –
והנה

יצא נון אביו מפתח האהל, ראה את בנו וירמז לו.

“בי אבי!” מרחוק יען הושע לו, “אנכי אל משה!”

ונון אך חבק ידיו על לבו ובמאור פנים אחרי בנו

יביט. – מה בפי הושע כי יגיד למשה? מה דבר אליו
ישא כי

נחפז הוא? –

אבל גם הושע טרם ידע זאת. אך לבו מלא, וכשטף
מים

כבירים אליו, אל משה, ישאהו. – חדות נערים על
תוגת

נפש יחד בלבו יחמרו… ואולי עתה על פניו יפל
ואלם אך

בכה יבכה לפני משה, – כי הוא הלא גם באין אמר
ודברים

לב כל אדם יבין…

אכן! את דבר הבחרים,,בחרי משה', אשר יבחר
הושע

עתה יגיד לו ואת ברכתו יבקש.

והנה בצלאל לקראתו, קשתו על שכמו (אכן, מפליא
הבחור

הלז לירות!") – והוא יוצא אל המשמר, כדבר ערב
בערבו.

“בצלאל! – אלי!” – קרא אליו הושע "בואה אתי, כי

אותך ראשונה מן הבחרים אציגה לפני משה (את
אפרים

כבר יודע הוא) ויראה מה המה הנערים המתקדשים
לו…"

אך כרגע נחם על מחשבתו ויאמר: "לא! – כי עתה

לבדי לפניו אשיחה… לך לשלום!"

ולנפשו יתמה איש-החיל בלכתו: הוא אשר מעודו
נער

ידע לשלוט ברוחו – מה היה לו הפעם כי כמוץ הוא
לפני

הרוח אשר פרצה עליו עתה? – תשאהו ולא ידע מה…

וככל אשר יקרב אל האהל ההוא כן תגדל חדות לבו

עליו… אשריהו! הנה, הנה את פני הקדוש יראה
ואת נעם

ברכתו שלום ישמע – ואת המחתה לפניו יערך…
ודבר לפני

איש-האלהים הנערץ מאדם… מי גבר אשר אשר עוד
כהושע

בארץ! – עבד מצרים בטמאת אליליה ובמרמת כהניה
ושריה

היה, – עתה לפני משה איש האלהים יעשה וישרת,
ויומם

ולילה קרוב הוא אליו – ודבר אלהים חיים ואמת תמיד
מפיו

ישמע…

“אלהי!” המה לב הושע בו, "קטנתי מכל החסד אשר

הגדלת עלי!" –

והנה זה האהל… יהל אור הנר מבעד למסך הפתח,

אשר אך חציו הורם… עוד עד חציו המסך – העוד
יואיל

משה לבדו היות? –

והושע עומד מחשב דרכו; עומד, ובלי דעת, בלאט
צעד

בצעד ישאוהו רגליו לקרבה, לקרבה עוד… ושחוח
מעתרת

הכבוד והאהבה הגדולה יקרב… שלח ראשו בפתח –
ויקפא…

זרחו פני משה! – כליל אורה סביב ראשו יקרן – –

על המרבד לפני שלחנו הוא יושב; על השלחן
מימינו

מנורת הנחשת תאיר, ומשמאלו ממחתת הנחשת
תמרת עשן

דקה תעלה ותפרש; גליוני גמא מפזרים
ולוחות-מכתב קטנים

נערמים לפניו, – והוא, בשמאלו לוח וימינו עליו
בחרט

תנוח ולא תנוע… עיניו מבעד לסבך גבותיהן אל על
תבטנה,

והראש הנאדר במסגרת נגוהות נשא ידם…
ומפניו ולמעלה על

מצחו ועל תלתליו נגוהות כעין הקשת יהלו
רתת…

ויסתר הגבור את פניו, כי ירא מהביט עוד…

וככה בלאט, בעצרו את נשמת אפו יסוג אחור – כרע

ויתמך ראשו בארון, ארון יוסף אביהו – וידם…

לבו באשרו ימוג – והוא ירא גם מלחש תודה לאל…

האל הן באהל שם עם משה עתה ידבר… והושע בחוץ
בחרדה

ובחדות שמים דום יתאפק ויחכה… יחכה, ויקשיב
קשב –

אולי יקרא משה לו…

הו! ולו זה יקראהו, והתיצב לפני רועה ישראל
ויאמר:

“הנני, אדוני משה, הנני!” – – – – – – – –

וליל המדבר בדממתו הנצחת נפרש. כוכבי מרום
לצבאותם,

למוסרות אגדותם על הושע יזרחו; זורחים ונשקפים
כאשר

נשקפו לו אז, בלילה ההוא, במחנהו בשדה צען
ולפני

האהל, אשר בו אפרים בחליו שכב…

זכר הושע את הלילה ההוא, עת נחלקו מערכי לבו

עליו ונפשו בנפשו נלחמה בריב שרעפיו, – והנה
אך החדש

השני לו מאז, והושע – ההוא הוא ולא אחר?…

אכן אחר היה שם במצרים! – איש אשר משרה

ותהלה בין עבדי פרעה מרום-אשרו היה, ואשר
שחקת רצון

על פני פרעה הנובלים – זה הפותה וההפכפך באדם





מיטב כבודו היה; איש אשר את אלהי אבותיו בכתב
מצרים

ובתורות חרטמיה בקש, ואשר על משה זעף לבו,
וטובת

עמו בחסדי פרעה ובחסות מצרים בקש; איש אשר
כל

תקותו מצרים היתה, וישראל אך מכאוב לבו ובשת
עלומיו

היה, – ההוא עתה לפני אהל משה מלאך יי ישב?…

הוא, האיש ההוא, אמנם לא כחד את מולדתו (והמה

הלא אך רועים ותועבת מצרים היו…) אבל בלבו שאל

שאל כי רעיו בצבא לא יזכירו את עמו לו – ואם
האחד

בשפת-חנפים אמר באזניו, כי מבני אסנת בת
כהן-און

הוא – שמח לבו בו…

אכן אחר היה הושע הלז! כי לא כבן לישראל היה
מעת

צאתו מבית אביו לעבוד בצבא מצרים, אך עבד, עבד
נכרי,

היה לפרעה כל הימים, – ובעבדותו זאת משוש חייו
וכבוד

תפארתו בקש, ולנפשו התנכר ועמו ואלהיו זרו
רחקו ממנו…

אכן הוא – לא הוא היה! ומרים – נסתה הנביאה השיבו

אל אשר הוא ותקראהו אל אשר נוצר ובדברה
העירתהו.

אך הוא בקש שנית לנום ולשגות בחלום חזון
השקר

והמרמה, אשר נסכה עליו מצרים בכשפיה…

“אכן אתה, אלהי!” זעק לב הושע השמימה – "אתה,

אל אמת, בכבלי ברזל את נפשי פדית! בכור עני
צרפתני –

ויטהר לבי ויהי נגדך ונגד משה עבדך
כבהיותי בעודי ילד…

וחזקני אלי! חזקני ואמצני! – ואם את האשה,
אשת חן וחסד

אשר אהבתני, מעל לבי לקחת, ואם גם את האשה
הנדגלה,

מרים הנערצה, אשר כצרי לנפשי בקשתי,
הרחקת מעלי – קח

נא עוד! קח כל יש לי! –­ אך לפניך ולפני איש
האלהים זה

קרבני, ועשה בי לעמך אשר תעשה! כי אך ברוחך
חיי ומאדי

נצח! ובעבדותך דרור עולם לנפשי יהיה… כי רק
בדבר הגדול

אשר החלות עשות בעמך, ביד משה מלאכך –
משוש חיי, עזי

וזמרתי יחד!… קחני, אל! קראני, קראני-נא, משה!"

ככה המה לב הושע השמימה, אך הגה מפיו הפתוח

לא יצא – כי הן שם מעבר היריעה משה עם האלהים
ידבר…

והנה נשמעו מצעדי משה בהתהלכו בקרב אהלו
הנרחב.

נעור הושע, הקשיב; שלש רגלים עבר משה באהל
ושלש

רגלים מלה אחת כצו לנפשו חרש נאם:

“תורה… תורה… תורה!” –

וידם… אל שלחנו שב וישב ובין מגלות הגמא
יהפך;

והושע, בחרדת קדש דומם יקשיב, ישמע – ויחכה
עוד…

חרש נאנח איש-האלהים מן העבודה – – מה

העבודה הזאת לו? ומה “התורה” אשר בה יהגה משה

ככה, ולנפשו, בסתר אהלו, ידבר בה?…

והנה כקול ברור באזניו דובר: "עם לאל השמים



והארץ באהל יעשה – – " והקיץ הושע; על רגליו
בחרדה

קם – מי דבר אתו בחלום? אם לא קול משה היה זה? – –

אכן קול משה מן האהל הנה יצא:

“בן-נון, הפה אתה?”

“הנני. אדוני משה, הנני!”

וימין משה על שכם הושע נפלה – ומשה אליו מדבר:

"הולכים אנחנו אל הר-אלהים – ועמלק בדרך בחרב

יפגשנו… ואתה, בן-נון! בך, בשם יי בחרתי –
ופנית אתה את

הדרך לפנינו!"

“הנני, אדוני משה, שלחני!”

“לך בחר לך אנשים…”

“אדוני משה! כבר בחרתי לך, ואבחר עוד”.

"טוב תעשה. ואתה, בחרי הראשון! הנה קראתי את

שמך יהושע – והושיעך יי! חזק ואמץ!"

ובן-נון כנציב-שיש מוצק עמד, – חור – והדמעה
בעיניו;

והן כעיני הנשר הנבעת נכחן אל פני משה
תבטנה…

עתה ידע הושע כי נקרא – כי יהושע לעולם
יהי

שמו… ובשם יי אשר בקרבו הוא רבות בעמו גם
עשה יעשה, –

ויקד יהושע – וימהר ויצא מלפני משה למען
עשות את אשר צוה – –

ויתקע בשופר הגדול, אשר לו תחת ארון יוסף –
תקיעה

אחת גדולה… תעורה! –

והוא חזק ואמיץ מכל הימים. כבלב חדש, לב שש

ובוטח, אל נעריו אשר יזעקו אליו – עתה יחכה.

עתה יגידם, עתה ישמיעם כי,בחרי משה' המה
עמו

יחד יהיו! –

הולכים ובאים –

והנה, מן הבאים הראשונים בנערים – חור הזקן יחד

עם בצלאל נכדו לפניו נצבו, לפני יהושע.


פרשה ארבע-עשרה: “כאשר ירים משה ידו”

א


… ויסעו מדפקה ויחנו באלוש.

ומשה ואנשים מבחריו, ועמהם גם חור, עוברים אז
כדרך

יום לפני המחנה לתור אחרי העמלקי, וכל העם אחרי

יהושע הולך.

צמאים ויגעים באו בהיות הערב אלושה – ותוחלתם

למים נכזבה. אך מעין דל מצאו שם ויחצבו עליו
בור, מקוה

למים, ולא מצאו לשאב. עד חצות לילה הגישו נערי
יהושע

את הקהל לשורות, אשר ילקו מנקרת הצור; אך
הבהמה עד

הדאיב לב געתה מצמאה, כי לא מצאו השקותה, –
וירגן

העם באהליו…

ויהושע נועץ עם הזקנים לאמר: די מים אין במקום
הזה

לכל העדה – והיא צמאה; כי-על-כן יצא המחנה עם
בעירם

כאור הבקר והלכו אחרי החלוץ לרפידים, אשר
שמה אמר

משה כי יפגשם. אך את הנחשלים, כל זקן וחלש
אשר במחנה,

וההרות והמניקות אשר בנשים, עם טפן – על העין
באלוש

ישארו, והמאסף עמהם. וכאשר ימצא המחנה
היוצא

מים – ושלחו והביאום אחריהם; ולא יעצר כל העם
בדרך

לרגלי הנחשלים, לצמא יחד.

וייטב הדבר לפני העם לעשות כן.

ויפקד יהושע את נון אביו ואת ראיה, ועמהם גם
שני

בני אהרן, נדב ואלעזר, על המחנה הנשאר; וגם את
אפרים

וסוסו עמהם הציג, אשר יהיה הוא הרץ לפניהם,
כאשר

ידרש דבר מאת המחנה היוצא.

וישכבו לנוח הלילה באלוש; ואד עלה מן הים, על

המחנה, ותחי רוחם בצנת הטל.



באלוש לא נראה עוד עמוד האש לילה והענן יומם,
אך

בהיות הבקר נגלה לעיני כל העדה עצם ההר – – הר

אלהים בהדרו מרחוק עליהם הופיע.

עם שחר, בעוד האד פרוש היה ובעד כוכבי בקר
יחתם,

עמד החלוץ הכן למערכותיו, והמחנה, אשר עמו
לצאת, עודו

נזעק ובא מקצותיו. והנה צץ האור, ואדמוני נשקף
השמש

מעב הטל. הציץ – והסלעים, אשר רטבו, זרחו
כזרועי ספיר;

והרוח הרך, אשר נשף עוד בצנת הלילה, פזר את
האד מעל

ההרים ושקעו למטה – ויראו ראשיהם וינשאו מן
הערפל

כאיים מלב ים נשאים; איים מאדמים תוך ים
נפרש, והים

צח כחלב, וכחמאה הנתכת לפני שמש יצהיר… וכל
הקהל,

אנשים ונשים וטף, אשר עמדו לצאת ואשר מן המחנה
הנשאר

באו לשלחם – כלם הפנו פתע את פניהם אל עבר
אחד,

קדמה דרומה, ואל מקום אחד, כל יד וכל מטה נטיו
להורות…

כלם יחד שמה יביטו, יתפלאו; וכמשק מים
אמרות אמרות

במחנה עברו:

“הר האלהים זה – חרב!”

“וזה סיני בראשו יזרח!”

“כסא אלהים זה בקדש!”

כי צור- האלהים, הר חרב בעבי גבו, מן הערפל עלה,
ומגבו,

הראש הנשא, סיני חכלילי בקרניו, לשמים הזהיר,
כסנה באש-

מרומים מרחוק יבער… הנה זה סיני בקדש, אשר קול
אל-יי

משם נשמע באמרו: “ראה ראיתי את עני עמי, וארד
להצילו…”

הנה, הנה הוא הר המועד, אשר אליו יי לעמו יקרא
ואשר שם

בקדש יעבדוהו, למען הבא אותם מן המדבר הזה אל
הארץ

הטובה אשר נשבע, ארץ זבת חלב ודבש, זו אברהם
יצחק ויעקב

בה התהלכו!… זה סיני! – והוא ככתר מלכות מעל כל

הגבעות בהודו יתנוסס, צור שדי! – והוא כאבן-חן,
כיהלום

הגדול בשיא קרנותיו על פני כל הישימון בכבוד
יי יזרח…

ויתנו בני-קרח קול בשיר – זה השיר אשר שם משה

בפי המשוררים, לאמר:

"קומה, יי, ויפוצו אויביך

וינוסו משנאיך מפניך" –

ולקול תרועת-העם ורן חלילים יצא החלוץ למערכותיו,

ואחריו המחנה היוצא נמשך – – ובלבם כח חדש
יתרונן…

מעל המחנה הנשאר באלוש המה לקראת מים ילכו

ויסעו. בטחו, כי ברפידים הקרובה, אשר שמה
יעדם משה

לבוא, מים חיים ישטפו – וילכו בשיר.

נמשך המחנה ילך וינהר, יעלה גבעות וירד
בקעות,

ירדו ויעלו ובין חגוים יעלמו. בגיא, בין קירות
אבן קודרים

ומאדמים, במצרים יעברו, –

וכעלות השמש כן יגבר היום וכן יענה
הצמאון…

כושלות הרגלים. גם אשה גם גבר ידיהם על ראשם

הכואב וקרבם צמאון ייקד. הבהמה כפופת ראש
תתנהל –

אפס כחה, כי היא הן גם אמש לא שברה צמאה…
ופגה

רוח הגבורה מן המחנה.

ומתי זה יבאו רפידימה? ואהרן אחי משה אמר, כי

קרובה היא…

ולעת הצהרים, כבער השמש ממרום גבהו, מלב
השמים,

ומדבר החלמיש סביב כבזקי אש התנוצץ, ומהר
וגבעה כל

צל נמחה – עמד המחנה לנפל בצמא, מאין כח
להלך עוד…

אך בזאת התנחמו כמעט, כי בין האבנים, כה ושם,
ירק

שיחים שפלים נשקף – שיחים אשר עליהם דשנים,
מאכל

רטב לבהמה העלפה, – ויקטפו הרועים, לקטו
וימלאו חצניהם

והושיטו לבהמה להשיב נפשה האמולה, בעוד נפשם
הם

מצמאה נחרה.

ירק-דשא – אין זאת כי גם המים קרובים בזה, מי
רפידים…

השמש נטה מערבה – והנה רפידים לאותותיה: הנה

הגבעה והתמר הזקן אשר עליה, והנה שם הגיא
אשר לרגלי

חרב ההר – והנה אך מפח נפש… כל לח מים אין
בכל

המקום הזה… ומשה גם הוא איננו עוד…

הרמה אהרן את העם?

נטו הצללים והעם את אהליו לא יטה. על הגבעה,
סביב

התמר הבודד, אשר כפות יבשות על קורתו תפלנה,
נאסף

קהל גדול ובצעקת מריבה איש את רעהו בכעסו
יחרחר:

"פזרו אותנו, בני עמרם, בין ההרים, אלה באלוש
ואלה

ברפידים, בארץ ציה, – להמית אותנו ואת בעירנו
בצמא!"

“ומדוע בושש משה לבא?”

"כי בוש יבוש לראות את העם ברעה, אשר המיט עליו

הוא!…"

“הה, אבדנו, אבדנו!”

והנה אהרן בא ויתיצב על הקהל, והוא רכות
ידבר ויחנן

קולו: "מה תריבו, אחי, ומה תנסו את יי? ולמה
תמסו את

לבבכם? היד יי תקצר ואת עמו יעזב? הוחילו, –הנה

ישוב יבא משה ויורנו דרך…"

“מה דרך?! – כח אין ללכת עוד!”

“ונשינו וטפנו אשר באלוש”, יקרא שני בבכי –

“ברעב ובצמא יפלו פגרינו במדבר הזה ואין
מאסף!”

“ועד אנה ירמה זה עוד את העם בדברי חלקות?!”

“סקל יסקל!” –

“גם אתה גם אחיך בידינו תסקלו!”

– “הס!!” –

יהושע על סוסו השחור, ובחריו אחריו, מלפני
החלוץ

באו ויבקעו בתוך הקהל.

“שמעו נא, מרי נפש, שמעו!”

ויהס הקהל כלקול תרועת השופר…

ודבר יהושע גערה ישא: "הבכעס וריב את האלהים

תיראו?! אם במשה מלאכו ובאחיו תמרדו – ומצאתם
מים?

הכפרעה לפני האל לא תענו – ויחנכם? הוי מריבי עם!

הן בגללכם הקצף על כל העדה יצא! – גורו לכם,
ממרים!"

וכידונו, אשר הוטל בחרי אף, תוך קורת התמר נתקע

בחצי להבתו ויעמד…

“ומה נעשה ולא נמות?…”

"איש למקומו ואיש על מטהו אהלו יט – ושבו
תחתכם!

אנשים לבקש מוצא מים כבר שלחתי, ועתה יצאו
זקניכם

לקראת משה המדברה, כי הולך הוא, והגידו לו, –
ואתם מה

תעשו עוד בזעקכם? – – דם והתפרד!" – קרא המפקד
ויט

סוסו בקהל וירעישנו: “איש לאהלו! איש לאהלו!” –

ואלה נבהלים ואלה נכלמים, אלה נכנעים ואלה
נרגנים –

וכלם נפוצו, איש למשפחתו הלכו…

ושבעים זקנים יצאו מן המחנה, בשקע השמש,
וירדו

מן ההר אל הגיא נגבה.

והנה זה הלילה היה, ועוד טרם ישוב איש מן
הזקנים

ומן האנשים אשר שלח יהושע – ונשים לפני
אהליהן בחוץ

לנכח הסהר כתנים תבכינה…

ופתאם בהלת-צהלה עברה, – רצים מראש ההר בשורה

יקראו!

ובטרם ישמע עוד בעם דברם – וידעו כי הבשורה:

מים, אך מים! – והמחנה כלו, לקול הרצים
והמבשרים

נסער כים בשאונו:

“הכה משה צור – ויתן מים!”

“בגיא, לרגלי החרב, מעין בסלע נפתח!”

“מים מסלע משה במטהו הוציא!” – –

ואיש בנאדו ואיש בדליו או בכדו, ורועים ובעירם
ונשים

וטפן אל עבר אחד ירוצו, – אלה נבהלים ואלה
צוהלים

וששים כמו לו שתו כבר וירוו מים – –

המונים המונים אל הגיא נחפזים, ובגיא, מצור
חלמיש,

לנגה הירח זרם מים יזנק – האח, משק מים, משק
מים! –

לצלעות הסלע נוזלים יזו קצף – מים חיים, מים
חיים! ובחרי

משה (ועליהם בצלאל ינצח) את האבנים מסביב
העין יפנו

ויסקלו; וזקני ישראל, אשר לקראת משה יצאו,
המה במטות

וברמחים חריצי תעלות לשטף יפלגו, תעלות
לעברים, למען

ישתה העם במרחב ולא ידחקו, ומשה –
איהו?…

הוא אחרי תתו את הברכה לעם, בנקרת אחד הסלעים

בא ויעמד שם, – רואה ולא נראה בשמחה הרבה…
כי למה

יתראה? – ישתו צמאים את מימיהם בששון, ואל נא
יפלו

לפניו ויקראו: “אנא, סלח נא, איש האלהים, כי
פשענו!” – –

כורעים זקנים וכפיהם השמימה; נערים ונערות
אלה בפני

אלה חפני מים יזרקו, מתהוללים ומתחוללים; אף
כלבי הצאן

סביב עדריהם ירקדו שמחה, ידלגו וישפו בשורה
טובה

לבהמה: מים, מים!… ואמות את ילדיהן במים
תרחצנה

תשטפנה: “זכרו, בנים”, תאמרנה, "זכרו את המים
האלה!

מי-ברכה המה, אשר משה במטהו מן הצור הוציא.
רחצו

בם, רחצו – וחזקתם ואמצתם לעד!"

“ואיה משה, אמי? – איפה הוא ומטהו?”

בקשוהו ולא מצאוהו… כי הוא בראש ההר עלה

ויתעלם, ומשם – אל עבר עמלק בלילה לנגה
הירח ישקיף –



ובעוד לילה, כחצות הלילה, יצאו אחרי הרצים, אשר

שלחו כבר אלושה, ארחות ארחות חמורים נושאים
נאדות

מלאים, לנהל במים את מחנה הנחשלים, בדרכם
לרפידים.

וכאור הבקר העתיק העם את אהליו, בדבר יהושע, מן

ההר ויתקעום בגיא ויחנו על המים.

וכחם היום – רץ בסוס עבר, אפרים אל אהל משה
נחפז

ויבא: "גדוד עמלקי אשר ארב בדרך, נפל על
המחנה

בלכתו – והמאסף במלחמה!" – –

“ומרים שם היא!” – פרצה זעקה מלב חור ויחור
כמת…

“הרק מרים?…” ענה משה ויתן עיניו ביהושע אשר

התיצב לפניו, הכן דומם לפקדתו – – –

ובטרם תפשט השמועה במחנה, יצא חור עם שלשים
איש

רוכבים, ואחריהם גדוד רגלים, וימהרו לעזרת
המחנה, מחנה

הנחשלים אשר בדרך; וליהושע אמר משה: "ואתה
פה צא

ועשה; כי פה, ברפידים, המלחמה תהיה – והייתם
נכונים".




ב




וגדוד העמלקי, אשר ארב לנחשלים בצאתם לדרך, –

הגיח פתאם על העדה, בעברה טור ארך בין המצרים
בתוך

הגיא, ויעש בה שמות ברצח. – כזאבים פרצו מן
המארב

אל לב המחנה, ובעוד המהומה והמבוכה, טרפו
ויכו זקנים

ונשים וטף. ובטרם יפנו נון וראיה לעשות עם
אנשיהם,

אנשי החיל אשר משני קצות המחנה, – המה,
העמלקים,

לשרקת מפקדם (והוא קצוץ-האף ושרוט-הפנים) שבו
נפזרו

אל בין ההרים מעברי הגיא, נמלטו – ואינם עוד…

כחתף נפלו ופתע נעלמו, ואך שלשה מהם נשארו

חללים, – וממחנה ישראל כחמשים נפש נפלו
בחרב, ובהם –

הה! גם עמינדב הזקן וטפת אשתו, אחות נון…

במהומת בהלה ובצעקת שבר נסו הנחשלים מגיא

ההרגה, ונון וראיה אף הם צועקים, בפקדם להשיב את

המחנה אל משטרו ללכת; אך המחנה, כעדר צאן
נבעת,

זה בזה ידחקו ויראים מלכת עוד… ויתנו את אנשי

החיל משני עברי המחנה וביד חזקה הוליכוהו
בדרך רפידים. –

בבכי ילכו ולעברים בפחדים יביטו, ואנשי החיל
אצים

בם ללכת קדימה – וילכו עד חם היום. – והנה שבו
נגלו

העמלקים שנית, והם חוסמים את הדרך בפני המחנה
הבא…

ויהי בכי ומספד-נשים וצוחה ומבוסה בכל
המחנה, – וראיה

ואנשיו הנה זה רצים לקראת הגדוד העמלקי בתרועה.





חיל ישראל רב מהם, וראיה לבלי חת בראש חילו
יקרא:

“חזק, איש ישראל, ואמץ!” – –

אפס קל ועז העמלקי, וחצו וחניתו לא יחטיאו את
המטרה,

ועליהם קצוץ-האף ינצח – והוא כצפור יטוש
ובאנשי

ישראל מזה ומזה יתגרה – ויהי הקרב ויטש
בשדה.

והנה נון הזקן יוצא אף הוא עם אנשיו לעזר את ראיה





ובמחנה זעקה: “ועל מי, על מי תעזב אותנו?!”…

והנה זה שב העמלקי להתמלט, ימינה ושמאלה ברח

יברח – מפני מי?

חור ורוכביו הגיעו, מאחרי האויב כסופה באו –
והמה

רודפים את החומים הערומים, אשר נפזרו כקצח על
פני

השדה, נמלטים אל בין אבני המדבר, – וגם הפעם
נעלמו

כלא היו…

והמחנה שב ללכת, חושים ילכו עתה, בבטחם בחיל

אשר נוסף עליהם, – וגם רפידים לא רחוקה עוד. אפס, חור

לא על פרדתו החזקה ירכב עתה, אך על אתון לאטו

יתנהל… קצוץ-האף, אשר הכירו חור וירדף אחריו,
הטיל

בו את רמחו, ויפגע בצואר הפרדה ויתקע עד
כתפה – ותפל

הפרדה ותלחץ את רגל חור – ותקע; וישב הגבור
צולע

על שמאלו לפני המחנה; ותחבש לו מרים, ונתרבי
ההולך

עם נון נתן לו את אתונו…

וילכו – ולעת ערב באו רפידימה.



הבכי אשר קם ברפידים, כפגשם את הנחשלים,
הבכי

על הנפשות אשר נפלו בחרב פראי עמלק האכזרים –
הפך

יהושע לשאגת קנאה ושבועת נקמה. כי יצא עם
בחרי משה

בתרועת עז ויתיצב על המחנה ויקרא: "העת בכות
ולא

עת עשות לכם, איש ישראל? ודמי אחינו ואחיותנו
מחול

המדבר אלינו יצעק: נקם ושלם בעמלק! קומו
והחלצו!

הכינו אזנכם, חרב נוקמת לטשו, כי – מלחמה ליי
בעמלק!" –

“מלחמה ליי בעמלק!” – הקריאה הזאת יצאה כברק

על כל הקהל; וכבוא התרים לפנות בקר ויגידו:
"נזעק

העמלקי ויצא" – נעור כל העם ויהי כלו לרוץ לקראת

האויב לקרב-נקמות.

אולם בדבר יהושע סדרו המערכות ויעמדו כלם
אך להגן

על המחנה אשר בגיא.

את רומי הקשת והקלעים נתן יהושע בהרים משני
עברי

הגיא, ואת שולפי החרב ונושאי רמח וחנית ערך
דרומה

בבקעה, מערכה אחר מערכה למבוא הגיא, והוא
והפרשים

אשר עמו יצאו לפניהם. ואנשים נתן בידי נון אביו
לשמר

בקרב הגיא, צפונה, על המחנה ועל בעירם אשר
אספו שמה.

ומשה ואהרן, ועמהם גם חור, אשר לא יכל עתה צאת

ובוא במלחמה, אך חרבו וחבלו עוד עמו ישא –
שלשתם

על ראש גבעה נשאה, בין מערכות ישראל נצבו,
ועל כל

העם משם נשקפו…

ויבא עמלק – –

בשרקת סער ובצוחת תנים הקריב, נגלה מאד הבקר.

הסתער – ועל שאגת גברים ונהם המונם ילל נשים עד

זועה יריע:

“לק-לק-לק-לק!” – מרחוק תאניה מחרידת-נפש
תפצחנה.

“החל, ישראל, בשם יי!” – נתן משה קול גדול ורם

כמשך היובל וירם מטהו.

“מלחמה ליי בעמלק!” – הרעים כל העם בעז, והריעו

החצוצרות –

ותהי המלחמה,

החלוץ אנשי רמח נושאי מגן, ממגני מצרים
הגדולים –

קדם בתנופות עז את האויב, המסתער נכחו בשלחי
נחשת

כפופים כמגל וברמחים אשר בציצית צמר יתעופפו.
ערמים-

חומים, העמלקים, לעברים ידלגו, פה ושם יתגרו,
להפיץ את

פני המלחמה אנה ואנה, – אך כחומה בצורה חיל
ישראל

ברמחיו יעמד אף פעל יפעל בם יחד כאיש אחד…

“אכן”, יאמר אז אהרן, “פי שנים חיל ישראל
מעמלק…”

וחור בדאגה ינוד ראש: "ולוא הוציא יהושע את העם
למרחב,

ולא הקיף ישראל את האויב המעט ממנו?…" ומשה
אליהם

יענה: "לעם אשר לא נסה עוד עמוד במלחמה, המרחב
אך

ידים למנוסה יתן… אך עתה, ישראל על נפשו
יעמד ובקהלו

יתגבר – וליי הישועה!" –

והנה יהושע בשריונו (שריון קשקשים חזק
ומפאר אשר

עשה לו בצלאל) על סוסו השחור ידהר, וכידונו
הגדול בידו –

והוא כקול גבורות יצית, גדוד אחר גדוד יעיר
ויריצו, ובפני

האויב יסתער – ומכת כידונו תנחת ולא תחטיא…
והנה זה

חלף ויסב – ולפני הגבעה יעבר – –

“בשם יי, יהושע! בשם יי!” – לקראתו משה יקרא

וכפיו השמימה.

“בשם יי!” – מרחוק קול יהושע אליו כהד יענה,
וינף

בכידון –

“מלחמה ליי בעמלק!” – הריעו כרגע הפרשים ולכל
עברי

המערכה יתרוצצו –

והתלקחה התגרה.

גבר תגבר – והנה זה החלוץ העמלקי לתרועת
ישראל

אחור יסוג…

אך נסוגו – והגיח האויב במחנה גמלים כבד. –
בכרים

קלים בצעדי מדות ירוצו ורוכביהם בחניתות ימין
ושמאל יכו.

“לק-לק-לק-לק!” – עם הגמלים נשים, נושאות כלי

בעליהן, ערמות תרצנה ותזעקנה. אף הן בחרב
תנופפנה ובענות

זועות זו על בעליהן תעוררנה; ומצרחת גברים
וחרחור גמלים

וצליל מצלותם – צוחת הנשים חדה תבקע.
והגמלים כמשלחת

רעה את רוכביהם קדימה ישאו ולא יסוגו, והנשים
בענותן –

אחריהם במושכות תסחבנה, תרצנה, תנופפנה
ובזעמן כחיות

שכולות תלפתנה, תשרטנה, תשכנה, והאיש
מגבהו לכל

העברים יחצב – –

את המערכה, מערכת ישראל ברעש מלחמה יחצו –

והריע יהושע בחצוצרה – וחיל ישראל, החלוץ,
יחלק

לשנים, חציו ימינה וחציו שמאלה יסוג…

“מה עשה ומה יעשה?!” קרא חור וירעד מכעס – "איכה

זה יתן לאויב כי יפרץ בקרב המערכה והיא רבה
ממנו?"

“אהה!” קרא אהרן גם הוא – "בקע בן-נון את העם

כאשר נבקע מפנינו הים!"

למען ישוב ויכס את חיל האויב!" – ענה משה בעז

וישב ויפרש כפיו השמימה ויקרא בכח: "עתה
– קומה, יי,

והושע!"

ואף אמנם כפרץ הרגלים אחרי הרוכבים אל תוך

המערכה, הריעה החצוצרה שנית – ומערכת ישראל
משני

עבריה שבה קרבה ותכס את האויב –

והמלחמה בכל תקפה וזעמה הרתחה!

משני עבריו האויב נלחץ; אך העמלקים במר כעסם

כזאבים לעבריהם יטרפו, כנחשים מהירים יחלצו,
ילפתו

ויתפתלו… ויהושע על סוסו פעם מזה ופעם מזה
על האויב

את גדודי ישראל ידחק, יעיר ויריע, ובאשר יכבד
האויב

שמה את סוסו העז ירעיש וכידונו כברק יעופף, יכה
באויב

וימחץ – – והנה שסף את ראש הגמלים, המפקד
עליהם,

ויפל גופתו בין עדת רגלים ונשים…

“לק-לק-לק-לק!” – –

המלחמה בחמת נקם שם נגרשה נחמרה – ויהושע
הנה

זה אל העבר השני על אבירו בתרועה ינשא…

וחמרים חמרים יסבכו ויסתכסכו… גלי אדם
יחמרו

ירגשו – ומשה כפיו הפרושות ככנפי הצפור
תרעדנה, קולו

אל יי זעק יזעק, ועיניו בעמו – זה העם אשר לא
נסה

עוד מלחמה והוא חוצב כעת בקרב כחם היום – היום
הבוער…



רוגשת גולשת המלחמה על כל סביבה… הבקיע
האויב

את החלוץ, יעבר ולקראת המערכה השניה ירוץ
בתרועה…

ירוצו – ועליהם חצים ואבני קלע מעברי ההרים
יעופו…

והנה זה גם שם, במערכה אשר מאחרי החלוץ, נאחז
הקרב

בסערת חמה ושאגת-אימים. באלפי קול תרעש,
והחלוץ אף

הוא לקול התרועה נחפז שמה – –

“השכיל יהושע, השכיל!”

“האויב מכל עבריו עתה יכה!”

– קראו חור ואהרן יחד. –

אך האויב בעזו לכל עבריו גם הכה יכה ובישראל
יחצב…

והשמש מלב השמים באשו יבער, המדבר כלו
על סלעיו

כיקוד ייקד – והנלחמים בזעה ובדם הנפש
יתרחצו…

מתאבקים, קופצים, לופתים, מדלגים, נופלים,
כורעים, נמלטים,

ורודפים… אלפי ידים מכות, חוטבות, דוקרות,
מנופפות –

ונופלים, נופלים אנשים, נקרעים, מטרפים ונבוסים
חללים

ארצה, והחול הלוהט את שטף דמיהם בלע יבלע – –
אהה!

איך יקדחו הפצעים בבשר האדם עתה! מה נורא
כאב

העצם הנשברת! נמלט האחד – ואת מעי בטנו בידיו

ישא… נפל… ומה קשה נשמת המחוץ אשר לרגלי
הגבעה

בדמו יתבוסס והוא בצמא ובכאב יבער!… משה
לשמים כפיו

ישא, לאל בתפלה יזעק קולו, ועיניו בעמו – עמו
אשר כל

חיי רוחו בו – – כל פצע כל מחץ בישראל, משה,
כבנפשו

הוא יחושו, ובלבו, הלב הגדול באדם – כמה
מכאובות יחמרו

עתה בו!…

ואהרן וחור, מזה אחד ומזה אחד, עמו בחרדת חמלה

ונקמה יחד ירעדו…

הזהו “אספסוף העבדים” אשר ממצרים? – אכן, אך

קנאת יי צבאות היתה בו לרוח גבורה אשר כזאת!…

“לק-לק-לק-לק!” – תצוחנה העמלקיות הנזעמות "חזק

ואמץ!" – קול יהושע כחצוצרה יריע, וגדוד לגדוד
כבקול רעם

יענה “מלחמה ליי בעמלק!” – וגדוד אחר גדוד את
נפשם

מנגד אל סופת המלחמה ישליכו. באש קנאתם פחד
כל

מות לא יפחידם עוד…

“בני, בני, בני!” נאנק משה, כהרימו מטהו צפונה





ויצנח פתע על הצור אשר תחתיו, וראשו הכביר על
שתי

ידיו נפל…

הפנו אהרן וחור, התבוננו. הקשיבו, ויספקו
כפיהם בצעקה:

צפונה בגיא, ממקום המחנה, מקום הנשים והטף, –
משם

קול תרועת מלחמה וענות יללה יחד יענו!

הגם שם האויב? ואיכה בא שמה?…

והנה זה יהושע מקצה הנגב ידהר, צפונה ימהר,
לאשר

הראה מטה משה… לפני הגבעה בא ויפרש כפיו אל
משה

בצעקה: “העתירה ליי, איש האלהים! את כפיך עלינו
פרש!”

“אל המחנה אתה – ופה מי יפקד?”

“נחשון ואורי עד שובי!”

“לך ושוב בשם יי!”

“ושא כפיך, כי הן נסנו!”

“יי נסי!” – קרא משה וכפיו ועיניו למרום,
ויקפא

כן על מצבו כנציב אבן…

ויהושע תקע בשופר, והנה “בחרי משה” אחריו
צפונה

ירוצו – למקום אשר שם גדוד שוסים מבין ההרים בא;
כי

בדרך אשר רק המה, שוכני המדבר, ידעוהו, – על
המחנה

הגיחו ואל בין האהלים להרג ולבז פרצו.

“חזק ואמץ! חזק ואמץ!” – מעברי המערכה נחשון

ואורי יעירו ולנכח משה, הנצב פרוש ידים, יורו
לעם ויקראו:

“בשם יי! בשם יי!”

“מלחמה ליי בעמלק!!” – ובאש חדשה המלחמה
התלקחה.



מתפרצים גמלים; אלה גם את המערכה השניה
הבקיעו

ועברו ואל מצר הגיא ירוצו, צפונה, אל המחנה, אל
המחנה

אשר שם הבזה ומשם השאגה והיללה באה…
בצעדי מדות

ירוצו הגמלים ואחריהם הנשים רצות, בילל זועה
תצוחנה:

“לק-לק-לק-לק!…” ויריעו ההרים – וחצים ואבני קלע

מצלעותם על הגמלים משני העברים עופפו… ברד
חצים

ואבני מות מיד הקשתים והקלעים, אשר שם לרב.
גבר

הברד! חללים בעמק יפיל… וקול הנשים נדמה
נדמה. –

מרוצת מבוכה בגיא, – נפזרים הגמלים; קופצים
הרוכבים

מעל בכריהם, בידיהם את בהמתם ידקרו, – והם
ונשיהם

יחד ברגל ינוסו, –

נסו אל המשעול הנסתר, אשר דרך בו השוסים אל

המחנה התגנבו – נסו וימלטו…

ובמערכה עוד תחצב המלחמה ולא תחדל.

ומשה עודנו נצב ופניו וידיו השמימה…

“יהושע בא!” קרא אהרן.

יהושע לבדו על סוסו אל ראש הגבעה ידהר.

“מה במחנה?” –

לפני משה יהושע נצב ודברו יגיד:

"עבדך אבי הניס משם את השוסים – והמה הגדוד
אשר

קרה את הנחשלים בדרך. כבדה שם המלחמה, אך
לא

ארכה. ואלה אשר בין האהלים פרצו, בקרב המחנה





עד אחד שם כעת יפלו חללים. נשים גם הן בעצים
ובאבנים

סבו עליהם… אדני משה! גבורת קנאות כזאת לא

פללתי ראות בעמך!"

“עוד ראה תראה, בני, מה העם הזה עם אלהיו!…”

ענהו משה וישען כמעט על הצור כי עיף.

“אך על אחד חרה לי כי לא השיגתהו ידי”, ידבר

יהושע עוד, – אך כעת עיניו למקום המלחמה ועל
סביבה

תצפינה – "ראש השוסים, קצוץ-האף אשר נקרה
לפנינו

בדפקה, עתה במחנה מצאתיו – והוא מבין רגלי סוסי
נמלט,

ולא נקמתי את דמי עמינדב ודמי טפת דודתי…
מפני

נמלט – ואל אבי התגנב ועליו משך קשתו;
ויתפשו נתרבי

מאחור – אך כרגע הפנה השד ובגרון נתרבי את
חצו תקע,

והוא איננו… שחוט נפל העבד הנאמן נתרבי…
כדבר התהלך

קצוץ-האף הלזה, ועל כל אשר הכה קרא: 'אך לא אותך





אחר בקשתי!'… והנה זה נעלם".

"הוא עודו מבקש, וגם המצא ימצא עוד… " אמר משה

כמדבר אל נפשו, בהביטו למרחק באשר עיני
יהושע תצפינה.

והנה זה הפנה יהושע, עלה בראש גב ויעמד שם,
עמד

והתבונן עוד, ולרגליו אהרן וחור נצבו גם הם –
ומשה לבדו עוד

ממקומו יצף. – נוטה השמש מערבה, ועמלק עוד רב
כחו.

כיתד נתקע האויב בלב המערכה, וצפונה, אל מחנה
ישראל

יתחזק לחצב דרך לו. – ועין יהושע מרחוק תבחן,
כי עתה

ראיה ואנשיו בקרב לקראת האויב יתאמץ, בפנת
הצפון

על שאר הגמלים יערך שם וברמחיו יעצרם…

“בן-נון!” חרד אהרן ויקרא, "הלא תוריד כעת את
הקשתים

והקלעים מן ההר, למען חזק את המערכה במקומה,
פן יפרץ

האויב?…"

“טובה העצה!” ענה חור, "עוד מאמץ אחד עז –

וגבר ישראל?… "

אולם יהושע בדממת הדאגה אך הניד ראש, כי לא
כן…

ופתאם חור – וממקומו לחש חיש אל חור בקרץ עין
ימינה:

“חבלך אל בין שני הסלעים הטל חיש!” – – וביעף
שרק

החבל כנחש (ואחריו נפל חור, כי לא יכל עמוד)
ונפתל

קצהו ויאחז – אחז ביד וברמח, אשר מן המארב אל
מול משה

כוננו – מול משה!… ואי יהושע?! –

הוא במרוצתו, הנה זה הכה כידונו בגב האורב, אשר

נשמט חיש מן החבל ויתגנב על ארבע, לברח
בסתר – ובמכה

האחת נפל על פניו – קצוץ-האף! – –

בין הקוצים נפל – והוא תקוע לארץ, כי יצא הכידון
מלבו…

מפרפר נשא עוד החלל את פניו הנעוים לקראת משה

ויחרק שן בנהמת גרון… ומשה כגשתו, אך הביט
רגע דומם

בו – ויפן ממנו וישב למקומו – –

“הלאה!” קרא יהושע בבעט רגלו בקצוץ-האף – "אל

תטמא נבלתך את המקום הזה!" –

ויתגלגל החלל כאבן ומראש הגבעה נפל – –

ואהרן וחור כורעים דומם ועיניהם במשה, אשר עמד
כבר

נשוא כפים ועינים למרום…

עמד – ויעור פתע בזעקה: “למלחמת יי, יהושע!!” – –

ויהושע זה דוהר על סוסו, לקראת הרובים והקלעים
אשר

בהר הוא נחפז, – ואהרן וחור צופים בלב נפעם
לראות, מה

יצוה שם הוא עשות? – –

תקעה קרן היובל – והרובים והקלעים אשר מנגד,
בין

רכסי סלע אחרי אפרים נגבה ירחיקו, כאילים
ידהרו שם,

יתפסו, יעפילו, מטה ידלגו – ונעלמו…

אנה שלחם יהושע וירחיקם – ובזה הלא קשתה
המלחמה? –

העמיק האויב עוד, יתרוצץ ויריע – הה! עוד מעט

ופרץ אל הגיא, וקלע וחץ לא יקדמוהו עוד – – למה
פנו

את הדרך לפניו עד מצב המאסף אשר עם נון?…

“לק-לק-לק-לק!” – תלך תאנית הזועה הלך וגבר
עוד…

“הושע יי את ראיה ואנשיו! אמצם!” –

"כמה הם פורצים ומתאבקים! כמה הם מתאמצים
להכות

אחור את הגמלים הארורים!"

קראו אהרן וחור בפרק כפים…

אל משה נבטו – והוא אך נגבה יצף, מעל עבר
המערכה

עיניו, למקום אשר שם בין הרכסים אפרים והנערים
נעלמו…

אכן! גם שם מלחמה – קרב חדש פרץ שם! –



השוסים אשר נפזרו וינוסו מן המחנה, מפני נון,
שבו, באו

מנגב גדוד עצום, הוסיף כח לאויב – אבל באפרים
נפגעו – –

“אכן הקדים יהושע! הקדימם!” –

הקשתים והקלעים מן המארב קדמום בברד, ברד
אבן וחץ…

ויהושע? – הנה זה אל המערכה הגדולה שב, יריע אף

יצריח. – העמיק עמלק עוד, והושע בחצוצרה מכל
העברים עליו

יזעיק, את הגדודים אשר נפוצו יעיז, יעיר ובסוסו
יריצם…

עזוז מלחמה! –

הקרב האחרן לפני בוא השמש…

פרש משה את כפיו בזעקה השמימה – והן כבר
כבדו

עליו, לנפל תרעדנה… גם רגליו נלאו מעמד עוד,
כושלות –

אף גבו משען יבקש ויתיצב עוד – –

וימהרו אהרן וחור ויקחו אבן וישימו תחתיו – –

'ואהרן וחור תמכו בידיו, מזה אחד ומזה אחד,

ויהי ידיו אמונה – – עד בא השמש'…

כי בטרם יבוא השמש, פרץ יהושע וילחץ בכח
עצום

אחרון, בכל קהל ישראל, על עמלק – ויהמם – –

נעו התבוללו, הסתכסכו – והנה הם נסוגים, פנו
ערף –

החליש יהושע את עמלק! – –

הם בורחים, נסים בדרך המעבר תחת ברד חצים
ואבני קלע,

ואפרים ובצלאל וכל בחרי משה אל עבר הברד
יהדפום – –

חלשו ידי עמלק, כעת אך כח רגליהם יעזרם
עוד –

והמה, כמוץ אשר ישא רוח, בבקעה נפזרו נפזרו
– ואינם עוד…



נלאה העם מרדף עוד אחרי השרידים, – וכבוא השמש

שבו אל המחנה בתרועת נצחונם, בעזוז תרועות – –

והנה משה לקראתם.

עצום עינים ומניף ידים, בלאט, מן הגבעה, בלחש
ברכה

לקראתם ירד…

וידם העם – ויעבר על פניו, ועינים אליו – – –

עוברים – ולפניהם יהושע ברגל יהלך ואת סוסו
הנלאה

ינהג ברסנו –

והנה מרים באה…

הולכת ולעברים תקשיב… אחריה נערות, בנות
ישראל

תנהרנה; כדי מים על ראשיהן ובדים בידיהן
תשאנה;

לפקד ולחבש את הפצועים תלכנה – ומרים לעברים
תקשיב…

הס… את הנאנקים בשדה המערכה תשחרנה למצוא –

וסהר צחור זך מבין דשן עננים עלה, ומעל אדם
פאתי

רקיע ומעל קדרות אד-הרים. הוא חור בדמי-היגון
יגיה…

ועבר החיל, הרחיק – – ומן המחנה רעש תרועות

קם, ששון גבורות מבין אהלי ישראל עד רחוק ישא.




מחתם


פנה יהושע את הדרך לפני עמו, אל הר האלהים.

מפחד ישראל יצא עמלק את מקומו, מאצל הר חרב, –

נפוצו וירחיקו המדברה. ואת המקום, מקום עינות
ותמרים,

השם הכאיב העמלקי לפני צאתו; את התמרים כלם
קצצו,

ואת עינות המים סכרו ויסתמו – ויעזבוהו שממה.
אך המעין

האחד, המעין הגדול אשר שם, היוצא מהר חרב, פרץ
מסכרו

ואת מימיו יזיל; עלי צר וחצץ יפכה ובארץ השממה
יום

ולילה ידובב מה…

תם האויב, סר פחדו, ודרך סיני בטח – לפני
ישראל נכונה.

ובטרם יצא העם לדרכו, הקים משה מזבח על הגבעה

ההיא אשר עמד בה ביום ההוא, יום המלחמה –
ויקרא את

שמו: ‘יי נסי’



ויהי ביום השמיני לפנות הערב, בהטהר העם
מנפשות

המתים, יצאה כל העדה מן המחנה ויתיצבו סביב
הגבעה,

לפני ‘יי נסי’.

ובראש הגבעה – משה ואהרן עומדים שניהם על
המזבח

ויהושע ושני ‘אצילים’ מבחרי משה, אפרים ובצלאל
– אחריהם,

ועמם המשוררים בני קרח – מימינם ומשמאלם. ונון
וחור

וכל זקני ישראל סביב המזבח מזה, לפני משה
ואהרן, נצבים

על העולה – קרבן העם.

ויהי כעלות המנחה ורוח רכה מאת יי נושאה את
העשן

אל עבר ההר סיני, וישא משה את ימינו – ויענו
המשוררים

וכל העם עמהם:

“מי כמכה באלם יי! מי כמוכה, נאדר בקדש!”

ומשה ימינו אל נכח סיני יט, ויען:

“נחית בחסדך עם-זו גאלת, נהלת בעזך אל נוה
קדשך!”

ואהרן אף הוא פרש כפיו ויען:

“שמעו עמים – ירגזון, חיל אחז יושבי פלשת!” –

ויהיו משה ואהרן מדברים חליפות, ובזמרת יה
המשוררים

את דבריהם על כל העם יענו:

תפל עליהם אימתה ופחד, בגדול זרועך ידמו
כאבן!"

“עד יעבר עמך יי, עד יעבר עם-זו קנית!”

“תבאמו ותטעמו בהר נחלתך, מכון לשבתך
פעלת, יי!”

וכל העם כרעו ויפלו על פניהם לנכח הר יי אשר
זרח

עליהם מרחוק – ויקראו:

“יי ימלך לעולם ועד!”

באור יקרות יזרח סיני, על כל ערוציו ונקרותיו יחד

יזהיר – והנה על ראשו, על שיא קרנותיו המזהירים,

נשאו שני נשרים, וסביבו כמחוגה יקיפו, יחוגו,
ישוטו

ונכח השמש הבוער מפאת ים – כפז כנפיהם
הפרושות

תנוצצנה:

“משה ויהושע שם! משה ויהושע!…” יצא קול אשה

מקצה המחנה…

וכל העדה פתע כאיש אחד יחד קראו: “יהושע,
יהושע!”…

כי לא נראה הגבור על העם בהסתרו מאחרי קומת
משה

הכבירה…

“יהושע, גבור ישראל!” – קרא יקראו. ויהושע אך
כאחד

הנערים יעמד, ענו ובוש מאחרי משה יוריד ראשו –
נפעם

ומפחד…

"יהושע, יהושע! – אמר גם משה ויפן באהבה –

ויחרד יהושע ויתיצב ועיניו אל פני משה:

“הנני, אדוני משה, הנני!…”

“קום ואמר נא אתה דבר בפני העם, אשר אהבך”.

“ומה אמר, אדוני?” – שאל הגבור ברעד שפתיו.

“את אשר בלבבך, בני!” – ענהו משה ברעד קול –

ויסמך את ידו על שכמו…

ויהושע עוצם עיניו כירא מהביט, נצב על העם ולא

יראהו – וקולו כמשך קרן היובל ברגש יצא
ויענה:

"ברכו את יי אשר הוציאנו מבית עבדים!

"ברכו את יי אשר אזרנו כח במלחמה –

“ויאמץ אותנו לעם!!”

“ברוך יי אלהינו!! ברוך הוא!” קרא כל המחנה קול

גדול – והד בהרים אחריו כרעם יגלגל…

והנה משה לפני העם נכח יהושע יענה: "אכן,
במלחמה

על עמלק היה ישראל בחרבו לעם ככל העמים;
אך בהר

הזה, לפני סיני, עוד יבחן ישראל, היות מופת
לעמים,

עם סגלה לאל עושה שמים וארץ!"

“עוד נבחן – במה?…” נשאל בחרדת יראה מבין

הזקנים.

“בתורה!” – ענה קול משה ברור על כל העם –

ויהושע נרעד ויבהל כהשמע בעם זאת המלה
הנערצה,

אשר אותה אל נפשו הגה הגה משה, אז, בלילה ההוא,

בסתר אהלו… וישנה עתה אחרי דברו חרש:
"בתורה…

בתורה…"

“כן יהושע”, ענה משה לו – "בתורת יי, אשר תנחה

את העם לעדי עד, עוד יבחן ישראל; לפני ההר הזה
יבחן!"

וינשאו עיני כל העם בדממת אימה וקדש אל ההר…

ולפני השמש ברדתה, זה סיני בנזר קרנותיו על
זהר

הרקיע יתלקח?…

יתלקח – ולעין השמש את זהר עינו לרגעים יחליף:

הנה כיהלם הגדול ינוצץ, הנה כספיר יזרח,
והנה כגחלת

ייקד, כתרשיש, כערפל-תכלת פסגותיו היו – –

ומראות אלהים לעיני העם היו, כהעלם השמש ואך
זהב

אורו הוצק עוד בענני שחק – מראות אלהים…

הנה כסא רם ונשא ושולי-אל בזהב נפרשים
סביבו;

הנה רכב אלהים וסוסו אש – וממעל לו שרפים
ינשאו;

הנה מזבח אש, ולהבה ועשן-כסף וזהב בתמרות
יעלה.

איש כראותו מחזה שדי יחזה…

והנער בצלאל, הוא, בשאתו את עיניו מעל העם, אשר

הוצף כלו אור זהב, ומשה ויהושע על העם נצבים
ופניהם איש

אל אחיו – הוא חזה יחזה אז: והנה ארון זהב גדול
למראה

וזר זהב על כפרתו יקרן, ועל הארון שני
כרובים פורשי כנפים

למעלה, סוככים עליו, מזה אחד ומזה אחד – ופניהם
איש

אל אחיו – – –

וירא כבוד יי אל כל העם, לאיש ואיש כראותו –
והמה

נופלים על פניהם וכלם יחד ירנו:

“זה אלי ואנוהו! אלהי אבי – וארוממנהו!”




&gt; **תם**







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11438