


	
	יסוד גדרה
	




גדרה נבנתה על אדמת הכפר הערבי קטרה הקים עד
היום מצפון-צפון-מערב למושבה. השם גדרה
נזכר בספר יהושע (ט“ו ל”ו) בחלקו של יהודה. לפי
המספר בדברי הימים א', (ד', כ"ג) היו אנשי גדרה
עובדים את עבודת המלך באחזותיו של דוד, וחנן
הגדרי היה ממנה על כרמי הזית ועל עצי השקמים
אשר לדוד בשפלה (כ“ז, כ”ח). בימי רבן גמליאל
דיבנה (כ-30 שנה אחרי חרבן הבית) נזכר ישוב
יהודי שהיה בגדרה. התאמת קטרה לגדרה אינה
נשענת אפוא על דמיון השם בלבד. ובכל זאת, יש
חוקרים המבקשים את גדרה ההסטורית במקום אחר
בשפלה, קרוב לעקרון.



הסביבה של גדרה מלאה זכרונות הסטוריים.
מצפון-מערב לגדרה ממרחק של, נשקפת יבנה,
הבנויה על תלה על גבעה יפה, המתבלטת מעל
לסביבה. יבנה היא כעת תחנת מסלת הברזל
הקרובה ביותר לגדרה, אבל הגדרתים אינם מרבים
להשתמש בה, כי אין הדרך ליפו בעקיפין של
לוד נוחה להם. אין ספק שאם יעבר קו המסלה ישר
לתל-אביב תהיה התנועה בין גדרה ובין יבנה מצויה
ותדירה יותר. מצפון לגדרה מעבר לנחל קטרה (הוא
חלקו התחתון של נחל שורק, הנקרא על יד שפכו
נהר רובין) עומד על גבעה הכפר מג’אר, היא כנראה,
מקדה. בה הסתתרו במערה המלכים הכנענים
אשר נמלטו מחרב יהושע אחרי שנחלו מפלה על יד
גבעון (יהושע ו', ט"ז). השם מג’אר מצין מערות,
ואמנם יש מערות בסביבות הכפר, ויש להשערה
המקבלת על מה להשען. מצפון-מזרח, מעבר למישור
רחב ופורה (כ-5, ), עומד הכפר הערבי עגיר או עקיר,
זוהי עקרון, אחת מחמש ערי הסרנים הפלשתים,
הידועה מהספור על ארון הברית (שמואל א' ב‘, י’). על
יד עגיר ממזרח עומד הכפר העברי עקרון (מזכרת
בתיה). שערים, הנזכרת גם במלחמת גלית, מקום
שם רדפו בני ישראל אחרי הפלשתים (שמואל א',
י“ז, נ”ב), היא כנראה דורן, השם הערבי של רחבות,
הנראית מרחוק כ-. גם גת היתה בלי ספק בחוג
הראיה של גדרה, אבל מקומה לא הברר עדין. בימי
הבינים היו חושבים את רמלה, העיר הקרובה ביותר
לגדרה (), לגת. אבל כידוע לא נוסדה זו אלא
בראשית ימי הערבים. מגדרה אתה רואה את מגדלי
רמלה. מחוץ לאפקה של גדרה נמצאות יפו ותל-אביב
הרחוקות ממנה 25 קילומטרים בקו ישר. גם את הים
אין לראות מגדרה, אף כי הוא רחוק ממנה רק 11
קילומטר. המרחק אל גבעות ההר קטן מהמרחק אל
הים, בערך 8 קלוטרים1. אם נוציא את החולות
מחשבון השפלה נמצא שגדרה יושבת באמצע
השפלה. שפלת החוף בארץ-ישראל אינה מישור. יש
בה גבעות או יותר נכון גבים ארכים הבולטים על
פני הסביבה עשרות מטרים. הגבים הללו הן חולות
נקשים, כלומר חולות עתיקים, אשר נתלכדו
ונתקשו, בשעה שהים נסוג לצד מערב והתרחק
מהם. במקום שהגב נפסק יש למצא גבעות. על גבעה
כזו, גבוהה מעל לסביבה כעשרים מטר ומעל לים
כ-75 מטר, בנויה גדרה. במחצבה בקצה המושבה
ממזרח אפשר להתבונן באבני החול וקל להכיר
שנוצרו מחולות ים, כי אין בהן מאבנים. לו נוצרו
מן החול שעל קרקע הים, כי אז היו באבנים הרבה
שבלולים ודבק סידי. מעל לאבני החול יש שכבה עבה
מטרים אחדים של אדמת טיט מערבת בחול. באבן-חול
זאת אין המים נעצרים וצריך לנקב ולעבר את כל
השכבה עד שמגיעים אל גידי המים. הבאר בכפר
קטרה עמקה 33 מטר, בגדרה – 48 מטר. אין ספק שבעמק
יותר גדול, בגבה פני המים בים התיכון, יש
למצא שם מים יותר מאשר בשתי הבארות הקימות.



מלבד הקרקעות שעל הגב ובגבעות יש לגדרה חלק
גם במישור המשתרע עד עקרון. אדמה זו כהה
יותר מאשר אדמת החולות הקדומות. שם היו מלפנים
בצות, בשעה שהנחל היה עוד מלא בתקופת
הדילוביום (מבולית). אדמה שחורה ממש אין.
האכרים נטעו על הגבעות במערב ובדרום, וזרעו על
המישור ממזרח. כעת החלו לנטע עליו פרדסים.


א. י. ב.

א: ביום החנכה

בארץ השפלה. מקטרה–גדרה. העליה גדרתה. על “ארץ חמדה טובה”.
מיחוסה של גדרה. בעלי גדרה ובני קטרה. מזמור שיר חנכת הבית


ארץ השפלה אשר בין יפו ובין עזה, כידוע, ארץ
הפלשתים היתה, – זה הגוי אשר התעשקו עם
אבותינו מעולם, מתחלת הישוב העברי, מימי
אברהם ויצחק בנו עד מלכי בית החשמונאים – ותהי
לישראל. ובימינו אלה עלה הגורל, כי התחלתו של
הישוב העברי החדש (ראשון-לציון, ודי-חנין,
עקרון) גם היא בשפלה תהיה – וגם היא באה ברב
ענין ו“עשקים” עם שבטי הבדוים ומשפחות
הפלחים אשר שם, שאף הם “עשיקים” כפלשתים
בשעתם הם. ישובם: הללו “מחנות” באהלי קדר
יתגוררו, והללו – כפרים להם, ובתיהם – קביות
של טיט וצפיעי בקר, המקדירים פה ושם כגלי
חלדות שעל תלמי שדה. וכן “מישבה” היתה השפלה
גם בימי העזובה אשר מאז, כי אדמתה ממיטב הארץ
היא מעולם.

השפלה חק לים תשית בחולות, ואחרי קו החול
בשממתו משתרע משטח של “חמרה” ושל רקבובית
כהה המגבלות עפרות-חול – ועשה זה מישור רחב-ידים
למרעה עדרים ולמזרע כל דגן. גם “ברכת תהם
רובצת תחת” בחבל-ארץ זה, כי לא עמקים שם מי
התהום, – וחפרו בארות כדי עשר או עשרים אמה
בעמק ומצאו מים חיים נאמנים. כי על-כן טובה
אדמתה גם לשלחים, זאת אומרת: למזרע ירקות
ולמטע אילנות הזקוקים להשקאה. ופרץ המישור
מזרחה אל בין שלוחות הגבעות האפורות, גבעות גיר
וסיד הנפוצות כמראה עדרים לרגלי מצוקי
מדבר-סלע – הרי יהודה הנשאים. והיה שם, לגבול
השפלה קדמה, חליפות בטיב האדמה; גבעות אבן
ואדמת טרשים על שטחי מישור רפודי עפר, ולפני
החקלאי – עדית, בינונית וזבורית מערבות יחד.



ומקום תערבת שכזו היא האדמה אשר קנה ר'
יחיאל-מיכל פינס למושב הביל"ואים, כשלשת אלפים
דונם מאדמת הכפר קטרה.



ובקטרה ערבים מיוצאי מצרים נושבו לפני עשרות
שנים, על ידי אברהים פחה אשר כבש בשעתו את
הארץ (בשנת תקצ"א). והכפר בבתיו הצפופים –
קביות קודרות מקפות כתלי צבר פרא פרוע – דומה
לשאר הכפרים סביב, הבנויים על תלי חרבות מני
קדם ונשקפים על פני יבנה “העיר”, שגם היא ככפר
שומם נרדם בעזובה. ישוב עלוב, פרוע למעשקות,
מתבלה בעניותו וזהמתו לאין תקוה. חליים רעים
ומדוה מצרים (הגרענת) יאכלוהו, והממשלה
במכסניה וחיליה, הנוגשים למס, והאפנדים
המלוים, ברב נשכם ומרביתם, ירוששו עוד את
פלחיו אנשי האדמה, והמה ירוששו את האדמה
משנה לשנה בעבודה פרימיטיבית, העושקת ומנצלת
את הקרקע בלי שום טיוב. – אם חורגת על בנים
חורגים המתנונים יחד ברעה, זאת היתה צורת
הישוב במיטב הארץ, בשפלה המהללה.



אף אותה כברת הארץ שקנה פינס, כבר נתרוששה
ועברה תחלה מכפר קטרה ליד אחד האפנדים
בנשך. אותו האפנדי זכה בששת אלפים דונם,
ואת חצים הגרוע מכר לאיש אחד צרפתי (פיליבר
שמו) וזה נתן את אדמת מישורה, אשר ממזרחה,
לאריסים, – וימצו הם את לשדה היא, והוא את לשדם
הם שנה בשנה, ואין נחת וספוק גם לו, לצרפתי,
מן הנחלה ההיא. ובבקשו למכרה ליהודים
החדשים, שהתחילו מחזרים אחרי קרקעות, הבטיח
פיליבר לתת את אדמתו לקונה ברכסיה, כלומר,
ברשיון מיחד מקושטא לבנות עליה בתים כדי
כפר. ורשיון אשר כזה כמעט מן הנמנע היה לקבל
אז בארץ-ישראל, ולאו כל אדם היה זוכה לו, – והוא
שמשך את פינס ביותר לקנות את החלקה הזאת.
ויקנה פינס ויחלקה בתכנית כדי עשרים וחמש
חלקות ויקרא את שמה " גדרה " – והיא על שם הרב הברליני, ר' עזריאל הילדסהימר נכתבה, כי אין
לקנות אז אדמה בארץ ישראל על שם יהודי רוסי.
ויהי הבנין הראשון על הנחלה ההיא – צריף-קרשים
אחד, בחמשה על חמשה מטר, אשר הקים פינס מחסן
לתבואת האריסים כי תובא בו, – והוא, כסמן ישוב
חדש עמד שם בגג אדם של רעפים לצלע גבעה אחת,
הנשאה כעשרים מטר על פני המישור.



ומעשרים וחמש החלקות אשר בגדרה קנו אגדות
מחובבי-ציון שבערי רוסיה כארבע-עשרה (ומהן
לאגדת העיר חרקוב, מקום מולדת ביל"ו, חמש חלקות)
ונתנו בידי הרי“מ פינס, כי יושיב עליהן את
הביל”ואים. ושמה גם באה שארית פליטת ביל"ו
להאחז סוף סוף על האדמה, אשר בגללה התענו
ויצפו לה זאת השנה השלישית.



והיום ההוא, יום בואם גדרתה, שני של חנכה
היה בשנת התרמ“ה, – היא השנה אשר בה התלכדו
כל האגדות של חובבי ציון (באספת קטוביץ ח“י – כ”ג
מרחשון) להסתדרות אחת. ובהיות אז שנת המאה
לחיי העסקן הנדיב, השר ר' משה מונטיפיורי,
בקשו עשות זכרון כבוד לאוהב ציון זה ויקראו את
שם החברה בשמו: “מזכרת משה”2. וקבלו אז כל
האגדות לעבד שכם אחד בישוב ארץ-ישראל, על ידי
הלשכה המרכזית אשר קבעו באודסה (בראשותו
של הד“ר י”ל פינסקר ועמו מזכירו רמ"ל
לילינבלום) – ולראשית פעלתן קבעו את שכלול
המושבות שמחוץ לתמיכת הברון רוטשילד (והן
“פתח תקוה” ו“יסוד המעלה”) וגם להושיב את בני ביל"ו בגדרה, על החלקות אשר קנו האגדות. –
ויעלו הבילו”אים גדרתה ביום ההוא.



*



מדבריהם3:



“ויהי באחד בכסלו נמנינו וגמרנו לעלות גדרתה
להאחז בה. ובשבעה בו שלחנו שנים מאחינו
להרי”מ פינס ירושלימה להגיד לו את החלטתנו –
ולפנות ערב ביום הראשון לחג החשמונאים, יצאנו
ברגל מיפו (מלבד האחד אשר חלה וישאר
במקומו) ושלשה חמורים נושאי סבל, צדה וכלים –
לפנינו. ובלילה באנו ראשונה לציון. ונשלח
משם שנים מאתנו אשר ילכו לפנינו גדרתה,
ואנחנו נשארנו ללון בראשון. ובטרם יעלה השחר
קמנו גם אנו ונלכה, וכאור הבקר באנו אל מקום
חפצנו, – והנה השנים אשר הקדימונו יוצאים
לקראתנו בלחם ומים ומורים ברובה – ונעל כלנו
על נחלתנו בשירה וזמרה."



והעולים יחד – שמונה אנשים, ויעמדו על אדמתם
אשר קוו לה זה כמה…
סביבם בקר מזכך וחמים בשמשו, שמש ששון
בהירה כבתחלת האביב אשר ברוסיה… השמים –
כפת תכלת חגורה על אפקה לבן ספיר, לבן זך רופס
על מרחקי מישור ועל חשרת הרים יחד. וההרים –
הרי יהודה מהבלים כחלולית עשנה מטל שחרית,–
בקר בהיר מבקרי החרף אשר בשפלה. והבחורים
מופזי שמש על הגבעה יעמדו, ולרגליהם ארץ
מושבם – השפלה…



בשטחים, שטחי מישור, שפוכה השפלה אל תוך נוף
הגבעות. כפרים – קביות קודרות וצפופות ככבשים
במדבר בלהוט החם, – ומטליות מטליות של
ירק-תבואה וקרעי חריש משחיר שטוחים בקרבתם.
וכמה שטחים וגבעות עזובים לשממה, והם
כמחספסים בטרשים ובקוצים אפורים חרוכי חמה
וחשוכי צל, וביניהם רוח הרים כבנשיפת נחשים
תהלך…



“על אדמת עמי קוץ שמיר יעלה”… פוסק אחד בקינת
הנביא, וחברו ממליץ על השפלה ואומר: “לא קוצים,
אלא הדסים הם אלה, שכידוע מלאה מהם
השפלה”…



ומסתכלים הבחורים על עצמם – כמה נפרמו בלויי
בגדיהם, וכמה נסרט ונצרם בשרם עד דם בלכתם
באפלה, בין ה“הדסים” הללו…



“יבנה זאת, והיא – יבנה… וראו נא מערבה! התראו
אחרי קו החול רצועת ים מכחילה?… והנה עקרון –
והנה גם ראשון – משם, משם היא צופיה…”



“עינים לכם המביטות למרחוק” – משיב אחד צנום
קצר-קומה וקצר-רואי שעיניו המבריקות נצטמצמו
בסתר קמטים: “ואני בעיני למקרוב אתבונן”.



וכקפוד המתגולל גלש חיש מן הגבעה. לאן? הנה
זה הוא חוזר ועולה כשהוא נושא מלא חפניו עפר
תחוח ורטב: “האין זו “טשורנוזיום”?4 שמיר ושית
– אתם אומרים – אבל כלום אין זו אדמה שחורה ממש?”



“טשורנוזיום, טשורנוזיום!” – מסכימים הכל פה אחד
ולב אחד; שכן הרי ידוע וידוע שאדמת קטרה עדית
דעדית היא לכל מיני דגן; אלא – חבל שאין עמם
כלים ובהמות לחרישה, והשנה – אדמתם לנגדם
אריסים יעבדוה עוד…



והמה מה יעשו כאן? מעדר הרי לכל אחד יש,
ויעדרו את הגבעות העזובות. הגבעות הללו, אמנם,
גבעות טרשים הן, אבל במקבל ובידוע הוא
לחקלאים הללו, שאדמת הגבעות שבקטרה שוב
עדית דעדית היא לגבי נטיעות, לגפנים ולזיתים,
למשל; וכבר הורו חכמים ואמרו: “כל שלא אמר ארץ
חמדה טובה לא יצא ידי חובתו” – ואף לבם אומר להם
כך…



“אמא! אמא אדמה!” – קורא אותו בחור קטן ודל ומחונן
בלחייו את העפר שבחפניו, מנשקו בפה ומוסר
לכל אחד מחבריו מקצת, מתלהב ואומר: “ואדרבא,
מוללו נא באצבעות ותראו אם אין זה נמרח כחמאה –
חמאה ממש!”
"אכן, ידע ר' יחיאל מיכל אשר בחר!



יבחר לנו את נחלתנו,



את גאון יעקב אשר אהב!



וכלום אין המקום הזה “גאון יעקב”? הנה “יבנה” –
והיא יבנה, וקטרה זו – היא גדרה, או
הגדרות. כך הורה הרימ“פ שמצא סמוכין לדבר; זאת
היא גדרה מנחלת בני שלה אשר ליהודה5; והנחל
הלז אשר לפניה הוא הוא נחל שורק, אשר שם הראה
שמשון את גבורותיו לפלשתים ושם גם נלכד
בשחיתותם6. ואפשר שנחל שורק זה (אשר יקראו
לו הערבים כעת: ודי צרר) עבר אז בתוך העיר
ויחלקה לשנים, כי על כן קרא לה גם גדרות,
בלשון רבים, או: גדרותים7. כנראה עיר
גדולה היתה קטרה זו בימים ההם… הלא היא עיר
המבצר אשר כבש יוחנן כהן גדול, הורקנוס
החשמונאי בגבורתו, ואשר קרא לה אז בכתב
היונים קדרון8 אשר על פני יבנה… ויבנה זו ­–
הלא היא היא יבנאל שבימי יהושע9 והיא יבנה
בימי עזיהו10; היא יבנה אשר הצית בה יהודה
המכבי את לבת האש הגדולה בקנאתו לאמתו11;
והיא אשר אחרי חרבן המקדש כמגדלור היתה
לישראל בתוך החשכה, במאור התורה אשר העלה
רבן יוחנן בן זכאי ותלמידיו מ”כרם ביבנה“12 –
והנה היא כעת לעיניהם של שארית הבי”לואים, לאחר
אלפים שנה, אשר אך כיום אתמול הן בעיניהם…



והנה ערבים, בני אדם שנתנונו ונזדהמו,
עומדים כאן ומשתאים למראה… מסתכלים הם על
“המוסקובים” הפרועים והתמוהים הללו ולכל אשר
עמם: מין אספסוף לובש מכנסים שאין אחד מהם דומה
לשני, לא בכסוי הראש ולא ב“עביות” משנות
שלהם… אחד – תרבוש שנטלה ציצתו בראשו,
והשני – כעין סל קש נקשה (כובע שנקרעה
ונטלה מעטרתו) טבועה לו תוך ערמת תלתלים
פרועים; שלישי – מצחה בקועה מנצנצת על פדחתו
כעין פלדה שחורה (כובע גימנסאי שנתמרטט)
ורביעי – דוקא סדר ו“עגל” על ראשו – ממש בן-ערב!
זה – בנעלים אדמות ישמעאליות, וזה – במגפים
מקמטות והן, מטלאות ומרפשות, מגיעות לו עד
למעלה מן הברך; זה עטוף ומהדק אפור (בשינל
סטודנטי) וזה במין עביה הנראית כפח שחור
(מעטפת גשמים) אלא שהוא קרוע; זה מוכין לבנים
בוצצים מלבושו המרפד, וזה כתנת קצרה שלופה לו
על מכנסיו, והמכנסים כרוכים על קרסליו בחבלי
פשתן, – וכלום של אמה אחת הם בריות
משנות אלו?…



בריות משנות הבחורים, וכנראה גם באין מסרי
(מעות). אבל, ראה! – פח חדש מלא נפט הביאו ופנס
גדול וחבילי חבילות וגם ארגזי עור (מזודות)
עמהם… בהמות ומחרשות אין להם, אבל חפצים – אלה
אל עזם! – כמה מיני חפצים עמהם!



ואלה בני ביל"ו, סוף סוף, לאחר ירחי עמל ותלאה
ולאחר אלפים שנות גלות ונדודים עמדו על
נחלתם… וכדברי שמעון החשמונאי, אשר דבר על
ההרים האלה, מתלהמים בקרב לבם:



"הארץ אשר שבנו לרשתה אחזת אבותינו היא – –



כי אויבינו שדדו ארצנו ויאחזו בה באון ובעול,
ועתה כי



הצליח יי את דרכנו, לקחנו את נחלתנו – וישבנו
בה!"



ברם, השכנים הללו – מה יאמרו הם ללקיחה זו?…
יודעים הם בני ביל"ו אלו, כי מלבד חסר וכפן
ועבודת פרך, גם אריסים בעלי טענה וגם בדוים
שודדי דרכים ימצאום פה – והמה, המעט, זרים פה,
מבדלים ורחוקים מכל ישוב יהודי ומושבם מפלג
גם מדרך המלך… ובכן, מלחמת קיום קשה תהיה
כאן. אבל “ברוח נכאה אין יורדים למלחמה” – ואין
בררה, אלא לקים מה שנאמר: “והיית אך שמח”! –



ואותו נער המבין בטשורנוזיום הנה זה מחא כף
וירע, ואחריו כלם במקהלה בשיר מ“אהבת ציון”
יענו:



הללי אלהיך, ציון, חדשים לבקרים,



הנה זה שחרך פרוש על ההרים! – –


*


“באחת ידו עושה במלאכה ואחת מחזקת בשלח” –
כן יחיו וכן יעשו בה!
והנה זה קול גרזן ופטיש ומשור על מצהלות זרוז
ועל נזיפות של הלצה יוצאים בשפלה המנמנמת
בחמה, – את צריף-הקרשים לבית דירה מתקינים
הבחורים. ואותו בחור מצמק, הנראה כנער, מחזר
כאן וכאן, מאמץ עיניו בקמטים ובורר בעיון
שיורי קרשים, יתדות ורעפים. בודק ובורר
כששפתיו רוחשות לצחוק מפני איזו מחשבה
המדגדגת בקרבו…



“מה אתה בורר שם, יעקב שלמה? למה לך אלה?”



“ודירה לר' יששכר שכחתם?…”



‘יששכר חמור גרם’ כתיב; ויעקב שלמה זה ארוה
לחמור הוא מתכון לעשות:



“דפן אחת”–הוא אומר: "הרי
מוכנה ועשויה לו כבר מבחוץ (כאן, בכתל המזרח
נושיב את ר' יששכר שלנו) ושוב אין הוא נצרך אלא
לשלש דפנות – ואעשן לו ולכבודו! – חייך, עוד קנא
תקנא בו, בר' יששכר זה שיחיה, על החדר המיחד
שיהא לו וליחידותו בלבד בלי שום “קוממניות!”…



יעקב שלמה חזנוב, שכבר נצטמק בביל“ואות – הוא
אמנם סתות אבנים למד ב”החרש והמסגר", אך
לשעת הצרך גם לנגר בעץ ידים לו – והריהו
מנגר.



ולעת ערב נעשה כבר ר' יששכר “חתן הסמוך על
שלחן חובבי ציון”, וחזנוב הכניס במזמוטין את
“הבחור החתן לתוך חפתו”, לארוה זו שהתקין
והסמיך על צלע הצריף קדמה.



ובתוך הצריף – הרי אצטבאות לשכיבה והרי שלחן
לסעדה – הכל מוכן לחנכת הבית. ובני ביל"ו – איך
לא ישישו ולא ירקדו על נר של חנכה, למנורה זו
שזכו להדליק בביתם הם ועל נחלתם שלהם, נחלת
אבות מימי חשמונאים? –



"מעוז צור ישועתי,



לך נאה לשבח!"


ב: במשק המשתף

הביל"ואים ורכושם. שהשמחה במעונם. “כי תבואו
אל הארץ–ונטעתם.”
בעבודה ובתמיכה. תפקידו של החמור. תנורה של גדרה. לחם, מים ותבשילין.
בשמירה ובוכוחים–ובתפים ובמחולות!


ואלה שמות בני ביל“ו לעריהם, הבאים הראשונים אל
הצריף אשר בגדרה וישבו בו:
בני מינסק: שלמה צוקרמן, צבי הורביץ, יעקב מוהילנסקי, יוסף ליס , ומפלך מוהליב אחד –
יעקב שלמה חזנוב, ומפוניבז אחד – דב
ליבוביץ, ובנימין פוקס מחרסון. ועמהם עוד
אחד, אשר לא מביל”ו, ויאמר לקנות חלק בגדרה
מכספו, אודליבנקין שמו, ויעל אתם. אלה המה
אשר באו גדרתה בשני לחנכה; ובעוד ימים מספר
נוספו באו עוד שנים מחברי ביל“ו: אליהו
סברדלוב, ואחריו מנחם מוהילבסקי – ושניהם
מפולטבה. ויהיו יחד עשרה הראשונים אשר
ישבו בגדרה, ותשעה מהם ביל”ואים.



תשעה ביל"ואים ולהם תשעה מעדרים ורובה אחד
וחמור אחד (“החכם”) וכלב אחד (“דש” שמו) ועשרים
ואחד נפוליון זהב – אשר מצא פינס לתת בידם ליום
עלותם גדרתה. ואם תוסיף גם את המחצלאות ואת
השמיכה המשתפת (“בת דונם אחד” היא) והדוד, הוא
“הים הגדול”, והמחם “הפולטבי” – מחם גמלני
עשוי פח-אבץ – והיה זה כל רכושם אשר הביאו אתם
אל “המשק המשתף” שבצריף הקרשים. – וכמובן,
גם ספרים אחדים וקסת הסופר לא שכחו מקחת אתם
אל המשק המדברה.



והכל נעשה יפה ונעים לשבת אחים גם יחד! הצריף
חמשה על חמשה מטר – ויעשו לו, לשלש דפנותיו
מבית שלש אצטבאות, כאמור, אצטבאות רחבות של
לוחין, לישון עליהן לילה. ובתוך להן צרפו
שלחן-קרשים אחד ארך לסעדה, לקריאה ולכתיבה
וגם ל“ישיבות” במועצה, לשאלות יום ביומו. וליד
הכתל הרביעי, אשר בו הפתח, מערכת מדפים אשר
שם אוצר המזון וכלי הכירים (והכירים – שלש
אבנים מבחוץ) – ונשאר עוד מקרקע הבית רצועות
צרות אל בין האצטבאות ובין השלחן למצעדי גבר
אחד כי יעבר. אולם אם להתהלך אין מקום בבית,
אבל לרקד בו אפשר ואפשר. רוקדים, כאמור, על
האצטבאות, והללו – קול דפקם תבל וקצב הוא נותן
לרקודים!



והרקודים למה? שני טעמים לרקוד: ראשית, מרב
שמחה, שהרי כן קבלו על עצמם לקים מה שנאמר:
“והיית אך שמח”; ושנית, מפני הצנה, שכן רוחות
הסתו המצפצפות בצריף מן החרכים, מנשבות קרה
לא נעימה ביותר על שוכביו לילה, וגם מתחתם בעד
מזרוני החילפא, מצננות הן הרוחות, – כי על כן
מפיגים את הצנה ברקודים…



האדם מטבעו – חי המתרגל; והנה אף המעון הזה
נראה כבר ליושביו “בית” כהלכתו… ולא עוד אלא
גם חיות ביתיות לא חסרו: לטאות חומות ירקרקות
וחרדונים שחורים מסריקי-גב-וזנב יוצאים ונכנסים
דרך החרכים ביום החמה, רצים בסריטה על
הדפנות, ומרעפי הגג הם מסתכלים בעינים
מבלטות מתמיהה. ויש שגם נחש נכנס ובא לפקד את
מעונם ולטעם ממזונם, – ובדק בנעל קדם הנעילה,
שמא עקרב בא להתאכסן בו… אף בהמה ביתית ממש
עמהם–“החכם” החמור הרועה בסמוך לבית, והכלב
“דש” שומרהו, – משק בלי עין הרע!



משק משתף וחיים בו בשתפות גמורה בכל, בין
בחדש מלא, שהרי"מ פינס מביא או שולח בו שלשים
פרנק לאיש, ובין בחדש חסר – של עשרים פרנק
לחבר. הכסף, אמנם, כל אחד מקבל את חלקו לכיסו,
כדי שלא יהא תלוי בכל להחלטת הרבים, – אלא
מיד לקבלה הוא פורש לקפה הכללית למזונות
החדש; ועל הנשאר אין איש מקנא חלילה בחברו…
בית אחד וקדרה אחת לכלם – ואוכלים ושותים
וישנים ורוקדים ויושבים ומתוכחים הכל ביחד,
בחמשה על חמשה מטר אלו שתחת מחסה הקרשים.
יללת רוחות וגשמים זועפים מתחוללים בארץ מדבר,
גשמים מתופפים על הרעפים והקרשים ומטפטפים
ונתזים גם לתוך הבית במשובה – “והיית אך
שמח”! –



ומובן, כי לא רק לשמח ולהתענג באו לכאן, אלא
גם לעבד עבודת המשק. כלים ובהמות לחרישה וזרע
לזרע, אמנם, אין להם עוד, ושדות המזרע, כאמור, אף
הם עדין ביד האריסים של אשתקד,–אבל גבעות
הטרשים העזובות הרי “טובות” הן, כידוע, לנטיעה.
ובכן, יום יום עובדים במעדר את שתי הגבעות,
גבעת “משה” וגבעת “יהודית” שהקצו למטעי כרם, –
ונקראו כן על שם בן-המאה, ר' משה מונטיפיורי ועל
שם אשתו המנוחה, בת-ציון הנאמנה, מרת יהודית
ז“ל. והגפן הראשונה שנטעו בכרם המשתף – היא
“פינס” שמה. ועוד כמה וכמה שמות יקרים תקעו
ונטעו להם בכרם ההוא אשר על גבעת יהודית…
עובדים, והעבודה לא קלה ביותר, כי לא אדמה הם
עודרים לנטיעה אלא טרשים, שכבות סלע הם חוצבים
למצא אדמה… והעבודה המשתפת – צריך להודות –
אף היא לא תמיד יש בה מ”שמחת היצירה": כל אחד
תלוי בדעת הרב ואין האחד יכל לעשות כחפצו
ולנסות כבינתו, אלא הכל נעשה מתוך
משא-ומתן של דברים מרבים; ונמצא, זריזים אין
דעתם נוחה מן המתונים, ודיקנים מתרעמים על
הפחזנים, – אך בשעת הסעדה של ערבית הכל
מתפיסים ומשלימים על נזיד חם.



זה הנזיד, אם כי משתף הוא, הריהו מיטיב את הלב
ומצהיל כל פנים לאחר יום של עבודת מעדר על פת
חרבה עם צנון או בצל – ויתברך היום שגם דג
מלוח או זית כבוש נתן בו על הפת! אך ברוך
ומברך הוא “לעילא מן כל ברכתא” – הנזיד החם של
ערבית! אוכלים ושורפים לתאבון עד שמגיעים לתבלין
של דברי בדיחה; ולאחר שיחת הסעדה – ישיבה.



יושבים במועצה עם יושב-ראש כהלכתו, – וליבוביץ
באלו נולד לישב בראש!–דנים על הענינים העומדים
לא רק על הפרק שבגדרה, אלא גם על פרקה של
הקולוניזציה בכלל. למשל: מה עדיף לישוב? אם
אינטליגנט רוק בעל אידיאלים ומסירת נפש, או
“ישובניק”, עם-הארץ מישראל סתם שאינו מבקש
אלא פרנסה לביתו ולחם לפי הטף?… או: מה קדם?
קניה או עליה? – כלומר, אם תחלה צריכים חובבי
ציון להיות קונים ומכינים שטחי קרקע, כמה
שימצאו, ואחר כך ממילא יעלה ויבוא העם לעבודה,
או מתחלה יעלו-נא ויבואו יותר ויותר אנשים
מישראל, והם מאליהם יבקשו וימצאו בעזרת
חובבי ציון קרקע לעבודתם ולישובם?–הדברים יש
להם פנים לכאן ולכאן, ובהנהלתו של ליבוביץ ממש
תענוג הוא להתוכח כשהכוס, או הפך, חוזרת מן
המחם עם טה של ערבית מאחד לחברו כסדר… וכן
נעשה הלילה שלומים לעצבון היום בעבודה,–עבודה
שאין מתן שכרה קרוב ביותר… ולמה?



העבודה בנטיעת הכרמים ודאי תשא פרי הלולים,
אלא אימתי? בעוד ארבע שנים… ועד שיקצרו
ברנה את תבואת הזרע שיזרעו בשעת הזריעה
הבאה – אם ירצה ה' ויתנו חובבי ציון,–תהא כל
פרנסתם ופרנסת חמורם אך “תמיכה”; הלא היא
“החלקה” החדשית המתקבלת מיד חובבי ציון ליד
הרי“מ פינס, וכאמור, לא כל חדש בשוה… ואף על פי
כן, הואיל והם חיים בחשבון, הנה כוננו גם קפה
מיחדת–”אגדת אחים" שמה – לתמיכת חבר בשעת
חליו, שכן הרי אפשר להצטנן, למשל, גם בגדרה,
ואם כי “אויר ארצה חיי נשמות”…



תמיכה – עובדים, ושכרם רק תמיכה… והחמור הלז
שבכתל המזרח, היושב בארוה על הכלים, למה הוא
להם שיהא תמוך גם הוא על שלחן חובבי-ציון? אבל,
בריה זו הרי היא, אך היא, המקשרת את גדרה
לישובו של עולם. והישוב הדרוש לגדרתים הוא –
ראשון-לציון: שכן ראשון מביאה את צרכיה מיפו,
וגדרה מביאה מראשון על גבו של חמור זה את הצנון
והבצל, את הנפט והבלבוסין ואת הגריסין
וה“שירס” (שמן שמשמין) ואף את ככרות הלחם
שלכל שבת.
כן, תחלה מרחוק הביאו הגדרתים את לחמם – עד
שעמדו וראו כמה גדולים דברי חכמים שאמרו:
“והיו חייך תלואים מנגד – זה הקונה פת מן
הפלטר”. כי בהיות הגשם נתמלא הודי, נחל שורק
שלהם, מים – וחתך את ישובם מן העולם. אף השפלה
נעשתה בצה אחת טובענית שהחמור לא יעברה כמה
ימים… ולפיכך עמדו ונמלכו ושלחו אחד מהם, את
יוסף ליס, עם האפשרות הראשונה לראשון, ללמד שם על
מעשה הפת. – וכאן עמדו והתקינו תנור לאפיה.



תנור זה היכן? מקום בצריף, כמובן, אין בשבילו;
הוה אומר: בחוץ יעמד. ולא ימוגגוהו שם הגשמים?
מצאו עצה: חפרו בור רחב מרבע וחתרו ברבעו האחד
וחצבו לצלעו בסלע כעין כוך – והרי זה תנור;
ועל הבור עשו סככה מפני הגשמים ותחתה
הנחתם עומד. ההסקה – באין עצים, מדליקים בסירים
ובנעצוצים שכל הגבעות מלאות מהם; ומתכסה
הנחתם בעתר ענן עשן כבד, מתחרך במסירות
נפש–ומפליא לעשות תוך התנור. והתנור הזה
סגלה מיחדת בו: עוגות הלחם שרודים הימנו חצין
פחם וחצין עסה מדבקת… ואוכלים הביל"ואים
ושמחים על אצטומכא טובה שלהם המעכלת גם פת
שלא מן הפלטר!



שמחים על הפת גם כשהיא אפויה מקמח שהתליע, מה
שאין כן על המים…
כי זה דבר המים בגדרה:



באר מים, באר קדומים עמקה, יש בכפר קטרה
וממנה מסתפקים כל בני הכפר. והואיל ואדמת
גדרה היא כששית מאדמת הכפר – הדין נותן,
שהגדרתים ששית להם גם בבאר, ויכלים הם לשאב
הימנה מים בששון ולהביא כדי צרכם לגדרה.
במה דברים אמורים? בימות החמה אבל לא בימות
הגשמים. ולמה כך? אותה באר עמקה היא מכדי
שאיבה בידי אדם, ולפיכך חבל מצרי (כלומר, קלוע
חילפא) – שנטלות של חרס תלויות בו משלשל לתוך
הבאר, ומוכני עשוי לדבר, גלגל עץ בעל שגמים
(שנים) המסובב את החבל ונטלותיו לשאיבה.
והגלגל – כבד הוא מכח אדם, ולכן קבלן אחד עם
גמלו מחזרו בשכר בימות החמה; ושופעות
הנטלות מים לשקת של אבן להרוות אדם ובהמה. מה
שאין כן בימות הגשמים, ימים שהודי (נחל שורק)
מתמלא אז מים, ולמה יטריחו את הקבלן וגמלו
והוא עולה בדמים? מסתפקים אז הקטרתים מן הודי
בחנם. והודי, בהיות הגשם, כנהר זועף יהיה;
שוטף הוא במרץ זרמו ומימיו גורשים רפש
וטיט,–אולם אז נאותים מן השמים מים טהורים ממש,
שכונסים את מי המטר לכלים. חלף המטר–נשתו
המים מן הנחל, אבל בגבאיו הם נשארים ועומדים.
ברכות בידי שמים–ושואבים מהן ונאותים מהן עד
לימות החמה בגבורתה. אלא זו עקה, אל הגבאים
באות ערביות גם לכבס את כליהן, וכובסות הן מיני
כבסים שנסתאבו ונזדהמו כמה וכמה חדשים;
ועוברי ארח אף הם רוחצים שם את רגליהם מעבטיט
ורפש דרכים, ופרות אף הן מדרכן להכנס
ברגליהן אל תוך הברכה שלא לצרך או לצרך…
ברם בני קטרה דעתם יפה ושותים גם בכך, אולם
בני גדרה, שעדין אנינה דעתם, מה יעשו הם?
יטריחו וישאבו מן הבאר באשר יוכלו? – אולם באר
זו, הואיל ובני הכפר אינם שואבים מתוכה, אין
מימיה מתחלפים, ואינם מתחדשים לבקרים אלא
מתעפשים בעמידתם ומעלים ירוקה סרוחה, –
ולפיכך, נוח להם גם לגדרתים שישאבו אף הם מן
הגבאים–ושואבים, אלא הם באסטניסותם יוצאים פעם
בפעם לבקש גבא שלא נרפש עוד, ואם מוצאים
בנחל בצעה שכזו, הם מביאים מתוכה בהסתר
שלא ימצאוה השכנים המדליחים… ובכלל אין
הגדרתים שותים את המים אלא לאחר סנון ורתיחה.
וכן רותח הוא “הפולטבי”, המיחם הגמלני העשוי
פח אבץ, ומשפיע להם טה-תמיד שמראהו – מראה
שמרים…



ומרתיחו – כל מבשל בתורו. שכן הכל שוים
לחובות ולזכיות, ועבודת נשים זו שבבית
ובמטבח איש איש ביומו יעשה. הגיע יומו של
אדם–חבריו יוצאים אל השדה, והוא נשאר ומכון את
הבית, רוחץ את הכלים, מרתיח, אופה ומבשל – איש
כידיעתו הטובה עליו; והוספה לו לטבח – השמירה
באותו לילה; והנחה לו על כך, שלמחרת הוא נשאר
לישון ולנוח עד הצהרים, ורק בחצות היום הוא חוזר
ויוצא לעבודה בכרם.



ברם, לא כל הטבחים שוים במעלה. יש מבשל
שעסניותיו, למשל, שבמרק קטנות הן כלוזים
ומתבשלות יפה, ויש העושה עסניות ביד רחבה
ובשעור כביצת האוז, אלא שהן נמוחות ונעשה
המרק מעין משארת קלושה ותפלה… וכנגדן – הרי
חזנוב בתורו שעסניותיו הן בבחינת מן, שכל
אחד טועם בהן כטעמו. ואיך? מין תבלין יש לו
לחזנוב זה באמרותיו, – מושיט הוא לליטאי ואומר:
“בצלצלים מטגנים ושני שומים בגריסך, חביבי!”
לדרומי: “ראה כמה חתיכות ‘קודה’ (אליה מתבלת)
במרקך, אחי!” לפולני: “צליות של קדרה צפות
בשומן של אוז לך, מחמדי!” – וכך לכל אחד ואחד
ממיטב מטעמי מדינתו מעלה זה בפנכה זו של נזיד
פולין ועסניות,–והכל שורפים ואוכלים וחוזרים
ומבקשים מלואים, ואחר כך גם “תוספתא” ולאחר
התוספתא “תוספות יום טוב”–והנזיד עם כל פנכה
ופנכה שהוא חוזר ועולה בה, מאכל אחר הוא נעשה
לתאבון בפלפול לשונו של טבח זה, עד שמגיעים
לחטיפת שירים גם מקערתו שלו!


*


וכן גם בשמירה. מן הדרך והטבע הוא, שכל
השומר רוצה שהכל יהיו ערים עמו בלילה; אבל
אין משיג מבקשו זה כחזנוב בתורו. לילו “ליל
הושענא רבא” הוא לכל החבורה, שכן יודע הוא בחור
מצמק זה להעסיקם שלא יישנו. כלאחר יד הוא מטיל
לפניהם שאלות לפתרונים והרי הם נמשכים בוכוח
עד לאחר חצות.
למשל, שאלה אריתמטית: “כמה משפחות מישראל
צריך שיתישבו בארץ-ישראל כדי שיהא ראוי
לומר: הנה עם על אדמתו יושב…” מתוכחים
ומעריכים. “כך וכך אתם אומרים? טוב! עכשו,
ילמדנו, רבנו, כמה בערך דונמים אדמה יכלה
לתן לנו הארץ לשם ישוב?” משערים ומעריכים. “כך
וכך אתם אומרים?” טוב ומוטב! עכשו צאו וחשבו –
ויעלה לכם ארבעים דונם למשפחה; זאת אומרת,
שאנו צריכים להמציא מין משק על שלש וחצי
דיסטינות אדמה שיהא בו כדי לכלכל משפחה
בישראל, – עכשו טיבו של משק זה, איך אתם
משערים לכם?"… מתרגזים ומתוכחים–ויעקב שלמה
זה סובב הולך לו על השמירה.
או שאלת “הדת והחיים” הוא מציג בנסח
ארץ-ישראל: “ומה יאמרו, למשל, הרבנים בשנת
השמטה כשתבוא עלינו לטובה?” – ווכוח חדש
מאליו עולה ומעלה רתיחה יחד עם המחם הגדול
ששפת יעקב שלמה. מתנצחים – והשומר עם הרובה
הוא זה סובב הולך על הכרמים העתידים ומאמץ את
ראיתו הכהה שלא יסתכסך בקוצים וברקנים, ואת
שמיעתו החדה – כדי להקשיב כל רחש שבסביבה…
שכן, יש ויש מזיקים שדרכם לשלח רגל בהמה
על הנטיעות הרכות, וגם אורבים סתם, לשלח יד אדם
לאנשיה ולחפציה של גדרה–ושנה בלי שמירה
מעין סכנה יש בה…



"חשבתי ימים הייתי גברת



ביד יי עטרת תפארת…"



בסרנדה זו של תקון חצות משתפך קול בעגמת
נפש על השפלה–זה קולו הנלבב של השומר כשהוא
חוזר אל הצריף. נכנס–וכלום זהו המקונן? עיניו
הקטנות דולקות מתוך משובה ושפתיו רוחשות
מאליהן בחיוך עצור כשאצבעו נתונה על מצחו
כמתוך עיון עמק; מחיך ומהרהר עוד, עד שהוא
פותח בשאלה חדשה: “מהלך אני ומחשב, רבותי:
מהו מהלך מחשבותיו של חברנו הפילוסוף, ‘החכם’
שיחיה, ביחידותו? עומד הוא לו בכתל המזרח
מבחוץ, מחוץ לכל השאלות של ישוב
ארץ-ישראל–ומה הוא מהרהר עלינו בשעה ששתי
אזניו מתנענעות מקול רעש הוכוחים של שכניו
אלו הלועזים ומהגים שלא בערבית?…” הוא שואל
והוא מתחיל בתשובה, ומתוך קמיטת מצח כבסוגיא
דגמרא הריהו מהלך ומפרש ומעמיק מהלכן של
מחשבות חמוריות עד שגם היושב ראש ליבוביץ, זה
שהוא מישב אפילו בדברי בדיחה, וגם צוקרמן
השתקן תומכים את צלעותיהם מצחוק…



וחזנוב–שוב מבחוץ. השעה כבר שעת חצות, ומרחוק
תרנגולים שבקטרה קורין כבר זה לקבל זה. אותה
שעה–כל השומר בה נשאר נשען על רובהו
בשתיקה, ואיש כמראה חלומו יחזה בה: זה בסירה
על חלקת המים עם בת דודתו השובבה ישוט בין
שני כתלי ירק של יער עבות ליטאי; זה – ערבת שלג
מאפק עד אפק לעיניו וצלילי “טרויקה” נמרצה לאזניו
תבוא, וזה – הו מי יתנהו בחוצות פולטבה שלו
צועד על המדרכות המרצפות, מלפני חלוני-הראוה
המצחצחים!.. ויעקב שלמה על משמרתו אף הוא–עומד
נשען בשעה זו על רובהו; עומד ומתנודד כעל דף
גמרא שבישיבה… ופתע הוא חוזר ונעור לקול, – זה
קול הים מרחוק ברטן יבוא:



"המו גלים ברוץ גלגלים



ועבים וקלים על פני הים!"



בשיר הלוי ככה ינהם ולא ינום ולא יישן שומר
גדרה זה. ועד שהחבורה שבצריף מציעה לעצמה,
הוא זה בא ובידו עלה אחד שמצא (ובאמת, הכין את זה
מבעוד יום) “אדרבא!” – הוא קורא: “הוציאו נא סדר
זרעים שלכם–ונדעה! עינו במסכת בוטניקה
ואמרו נא, בשם זה מהו ומי הוא?” – הללו בודקים
וחוקרים, מעינים ומדינים בבוטניקה, והללו כבר
על האצטבא מתמודדים לישון – ושוב זה חזר יעקב
שלמה, – “דש” לפניו מרקד, והוא, הבחור, בצעדי און
יצעד כשרובהו נשא על כתפו ובפיו שיר צבאי
איתן, זה שירו של ר' יחיאל מיכל:



חושו, אחים, חושו



נרימה פעמינו!



והנה זה כל שלש האצטבאות מרקדות ומרקידות
בעז לפעמי כל המנין המחולל יחד במקהלה:



טושו, אחים, טושו



לארץ אבותינו!



ומשפך כחצוצרה יענה, ופח הנפט כתף ומצלתים
יריע, ואף הפנס מתליתו מרקד ומצלצל עמהם!



… אותם הלילות על הוכוחים והחקירות ועל השירות
והמחולות יחד – עדין זקני גדרה מספרים עליהם,
עליהם ועל יעקב שלמה חזנוב, זכר חבר לברכה עד
היום הזה!



ג: בשאלת הקיום

באביבה של גדרה. בזרח התקוה ובהופיע הגביר.
בנינים מוכנים – וחשבון של סוחר. דברי וכוח
ומעשה סוחר – ובתים אין.


מסתגל אדם ומתרגל, ואם הוא רוצה יכל הוא לקים
בעצמו “והיית אך שמח” ואפילו בגדרה הנדחה.
אלא אפילו בגדרה יש שהמצב גורם לידי הרהורים
מעציבים… כך נראה מדבריהם–מתוך אגרתם
ב“הצבי” מראש ניסן תרמ"ה, שכתוב בה לאמר:



“י”ד אדר גמרנו נטיעת הכרם על הר “יהודית”13
כשלשים וחמשה דונם. בשבוע העבר כסינו את
הבורות וביום ו' העבר נגמרה החרישה שנית. עתה
אנו עושים חריץ מסביב לכרמנו, עמקו מטר ורחבו
מלמעלה מטר. את אשר היה לאל ידינו לעשות –
עשינו. עתה, כפי הנראה, נצטרך לחפר בור לנו
לבדנו–כי הנה הסתו עבר, ימי החם הולכים ובאים
ועוד אנחנו יושבים עשרה אנשים בבית קרשים צר
ובכל יום נאנחים אנחנו מכבד-ראש. וזולת
זה–שלום לנו מכל סביבותינו" – – –



“כבד-ראש” זה ש“נאנחים” עליו מנין הוא להם?
מסבת החם. ולא חם סתם שבאביב, אלא החמסין
הפוקד את הארץ לימים באותה עונה.



גבר החמסין, האויר שבחלל העולם הוא כזה
שבחללו של תנור מסק, וכל נשיבה קלה שבו –
כאש נפח. שרב מחריך את העור, מחריב את כחו של
אדם ומחליש גם את גופה של הבהמה. הוא מכהה את
העינים ומבקע את השפתים ומכאיב את הראש
ומכבידו כעופרת. חלל העולם כאלו נתמלא רמץ,
ונתכסו פני השמים כבאבק פיח דק, – חמסין
שגם הערבים ילידי הארץ מתחבאים ונכלאים מפניו
תוך קבותיהם בסגרם ובסתמם כל חלל שבכתלים,
שלא לשאף בלהט הגפרית שבחוץ. וכמה הקשה
חמסין זה על יושבי בית הקרשים, הצריף הסדוק
ומנקב ומחסה אין בו מרוח כל-שהיא… הקרשים
חמים, פוקעים ומתבקעים בקול נפץ, כאלו עוד מעט
ולהבה תבער בהם. המדבר חסר-הצל כמו הצת
כלו על אבניו ועל -עפרו, כל שאיפה מכניסה קלוח
אויר קלוש וחרב המיבש חך ולשון וגרון כחרס –
שרב. אנה לבוא? אין מסתור לביל"ואים במושבתם –
ומי יתן עמק בור ודות, כי יחסו בו מרוח
שלהבת זו!… גם באפלת הלילה הקרקע תחתם
כתנור מאפה הוא. כעלפים ישכבו לילה בצר להם,
וכל ראש לחלי… בקר – וכל אחד נחפז כמטרף אל
הכד–מים! מים! – אין ממתינים לרתיחת הטה ושותים
פושרים סרוחים… והנה–בלהה! האחד התחיל רוקק
דם… כל רקיקה ורקיקה כלה דם… פניו הסמיקו,
עיניו בולטות, מתחבט הוא וידיו על צוארו, גוחן הוא
וגונח – וגרונו שופע דם – – ושוב דם…



“החמור חבשו! – לרופא! – למקוה או ליפו – אל החבר
שטין!”



אבל איכה ילכו ואיכה יטלטלו את החולה באש הזאת?
הן בדרך יפלו גם הוא גם מוליכיו ממכת שמש…



“אני נחנק!” – נאנק החולה הנואש; קפץ וגחן
ונרתע– ופרצה הקאה מפיו, וכלה – שפך דם…



הכל קפאו ונדהמו בתמהון – – ופרץ צחוק פתע
מתוך החבורה:
“עלוקה!”



והחולה גופו, מתוך קיא דמו שעל הקרקע, מרים
באצבעותיו עלוקה והיא עבה-נפוחה ומפרכסת: “זאת
היתה בלועי!” – הוא מחיך ואומר כשעיניו עדין
מדמיעות…



העלוקה כמובן זעירה דקיקה היתה בשעה שנבלעה
מתוך גמיאה, אלא לאחר שמצצה וספגה מדם
הושט גדלה כאצבע…



משמע עלוקות יש במים – ומאימתי? ברם
משהתחילו ימות האביב ממשמשים ובאים – התחילו
הגבאים שבנחל-שורק שורצים נפש חיה למינה;
ראו שם יתושים ויבחושים ושאר מיני שרצים
קטנים, כגון תולעים דקות וגם גסות,–אך לעלוקות
לא פללו כלל… ופורש איש-התור לפני חבריו את
המטלית שסנן בה מים לטה ואומר: “ובואו וראו
כמה גדולים דברי חכמים שתקנו ברכה על המים
ב‘שהכל נהיה’ וב‘בורא נפשות רבות’!” –
באמצעותה של המטלית אמנם “נפשות רבות”
מתחבטות ומתלבטות. “מים חיים”–קורא השני:
“ולך הוי טולסטוני-צמחוני בגדרה שמימיה מלאים
חיים…”



אבל – ברוך השם, שנגמרה הבהלה בכי טוב!
ובינתים רוח ים התחילה נושבת, וגדרה – האח! – שוב
חיי נשמות אויר ארצה! עבים צוננים עולים
ומשתעשעים ברמזי ברקים, וברטן עמק של חתול
משחק רעמים מפלגים תוך מאפל יתלהלהו – – והנה
זה המלקוש זולף! על מטעי הכרם, על הגפנים
הרכות יערף:



"לברכה ולא לקללה!



לחיים – ולא למות!"



כך עונים כלם בשיר ומתבדחים על המעשה
שארע.
נחשה החבורה ולמדה כבר מן הנסיון, כי סוף כל
צרה–הלצה ובדיחה לגדרה תהיה…



*


מתבדחת גדרה, שכן אם אין לשמח ביותר על
גורלם שבהוה – הרי העתיד הקרוב לבוא מזהיר
ומבטיח כמה יעודים לטובה. גדרה בקטנותה – שם
גדול בכבוד יצא לה בעולם החובבים; ולאחר אספת
קטוביץ התחילו חובבי ציון מתהללים שוב
בסטודנטים שלהם בבני ביל"ו; ומושבתם–חבה
יתרה נודעת לה, ועומדים לשכללה בזמן קרוב. אף
בארץ-ישראל שם טוב יצא לגדרה, והחברים
שנבדלו בשעתם ונשארו להשתקע
בראשון-לציון התחילו כמעט מקנאים באנשי
גדרה. ולמה?



“אדמת זרע, אומרים, יש להם משבחה, עדית שתוכל
לפרנס את עובדיה ברוחה; גבעות לנטיעה – נהדרות;
והאקלים–אין טוב ממנו. והביל”ואים יעמדו אפוא
בקרוב על רגליהם, – כי חברת חובבי ציון אספה כבר
סכומים הגונים לישוב ארץ-ישראל14, ובקרוב יבוא
בא-כחה לבסס את האכרים הנצרכים“–ובעוד
שבראשון ובשאר המושבות הנתמכות על ידי
הברון, יד הפקידות היתה בהן לרסן את יושביהן
“המורדים” ולהכניעם הכנעה מחפירה15 – הנה
בגדרה “ראש האגדה, פינס, מתנהג עם הביל”ואים
בטקט בלתי רגיל – והביל”ואים רוחשים לו כבוד רב
ואהבת נפש. לפני כח הגיונו המצק ולפני שכלו
המעמיק ואישיותו המקסימה – כל רוח מרדות
מאליה ומרצונה תכנע לו. יום בואו לגדרה הוא יום
חג לביל“ואים; לכבודו משתדלים אז לגמר כל עבודה
לפני שקיעת החמה, לבלות שעה יתרה בהקבלת
פניו. בחברתו נחים ומחדשים כח לסבל. הכל
מתברר עמו במועצות ודעת ובא לידי הסכמה אחת;
ואין פינס עושה דבר לגדרה אלא בהסכמת החברים.”
ואם כי מיטב רצונו של פינס הוא, שגדרה תהיה
בכל כמצוה וכדת ישראל–והיא עדין אינה כך –
הריהו אומר: “יודע אני שהביל”ואים מרמים אותי
מקצת בנדון זה. אך מבטחני שסופם להתרגל,
וקיום התורה והמצוה לא יהיה עליהם למשא אלא
לחפץ לבם הם…" ובקצור: “את גדרה מנהל פינס,
והנהלתו ערבה נאמנה היא שהמושבה תלך
ותתפתח בדרכי שלום וחרות” –



כך העיד אחד מן הראשונאים שנבדלו מביל“ו16
ומשבקר את הגדרתים ומצאם “מלאים התלהבות” של
יצירה מתקנה, חזר ונספח אל חבריו אלו. וגם שאר
צעירים שבראשון, שתעלולי הפקידות הפריזאית
הכעיסום, התחילו מבקשים להספח לגדרה. שכן
הביל”ואים – בחברתם כאלו אין משקל לסבל, וכל
מחסור אך משחק הוא עמם.



רק מחסור אחד יציקם – בתים לגדרה אין, ובאין
בתים הרי אין עוד מושבה… ולכן מצפים הם בכליון
עינים לביאת שליחם של חובבי ציון, למען תבנה
גדרה ממנו.



וזה דבר הבנין בגדרה:
פינס, כאמור, בקנותו את אדמת גדרה, קנה מיד
המוכר גם רכסיה – רשיון הממשלה, לבנות עליה
בתים; ולאחר שעברו מאז זה שנתים ימים, התחילו
חוששין שכבר בטל כחו של רשיון זה, ורשיון
חדש לא ישג עוד, – הואיל וחזקה אז פקדת הפחה
לבלתי תת ליהודים לבנות בכפריהם. ומה עשה
פינס? הלך ולקח עצים ורעפים בהקפה ונתן לנגר
אחד ביפו שיכין חמשה בתים מתפרקים, למען
הביאם מוכנים בכל לגדרה – ובן לילה אחד יוקמו
שם; ואזי, אפילו אם יבואו פקידי הרשות לערער על
כך–הבנינים ישארו בתקף החק. – שכן אין לסתר
את הבנוי ועומד, ואפילו נבנה שלא ברשות. והנה
זה נעשו הבתים–ולא היה הדבר חסר אלא
כסף-מחירם שהבטח מועד חו"צ שבאודסה. והועד
מכיון שהתעתד לשלח את צירו לארץ-ישראל, דחה
את המשלוח ונתן את הכסף ביד הציר לעת לכתו –
ומתי זה יבוא?



והנה זה בא! עם האביב בא – והוא הוא הגביר
המוסקבאי, הנדיב ר' קלונימוס זאב ויסוצקי בעל
הטה המפרסם בעת ההיא…



*


והרק“ז ויסוצקי – יהודי מוקיר תורה וחובב ציון
ויהדות, חרוץ וממלח במסחר ובעל חשבון גם
בעניני צדקה. והוא, משראה את הביל”ואים
במושבה ובכה ממש בדמעות על ענותם, ומששמע
לפני ראיה ולאחר ראיה גם דעת “בקיאים” שונים
(מיני בריות המוכנות ומזמנות מאז בארץ-ישראל)
וביחוד את דברי מזכירו לנסיעה, א" רוקח, שאף הוא
“בקיא” גדול היה ולא נשא את כבוד פינס ושמו, –
משראה ושמע ויסוצקי את כל אשר הראוהו
והשמיעוהו ה“בקיאים”, עמד איש המעשה הלזה
ועשה “חשבון” ומצא, שמוטב לותר לגמרי על
קבוצת הביל“ואים, ויהא קמוץ בכספים ורוח
בנפשות… כיצד? צא ולמד: רוק ובעל אשה ובנים –
מי קדם ל”צדקה“? והביל”ואים כלם הרי אינם אלא
רוקים. תאמר: בחורים חשובים הם? ואינו כן! שכן
בדק הרק“ז ומצא שאינם כלל סטודנטים… ואם כן, אם
סתם בחורים הם, הרי אפשר לחלקם בין האכרים
הנתמכים בפתח-תקוה ויהיו אצלם פועלים הבאים
על שכרם – וסרה חובת שכלולם מחובבי ציון! או, לכל
היותר, יצרפו את תשעת הביל”ואים מהיושבים זה
כמעט שנה ו“מקבלים תמיכה בתור לחם עצלות”
ויסדרום בתורת שתי משפחות על שתי חלקות אדמה
– ויעלו בזול. וחובבי ציון יושיבו על שאר
חלקותיהם כמה בעלי משפחות מישראל, הרוצים
לקבל באדמה רק “חלק קטן” עם “תמיכה קטנה”
שבקטנות – ויעלו אף אלו לחובבי ציון בחצי
חנם17…



כך נעשה החשבון על ידי ויסוצקי ומזכירו. אולם
לאחר שלא באה ההסכמה להצעה “סוחרית” זו
(פינסקר ולילינבלום דאגו ועשו לכך) בקש
בעל החשבון להציל את המצב לפחות בפקידות,
כלומר, להעמיד “אדמיניסטרציה” הגונה לשם
“אורגניזציה נאמנה”, מעין זו של הברון, ופקיד
מיחד יפקד למען הדריך את “צעירי הימים” הללו
שבגדרה. ופקיד “בקי” היה לו לרק"ז מן המוכן –
רוקח מזכירו…



אולם “צעירי הימים” הללו העזו מצח לסרב: אין הם
מסכימים לפקיד מיחד שיהא משגיח עליהם, הואיל
והם עצמם נאמנים על מעשיהם. אומר להם ויסוצקי:
“ומפני מה, בני, אתם עולים לחובבי ציון ביקר
שכזה?” ומדבר הוא להם בדברי כבושים של
חשבון ואומר: “התמיכה, ילדים – כמה שעורה?
אפילו איש סוחר, יורד חלילה, מידידי למשל, אלו
היה בא לפני, – בכמה, אתם משערים, הייתי תומך
בו? בשלשים, בחמשים – במאה רבל! ואתם
בתקציבכם – הרי אלפים אתם דורשים? וכלום
אפשר?” דברים של טעם. אך “צעירי הימים” הללו
משיבים ואומרים: “התקציב – מה נעשה? והדבר
שאתם ואנו מבקשים אינו נקנה כאן בפחות מכן…
ו’התמיכה' שני צדדים כאן שהם מתנדבים לדבר
אחד, לשיבת ציון, אחינו שבחוץ-לארץ – בפרוטות,
ואנו כאן – בדמים; ומי כאן תומך ומי כאן נתמך?
אין אנו אלא שתפים עמכם בעסק זה, מר ויסוצקי!
יצליח הדבר, אז אפשרות של חיים חדשים תוצר
לעמנו, וממילא יחזרו כל הכספים שהשקיע הצד
שבחוץ-לארץ; אף אנחנו, הצד שבארץ, יגיענו נאכל
אז, ונשבע רצון. ואם חלילה לא נצליח בשתפותנו
זו – רוח והצלה יעמד ליהודים אולי ממקום אחר, אך
אנחנו, הצד שבארץ, בכל נפשנו ובכל מאדנו אבד
אבדנו לכל ימי חיינו, ושתפינו בחוץ לארץ –
חשבון צודק יקבלו על הכספים שהוציאו…”



בקצור: “שקצים” הם הצעירים, ותשובותיהם הן שלא
ממין הטענה, ואותו זקן, הרק"ז ויסוצקי – בחרי
אף!…



אבל הבתים שהוכנו מה יהא עליהם? צריך לשלם –
ושלם הרק“ז וגם הואיל לפקד על ה”בקיאים" שלו,
להביא את הבתים ולהקימם בגדרה. אולם “הפקידות”
שלו לא נחפזה ביותר לפקדתו זו, – הואיל ויש
בה כדי הוצאת עצתו של פינס אל הפעל, – והתחילו
מביאים את פרקי העצים במעט מעט,–עד שזקני קטרה
הכפר עמדו על הדבר והלכו וסחו לקימקם
שבעזה (קטרה למחוז עזה היא) שהיהודים עומדים
לבנות בערמה, – ומובן, שמיד נתנה פקדת אסור
גמור; ועם זה נצטוו זקני קטרה להשגיח על יהודי
גדרה, שלא יוציאו את ערמתם לפעל…



כעת – אמרו בני קטרה – ילאו היהודים האמללים
הללו משבת עוד באין מעון, ויעזבו את נחלתם –
ועלינו אנו עליה – –



והרק"ז ויסוצקי, לאחר שסלק את פינס מכל עניני
גדרה–חזר ממלאכותו בתכנית ובתקציב ובחשבון
של סוחר על כל מעשה הישוב והבנין,– –אלא
הקרשים והרעפים שבגדרה נשארו לשמירה
בלבד: שומרים עליהם הערבים שלא יבנו בהם
היהודים, והיהודים – שלא יגנבו מהם הערבים.



ובכך פרשת “השכלול” התחילה בגדרה.


ד: בשעת שכלול

מויאל המפקח – וצפרים חדשות בקן הבילו"אים. לול
של תרנגולים – וגזרה על המים.
ארוה לסוסים במעשה נסים. בתי אבות למעונתם.
זריעה שלא בעתה, ונטיעה של חריות יבשות. ימות
הגשמים עם נשים וטף. אפיזודה קטנה בשעת
חרישה. בפקוחו של הירש.


אכן, שני דברים הספיק ויסוצקי לתקן בגדרה, אשר
נשארה להיות ביל“ואית: א) הוא הפקיד מרשה לעניני
חובבי ציון בארץ ישראל, את אברהם מויאל –
יהודי ספרדי-מרוקני, זריז ופקח היודע את עם
הארץ ובעל השפעה בחוגי הממשלה, והוא שש
לעשות לישוב החדש ומבקש להתכבד בו – ויהי
מויאל מפקח רצוי גם לגדרה. ב) בעצת ויסוצקי נוספו
מתישבים בקיץ ההוא לגדרה, על החלקות הנשארות
של חובבי ציון, צעירים אחדים מראשון לציון; ואם
כי אלו לא כלם היו לרצון הביל”ואים, מטעמים
“פוליטיים”, הנה המושבה גדלה וחזקה עמהם.
והנוספים הם: ישראל בלקינד מידענו, זה
שהנהיג את קבוצת ביל“ו עד ראשון, והוא גרש מראשון
בחטאו בלשון הצרפתית, – כי תרגם וכתב
צרפתית את קבלת ראשון לציון אל הברון על
הפקידות, ולכן נשלח בפשעו זה מנדה ומחרם
מעבר את גבול המושבה פנימה… והנה כעת לאחר
יסורי נדודים שב אל הביל”ואים שמן “הצד”
השני,–ואחרי כן באו גם אביו ר' מאיר וביתו לשבת
עמו בגדרה. ועם בלקינד באו עוד שלשה מן
החוטאים לפקידות שבראשון, והם: בני חנקין,
(יהושע, יעקב ומנחם) ועמהם גם הפושע
פינברג ישראל–הוא “לוליק” (ויהושע ולוליק הלא
המה שני “בכורי השיטנים” שבראשון). ואגדת
פולטבה הושיבה על חלקתה את בן-עירה שמעוני –
והוא “אבי כל תופש כנור” בגדרה, כי הוא עם
כנורו בא שמה לענג שם לענות אזנים עד להרקיד
רגלים!
ובכן נוספו דירים לבית הקרשים – ואיך יכילם זה?
וכאן קרשים ורעפים העשויים לבנין מוטלים
בחמה… אז יזמו הגדרתים להתחיל בבנין גם
באין רשיון, – ולשם נסיון החליטו להקים אך לול
למדורת תרנגולים, ויראו איך יפל דבר. הלול הוקם
כסניף “לבית הגדול”, אצל פתחו – ומיד גם נפל
דבר… כי יוסף ליס מצא את אחד מבני קטרה
בגנבתו לילה מן הגרן – גרן האריסים אשר חלק
הרביעי בה לגדרתים – וביד נדיבה ובשוט אשר
בידו נתן ליס לגנב חלקו. ויברח המכה אל הכפר
בצעקה גדולה ומרה: “קטלוני אל יהוד!” (הרגוני
היהודים) – – ויעלו אנשי הכפר כעלות הבקר –
והנשים והטף רצים אחריהם לראות “נקם” –
והשיך בראשם:



“עליהום! עליהום!” –



והנה שנים עשר בחורים יוצאים עם מעדריהם
והמליץ “חוג’ה לולו” לפניהם:
“למה נזעקתם?”–“למה הכיתם את אחינו!?”



נפתח וכוח עז,–אך בפני לשון לוליק מי יעמד
במשפט ולשונו–תער מלטש גם בערבית. “ולמה
בניתם את הבית החדש הזה?” – הפסיקו השיך
בהראותו על הלול. אך לוליק מצא מענה-לשון גם
לזאת, עד כי התמרמר השיך, השליך אדרתו מעל
כתפו ויקרא: “יאלא, יא ולד, אקסרו!” (הבו, ילדים,
שברו!) – אך כחשף לוליק את שתי זרועותיו הארכות
ויען: “ונראה–מי יגש ראשונה”, ושנים-עשר
המעדרים אף הם הורמו,–לא הגיע הדבר עד כדי
מלחמה ממש, כי השיך ואנשיו הפנו ערף ויעזבו
את גדרה בעוד מועד…



אולם מים מן הבאר הקטראית שוב לא נתנו
לגדרתים.



והימים – שלהי הקיץ, והגדרתים הכרחו להביא
מעתה את מימיהם בכסף מכפר אחר, מן בי-שיד, והוא
רחוק מקטרה. רחקו המים, ואם בחרף נאמר עליהם
בגדרה: מי יתן קיץ; כעת, בקיץ זה יאמרו: מי יתן
חרף,–למען ישובו לשתות מן הנחל את מי רפשו, הם
וסוסיהם לרויה…



כי עתה גם סוסים להם; סוסים ומחרשות נתנו להם
מטעם חובבי ציון לעת החריש כי קרב. ועם הסוסים
תקפה גם שאלת הדירה ביותר. אדם איך שהוא ימצא
לו מקום לינה, מה שאין כן סוסים, – ואיכה יבנו ארוה
לסוסים, ורשיון אין?
ובני קטרה כאשר קבלו כן ישגיחו בשבע עינים
אשר לא יעברו הגדרתים ויבנו חלילה ארוה כאשר
בנו את הלול; ועכשו – באו וראו תחת התרנגולים
באה לדור בו בלול אחותו של סברדלוב, אשר
הביאה גדרתה, ובלול היא יושבת וגם אחיה עמה
שם.–



אכן אדם גם במצר וגם בלול של תרנגולים יכל
להסתפק, אבל סוסים באין ארוה–איך יהיו?… אמר
להם מויאל: “לבנות אסור, אך לחפר הרי מתר…”
והתחילו חופרים ארוה… הכל חופרים, ויחפרו
בור גדול, שיח אשר עשרים מטר ארכו וארבעה
רחבו וכשנים עמקו; ובראשון לציון הכינו עצים
לגג ויביאום, עוד מעט וארוה תהיה – והנה חילים
באו מעזה ועמהם המון בני קטרה: “אסור”! –
וכל הקהל הקטרתי גורפים חזרה אל הבור,
ויסתמוהו בעפרו…



שוחקים השכנים ומלעיבים על משבתי היהודים…
אך היהודים הללו לא אמרו לשבות, וכעבר ימים
מספר, קמו הגדרתים לילה ויעבדו עד אור הבקר,
אף הלילה השני ככה. חושים עבדו ויפנו את הבור
מחליתו, וכאור היום השני העמד גם גג על הבור.
גג מכסה רעפים, ותשלם כל המלאכה ותהי הארוה,





ארוה גדולה ורחבת ידים, ושנים-עשר סוסים עומדים
בה בטח מפני הגנבים –
ויהי הדבר לנס בכל הסביבה!



ברם, נס גדול זה שנעשה, לא אחרו הקטראים
מהודיעו, כמובן, לעזה. אולם בבוא החילים–לא
יכלו עוד להרס את הבנוי ומשכלל,
וישובו–ובקשיש בידם… המה שבו, והגדרתים
יחד שבו לחפר ויוסיפו על החפירה עוד ד' על ד' מטר,
ויכסו ברעפים – ואדם בזכות הבהמה נושע! כי
היה זה חדר מיחד לארבעה מן הבחורים – ושנים מהם
חדשים, סולומיאק והנקין.



ברם, עקוף חק זה גרם לקנס-ממון וגם לאזהרה רבה
וחמורה לעתיד מצד הממשלה, מלבד הבקשיש
לשליחיה החילים, – אך גם לאדם היתה הרוחה; כי
עכשו גם ארות החמור, שנתפנתה, נעשתה גם היא
לדירת אדם, דירה שנתנה לבית-אב הראשון
אשר בא להאחז בגדרה–הלא הוא החבר חיים חיסין, –
בחור חמודות פקח ושמח, שגם הוא הקניט את
הפקידות בראשון, וחזר “לחיק הביל”ויות" עם פניה
(פריזר) הטובה ועם בתם התינקת יהודית
הקטנה–ותחי גדרה בגללם!



בשמחה ובמשוש חתנה הביאום אל אותו “חדר מיחד”
של החמור – ויהיו שם.
ויעקב חנקין ושמעוני הפולטבי אף הם הביאו את
נשיהם וטפם מראשון, ויהי מעון החנקינים על קרשי
התקרה אשר תחת גג הארוה, על יד בית-התבן
והמספוא אשר שם, ושמעוני נטה לו “בית שער” –
אהל קדר לשבתו בחרף.



והשיכים הקטרתים מה הם אומרים? ראו כי תחת
להוציא מג’ידה בנסיעה לעזה לשם הלשנה, מוטב להם
שיקבלו בשבתם בית בקשיש מאת היהודים
הללו – והעלימו עין. ומשהשלימו חזר גם ההתר
לשאיבת מים מבאר קטרה. –
הנה כי כן “ברצות ה' דרכי איש גם אויביו ישלים
אתו” ועם זה “נשתכללה” גדרה. נשתכללה בנשים
וטף ודי מעונות לכלם יחד! ואז גם האדמה נחלקה,
כי איש לעבודתו בחלקו יצא, ולא נתנה עוד האדמה
לאריסים.



לאיש איש בחלקו שלש כברות ארץ, לכל אחד ואחד
בשוה; אחת עדית, “טשורנוזיום” לזריעה, ואחת
בינונית ה“טובה” לנטיעה, ואחת – ממילא מובן, כי גם
זבורית לא חסרה בגדרה… ויצאו לחריש. בסוסיהם
חרשו הגדרתים איש חלקו לזרע, ועת הזרע הגיעה.



אבל, הזרע לא בעתו בא. מויאל, בא-כחם הזריז של
חובבי ציון, נפל למשכב, כי חלה את רגלו, ורופא
אליל כרתה, ובשר החולה נדלק; ובהיות העזובה
והאחור בכל מעשי חובבי ציון, אחרו גם הגדרתים
ויזרעו באפיל. זרעו באנחה מתוך פקפוק.
ואחרים פקפקו גם על הנטיעה, על הזיתים שנטעו
השנה חמשים נטיעות לאיש. ולמה? הוכח, כי
הערבים מכרו להם שתילים לא רק ביקר רב, אלא גם
חריות יבשות נתנו להם תחת נטיעות – והמה לא
ידעו…



וקשים החיים בגדרה, קשים ביחוד לנשים וטף
וקשים ביותר בימות הגשמים.
חרף קשה. עם הנשים והילדים–שוב אין הרקודים
תרופה לקר כבחרף של אשתקד… והצנה
והגשמים והרפש טורדים השתא גם את הרוקים.
לילה בילל רוח וגשמי זעף נסערים ישכבו.
ומשכבך – טחב מחליא, כרקבון הקבר בבשרך
הקרוש ישלח. ויומם – עצלות של רעב ומחסור על
בריות מנדות וגלמודות תחת שמים קודרים. ובבית
– דלף טורד שם באשר תשב, דלף ורפש. הנעלים
מציצות כעכברים, וכפות הרגלים נקרשות תוכן,
כבתוך רטב קר ומזהם… נמאס אפילו להביט איש את
פני רעהו; והנשים – הלב מתכוץ למראיהן, ובוכה
הטף–בוכה ומשתעל –



מר ורע… כמעט אמרו הביל"ואים להושע במויאל
עזרם ומגנם, כאשר קוו לפני נטר בשעתו –
וימת גם הוא…



וכעת הנה נכנס הירש, מנהלה של מקוה ושל
מושבות הברון, להיות מפקח גם על מושבות חובבי
ציון, תחת מויאל,–ולא יעיר זה עליהם את ימי מקוה
האחרונים? –



הכל כמו להכעיס נעשה…


*


מחכים, והנה זה בא הקצין גדרתה
לראות,–והגדרתים לא הכירוהו: הזה הירש?…



אכן, הקצין הלז, כנראה, הסכין כמעט עם חובבי
ציון, וכראותו עתה את הבחורים הללו שבגדרה
נשתנתה דעתו גם עליהם… משמע, עוד יש תקוה,
וסוף סוף גם גדרה – “מושבה למופת” זו – כשאר כל
המושבות תהיה עוד…
והנה גם פלא על פלא! ועד מועצה של חמשה בחר לו
הירש מטעם חובבי ציון–ואת מי לקח אל הועד
מאנשי גדרה? דוקא את “האנרחיסט”, את “הסטודנט
הרוסי הלז”–את בלקינד!… אכן, הפעם עמדה לו
לבלקינד זכות הצרפתית להושיבו במועצה לפני
הירש,–והאם לא ישוב זה לנהל ולהשתרר כבימי
מקוה?…



אכן עם הירש אין לאחרים שררה. הוא עצמו השר
וכאשר יחפץ הוא כן יעשה. והירש עושה רק
בתורת נדבה לחובבי ציון אלו שקפתם – פרוטות;
אבל עושה ומכין לעבודה עד כמה שיש ספוק
בכספים של חובבי ציון הללו…



ומשבאו ימי החריש לזרע הקיץ יצאו לעבודה
בעונתה.



בין גשם לגשם בהתבהר הימים, ימים נאים
ומברכים אלו שבחרפה של ארץ ישראל, מוציאים
הגדרתים את סוסיהם מן הבור אל המחרשה – ואיש אל
נחלתו ואיש על חלקתו כדרכו לחפשי יעבדו.
ליבוביץ מתון מתון עם סוסו יתנהל, וכנגדו פוקס
כפלדפבל הוא נוזף גבורות ומצליף, למען ידע הסוס
את בעליו… והורביץ בשתיקה ילך עמו, כאב את
בנו כן ינהל את סוסו, ושניהם איש את רעהו
יעזרו–ויעבדו ויעבדו. ונסח אחר לגמרי אצל
חזנוב! הנה הוציא יעקב שלמה “איש האדמה” את סוסו,
את יקטן, וכדבר איש אל ידידו–הוא עם הסוס הלצות
ישיח: “בוא, בחור”–הוא אומר לו: “בוא–וחג כלולות
אעשה לך היום עם כלה נאה וחסודה, עם קרקע
בתולה – מקום טרשים שמסמר ערבי לא נתקע עדין
בו!” – וראה, איזו חפה נאה פרושה על כל הארץ
הירקרקת ומעלה חן! – – ויעקב-שלמה בשבע ברכות
יענה:



"שוש תשיש ותגל העקרה,



בקבוץ בניה לתוכה…"



וכן בשיר אחרי המחרשה בכפיפה יתנהל. הוא כלו
דבקות במחרשתו, דבקות והתעוררות לעקר ולפרק
אבנים ולהפכן משרש בכחו!–רוח שובבה וחריפה
מחדשת כחות ככוס של יין-שרף, וכל היגיעה אך
שמחה וששון לבחור-ישיבה צנום זה! העינים
קצרות-הראיה נוצצות, והפה מאליו הוא מתרונן
וממלל, – את כל חלומותיו לחברו בעבודה, לסוסו
ישיח… אשריהו! הוא וסוסו שלו על אדמתו
שלו,–אדמת המולדת, אשר בה ובקדשה חיי
רוחו היו עוד מראשית ילדותו, – מאז, בעודו שם,
בארץ ההיא – של זשרביץ המערפלת… והנה כעת –
זאת הארץ,–גדרה בחרפה של ארץ ישראל לעיניו
ואל נפשו תופיע!



שמש בקר זורחת ושופעת נעם חמימות ומקטרת את
הרי יהודה כבעשן-תכלת מזכך. זהר והוד
שבקדשה חופים על כל היקום, וגם עליו, על יעקב
שלמה ועל סוסו זה הסוחב וחורש בחשק נמרץ
ובתמימות בהמית את אדמת ישראל… והנה זה פולחת
המחרשה ועוברת בלי מכשול, חותרת היא “באדמה
שחורה” ורכה – ואותו יהודי קטן מתכופף בקצר
ראיתו, כלו עיון ודיוק שלא תעבט המחרשה
דרכה: “ודוק!”–הוא קורא לעצמו ולסוסו יחד: “עין
ודוק, שיהא התלם עשוי כבסרגל!” – ומי זה שעכב
ויעמד את הסוס קוממיות?!–שנים אוחזין בסוסו –
ומהיכן צצו? – “מה לכם, אחי, ולסוסי?!” – והם, שני
בני ישמעאל, משיבים שלא כענין, – תשובה
באלה החובטת על גבו, על ראשו ועל זרועותיו –
והוא בכל כחו, בכל נפשו ומאמצי כפותיו ראשית
כל בסוסו שלו יחזיק! אך המות יפריד בינו ובין
הסוס הזה! – “לא אתן! לא אתן!” – הוא קורא, ומתכון
דוקא להיות קרוב אל בעל האלה – משני טעמים:
ראשית, מקרוב אין קשת הנפילה של ראש-האלה גדולה
ומסכנה במכה; ושנית, מקרוב הרי רגליו שלו
מגיעות בבר-פלגתיה, פעם זו בבעיטה לבטן ופעם
זו–לשוק וירך… ובעודו מחזיק ובועט ונאבק מן
המכות, קולו כשופר ילך:



“חב-רים, לעזרה! ע-עז-ר-ה-הה!!”



בהלה–חבר אל חבר מרחוק יקרא–באים
במרוצה,–והערבים עוד אינם – ברחו, ואין שם אלא
יעקב שלמה לבד…מחוץ וזב-דם הוא תלוי בידיו על
סוסו, את צוארו יחבק כשהוא מתנשם כמפוח
ומלחש: “ולא נתתיו!…”



מפיס ליבוביץ וטופח רכות על כתפו של חזנוב
ואומר לו בישוב הדעת: “ובכל זאת, יעקב שלמה…
דומני שאפשר היה לצאת מן הענין גם בלי דמים…”
אך יעקב-שלמה באחת יענה: “ולא נתתיו!…”
סוסו ומחרשתו בידיו הם, כי על כן הנה זה גם
יצחק יעקב שלמה, והריהו חופף את רעמת סוסו על
פדחתו, ובנשיאת עין מתוך לחי תפוחה כלפי
ליבוביץ הוא ממליץ על הסוס ועונה בנגון של שבת:



“ולא נתתו, יי אלהינו, לגויי הארצות!” –


*


הנה כי כן, איש איש ועבודתו, איש איש וסוסו, ואיש
איש על חלקו המיחד בגדרה. והשתפנות?
הו! די להם בדין ודברים שביניהם ובין “גויי
הארצות”, ועוד ביניהם לבין עצמם בשתפות ירגזו?



איש את רעהו עזר יעזרו, אך איש על חלקו כחפצו
וכדרכו על אחריותו יעשה–ולואי שיצליחו!


ה: במציאות הגדרתית

תבואת השנה – שוב תמיכה… “לזבל, אחים!” מזל טוב על מזל טוב – ומשתוף ליחוד גמור. אל מול פני המציאות. תגרה ב“למען ידעו”. פרט ללמד על הכלל מתן תורה לגדרה ושאר סמנים לטובה.


והענין כלו מקשה: הארץ קשה, ו“גויי הארצות”
הללו גם הם קשים ורעים, וקטן יעקב ומעט הוא
בארץ, ודל הוא ביותר בגדרה, ותנאי העבודה
והישוב ודתיהם עם התוגר קשים וארורים,
והעבודה, בחסר ידיעה ונסיון – אין לה פרי,
וכל העמל והיגיעה בגדרה – אך תהו… כי הנה
הקציר הראשון בא – והשעורה והחטה רק כדי
הזרע בלבד השיבו בשבליהן הצנומות… ושוב
שנה של תמיכה תהיה. לא מאסיף יגיעם יחיו,
אלא בקצבת הועד האודסאי יכלכלו את נפשם
ונפש סוסיהם יחד,–חשבון מקשה… מקץ שנתים
תלאה ועמל על האדמה הזאת, ולאחר עשרת ירחי
עבודה ויגיעה מחריש עד אסיף, הוכח להם, כי “בארץ
חמדה טובה” זו שבגדרה, אין לאיש ממאה ועשרים
דונם אלו שבחבלי נחלתו רק כשלשים דונם
הראויים לזריעה… ואף אלו, עם היות בהם, כידוע,
כל הסמנים של עדית, אין עדית זו מוכנה כלל
להצמיח, שכן נתדלדל כחה עד תכלית… כי על
כן –



לזבל, אחים!



הארץ הטובה – מאות בשנים בזזו בנים חורגים את
טובה, חטטו וקרעו את עורה למץ את לשדה בלי
טיוב כל שהוא; עתה, בשוב בניה הנאמנים אליה
לבקש לחמם ממנה, יבריאו תחלה את אמם זו
שחלשה, עד כי תצלח לעבודה. – תשוב הארץ לתחיה
והחיתה גם את בניה עליה ותניקם כימי קדם. זבל
יהיה, ויחיו הביל“ואים את מקומם! והמה – הלא שש
עגלות שלח להם הברון כעת, ובהן הלא יוכלו להביא
די מחיה לאדמתם הרעבה. יביאו מנין? אשפה, הרי
מאות בשנים מצטברת זו על כפרי הערבים
במזבלות – ופנו אותן הביל”ואים ונקו את הכפרים
חנם!



נתנו את עיניהם במזבלתה של קטרה הקרובה. – אבל
גם את המפקר הן לא יתן הערבי בלי מחיר, וזקניהם
יסרבו להסכים בלי בקשיש נוסף על המחיר.
ויתנו בני גדרה לבני קטרה את מחיר אשפתם
ארבעה נפוליון, כאשר בקשו לתקון בדק בית
מסגדם, ופי כמה על המחיר – בקשיש לשיך
ולכתיבו (הסופר) הוסיפו; והמזבלה, ששמשה
לכפר עשרות בשנים כבית-הקהל וכבמת המועצה
לזקניו, קמה לבני גדרה למקנה, כי יפנוה להם.



כבסערת מלחמה הסתערו הביל"ואים על האוצר הטוב
הלזה! כחופרי זהב היו בה, במזבלה, וכל אחד
נזדרז להביא ביומו עד כמה שאפשר יותר בעגלות
מן הברכה הזאת על אדמתו. ימים ולילות נחפזו
בעבודה כמצילים מפני הדלקה. גם בלילה לא
נחו, כי מסוף האשמורה השלישית לפנות בקר עד
סוף האשמורה הראשונה בלילה הזדרזו בעבודה.
גורפים ומעמיסים, וכל העומדים על המזבלה נראים
בענן אבק הרקב כבעד עשן-הכבשן. יוצאים משם
שחורים ומפחמים כמתוך ארבת עשן. כל הריאות
מתמלאות אבק, משתעלים ורוקקים – רפש שחור…
מזדרזים – וכל עגלה כעשרים פעם ביום היא הולכת
ומתמלאת בקטרה וחוזרת ומתרוקנת חמרים חמרים על
אדמת גדרה: הא לך, ארץ! ולשנה הבאה – על דשנך
וחילך, ולא על התמיכה, חיה נחיה!



כמאתים עגלות זבל הביא כל אחד על אדמתו,–וכלם
כלאחר זכיה בגורל היו בטמנם בחריש את העשר
הזה בחיק הקרקע.


*


“כי עתה הרחיב יי לנו ופרינו בארץ…” כך
התחילו מקוים ואומרים, ולכן: מזל-טוב! קול חתן
וקול כלה בגדרה! – נשא ליבוביץ את אחות
סברדלוב – והנה הוא אתה ב“שם”, כלומר, באותו
מקום, בלול ידורו, ופוקס בת אבות (נימן) מעקרון
נשא. והורביץ ממרחק הביא את בת-זוגו הענוגה, בת
חובב ציון (ביניסון) ממינסק נשא ויביא גדרתה. –
נתקנאו כלם ב“אשר-משפחה” זה שלחיסין חברם
מעבר לכתל המזרח, בסכת החמור, כי על כן “עוד
חזון למועד” יהיה: עוד צוקרמן את אחות חנקין ישא,
אף חזנוב–אחות ליס הקטנה והתמה נראית לו כי
“יהודינה” כשרה וטובה תהיה, אם ירצה השם:
“בחורים!” – הוא קורא מתוך התעוררות: “כצאן
משפחות ובתי אבות שום נשים את גדרה!”…
ונמלך מרדכי הנקין ועשה לו בית-אם במושבה,
כי הוא, עם אחיו יצחק, הביא גם את האם – אשה עירנית
חכמנית שלפני שיבה וגיטל שמה, ואת שרה
אחותו – בת-ורדה נעלסה באביב נעוריה. ובמושבה
– כל בת חוה הרי נעימה חדשה היא מביאה אתה,
ותקוה עמן לגדרה, כי גם היא “לא לתהו בראה”…
הבחורים – ישישם מדבר, וגם המחול לא אלמן עוד
בגדרה! בלקינד – רק בשעת שמירה בלילו רוקד
ולסין ופולקות יחידי, אולם בשעה ששמעוני
בכנורו לכל הקהל ינגן – זוגות זוגות במחולות
על אדמת גדרה יצאו!



הקצור: בתי אבות בגדרה, וזקנה ובחרות וילדות
בה נפגשים – כמעט מושבה.
ובתים “לבתי-האבות” איך יבנו, ורכסיה עוד אינה?
ובתי האבות הן לא בצריף האחד יחד יסתופפו…
ולכן הולכים וסומכים דפנות על “הבית הגדול”
מבחוץ (שלא יהיו נראים כמקימים בנינים נוספים)
– וקנים יעשו את גדרה כתבת נח זו. כל בית-אב
קנו שלו ליחודו, על צלע מצלעי הצריף המשתף
יבנהו לפי שעה. וכשתקות השתדלותם, אותה
הישועה בצורת רכסיה – בוא תבוא, כי אז “מושבה
למופת” גדרה בחדש אחד תהיה!



למופת במה? בסדרה החברותי-שתפי? – והאדמה
הרי נחלקה ויצאה כבר מכלל “כלליות”; אף
התמחוי המשתף גם הוא בטל, – שכן “המשפחות”
מטבען אוהבות “יחוד” הן בכל דבר… אבל מעתה לא
בשתפנות המופת יהיה, אלא במושבה עברית
עובדת, שתפרח כאן על מקום טרשים זה ובין “גויי
הארצות” הללו. “הקמת מושבה אחת הגונה, כדגמא
לאחינו בני ישראל החושבים להשתקע בשממות
ארצנו הקדושה – חשובה ככבוש מבצר עז וחזק
שראשו בשמים” – אומר גם זה הקצין הירש! כי על
כן, כאן, דוקא במקום טרשים ומסכן זה, מושבה
עברית תהיה אשר תתן לחם ויין ושמן לעובדיה,
על אף כל השונאים והמדנים, ולמרות כל המלעיגים
על ישוב ארץ ישראל – ובזה “המופת” יהיה! – –



אולם במציאות – כמה רחוק עוד “המופת” מבוא!…


*


המציאות הגדרתית – הנה מקצת עדיות שעליה מן
הימים ההם.



מכתב חוזר של “הגבאי הראשון” בחובבי ציון, הד“ר
ל. פינסקר, – מסוף סיון תרמ”ז18: “מצב בני גדרה
מורה… התמיכה שקבלו היתה מצמצמת מאד, מלבד
זה מעטה אדמתם להספיק לחם די מחיתם, כי מסך 120
דונם שיש לכל אחד, מהם כחמשים דונם – זבורי
זבורית שלא יצלחו… אחרי שזרעו שדותיהם
ויראו כי אין תקוה להם מחובבי ציון, נפוצו לנטר
כרמי אחרים ונשתכרו ללחם בראשון לציון…
הנשארים לא יכלו עוד להפיל פחדם על שכניהם,
אשר החלו לרעות בהמותיהם על שדות הקולוניסטים
ולהסיג גבולותיהם… התגלע ריב בין ארבעה
מבני גדרה והערבים שכניהם. בני גדרה הכו.”



ופרוש מספיק לסך הכל זה נוציא מדבריו של אחד מן
הארבעה המכים – והוא חיסין19 – והרי הם בקצור:



“זכר נזכר את החרף העבר בשל הרעב… גם פת חרבה
בלבד לא היתה לשבע. וכוס תה או כף תבשיל –
במותרות כאלו לא זכינו אלא לעתים רחוקות…”



“ושכנינו הערבים בראותם אותנו קרועי בגדים,
מחסרי בתים וידועי מחסור – התחילו מלעיבים אותנו
על כל צעד. הם מסיגים את הגבולים וגוזלים שטחים
מאדמתנו – ואין אנו יכלים לעשות כלום. הם – המון,
ואנחנו יחידים”… “אנוסים על פי הרעב הולכים
לחפש פרנסה מן הצד,” “מי שיש לו הורים או
קרובים בראשון לציון יושבים שם.” “נלאו מהתגולל
תמיד בגשם וברפש ובזהמה של גדרה”… “ואנו
הנותרים, משבעה עד עשרה אנשים, צריכים
להשגיח על המושבה, לשמר בלילות ולהקיף את
הגבולים – וכח אין…” “חצפת הערבים הגיעה כבר
לידי כך שהתחילו גם להכות אותנו, ואנו מכרחים
להחניק את מר כעסנו בקרבנו”…



“לפני ימים מספר שב אחד מחברנו כשהוא מכה
ופצוע, ולמה? הוא בקש לגרש את המקנה
שהפלחים העומדים על גבולנו שלחו בקמתנו,
בחטה, – ועמדו עליו הערבים וכמעט שהרגוהו
באלותיהם… עלובים ונבוכים ישבנו איש בהרהוריו
המרים. לבסוף החלטנו: לצאת ממחרת הבקר לשדה
הערבים ולתגר מלחמה בהם… ידענו כי גדולה
הסכנה, אך אמרנו: אדרבא, יפל נא דבר אשר
יזעזע את עסקני הישוב – יראו כי כלתה הרעה ולא
יקפאו עוד על שמריהם… ושלשה יצאנו בבקר עם
חברנו המכה.”



“נשק לא לקחנו עמנו, כי מה יועיל לנו זה?
להשתמש בו – הרי שגעון ממיט אסון יהיה על כל
הישוב; ולא לקחנו אלא את המגלבים. חברנו
המכה, בקשי עמד על רגליו, הראה לנו את מכיו.
והמה ששה היו, ולא חכו עד גשתנו, כי עזבו את
המחרשות, תפסו מוטות ואלות, וכשהם מנפנפים
ומסובבים אותם מעל ראשיהם, הסתערו עלינו בקול
ענות זעם… עכשו ראינו כי אין לעמד עוד, אלא – או
לברח או להתנפל בעוד זמן, ומובן, כי
התנפלנו עליהם. ברגע הכשר התנפלתי אני על
הראשון הבא לקראתי, תפסתיו בגרונו ובאלתו
אשר בידו, וחברי אחרי – וכהרף עין היו פני
הערבי בדם… מראה הדם הביא את חבריו לידי שגעון
– ותהי המלחמה.”



"אלי נטפל הראשון; ואני כמה פעמים אך הוצאתי את
האלה מידו ואשליכנה, כי לא בקשתי הכותו
עוד; אך הוא חזר ותפסה – ושותת דם התנפל עלי
בחמת רצח. התאבקתי עמו בלי פחד, וכמעט
בישוב הדעת, כי לא נקמה הרגיזתני, אך
הדרישה ההגיונית שבהכרה אמצתני – ובכל זאת
בתקף המלחמה לא הרגשתי במכות אשר הכיתי
בעץ ובאגרוף. שני חברי רתחו והתמרמרו ולחמו
בעז, ואם כי מספר הפלחים היה פי שנים ממנו –
ידנו היתה על העליונה, ועמדנו בקרב, עד שפרץ
עלינו בקולות בהלה וצוחה המון-עם מן הכפר…



"סבונו פלחים עם נשיהם וילדיהם, ואם כי ארבעת
חברינו הנותרים הספיקו לבוא אף הם לעזרתנו
דכאנו אנחנו. הנשים זרקו בנו, מתוך צוחה
ויבבה נוראה, אבנים ורגבי עפר כברד, והגברים
הכו באשר רק הגיעה ידם… ואנחנו, אשר נואשנו
מצאת עוד בחיים מן התגרה האכזריה–עמדנו עוד על
נפשנו באשר יכלנו. אמרנו, – נגזרנו… אך
ברגע המכריע נבהלו באו זקני הכפר, השיכים.
הם זכרו כי “בני קונסולים” אנחנו ואסון צפוי
לכפר, אם רק האחד מאתנו יומת – והחלו לעצר
בגערה את אנשיהם, להדפם אחור ולקרא לנו, כי
נמלט על נפשנו…



"נבדלנו מן העדה הנזעמה, ובחזירתי הרגשתי
לתמהוני, כי שמאלי תלויה כבול-עץ לצלעי ואין
להזיזה, רגלי כושלות ברעדה וכל גופי –
מכאובות… ואני הן בעת הקרב לא הרגשתי כמעט
אף במכה אחת… אף חברי כלם – פניהם נפוחים
ונכתמים כחל…



"מכים וכואבים ישבנו בית וחבשנו את פצעינו.
היו גם שעיניהם זלגו דמעות, דמעות צער ובשת…



“אולם האמצעי החזק הזה שהשתמשנו בו מחמת
יאוש–עורר על סביבנו את אשר בקשנו: טלגרפו
עסקני יפו ירושלימה ושם נכנסו בקבלה לפחה;
הפחה טלגרף לקימקם שבעזה – ובאה ועדה
מיחדת. חוקר דין עם רופא וחילים. בתקף פקדתו
הנמרצה של הפחה ובכח שלשה נפוליונים בקשיש
לועדה – נאסרו על פי הוראתנו תשעה פלחים
ונשלחו עזתה לבית הסהר”…



ואחרי “הנצחון” הזה שקטו השכנים, ובמושבה –
כשהיה. כלומר, “אין לחם ואין מים, אין באר, אין
נטיעות, אין בהמות – ואדמה אין כדי מחיה לעתיד,
ואין מי שישתדל לבנין בתים”…



כך הוא בכלל, ובפרט איך? –
“לשם פרנסה החלטתי לעסק בהובלת נוסעים מיפו
לירושלים” – “ומכיון שבעגלה כעגלתי לא יסעו
אנשים הגונים, התקנתי אותה להובלת עניי אדם;
לצלעותיה קבעתי שני קרשים – ותהי כעין ארגז
ונתתי להתקין לה בלם, שבלתו אין לנסע
בהרים” – באתי במשא ומתן עם סרסור והבטיח
להמציא לי נוסעים כערכי"… ולאחד מידידיו כותב
אז בעל העגלה הזה: “קשה משאת עוד את הרעיון כי
החלטתי את עצמי למחסור עולם; מחסורים מוסריים
ומחסורים גופניים לכל ימי – וכלום לא הועלתי
בכך… בכל מאמצי כחי אני מגרש עוד מעלי את
רעיון השגעון לשוב לרוסיה. אנה אשים את
משפחתי, אם אלקח שם לצבא? להשליך את אשתי
ובתי על אחד הקרובים לא אסכים בשום פנים, כי לא
אוכל לקבל שוב לחם תמיכה”… והאשה הצעירה,
פניה, אף היא עונה חלקה באותו מכתב: “כמה
מאמצים, כמה כחות-נעורים רעננים הוצאו על
עניננו זה – ומה השגנו? לאחר חמש שנות יגיעה
ותלאה, לאחר חיי עמל ויסורין כאלה, הננו
שואפים – לרוסיה”…



וככלות הקיץ, כחמשה חדשים אחר זה, בתחלת
שנת תרמ"ה – רשם לו העגלון הלז לזכרון בספר20
כדברים האלה: “בימי נסיעתי לירושלים הייתי
משתדל שם בכל כחי למצא עסק כל-שהוא לפרנסתי
– וכלום לא עלה בידי – – וגדרה עדין היא נתונה
במצבה העלוב; והברון היה בארץ – ולא סר אליה
גם לשימת עין כל שהיא… ברם, בטוחני, כי לא
תאבד גדרה שלנו. עוד יבנו בה בתים, הריה
יעטפו נטיעות, אף יקנו עוד אדמה להרחיבה – אבל עד
היום ההוא עוד הרבה מים ילכו אל הים. ואני איני
יכל להשפיל את נפשי עוד: חמש שנים הייתי אוכל,
שותה ולובש “תמיכה”. נורא הדבר! בימי העלומים
בגאון כח החיים השלכתי כל יהבי על אחרים, כי
ידאגו הם לגורלי!… הכל נתן לי, ואני בכל עמלי
לא הרוחתי כלום… כל אותם הימים הייתי מקבל
תמיכה זו מתוך געל בנפש, אלא דומה הייתי, כי
סוף סוף אצא לדרך החיים – וסבלתי כל התלאה לשם
הישוב אשר נטל עלינו לטפל בו ולטפחו בעודו
כרך המוטל בעריסתו. אך עתה אין עוד צרך
בחלוצים. ולתקותי וטובתי שלי בלבד, איני יכל
ואיני רוצה עוד לקבל צדקה. – אני יוצא מן הארץ, ורק
אז אשוב לכאן כשאוכל לבנות חיי פה בידי21.
ואין אני מתחרט על חמש שנות עמלי פה. –
באתי לידי הכרה כי מטרה גדולה לעמנו בארץ
הקדש” – – – – – – – – – – – – – – – – – – –



דעתן של בריות – אף אם “הכרה” אחת להן, אין זו
עושה עדין מסקנה אחת לכלן. איש איש והגיונו
שלו. זה עם ההכרה של “המטרה הגדולה” ראינוהו
יוצא ועוזב את הארץ עד היותו “לאיש”; ואחרים, מתוך
הכרה זו, בוחרים להשאר ולעמד בארץ מתוך
החלטה לשאת עוד בסבל של יסורי גוף ונפש,
ולהתענות גם בצער ובשת של תמיכה, וגם – לשיש
ולשמח לעתים על כל נצנוץ של סמן טוב, בשביל
אותה המטרה…


*


דגמה של סמן טוב – מתן תורה שחל בחלו של
מועד סכות באותה שנה.
אנשי גדרה – אלו שאלו מהם אז שירשמו מה הם
חסרים לישובם, ודאי שלא היו מכניסים עדין
ברשימה תורה כתובה על גבי קלף. אבל זקנה אחת
בפולטבה, אמו של שמעוני, היא ממקומה שם,
הרגישה בחסרון זה–ולא מצאה מנוח לנפשה,
שכן, אם בעונות נטרד בנה למדבר שממה, ואם גם
בארץ הקדש, הרי דיו שהוא מצטער שם בעני
ובחסר כל (וכמה, אוי לסבתא, מתענים שם האשה
עם ילדיה!) ולמה לא תהא לו, לבן, גם מקצת נחמה
זו שלכל יהודי בשבת ומועד גם בארץ העמים –
שיהא שומע קריאת התורה בצבור?… דוה לב האם על
כך ולא נתן מנוח לה, כיצד? מנין של יהודים בארץ
ישראל – ותורה אין להם? התחילה הזקנה משתדלת
על הדבר. עושה ומעשה בפולטבה עם אגדת חובבי
ציון שם מנדבת משלה לכתיבת תורה – –



ובאה הודעה לביל"ואים, לאמר: אגדת פולטבה שלחה
ספר תורה לגדרה…



ספר תורה?! – ויהא זה בסמן טוב למושבה שהיא
נזכרת בישראל ורוצים בישובה ובשכלולה! –
ומובן, שצריכים עכשו לילך לקבל את התורה מן
הגומרוק (בית המכס) שביפו ולהכניסה כמנהג
ישראל בכבוד ובדמונסטרציה למושבה. והימים
ימי החג – ומי בן גדרה אינו רוצה לילך בחל המועד
ליפו העיר? וכן נדברו והשכימו כל אנשי גדרה,
הגברים, ויצאו לפנות בקר בסוסים ובקרונות.
ויסעו ויבואו וירדו בעוד בקר לנמלה של יפו.
– קבלו – ובידם תורה מקשטת נאה במעיל מרקם
מגן-דוד של זהב…



אומרים מן הכבוד להכניס את התורה לפי שעה
לאכסניה הוגנת לה שבעיר, למקום קדוש – והולכים
עמה בחבורה ל“מנין” האשכנזים שביפו. תורה
באה – ויצאו לקראתה כל חברותיה שב“היכל”: כל
הספרים הוצאו מארון הקדש בשיר, לקבל בכבוד את
פני חברתם שבאה מעבר לים… ראה שם אחד,
אברהם החיט, שנתנה תורה לסטודנטים – וקפצה
עליו שמחה רבה וחפז והביא “כלי זמר” –



ועושים לויה בנגינות לביל“ואים ותורתם!
נכבדי יפו אף הם הולכים אחריהם; ויש מהם
שנלוו להם, למקבלי התורה, עם כלי הזמר,
והלכו עד ראשון לציון… רואים ראשונאים: ביל”ואים
באים בשיר ובחגיגה – ויעמדו? מיד נתאספו
ויצאו אף הם בשיר וגם בבקבוקי יין, יין חדש
מגפניהם שעשו כבר פרי-הלולים, – ועושים יחד
קדוש ומשתה בראשון לאורחים. גם נאומים
נשאים,–שכן כבר התחילו ללמד נאום בארץ
ישראל, והיו נהנים בפרט אם פסוק של נביא נאחז
בו בנאום כדבר בעתו –



ותהי השמחה שמחת תורה עם פסוקי פסוקים!



ובגדרה גופה–שם בינתים רבה התכונה. נזדרזו
הנשים לעשות מתוך התעוררות זו שזרקו בהן
שתי הקשישות שבמושבה, מרת שפרה בלקינד
וסבתא גיטל הנקין, המשמשת מילדת במושבה.
נשמעו הצעירות והכינו והעמידו בחוץ שלחנות
ערוכי מטעמים; עוגות מתוקות עם יין-שרף חריף כמה
שמצאו להביא, וזיתים כבושים וגם “דגים”
מבשלים–(של דיסא מפלפלת ומבצלת היו “הדגים”
עשויים) וביותר הפליאו לעשות הנערות, צמד
העלמות שבגדרה–חיה-פיגה ליס ושרה הנקין. שתי
העלמות–שמחה מפזזת בגופן ומחרידה את לבותיהן
התמימות… והרי הן חשות וממללות ועושות ברעדה
כה וכה: קשטו חפה וקשרוה על ארבע כלנסאות
כרוכות צבעונין, גם “קוראי” (שיחי סירים) אספו
בידיהן והביאו ועשו חמרים חמרים להדלקה של
כבוד–הכל מוכן לקבלת התורה, שיביאו הבחורים
הטובים למושבה! וכבר יצאו כל הנשים מקניהן
כשהן עטופות במיטב שלמותיהן – ועמדו מצפות
לדרך…



והם, הגברים, טרם יבואו – –



העריב היום–והם אינם עוד. מצפות הנשים ודואגות…
מקשיבות לדרך – מדוע אחרו פעמי הקרונות?…
חשך הלילה – והנשים לבדן במושבה… והרי
אחת וגם שניה פתחו כבר בבכיה: “מי יודע, מה
קרה אותם בדרך עם התורה שבידם?…”



מצפות ומקשיבות בחשך – אין קול ואין קשב… והוי –
יריות! אחת, שתים, שלש, וכשאון-ים אחריהן בא –
הם באים!



הם נוסעים ובאים בשיר!



מיד הדלקו ונתלקחו מדורות – והאיר הלילה
חגיגה! יוצאות הנשים לקראת הגברים בנרות
ובאבוקות, ונשאת עליהן החפה הפרושה לכבוד
התורה.



– האח, כמה קרונות באים לגדרה! –
וצוהלות ומקדימות בריצה זוג העלמות הגדרתיות,
שרה וחיה פיגה הנרגשות – כלי זמר באים לגדרה
ושמעוני עליהם בכנורו ינצח!… וגדול הקהל
הבא, גדול ורב מאשר פללו! יורדים מן הקרונות –
ואיש איש נרו בידו: איזנברג, נימן, ד"ר שטין,
מאירוביץ וגם חיסין ופניה!–האח! יפונים וראשונים
ועקרונים–אנשים, נשים וגם טף הביאו עמהם! –
“אף הקטנות יהודיתלי ושושנתה פה! והנה
היא–היא!…”



“הנה הנה התורה!”
וזקנים ובחורים יחד קהל גדול עמה בשיר ילכו:



עץ חיים היא למחזיקים בה!



ותומכיה מאשר, מאשר! –



הכניסו את התורה לחפה–ורוח לבשה את שתי
הזקנות הגדרתיות וזו לקבל זו יוצאות קוזקית,
מרקדות, בוטשות וסובבות כגלגל למחיאת כפים
ולשירה, שירה עזה מערבת בסית
וסופרנית,–הגברים והנשים יחד גבורות יענו:



עץ חיים היא למחזיקים בה!



ואורים סביב ירקדו, לילה ומדבר ששון יריעו, –
וכעלפה נופלת היא סבתא הנקין בנשיקה ובכיה
לתורה: “תורה קדושה ויקרה! גם במדבר מצאתינו
ועמנו כאן תהיי!…”–



נואם ליבוביץ, דורש על המאמר: “קודשא בריך הוא
ואוריתא וישראל” כי “חד” הם גם בגדרה ועל
המדורות בחורים כגורי אריות במשוש נעוריהם
דוהרים דולגים סביב הלהבות…



נתלקחה מדורה אחת גדולה ונשאה–והנה זה לוליק
הארך, כמן שמים מעל השלהבת קפץ ויעמד נצב,
אדיר ונאור לכל קומתו, ואחריו–ראו!–כחרגל זה
חזנוב הקטן מנתר–אחת, שתים–ובעד הלהבה
הגדולה דלג אף הוא–ועל הספסל נצב – הס!



"תורה צוה לנו משה –



מורשה קהלת יעקב!"



ומקלעת של דברי נביאים ודברי רז"ל יוצאת ומעטרת
את הקהל ומקשרת אותו למקומו… אמרות קדומים,
מלפני אלפי שנים, בפי הבחור המצמק הזה נעורו,
ובהטעמה חדשה נהיו כדברי נבואה חדשה
ללילה הזה ולמקום הזה! נתלהב הדורש, עינים
ולב מתיזים בדרוש זיקוקין די נור – וקולו כאש
יחצב מתוך מסירת נפש,–צער ויסורין מה הם?! – להבת
שלהבת שבועה יוצאת בקדש, שבועה רבה מפיו
כקול שופר תהלך על התורה הזאת, כי עמה פה
יחיו!–
“כל הרוחות לא יזיזונו עוד מן המקום הזה!” – – – – – –



והשמש מהרי יהודה יציץ, מתוך פזו של בקר
פניני יביט – ואף הוא רואה עדין בשמחה הזאת,
שמחה אשר לא נראתה עוד כמוה במקום הזה מאז
– מימיו של רבן יוחנן בן זכאי אשר בכרם
ביבנה,–יבנה זו אשר מנגד מאז ומאז…
שמחה ושירה, – כל הקהל מעגל אחד, מחול אחד ושיר
אחד היו. שיר מתעלה, מתלקח ומרומם – ובטרם ידום
יצא כרוז: “תנו כבוד לתורה!” –



הס… הנה היא נגלה, “מורשה קהלת יעקב”; על
השלחן לעין השמש נפתחו נפרשו גויליה…
ואחד אחד, איש גם אשה, אל זה השלחן יגשו…
מקבלים את הקלמוס מידו של סופר ותיק, וכל אחד
וכל אחת ביד רועדת, מזהירות עצורה, ממלאים בדיו
אות אחר אות בשורות האחרונות לסיום התורה…



אותיות זורחות בדיו חדשה לעין השמש מאור
העולם,–ופסוקים מזהירים, שופעי הוד נצחים, – הוד
החיים והמות שבקדשה – לעיני כל איש ואשה
בזיו הבקר למקטעים ינצנצו:



“ויעל משה מערבת מואב אל הר נבו” –



“ויראהו יי את כל הארץ” – –



“זאת הארץ אשר נשבעתי” – –



“וימת שם משה עבד יי” – –



“לכל האותות והמופתים”–



והכל מסתים “לעיני כל ישראל” – וחסל!



הכל תם ונשלם – וכרעם החריד את זיו הבקר על
המדבר סביב בענות כל הקהל יחד: "חזק! חזק,
חזק!"



עץ חיים היא למחזיקים בה!



ותומכיה מאשר, מאשר! –



כי בבקר ההוא, ביום הששי לחג, היתה גדרה
קהלה ליעקב בארצו; קהלת ביל“ו – ו”מורשה
קהלת יעקב" גם בידה נתנה! –


*


ובסמן טוב! הכל התחילו מאמינים כי גם לגדרה
העלובה באה שעת פקדתה.
שמועות לטובה עוברות במחנה: מפריז פקדת הנדיב
באה לחפר ולבנות באר בגדרה!.. באר כזו
שבראשון, תחפר גם גדרה ותבנה.
ורשיון לבניה הינתן לה? כן, בסמן טוב! כבר
צוה הברון, ומשתדלים על כך גם בקושטא.
הולך ונעשה מה-שהוא מאחורי הפרגוד, ואם כי עוד
קשה השעה…
ובעוד כחדש ימים חזר רבם וידידם של הביל“ואים,
הרי”מ פינס, לפקח מטעם חובבי ציון על גדרה – וזה
ודאי סמן טוב ומיטיב הוא להם!



ו: בקטרוגים ובתגרות

שיבת פינס להנהלת גדרה. עניני גדרה וצרכיה.
מדיני הקרקעות שלפלחים – והערעור על נחלת
גדרה. הרכסיה ותחלת בנין וחפירת הבאר.
תקציב לשכלול מלא – וקטרוג חרדים. תקון גדרה ל“אלהים ואדם”. המצאה לבנין בתים. מתלונת
ישראל לריב ישמעאל. הבריונים והעברינים של גדרה עוצרים את השמים…


נשאל נשאל פינס – ושב לכהן מטעם הועד
המרכזי שבאודסה, להיות מפקח על המושבות
העומדות לתמיכת חובבי ציון, ועם זה נעשה הוא שוב
המנהל “ביחוד לגדרה” אשר יסד. ובעצתו של מי? –
שמעו והתמהו! – בעצת הקצין הירש נתבקש
פינס לכך… אכן, נשתנה הירש – וברוך משנה
הבריות והעתים יחד!



מעתה הביל“ואים עם רי”מ פינס שלהם יעשו.



ונכנס פינס לעשות בגדרה בשעה “שכלכלת
הבהמות אפסה, ומחית הנפשות אין”, ובשעה
שימות הגשמים ממשמשים ובאים – “וזרע לשדות
שזבלו אין עוד, וגם נטיעות להרים אין”. ואם לא
יוכלו לנטע השנה – “הנה שנת השמטה (תרמ"ט)
תבוא”, ולא יוכלו לנטע גם בה, וכן יאבדו עוד
שנתים לעימדם על פרי עבודתם… ו“התמיכה” –
אחריתה מישורנה?…



והמושבה – כידוע בתים אין בה, ועכשו אף
הקרקע עצמה נעשתה רק מעין “ציור מחשבתי”
בלבד… כלומר: מדה ידועה של קרקע, 3000 דונם, יש
ויש לגדרתים, אך אדמה זו שנתחמה להם מאחזת
קטרה, אדמה זו שהם עובדים זו השנה השלישית, זו
שחרשו, נכשו, נטעו וזבלו ועשו עליה גם מדור
לאדם ולבהמה שעמהם – היא לאו דוקא שלהם
ביחוד, אלא של אחזת קטרא בכללה היא; ולכן
אומרים להם עכשו: עזבוה ולכו מכאן לצד אחר אשר
יראוכם… כיצד? איך זה? –



כך הדין בקרקעות של פלחים ערבים:



כל כפר אחזה כללית מתחמה לו, אלא חלקו המיחד
שלכל בעל שבכפר אינו אלא מדה של קרקע,
הנתנת לו לעבדה שנתים בצד זה ושנתים בצד
אחר. ולמה כך? קרקע הרי אין טיבה דומה בכל מקום,
כאן עדית היא ושם זבורית; ולכן נהוג בכפרים
שבכל שנתים מחליפים את הקרקעות לבעלים: מי
שעבד כאן נותנים לו מדתו לשנתים הבאות במקופ
אלר שיעבדהו – וחוזר חלילה; ונמצא שהכל שוים,
כביכל, לזכות. ברם חליפין אלו הם הגורמים שלא
יזבלו ולא ישביחו הפלחים את נכסיהם – כי למה
יטיב פלח את מקום עבודתו, ולשנה הבאה אחר
יבוא להנות ממנו? – אבל הכל כדאי, ובלבד שלא
יהא חלקו של פלח אחד טוב מחברו… כך הצדק
והדין הקרקעי נותן לפלחים! ברם הרשות נתנת,
כי מתוך הסכמה כללית בין הבעלים, באין מערער
משום צד, יכלים הם בני כפר להפריש נכסיהם,
שיהיו קרקעות ניחדות וקבועות לבעליהן לצמיתות;
ואז עושים “מפרוש” וכותבים אותו בערכאות של
הטבו (משרד הקרקע שבאותו מחוז) – וכן יקום איש
על נחלתו הקבועה לו לחלוטין. – והנה, כברת ארץ
זו שקנה פינס בשעתו מאת פיליבר הצרפתי,
מפרשה ומבדלה היתה במצריה מחלקו של בעלה
הראשון, האפנדי חוסני בק, וכתובה כהלכה
בפנקס שלפני המאמור אל טבו (ראש המשרד
הקרקעי) שבעזה. אולם משסלקו את המאמור
הלז בחטאו ממשרתו, עמד זה והאביד כמה תעודות
ודפתראות שבטבו, וגם המפרוש של גדרה
בתוכן… ועכשו, משהשביחו הגדרתים את נחלתם
ונטעו בה – בא חוסני בק ואמר; הגיעה השעה
להחליף, – הואיל ואין מפרוש ביני וביניכם. –
התחיל הירש מאים על חוסני בדין – והלז אינו נפחד
כלל. שכן יודע הוא זה, כי דין של קרקעות
בערכאותיה של תרכיה אין לו סוף, ולא עוד אלא
שאנשי קטרה, הכפופים לו, עדות-תמיד ישמשו
בדין ככל אשר ישים הוא בפיהם…



וכן נמצאה קרקעה של גדרה מעין “ציור מחשבתי”
בלבד, והגדרתים נבוכים מרב מחשבות…



מבוכה זו, הבין פינס, שאין להסירה אלא ב“מנחה”
לחוסני – והפסיק את הדין, ובא בדברים עם אפנדי זה
לעשות מפרוש שנית, וסוף סוף בא עמו “לעמק שוה”…
ואז נגש פינס לקבע גם מקום לבניני המושבה,
בשביל קבלת הרכסיה, שמשתדלים עליה, – שכן
אין רכסיה מתבקשת אלא על מקום מסים ועל
תכנית מסימה במצריה. ולאחר שנמלכו בני
גדרה בחרו בגבעה הגבוהה, אשר כרמת מצפה היא
נשקפה על כל עברי המושבה. תחמו בגבעה
כחמשה דונמים לבנינים – ובזה יצא פינס להאיץ את
מתן הרכסיה בשדולים ובדורונות, כנהוג
במשרדי התוגר…



תחמו את מקום הבניה, ואמרו: זהו. אבל אמירה
אינה כלום, ולכן כסמן במעשה למקום הזה שאין
להחליפו עוד באחר, – עמדה משפחת
בלקינד-פינברג, בעזרת אביהם הישיש ר' מאיר,
לבנות להם יחד בית עץ אחד, בית מרוח, בית
חדרים ממש. וגם צוקרמן, אשר לקח את אחות
חנקין, עמד ובנה אף הוא בית חדש, בית קרשים הראוי
לדירה ממש. ולבל יחרצו הקטרתים לשון בעזה,
כפרו את פני השיכים וכתיבם במנחה, ויחשו –
והבתים הוקמו.



בתים לשמחה ולחג חנכה לכל הגדרתים, בראותם
סוף סוף מעונות אדם, בתי-מושבה ממש גם על נחלתם!



ופינס שעשה את אשר לעשות ברשות של ישמעאל
ולאחר ש“עתמן” את בני גדרה ויעשם חוסי
תוגרמה כדרישת הפחה – השיג בעוד ארבעה
חדשים, ביד פחת ירושלים וקימקמה של עזה,
רכסיה לשמונה עשר בתים וחצרותם וארותם
ורפתיהם ואסמיהם, כי יבנו הכל כאשר לכל ככל
תכניתם בראש הגבעה אשר בחרו. וגם ההרשאה
הראשונה, שעבר זמנה, אף היא שבה אשרה, למען
יבנו במקומה שבשפולי הגבעה בניני צבור
ואת הבאר למושבה. אף רשיון לנטיעת שטח הגון
בכרמים השיג אז פינס ויבא; ולא היה הדבר חסר
עוד אלא – כסף בלבד.



והכסף מאין ימצא?… לבאר נותן הנדיב הידוע
כאשר אמר, והתחילו כבר לחפרה ולבנותה, –
והעבודה רבה, כי עמקו המים בקטרה כחמשים
מטר במעבה האדמה וסלעיה, וחופרים וחוצבים
באבני השתיה. ובעוד שהללו עוסקים בבאר,
מתעסק פינס עם “חובבי ציון”, שקפתם אינה
שופעת כלל כקפת הברון, – ושמועות לא טובות
הבאות על אנשי גדרה שתו יחד על קפה דלה זו
לסגרה ולנעלה לגמרי בפני הביל"ואים, ולמה?
שכן לא בדקו ומצאו, שהללו אינם ראויים
בעונותיהם לישוב הארץ הקדושה…



קטרוג נתפשט עליהם מאנשי ירושולים, ותבוא
דבתם רעה לפני הרבנים שבחוץ לארץ לאמר: כופרים
הם הבחורים הללו, מפקרים “מבעלי אפס ותהו”
(ניהיליסטין בלע"ז) מחללי שבת בכל מלאכה אשר
בבית ובשדה ”ובכל המושבה לא יראה ולא ימצא
גם זוג אחד תפלין“, – אבל רוקדים הם ב”זוגות“,
בחורים ובחורות יחד – ונמצא שחובבי ציון
“מחזיקים ידי עוברי עברה ומטמאים את הארץ”, ולא
עוד, אלא: “נוח לה לארץ אבותינו להיות מעון תנים
ובנות יענה מלהיות מערת פריצים כאלה”!…
והרבה לבטים התלבט אז הועד המרכזי של חובבי
ציון – “הגבאי הראשון” ד”ר פינסקר ומזכירו הרמ“ל
לילינבלום – עם הרבנים, שבין ה”גבאים היועצים"
למקומותיהם, שהיו מעכבים על כל תמיכה ותמיכה
שלגדרה… כל פרה שלבני גדרה עלתה בכמה
וכמה מכתבים של גדולי ישראל, בשדולים
ובערעורים שבכתב ובוכוחים שבעל פה.
והסכומים הדלים שהיו נתנים טפין טפין לגדרה,
המה (כדברי הרימ"פ) “אך כנטף מים על ברזל רותח
נפלו, המה יבשו והברזל לא נצטנן,” – ואנשי
גדרה נאכלים בעני וגם בעלבון קודח…



ועכשו, משבאה הצעת פינס על שכלול ממש,
בתקציב לבנית בתים ולתוספת אדמת זריעה
ולהרחבת הנטיעה (כי ראה פינס שאין להתקים
בגדרה הטרשית על פלחה בלבד) – נתעוררו הדינים
וקמו הרבנים על בני ביל"ו בקנאת הקדש: “אנו
עמלים והמה מאבדים טובה הרבה”! – קרא האחד בתם
לב – שכן “בכמה קהלות קדש מנח צרור כסף ואינם
רוצים לשלח עד אשר נטהר הארץ מבנים משחיתים”,
ולכן עצתו: “לפזר כמה אלפים פרנק ולתן להם
לשוב לחוץ לארץ, ולהושיב בגדרה אנשים כשרים
מיושבי ירושלים החפצים בעבודת הארץ
באמת”22…



ופינס ידע את כל אשר נעשה – ואלמלא הוא שעמד אז
לגדרה כ“משגיח דתי” ועמו רש“י פין מוילנא –
ששניהם היו כמעט נאמנים על הרבנים, – אלמלא
השפעתם של אלו השנים, ודאי היו מנשלים אז
את שארית ביל”ו מעל אדמת גדרה…

*



ועד שפינס מדין ומשדל עם הרבנים – הריהו גם
הולך ועושה בגדרה ככל אשר בידו לפי שעה,
עושה ומעשה להמשיך את קיומה של “מושבה” זו
ולהטיב גם את פניה לעיני הרבנים “ביום שידבר
בה” לשכלולה הגמור.



נזרעה באותה שנה כל אדמת הזרע שנזבלה
מאשתקד, וכשלשת אלפים גפנים מזמורות חברון
וצרפת נטע כל אחד בחלקו, ואת הצריפים שסנפו
אל “הבנין הגדול” פרקו כעבר החרף ויעתיקום
ההרה וצרפו מהם שם במקום הרשיון “בתים חדשים”
שנתכסו ברעפי הגג של הארוה-הבור (בימות
החמה הרי לא ירדו גשמים על הסוסים) ואת הבנין
“הגדול” גופו העבירו כמות שהוא והעמידוהו במעלה
“המושבה” להיותו “בית ועד” לצרכי הצבור ובית
כנסת לתפלה לקריאת התורה בצבור.



אף ערובין תקן פינס והקיף בחוט ברזל את
המושבה כלה למען תת צורת ישוב כשר לגדרה;
ולשם “השלמת הצורה” הזמין פינס גם שו“ב לגדרה.
ואם כי בבשר תאוה – שלאו בכל שבת עלה על
שלחן הביל”ואים, היו יכלים להסתפק עוד מעקרון;
אלא בשביל “להסיר לזות שפתים” – הכל כדאי.
והנה הואיל והרב הנצי“ב דרש בכל תקף למנות שו”ב
לבעלי גדרה, משום שהם “אינם יודעים להזהר”,
ויהיה זה עליהם “למורה דרך אם ברצונם ואם בעל
כרחם”… עמד פינס ובחר באביו של אחד מבני
החבורה, בר' יחזקאל אבי דב ליבוביץ, מפוניבז,
(זקן נבון-דבר ונוח לבריות וירא שמים באמת)
וצוה עליו, שלפני צאתו לארץ, יבוא להתיצב
דוקא בפני הנצי"ב בוולוזין, ולקבל הימנו
סמיכה נוספת, כי אולי מסמך זה בזכותו יגן על
גדרה…



את הכל עשה פינס כדי לתת חנה של גדרה “בעיני
אלהים ואדם”, – ועדין לא שככה התלונה מעליה
ועדין היה קיומה מטל בספק: כי סוף סוף באין
בתים אין מושבה – וצריפי לוחים סדוקים אינם בתים
כלל…



אז נסה פינס לעשות בדיפלומטיה כי תבנה גדרה
שלא על חשבון קפתה של הלשכה המרכזית,
התלויה בדעתם של הרבנים המתנגדים לביל"ו.
ולפי שלא מן השורה הוא לבא-כחו של הועד
המרכזי שיהא הוא גופו משתדל מחוץ למרכז, –
כי על כן יעץ פינס את בני גדרה, כי המה יעשו את
הדבר: והוא, כי יפנו במכתב חוזר לאגדות שונות
שלחובבי ציון למקומותיהן, בהצעה שכל אחת מהן
תבנה בית לאיש בגדרה לזכרון על שמה, ופינס לא
בא אלא כמסכים להצעתם, בסוף מכתבם… כתבו
ונענו: מאגדת מוסקבה – בנזיפה (על בואם “להפריד
עליהן כל האגדות”) ומאגדת ליבוי – בהבטחת סכום
של שלשת אלפים פרנק. ופינס, – על הנזיפה ענה
למוסקבה בדברים כבושין; ובהבטחת שלשת האלפים
מליבוי – החל לבנות שלשה בתי אבן לשלשה
גדרתים אשר גם צריף של קרשים לא היה להם כדי
מחסה.


*


ובעוד שפינס עומד להכשיר את גדרה שלא תהא
ל“סלע המחלקת” בחובבי ציון השונים, נתלקחה
מחלקת אחרת – מצד השכנים שמכפר מסמיה,
ואף זו נתנה ענין לענות בו כמה חדשים; ועם מי?
עם פקידי הרשות הישמעאלית וערכאותיהם.



וזה הדבר: מכל השכנים מסביב שהיו שולחים שן
בהמות בשדות גדרה, בני מסמיה הרבו להקניט
ביותר, בתתם יום יום את כרמי גדרה הצעירים מרמס
לרגל שורים וחמורים. התחילו בני גדרה כולאים את
הבהמה אשר תפסו ודורשים “פדיון שבויים” על
הנזק – ותהי עברת מסמיה שמורה לגדרה. והנה
בשבת זיו אחד בבקר (ג" איר) בשעת התפלה
במנין – בא בזעקה הערבי הרועה את בהמת גדרה, –
קטלוהו" בני מסמיה~ – ידיו על ראשו המחוץ והוא
בוכה ונאנק עד רחמים ועד חמת קנאה: נפלו עליו
בשדה ויכוהו וארבעה שורים גזלו מידו
ויוליכום עם עדרם הם… מיד קפץ “המנין” ויעלו
על הסוסים, ויפרדו אל סביבות גדרה למצא את
החוסמים; ושנים, לוליק והנקין, אשר דלקו בדרך
הנגבה, מצאום ויפלו על הגזלנים וילחמו בם,
וכגברם עליהם מלטו את השבי וגם מבהמת בעלי
ריבם לקחו ויוליכו גדרתה. הענין לכאורה “מדרך
הטבע” הוא בין כפר לכפר. אולם כף ידו של לוליק לא
“מדרך הטבע” היתה: זו כשתפסה זרועו של הגדול
שבחמסנים – פקעה הזרוע ונשברה… הובא הדבר
בפלילים, ובני מסמיה לא קמצו גם בעדות שקר על
בני גדרה, להכביד עליהם עון ופשע – והנה חקירת
הדין וענוי הדין, ואוי לו לנתבע בימים ההם עד
שיצדק בדינה של תרכיה בכלל ובערכאותיה
של עזה בפרט… והיו צרות של “משפטים בל ידעום”
כמה וכמה חדשים.



ואלו מצאו העלובים נחמה לפחות ביגיע כפיהם,
אבל השנה – שוב שנת בצרת היא להם… השדות
המטיבים בכל כך עמל ויגיעה, לא הועילו בזבלם
אלא לקש כי ישגה ויגדל לגבה, אך השבלים –
שדופות וצנומות. שנה שחונה היתה, והאדמה
המחממת בזבל מפיק הבל – לא הכניסה בצמאונה
יותר משלפני זבולה…



ואומרים יראים: הבריונים שבגדרה, הואיל ואינם
זהירים במצוות התלויות בארץ הם גורמים לעצירת
גשמים23.. והוא הוא הגורם גם לעצירת התמיכה,
שהרבה מערערים ואומרים: אין הם כשרים לכך.


*

ז: בשנת תרמ"ט

השמטה להלכה בתורה ולמעשה בזמן הזה.
ההתר והאסור – ו“שבת הארץ” למלחמה. הקצף על גדרה ועל מנהלה הרימ"פ. תקוני שכלול במושבה ובצורה . מלחמת גדרה ועזרת אחים.


ובעוד שתלונת היראים לא שקטה מעל גדרה, באה
שנת שמטה (תרמ"ט) והפכה את פני “המלחמה” –
להיותה על גדרה מצד “הנאורים” שבחובבי ציון, –
כיצד? הדבר צריך באור ארך, ולפי שאין להתעלם
ממארע זה בחיי גדרה מתחלתה, על כן יכתב
לפחות עם פרוש קצר, זכרון לימים ההם. –



דבר השמטה – קום קרא בספר ויקרא, פרשה
“בהר”:



“כי תבאו אל-הארץ אשר אני נותן לכם – ושבתה הארץ
שבת ליי; שש שנים תזרע שדך, ושש שנים תזמר
כרמך ואספת את-תבואתה, ובשנה השביעית שבת
שבתון יהיה לארץ – שבת ליי. שדך לא תזרע
וכרמך לא תזמר, את ספיח קצירך לא תקצור
ואת-ענבי נזיריך לא תבצר – שנת שבתון יהיה
לארץ.”
“שנת שבתון” “שנת שבתון לארץ” והוסף על זה גם מה
שנאמר עוד (דברים ט"ו, ב'):



“שמוט כל-בעל משה ידו כי-קרא שמטה ליי” –
ופרק אז מן האדם על העבודה עם משא המותרות יחד;



נפרצו לשעה גדרי הקנין והרכוש המשעבד, ואדם
כצפור שמים וכבהמת השדה שלח לחפשי
ולמנוחה, לשבתון ולהרהורי לבבו על ארץ רבה
השרויה למרגעה בשבת ליי…



כך הוא חזונו הנאדר של שבת הגדול זה, שמטת
הקרקע שבתורה. ומשגלה ישראל ובטלה עבודתו
החקלאית מעל אדמתו, שוב לא עמדה הלכה זו למעשה
כמה מאות בשנים, ולא חשבו לשמטות עד
שנשכח סדרן של שנות שביעית וחשבונן נעשה
מספק ומפקפק. והנה בימנו, משזכינו לראות
מעין “אתחלתא דגאלה”, בשוב ישראל על אדמתו
לעבדה ולשמרה כקדם, עלה, עם תחלת שיבה זו,
לשנת תרמ“ט שתהא “שביעית” לפי חשבונו של
הרמב”ם, – ואיך יהא דין שביעית זו לעבודה בזמן
הזה?…



עמדו “אנשי מעשה” לבקש תקנת התר על העבודה
(כשם שתקן הלל בשעתו פרוזבול על “שמט
כל בעל משה ידו” כדי שלא לנעל דלת בפני
הלווין). אמרו: בימינו אלו לא יציר שתוכל
החקלאות להתפתח ולפרנס את העוסקים בה עם
אסור עבודה לשנה תמימה. ולכן בעוד שנת תרמ“ז
עוררו את שאלת השביעית שבתרמ”ט, והציגוה
בעתונים לעיני רבני ירושלים, ביחוד, ועל ידי
העתון השנוא עליהם ביחוד, “הצבי” של א'
בן-יהודה…



ומשנתעוררה השאלה, באה גם הפקידות שעל
מושבות הברון בארץ ישראל לשאל התר מפי רבני
ירושלים. והנה רבני הספרדים נענו והתירו את
העבודה בהערמה, על ידי שטר מכירה לנכרי על
הקרקע במנת להחזיר וכו'; אולם רבני האשכנזים
לא נענו לדבר והחרישו לפי שעה… אבל סופרים
שבעתונים לא החרישו, וכתבו מאמרים והביאו
הוכחות למודיות, שאין אסור שביעית חל בזמן
הזה. והואיל ובני המושבות אז היו כלם מ“נסח
אשכנז”, בקשה הלשכה המרכזית של חובבי
ציון, הלשכה האודסאית, להשיג התר מרבנים
אשכנזים, ונכנסה בשדולים לפני גדולי הוראה
שברוסיה שימציאו הם צד התר לדבר.



שמעו רבני ירושלים כי פסעו חובבי ציון מעל
ראשם להביא התר מבחוץ – ונתעוררו והקדימו הם
והכריזו מבפנים אסור מחלט בלי שום הערמה
לשביעית, אסור כל עבודה בשדה “הן על ידי עצמו,
הן על ידי נכרי” “בלי שום הוראת התר כלל וכלל”.
ומשבא “ההתר” מצד רבני אשכנז שבחוץ לארץ –
נמצא זה כ“חספא בעלמא”.



ולמה? רבני חוץ לארץ נזהרו בכבוד חבריהם
שבירושלים ונתנו את התרם, שהגבל בכמה
תנאים, וביחוד על מנת שיהא תלוי במעשה על
דעתם והסכמתם של “הבית דין בירושלים”
דוקא… אחד היה הגאון ר' מרדכי אליאשברג, ז"ל,
מבויסק שבקש להתיר לגמרי, בהורותו שאין
אסור שביעית נוהג בזמן הזה, – ועורר על עצמו כעס
וקטרוג גדול, ובפרט בירושלים.



והאכרים גופם? יראי שמים שבהם לא מצאו שום
דרך אלא לצית לאסורם של רבני ירושלים, ומהם
היו (כר"י שטמפר מפתח תקוה) שהביאו גם טעמים
“מטבע הארץ”, כי מוטב לו למשק חחקלאי בארץ
ישראל שיתן שביתה לקרקע, לביר את השדות
פעם בשבע שנים, – והשפיעו אלו גם על אחיהם
שישבתו. והנה בני פתח תקוה, עקרון ובאר
טוביה, כלם, למרות רגזו של הברון שבתמיכתו
נתלו, החליטו שלא לעבד בשנת השמטה, – וכל
הישוב בארץ ישראל וחובבי ציון שבחוץ לארץ
על העתונים ועל הרבנים מהתם ומהכא היו כמרקחה!
אגדות מחובבי ציון מחרפים עתה את האכרים
בארץ ישראל שבשמם דגלו, וקראו עליהם: נרפים
הם, ממרים הם…



וגדרה? – “מי פלל ומי מלל” שגדרה זו, המפרסמת
לכל כ“חפשית”, מעוז יהיה בה לאסור שמטה?!…
אולם “אהבה מקלקלת את השורה”, ואהבתם של בני
גדרה למנהלם הרי“מ פינס לא נתנה להם להיות חולקים
על רבם בגלוי – ושתקו. ורק פינס הוא שדבר
בשמו וגם בשם גדרה… והוא, הרימ”פ, לשטתו הלך.
תחלה בקש להבליע את השאלה “בחשאי”, שלא
להעיר שום הכרזות לא להתר ולא לאסור, באמרו:
“דעתי מאז בנוגע לתקנות בדת, כי תעשינה לאט
לאט ובחשאי, ואחרי שהרגש הצרך, – או אז לא
יזיקו לגוף היהדות. אך בהעשותן ברעש ורעם
וקדם שהרגש הצרך בהן, אף על פי שהרואים את
הנולד יראו מראש כי הצרך יבוא, בכל זאת תזקנה
מאד להדת. “והפעם, לאחר ש”הרעש והרעם” כבר
יצא קולם משני המחנות, ולפי ש“הצרך” בהתר
זה, (אפילו לדברי לילינבלום ראש המערערים) לא
הגיע בשנת תרמ“ט אלא בכדי “להוציא על התמיכה
איזה אלפים פרנק יתרים”, – כי על כן התמרמר פינס
על ה”פתאים", אותם “הרחמנים בני רחמנים אשר חמלו
על הקולוניסטים, בלי שאל פיהם, וירעישו עולם
ומלואו” “להתיר הדבר בפעם אחת” “ולכרות האבר
הזה מהיהדות” לחלוטין, בעוד שהדבר אינו נוגע
עדין אלא במתי מעט, בעשרות אנשים בלבד. ויהי
הוא נגד ההתר שבצורת “מכירה לעכ”ום, ובמרי רוחו
צחצח אף הוא את עטו לשנינה במכתבים שכתב גם
לחובבי ציון מחבריו וגם לרבנים המתירים וגם אל
שאינם מתירים. –



וכנגדו לילינבלום אף הוא לא דבר הפעם עם פינס
מכבדו בנחת והתמרמר על אלו אשר “בהיותם
סמוכים על שלחן אחרים התקדשו להיות זריזים
במצוות…” ואמר: “אם ישבתו הקולוניסטים
בשמטה הראשונה הזאת, יתנו בזה למחמירים
פתחון פה לומר גם לדורות, שאף על פי שהעבודה
בשמטה מתרת בזמן הזה, בכל זאת ראוי לאסרה
מפני שכבר נהגו לשבות, ומנהג ישראל תורה” –
וכו'24.



כך עמדו השאלות והתשובות בכתב, ולמעשה
עמדה לפני פינס השאלה המטרידה: מה לעשות
לגדרה שלא יצא עליה הקצף אם מצד זה ואם מצד
זה? עמד (וכנראה, בהסכמת רבו הגאון ר' גימפל
יפה שאקלע אז לארץ) והתיר לבני גדרה את מלאכת
הטיוב (חרישה, זבול, עדור ונכוש בשביל השנה
הבאה, וכן גם את הנטיעה, הואיל והללו אין
אסורן אלא מדרבנן; וזריעה וקצירה, שאסורן
מדאוריתא, לא התיר אלא על-ידי גוי…



ובני גדרה שתקו; למעשה עבדו השנה כמעט כבכל
שנה, אלא משתיקתם נראו כמסכימים עם רבם – –
ו“חלוצי הישוב”, אלה בני ביל“ו אשר בהם
התימרו חובבי ציון המשכילים, נעשו מעכשו אך
“מטרה לחצי חרפות ודבת עם” לאמר: “נרפים המה
נרפים, על כן הם אומרים נלכה ונעבדה את ה'
בשמירת שביעית, בחשבם שכבר יצאו ידי חובתם
להוכיח כי רוצים הם בעבודה – ועתה באה העת
להנפש, ועל חשבון התמיכה רוצים הם להתפנק…”
ועל פינס התחילו אומרים: “אם כונתו רצויה, אבל
מעשיו תמיד משחיתים ומקלקלים את הישוב…” כך
הבינו המשכילים, וכאן דוקא הסכימו עמם גם
הרבנים שבחובבי ציון, שכן התאונן אז הרה,ג ר”ש
מוהליר (שהיה מבעלי “ההתר”) ואמר: “כל הכסף
הנקבץ הולך לטמיון על ידי העצלים הללו והעומד
בראשם”. –



הקצור: התלבט פינס והתנצח בהלכה שלא יכלה
להתקים למעשה, ובבקשו לקים זכר לתקון
סוציאלי שבתורה ולהראות גם אות לשמירת עקרי
הדת בבני ביל"ו, לא העלה אלא קטרוג גדול,
וביותר על עצמו. נאמן היה פינס לדעותיו בעמידתו
על ענין השמטה, וזו היתה הסבה הראשונה
להפסיד סמכותו בעיני חובבי ציון עד כדי
להשמיטו סוף-סוף (בשנת תרג"א) מחוג פעלתם בישוב
הארץ ולסלקו לצד…



אך אם לעצמו קלקל פינס לאין תקנה, הנה על
תקנת גדרה היה עדין שוקד גם בשעה
שנתפקפקה עמדתו, ודרש את בסוסה של
המושבה בכל עז מחובבי ציון; ועוד בשנה ההיא,
שנת מחלקת השמטה, הספיק לבצר כמעט את
עמדתה.



הנדיב הידוע סוף סוף נתפיס למושבותיו וקבל אז
לתמיכתו גם את בני “פתח תקוה”; לא נשאר עוד
לחובבי ציון אלא לעשות בגדרה לבד – ודחף עליהם
פינס לטפל בשכלולה. וכן הלכו ונתקנו בתי
העץ שיהיו ראויים לדירה בחרף, ולכל בית התקנה
גם כירה מיחדת שלו, אשה אשה ומטבח שלה,
ותנור-אפה אחד גדול לכל המושבה. התחילו אז
מגדלים עופות ונקנו גם פרות חולבות. ורפתים
וארוות-אבן נבנות מאחורי בתי העץ, – מה שאין כן
לבתי האבן, כי בעליהם איש משני חדריו הקצה
חדר אחד לבהמתו. וכל מדורי הבהמה נבנו לפי
תכניתו של פינס בשורה מאחורי הבתים בקצה
החצרות וחברו יחד בקיר אבנים אחד לעברם חוצה,
ועשו למושבה חומה מזה וחומה מזה משני עבריה
– מעין “מבצר” לשעה רעה שלא תעלה…



מתבצרת גדרה ליום “כי תקראנה מלחמה” –
ומלחמה אמנם לא אחרה מבוא, כי בתחלת החרף,
בעוד שפלמוס השמטה מתגבר ומאים מרחוק
במכתבים ומאמרים, עלו על גדרה מקרוב במלחמה
ממש, מלחמה מטכססת מצד השכנים, להרוס
ולהשמיד הכל לילה אחד! –



וכך היה המעשה.



לבנין “החומה” היתה גדרה לוקחת סיר בהקפה
מבעלי הכבשנות שבכפר אגורי. נעשתה רגלו של
אחד מהם רדופה ביותר למושבה; ראה את “החוג’ת”
(האדונים שם, שהם מסכנים ומועטים ונדחים בנכר
– והגיס דעתו כנגדם והתחיל בא בתביעותיו
בזמנן ושלא בזמנן להיות כנוגש; עד שלוליק –
זה שלא היה מן הנעלבים ואינם עולבים – גרשו
לאגוראי זה בנזיפה כיד המליצה הערבית הטובה
עליו. מה עשה האגוראי? יום אחד יצא הפועל ישראל
קלוגאי, שנספח למשפחת בלקינד-פינברג,
להביא אבנים בעגלה מן המחצבה – קפצו עליו מן
המארב אותו אגוראי עם שני רעיו, ובמכות פתאם
הממוהו ואת צמד הסוסים לקחו וינוסו. הדבר נודע
במושבה ויצאו מיד רוכבים רודפים אחרי
השודדים, וכמהלך שתים מגדרה הדביקום, תפסו
את האגוראי והשיבו את שני הסוסים שגזל. חבריו
ברחו, ואותו הביאו אסור אל המושבה ונתנוהו
במשמר, בבית-הועד, הוא בית הכנסת שהקצו בו
פנה להכנסת אורחים, – והוא הוא הצריף שהיה
משתף בשעתו בעודו מתחת ההר. ויהי “האורח”
הלז אסור ויושב באכסניה זו כל אותו היום
ומחרתו, עד שיבוא פינס ונועצו מה לעשות עם
השודד להציגו לפני הרשות של עזה, – כי יראו
להוליכו שמה בדרך כפרי הערבים.



ופינס בא על חמורו לפנות ערב גדרתה. וכנוחו
תקעו בשופר – כי כן יסד פינס למקרא העדה
בגדרה, שופר ולא פעמון! – ונתכנסו הגדרתים
למועצה לפני מנהלם.



ובני גדרה מדי סור פינס אליהם ללון, היו מאחרים
לישב עמו במסבה גם לאחר גמרם את ברור
השאלות שעל הפרק, כי ערב עליהם שיחם יחד, – ואף
הפעם ישבו כן עם מנהלם. חצות לילה הגיע והמה
טרם ישכבו, יושבים בשיחתם – ופתאם קול ענות
עולה מן העמק, ממקום הבאר, שהיתה עוד בשעת
חפירה ובניה והבונים אשר מיפו היו לנים שם.
מיד יצאו שנים במרוצה אל העמק ורובה בידם.
ולנשארים אמר פינס: “אל תחפזו עוד שמה,
התבוננו וראו אם אין באים גם מצד אחר…”



והלילה ליל בהיר מצחצח, ולבנה מלאה של אור לי"ד
חשון מבהירה מלב השמים את כל האפק הזכוך.
והנה ממקום הבאר נראו כשמונה ערבים נסים
בזעקה מפני היריה אשר ירו שני הגדרתים
ברוצם שמה – וכברחם נגלה נגלה מעבר השני
לבעה קהל בא מן השפלה בתרועת מלחמה
בטכסיס ערוכה עליהם; כי אמר האויב להבהילם פתע
משנתם אל העמק, וכאשר ינתקו מן המושבה –
יעלה הקהל מהעבר השני אל גבעת גדרה (כמעשה
העי בשעתה!) ויעשו בה כחפצם, בהיותם הם
למעלה ויושבי גדרה מטה.



“חזק ואמץ!” – קרא פינס: “ומן הגבעה לא נרד, – מפה
את פניהם תקדמו!” והאגוראי ממאסרו נעור והוא
דופק בקרשי הצריף, מתופף ומריע נוראות לקראת
הבאים: “הצילו, אחי הצילו! היהודים מבקשים
לשחטני!” –



ובגדרה אז, מלבד הזקנים והנשים, אך
כשנים-עשר איש – ומתוך חלחלה ובהלה שקמה
המה נחפזים להזדין בכל אשר מצאו ואיש אל
רעהו יקראו “חזק”! לא נתן להם עלות בהר ונגע
בבתינו!" – “התחזקו! כי טוב לנו נפל במלחמה
מהיות קלסה לשכנים!” – “חיינו בעד מושבנו,
נשינו וטפנו!” – וינעלו את דלתות הבתים על
הנשים הנרעדות אשר חרדו ממשכבותן: “הס! אל
תפריעו ואל תטריפו דעתנו בזעקה ובכיה!” –
והגברים כלם התיצבו במערכה, כי קרב הצר,
בהריעו פחדים: “עליהום, עליהום!…”



ור' יחיאל-מיכל פינס עובר מחלון אל חלון להרגיע
את הנשים הכלואות, והללו סופדות מבית, קוראות:
“לא! כי גם אנחנו ליד בעלינו במלחמה נעמדה!” –
עד כי גער בהן המנהל: “שמר על הטף, אמות! שמר
והכון לעשות כאשר יצוה, – שעת חרום!”… וקבל
רק את שתי העלמות, כי תצאנה בקפה ללקט אבנים
והביא אל מקום המערכה. והתנדבו עמהן גם שני
הזקנים, ר' מאיר בלקינד ורק יחזקאל השו"ב, ללקט
ושאת בקפה אף הם אבני מלחמה…



וכל הגברים נצבים נפרדים, אך מערכה אחת, הכן
לקראת האויב “חזק ואמץ!”



והאויב עצום הוא מגדרה, כמאה איש בהמונו, והמה
צועקים: “את אחינו הוציאו לנו, יהודים!”



“השודד – אך למשפט נוציאו ולא לכם!”



ותהי ענות שרקה על נבחת חרפות וצריחת נקמה
ועמהן ברד אבנים בנפץ יכה… ברד – אך הוא רק
לצלע הגבעה יפול ועד המערכה טרם יגיע; אולם
האבנים הנקלעות מעל הגבעה – ביעף אל קהל האויב
יפלו ולא יחטיאו. –



“הצילו! הצילו! היהודים ישחטוני!” – יפעה האסיר
כיולדה, ועד זועה בקרשים ירעיש כמתחבט בידי
הורגים: “חושו, הצילו!” – והעלמות והזקנים שחוח
ירוצו, יזחלו, ילקטו וכפופי קומה בשנים קפה
אחר קפה ישאו למערכה; ומשם בתנופה ובקפיצות
עז ישלכו ביעף.



“אבנים לא גדולות לקטנה, בנות! – כדי אגרוף
ואגרופים.” –



ולמה נאנק ר' מאיר? אבן אחת מועפה מלמטה פגעה
ומחצה ידו: “חזק ואמץ, כי קרבו עוד!” – ור' מאיר עם
ר' יחזקאל חברו עוד לקט ילקטו ונשא ישאו – וירית
האבנים מן ההר אל העמק גברה תכפה עוד ותגבר שם
המהומה…



הקהל אשר בעמק נלאה מברד עוד אבנים חנם –
והתחילו בוקעות משם יריות אש תכופות, ואלות
מתנופפות חוזרות כגלגל מתוך מרוצה ונביחה
גדולה: “עליהום! עליהום!” –



מתפרצים להעפיל ההרה –



אך ברקי רעמי רובים שלוחים מן הגבה הבריחום – –



נסוגים אחור, רצים ונפוצים –



אך המערכה אשר ממעל לא תמוש ממקומה, מן
הגבעה לא תנתק לרדף, אולם אבנים אחרי האויב
שלח תשלח לדלקו בבריחה…



והנה זה נמוג ההמון עד תמו, נפץ – ואיננו.



“שתו לחיים, בנים – ויאמץ לבבכם!” – אומר פינס
בשאתו בקבוק יין שרוף, שכנס מקצת מקצת מן
הבתים באשר מצא וימלאהו: “שתו והתחזקו, כי
עוד שוב ישובו”…



“ישובו – ויכשלו בעזרת ה'!” – עונה ר' יחזקאל
מתנשם מיגיעו: “למד-אלף המלכים בשעתם רבים
וחזקים היו מעדת מתנפלים זו… שבורי ערף יברחו
ויפלו!”



“עמד וצפה לכל העברים! לאורה של לבנה זו גם
בעודם מרחוק נראם, אם ישובו עוד.”



והמה גם שבו! מצד אחר נגלו הפעם בקרבם אל
הגבעה רצים בתרועה ובתנופת אלות ובנפץ יריות
אש; וזעקת הנשים פולחת ראש ולב: “אבדנו!
אבדנו!”.. והאגוראי קולו כיללת תנים יחריד:
“הצילו! שחט ישחטוני!”



והמתנפלים אך ברחוק ממטחוי אבן עמדו,
מתרעשים מתגעשים, גברה צוחתם מבראשונה,
יריעו יצריחו נוראות, ינופפו באלות ויתרוצצו
וקרב לא יקרבו עוד, אך לרגעים ירבו, ורוביהם
הנושנים – קולם כרעמים!



“טכסיס! טכסיס! להעסיקנו חנם הם עושים ברעש!” –
קרא פינס: “הסתכלו לצדדים!”



“כשלשה או ארבעה נדמו לי רצים מרחוק ממול החומה
מזה…”



“ומי יצא לתור משם?” –



“אנכי ליד הפתח אארבה” – אמר הנקין וישא את
אקדחו, גחן ובזחילה נשמט, לבל יראה מן העמק כי
הולך הוא שמה.



וקיר החומה אז עודהו בהבנותו והפיגם עוד עליו
פנימה, ודלת לפתח הקיר לא הצבה עוד – ויכרע
הנקין תחת הפיגם, מתחבא וצופה ליד הפתח. –
והנה כנופיה מרחוק מתלקטת ונאספת, חרש שחוח
יעלו, אל הפתח יתגנבו – והנקין ממתין. קרבו
בחבורה צפופה עשרה מהם – ושתי יריות שפלחו
קרבם זו אחר זו, עקרו זעקה ואנקה מתוכם – והמה
נפוצו בבריחה.



נסים וצועקים ומכריזים – וגם ההמון אשר מעבר ההר
מזה לקול יריות ויעף אבנים לתפוצות יברח…



השחר מפציע מן ההרים – והם עוד אינם.



עברה הזועה, נמוג הפחד, מאיר הבקר – ומה לסבתא
הנקין שהיא נחפזה מבית אחד לשני וחוזרה מן
השני לראשון ובלכתה תפרק כפיה: “הושע נא,
אל! עזרני – הורני נא!” – מה שם? שתים הרות צעירות
נעקרו ולדותיהן מבעותי הלילה והן מתהפכות
בציריהן… וסבתא זו ידיה על ראשה: "עזרני,
הורני, אל!…
"
ופרש דוהר יורד בטיסה מגבעת גדרה – לאן? העירה
יפו שלחהו פינס: לקרא לרופא, לטלגרף עזתה וגם
לקנות אקדחים באשר ימצא, כי אין נשק כדי
האנשים בגדרה – ומי יודע אם לא ישובו הצוררים
להרעיש את גדרה עוד. בכל אפן, אין לגדרתי צאת
עתה שלא בנשק. ויצוהו פינס עוד, כי בעברו
דרך ראשון יודיע לבלוך, פקיד הברון אשר שם, את
הסכנה אשר על גדרה. ודוהר טס הפרש בדרך
השפלה –



האם לא ימצאוהו אויבים? האין הם אורבים כעת על
דרכי גדרה? –



… דוהר טס הפרש ונפשו בכפו. בא ראשונה
והפקיד בלוך לא נבהל לשמועה לעשות דבר –
גדרה הן לא לפקידותו היא… אך צעירי ראשון
כשמעם נעורו – ורוכבים בסוסים ימהרו גדרתה
כעשרים איש.



הם באו ובאו עמם בעגלה גם כעשרה עקרונים,
יהודים בעלי פאות – וכלם גם נשק עמם וגם צידה
ליום השבת הביאו – היום ששי בשבת היה – וכלם
נכונים לקרב ולמסירת נפש על נקדה ישובית דלה,
“קהלת יעקב” קטנה זו אשר על הגבעה נכח יבנה…



היו שירדו בחבורה לכפר קטרה לשאל, למה רגשו
נועדו על שכניהם לילה? והנה הקטרתים משתחוים
ונשבעים, כי לא המה, אך אנשי כפר אגורי הרחוק,
אך הם לבדם באו להוציא את אחיהם החבוש. – אכן,
גואלי השודד ודאי באו, אולם לא אחד חבוש זרוע,
שרוט פנים ונושא חבורה ושאת נראה גם מבני
קטרה… לילה למלחמת מצוה יצאו, ויומם אך שלום
עם גדרה ידברו…



וגדרה התעודדה באורחיה, האחים אשר חשו אליה
בצרה, וכהתפקדם לפנות ערב היו ארבעים ושנים
איש מזינים נשק אש כלם. והנה יצא קול השופר –
לקבלת שבת:



“לכו נרננה ליי, נריע לצור ישענו!”



אלה בתפלה במנין יעמדו, ואלה שלשה שלשה
לארבע רוחות המושבה למשמר נצבים, ובטרם יעלה
הירח ירדו בחורים אחדים לשים אורב בדרך
המושבה.



עלה הירח, והעומדים למשמר יראו מן ההר ערבים
באים ומתלקטים אל בין כרמי קטרה. כנראה,
ירבה קהלם הלילה מליל אתמול. אולם גדרה רק
זהירה היא ונשמרת, אך כל פחד גרש מקרבה;
ובקול יריות מתרה היא באויב: “נכונים אנחנו…”



והאורב אשר בשדה בסתרו יושב – והנה צעדה
באה, שעטת סוסים קרבה… השקיפו – והמה ששה
פרשים, חילים רוכבים. לאן? גדרתה. ומאן? מיפו.
אכן, לבקשת פינס שלחו אלה!



ששה חילים באו; וגבורי קטרה אשר נועדו אך
הריחו זאת – וכלא היו. אף נפש מהם לא נראתה עוד
מסביב, כי הלכו לישון שנת ישרים…



ובגדרה – מחנה. מצב חיל רוכבים וסוסיהם, וסעדה
משתפת במחנה לאור הירח בחוץ, ושיחת רעים
וזמירות לשבת – עד לאחר חצות.



רק למחרת הבקר באה משלחת חילים אשר נקראה
מעזה טלגרפית. ואלה לקחו את האגוראי, והעלו
עמו גם ארבעה מדברי קטרה – ויוליכום יחדו
עזתה.



ומאז חדלו “מלחמות” מגדרה חדלו, כי עתה נודע שם
בני גדרה, כי ידעו להשיב מלחמה, ואחיהם אף הם
עמהם, נכונים תמיד לעת מצוא.


ח: הפטרה לביל"ו

מושבה ככל המושבות. בשנות תר“ג ותרנ”א. התפטרותו של פינס. שבת חזון בגדרה – וחזון ביל“ואי. אכרי גדרה. האגדה הביל”ואית ותולדותיה.


שבתו מלחמות מגדרה ואף השמטה, משעברה
שנתה, נשתקעה שאלתה ונשתתקה לכל השנים.
ובכלל, אותן “מלחמות יי”, שמשכילים מבקשי
“תקונים בדת” חששו להן ושערון מראש, עם התחלת
התנועה הישובית, – לא תקפו על הישוב החדש
להכותו “חרם” חלילה. ישוב ארץ ישראל
במעשהו אך נתחבב ונתקדש ביותר ויותר על
טובי האמה – “וכפר אדמתו עמו”, – וכן חדל “חפוש
חטאים” אפילו על גדרה; וגדרה אף היא משקבלה
צורת “משפחות” של איש וביתו, לא בקשה אלא
להיות “ככל היהודים” שבישוב ולהכנס לחיים
כסדרן של שאר מושבות. וסוף סוף גם נעשתה כך, –
מושבה ככל המושבות, אך בלי “פקידות” פריזאית –
כלומר, בלי מותרות של פזרנות ובלי הכנעה של
שעבוד. גדרה ברשות עצמה, על ידי אספה שלה
היא מתנהגת, וראש אספותיה דב ליבוביץ המתון
והנבון; ובעזרת “הועד האודסאי” של חובבי ציון
התחילו בתוכה חיי בנין והתפתחות אטית מתוך
עבודה מתמידה המתגברת על העניות. המשק הולך
ונעשה מפרנס בתבואת הזרע ונותן תקוה טובה
בכרמים שנטעו; אף עזרת חובבי ציון לשם
ה“שכלול” התחילה באה, מסוף שנת תר"ן ואילך,
כמעט כדי הצרך.



שנת תר“ן – אותה שנה בחבת ציון שעת ההתגלות
היתה לתנועה זו. בה בשנה נעשה מעין “נס”
לחובבי ציון, שחברתם נתאשרה (בתשיעי לפברל
1890) מטעם הממשלה הרוסית!… ובשם הארך
שנתן לה רשמית – “החברה לתמיכת עובדי אדמה
ובעלי מלאכה בסוריה ופלשטינא” – התחילה עושה
בגלוי ובפרסום מה שעשתה תחלה בהסתר
ובאימה מפני הרשות. מתוך תקוה חדשה ומרץ נוסף
על הראשון ומתוך בטחון שלא ידעה עד אז, נגשה
החברה לפעלה נרחבה בשני הועדים שלה: “הועד
האודיסאי” שלהנהלה והחלטה, ו”הועד הפועל
שביפו", שנתמנה לממש בישוב את ההחלטות
הבאות מאודסא. ובראש הועד שביפו הוקם אז איש
דגול שואף גדולות – האינג’נר ולדימיר טיומקין.



צעיר היה טיומקין, אך נכבד למראה ומקסים
למשמע, איש בעל קומה ושכם הראוי לסמיכה, בעל
צורה הדורה בשחור תלתלים ובזקן אשורי מגדל,
ובנאמו יקח לבבות, כי לבו הוא מלא היה אמונה
ובטחון תמימים וישרים. והוא, למראה כבודו והדרת
פניו ונמוסיו – אך בא ומיד הכתירו עם הארץ
בשם “ראש אל יהוד”… וזרחו “ימי טיומקין” על
הישוב בהוד תחלתם!



התחל “מהלך” חדש של “התחלות רחבות” לקראת
“התנועה הגדולה” שהתרגשה לבוא. – ובמהלך
החדש פנים חדשות הופיעו, “צעירים” שהתחילו
פוסעים מעל לראשי הזקנים", כדי להוליך את
התנועה בלי פקפוקים של מחשבי חשבונות
ולעשות הכל בהתלהבות של מרץ חדש כפול ומכפל,
מרץ ההולך לאין מעצור של “דעת זקנים”, ועושה
מחדש ובמדה יותר רחבה – את שגיאות הראשונים…
ואז נספחה על טיומקין גם משפחת
בלקינד-חנקין-פינבקג. משפחה זו מסרה את
חלקותיה שבגדרה לאחרים, שבאו מחדש, והיא
יצאה ליפו לעמד לימין הועד הפועל לפעל ולהפעיל,
– ומתוך כך עמדה גדרה על אכרים סתם, שלא
הגבורה והעסקנות אלא העבודה להם עקר.



וביפו גדלה התנועה ועצמה העסקנות. העליה
השניה באה ביתר שאת וביתר עז מן הראשונה
בשעתה, בשנת תרמ“ב. שוב נתמלאה יפו “צירים”
בעלי “אגדות לקולוניזציה”, וסתם “קולוניסטים”
וסתם “חלוצים” באים בכל שבוע למאות. “דמי קדימה”
נתנים ונשלחים אל הועד הפועל בשביל קנית
אדמות, והועד, שנעשה בהול ולהוט לגאלה, לא
נשא עוד את חברו פינס, על נבואותיו לרעה ועל
אזהרותיו שהוא מזהיר מפני “נחלה מבהלת”. ופינס
הרי עוד משנת השמטה סר צלו, ומי ישמע כעת
ל”זקן" זה?…



הגיעה שעתו של פינס להסתלק מן הועד.
אולם עד שנסתלק ראה לגמר את אשר החל בגדרה,
להעמידה לקיום. ובעוד שהועד עסוק וטרוד
בגדולות, היה הוא מטפל במושבה קטנה זו,
שהניחו לו מהסח הדעת, –ועד לכלות שנת תרנ"א
נבנתה גדרה בתי אבן לכל חלוציה הנשארים, ועל
אדמתה השוממה נוספו שטחי כרמים נטועים, נוספו
בהמות חלב לרפתים (עגלות נעשו פרות) ונוספו גם
אכרים חדשים שבאו ונתישבו על החלקות
הנשארות שקנו, – וגדרה עם חנותה נעשית
מושבה של עשרים משפחות בערך, והריהי דואגת
כבר לבית ספר לפי הטף הרבה, וגדל ופורח
לבריאות באוירה הטוב ועל מימי בארה הצלולים
והטובים.


*


מושבה קטנה נתמכת – ומה נחזה בה עוד? אבל עוד
שאר חזון ביל"ואי נשאר בה – לימות השבת…



שבת חזון של תרנ"א; שבת של פינס בגדרה כיום –
רבם בא. הלהפרד מבת אונו זו אשר אהב ולצוות
עליה בטרם ילך מן הועד הפועל, הוא בא הפעם?…
או סתם לנוח כמעט מהמונה וממהומתה של יפו הוא
סר לפנה מבדלה זו? שכן שם, בעיר יפו, התחילה
כבר המנוסה של העליה השניה… התנועה
המבהלת העלתה ברעשה – גזרת גרוש חדש וכמה
“דמי קדימה” אבדו אז ללא קניה… בורחים. אמידים
הקדימו וברחו, ועניים שנשארו מוטלים הם
בקדחת ובטיפוס, וממלאים “חלוצים” את בתי החולים
וגם – את אדמת בתי הקברות… גדולה החרפה וגדול
הכאב – וזעקה גדולה נזעקת על טיומקין שלא נזהר
בבהלה… ופינס – אחרית כזאת הן חזה מראש וצעק
אז, כי על כן עכשו – אינו אלא שותק.



יושבים אנשי גדרה על ספסלים אצל צריף בית הכנסת
שלהם לשעת מנחה, ופינס בתוכם, – ואין השיחה
עולה ביניהם… מתיפה גדרה על גבעתה בשני
צדי “”הרחוב" שלה; בניניה הקטנים והחדשים עם
הנטיעות הרכות שלפניהם מבהיקים באור של שבת
לפני החמה הנוטה ימה, כל בית קן טהור הוא וצל
צונן ונעים בו למשפחה צעירה באהבתה, ומסביב
הכרמים הצעירים בשורותם הרעננות על חרישם
יצהירו, נתקים השנה בגדרה: “והשיג לכם דיש
את בציר”. עוד ערמות זהב בגרן לדוש, וזה הכרם
שעל גבעת “יהודית” כבר הבשילו בכוריו. והנה
ילדים: רץ אביגדור המפטם, (בן ליבוביץ) זה בכורה
של גדרה, עם תינוקות שכמותו, וביד כל אחד
אשכל הלולים, ענבים – תאוה לעינים: “לאן”? – אל
הגלן!"…



גדרה – טלאי קטן זה שלתקון השממה – בכמה עמל
ויסורין היא עולה, אבל סוף סוף יש שכר לפעלתה!…
הנה עת “צאת השואבות” – וערביות מרחוק את כדיהן
לבארה של גדרה תשאנה, – שכן היהודים נותנים
לשאב חנם מן המים הזכים והמתוקים, – וכלום אין
בכך שכר נאה לגדרה לאחר שנות שתיה מבארות
קטרה ובי-שיד בכסף, ומגבאי ודי-צרר בהוספת
תולעים ועלוקות חנם אין כסף? אכן מי כגדרה יודע
טעמם של מים טובים מה הוא… יש מים טובים – ודומה:
הרוח על כל אשר יעבר יפח לתקוה ולשמחה של
השג, אשר ישיגו עוד. – אולם הפעם איך תשעשעך
התקוה, וגדולה האכזבה הכללית ומחפירה?…
שותקים… אך חזנוב לא יתאפק עוד, – ספק אגרופיו
זה לזה כשזקי כעס מעיניו יתמלטו, ופיו – קצף
על ישראל ועל ראשיו ישפך: על “הרועים הרעים”,
העסקנים המנהיגים העושים רק “למען השם”,
למען שמם שיטרטר בישראל – ולא ראו שהאידאל
נעשה “עסק” של סרסרות; ועל העם “קש נדף”, “חשש
מתלהב” זה, העשוי לבהלה ולא לגאלה; “נעם
היסורים של ארץ מולדת – היבינו זאת חנונים?…
ומה להם גאולה? דם עבדים נוזל בעורקיהם – לא יצאו
לחפשי!” – וכו' וכו'… מבקשים מפני כבודו של
פינס, לעצר כמעט בשטף חרופיו של זה – אך הוא
כלו ריב ותוכחה, יתגעש כי חרה לו; נואש הוא –
ולפני חמתו מי יעמד? –



רק בת זוגו בלבד!



והיא, הנה היא באה, ובעוד הוא צועק הריהי מנשאה
כנגדו את מתנה אשרה – תינוק מסלסל ומטהר
המרהיב עינים על הקהל, והאב, בעודו מקטרג, חוטף
את הבן לזרועותיו בקריאה: “עמרם בני! – עם רם,
אשר גבה לו, אשר ארץ ומולדת לו, אנו רוצים, בני!
והרם נרים את השפל הזה – ואפילו שלא לרצונו!…”
ומחבק הוא את התינוק ברעדה של כונה, מתוך
עצימת עינים שהתחילו דומעות – והרי זה צחוק! צחוק
תינוקי מתעלס כבר גם על פני האב המצמקים…



קופץ ומשיב את הבן אל חיק אמו הנוהרת וטופח
טפיחה של משובה על ירך עצמו: דבר טוב יש לו לומר
עכשו לפני חבריו:



“שמעו נא, רבותי! רואה אני את בחורי זה, את
עמרמקי, וחזון משנה מלפפני… שמעו נא החלום
הזה!” –



ועם שנוי הקול והדבור הריהו מתישב לפני
החבורה על גבי אבן ופותח:
"זה יהיה לאחר המלחמה הגדולה, מלחמת השחרור
מיד ר' ישמעאל-טרקילא… ואני אז – מה? שיבה זרקה
בי, זקן – ובמקום הרגל שאבדה לי באותה “מלחמת
גוג ומגוג”, קב של עץ נתן לי, ואני מדדה ודופק
בו – כך, כך וכך!… המשק, ברוך השם – משק,
אבל בעליו קטע לא יצלח…



“ועמרמקי בכורי היכן? הגיעה שעתו לילך
לאוניברסיטה, והריהו הולך – – כן, כן רבותי! לא
“מוזשיקים” רוסים אלא אכרים בעלי השכלה
אוניברסיטאית נקים מילידי הארץ! – - אגב,
האוניברסיטה בקרוב לגדרה היא; כאן בעיר הגדולה
הזאת, עיר החרשת ההומיה – ביבנה זו שלנו…
שוב “כרם ביבנה” לנו! – – אוניברסיטה לתלפיות
שם, ופרופסורים מספק הוא עם ישראל ל”שבת
תחכמני" זה שלו מן המבחר שבעולם! –



“והנה איני יודע איך, אבל נדברו שם עם הרקטור
ואמרו” הנה אביו של הסטודנט חזנוב, אותו החיל
הקטע שבגדרה – ביל"ואי היה בשעתו, גם
ב“שיבת החרש והמסגר” גם ב“מקוה ישראל” עבד,
ואכר טוב היה, שעבד את האדמה ואת המלחמה
באמונה… עכשו – אינבליד הוא, ואין עלוב זה יכל עוד
לטפח את משקו כקדם, – שמא נעשהו שוער, למשל,
באוניברסיטה?…



“מילא, הפרוטקציה הועילה, – והרי אני חיל זקן
בעל מום יושב בפתח השער ושומר את הסף… יושב
וזוכר כל מה שעבר עלינו ביסורי ארץ ישראל עד
שעשינוה שוב מולדת לנו ולבנינו… והנה
הם, צורבי דרבנן שלנו, יוצאים ופורצים
בצהלה! – הוי, כמה אוהב אני את ה”סטודנטליך"
הללו! – ברם, אף הם אוהבים ללגלג עם השוער הזקן
שלהם; ועומדים הם להתבדח קצת עם קטע זה, וגם
את ספורי מעשיות שלו תאבים הם לשמע: “אי,
גוצנים!” – אומר אני: “רוצים אתם? ואספר לכם הכל
מבראשית – וידעתם הגדרתים מי הם!” –
“והרי אני מספר להם על גדרה זו הגדולה הפורחת,
לכל מרחביה בכרמים ובפרדסים, בשדי חמד
ומטעות ומקשאות, ואשר יקבים, בתי-בד, טחנות
ומחלבות בה, – על גדרה רחבה ועשירה זו בהיותה
עוד שוממה ונדחה בצריפיה וקטנה ועלובה כסירה
מנדה ועזובה זו שבלב ים סוער – והם שומעים…
שומעים פקוחי עינים ופעורי פה את כל מה שעבר
עלינו… שומעים – ומתוך שמיעה, רבותי! – שכחו
סעדת צהרים שלהם כשם ששכחנו אנו עכשו
“שלש סעדות”” שלנו!!"



השומעים – ממש צר להם שכך הפסיק זה באמצע…
והוא זה קפץ – וצחוק שובב תוקפהו: “חי חיחיחי!” – הוא
מחיך אל קרבו מתוך פלצות של תענוג: “גם ר'
יחיאל מיכל שוחק? – ומה? – “יעקב לא מת”, “נצח ישראל
לא ישקר” – ונלך לקים מצות שלש סעדות
בזמירות, רבי” –



והנה זה קולו על המושבה יצא, מרחוק לחיה-פיגה
יקרא: “יהודינה שלי! כד הזיתים כלו לשלחן
שימי! שכן קהלת גדרה כלה מזמנת לשלש סעדות
שלך!” – מכה באצבע צרדה וכלפי הקהל
שנתבדח הוא מתהלל: “זיתים לי, רבותי – מעדני
מלכים! יאכל רבנו פינס ויאמר: דא היא סעדתא
דדויד מלכא! – – קומו, ונוליך נא את הרב לשלחן
ברנה!” –



וקהלת גדרה כלה מוליכה את רבה בזמר חסידי:



דוד מלך ישראל חי וקים! –



חי וקים!!



וכן יש עוד שאר חזון בילו"אי בגדרה להחיות את
הנפש משבת לשבת…
ובימות החל עובדת גדרה ומתכשרת להיות מושבה
ככל המושבות. עובדת וחיה בדחקות יתרה ומצפה
לשנים הבאות שיהיו לטובה.


*


והשנים הבאות היו, כמובן, לא רק לטובה בלבד…
מושבה – והרבה נתלבטו בה על נסיונות שהצליחו לפי
שעה ועל נסיונות שלא הצליחו כלל… ועל חובות
ופרעונות ועל חליפות ותמורות לעליות וירידות,
להרחבת גבולים ולהכנסת שכלולים, לנטיעה
ולעקירה וכו' וכו' עד בוא המלחמה הגדולה,
הארכה והמחריבה, ועד להתחלות החדשות
שלאחריה…



ובכל השנים הללו נשארה שארית ביל“ו האחרונה,
מאנשי גדרה הראשונים, עומדת במושבה יחד עם
אחיהם החדשים שנוספו ונתחלפו עליהם פעם
בפעם – וכלם יחד אכרים החיים על משק מערב, של
זריעה ונטיעה. ומהם, גם מן הראשונים גם מן
האחרונים, נעשו אכרים מבהקים וחרוצים – כהורביץ,
סברדלוב, שכביץ25 וכדומיהם. והם גם שהשיגו
בתבואות “שערים” אשר לא שערום עוד בארץ: עד
שלשים בשעורה ועד עשרים בחטה! ומן הגפנים –
עד חמשה קנטר ענבים מדונם אחד בצרו, וכן גם מן
השקדים. כי ידי חרוצים הפריחו והחיו את האדמה
שנצלה ונדלדלה מאות בשנים, וגבעותיה
השוממות והנשמות אף הן מלאו תנובה. ועל כלם –
שוב חזנוב! הוא, ז”ל26 ידע את סוד האדמה, הבין את
נפש הבהמה והצמח, תכן את מהותה של האכרות
ויאהבה כמעשה אמנות של יצירה, ובכל נפשו
ומאדו נתמסר לה, אך לה בכל ימיו. הוא גם כל
שיחתו עם הבריות לא היתה אלא על האדמה
ועבודתה, – וכך היה אומר:



“אכר! בן חורין הוי באדם ועבד נרצע לאדמה… כרע
והשתחוה לה כל היום, לטף את רגביה – ואז גם
טרשיה ישאו לך ברכה! ובעבדותך זו זכר כי
אכר אתה! אכר בארץ ישראל – שם הכבוד הוא
צריך להיות באמה!”



ובאמת חדלו הוא וחבריו מהתגנדר עוד בשם
“הביל"ואים שבגדרה”, ושוב לא אמרו אלא
“אכרי גדרה”. אכרים סתם…


*


ואגדת ביל“ו בטלה? –
כן, בטלה האגדה… אלא אגדתה, האגדה
הביל”ואית עדין היא קימת ופועלת בארץ ישראל
ובארצו. שכן כחה של אגדה גדול לפעמים
מכחה של אגדה…



עם השארית המצערה של ביל“ו, זו שהציל פינס מן
הפזור והכליה ונטעה על אדמת גדרה – נסתימה
אגדה נאה; לא נפסקה באמצע ונשלמה עד כדי
שתהא ראויה להיות מספרת ונזכרת לדורות.
וצעירי כל דור הרי אוהבי אגדה הם, לא רק
לשמעה אלא גם לעשותה… ואם בני ביל”ו
בתחלתם יצרו אגדה על “בעלי תשובה”
שבסטודנטים ובזה, הועילו שהתנועה הציונית
במהותה, הדתית-לאמית תקבל גם צביון
פרוגרסיבי עם דעות חדשות המושכות את צעירי
הדור, – הנה שארית ביל"ו האחרונה, במעוט אחר
מעוט זה שנשאר עומד על קרקע גדרה, הועילה
לסים את האגדה במופת, מופת נאה שחזק את
האמונה בחבת ציון…



שארית מצערה זו לא יכלה עשות את “המושבה
למופת” שחזתה לה האגדה מראש, אולם טפוס
למופת – מעוט זה יצר לנו! טפוס של צעירים משכילים
העומדים במסירות נפש על עבודה קשה ומתמידה
וביסורי יום יום האוכלים כחלדה – ואף על פי כן
עומדים הם וממשיכים את האגדה הגדולה אגדת ארץ
ישראל; והביל"ואים אבות גדרה –מופת לכלם הם!



אותם הביל"ואים על הכל ותרו. גם על חזיוני רוחם
הסוציאליים לא עמדו; אך על חזון אחד לא ותרו,
עמדו ויצילוהו להם, והוא חזון שיבת ציון –
ותחי האגדה בגללם!



ועדין הולכת היא האגדה הבילו"אית ויוצרת
כדמותה וכצלמה בנער העברי. – והנה דור דור
וצעיריו, דור דור וחלוציו לציון, דור דור ומהלכיו
לשטותיו – וכל הצעירים הללו המתאמצים לשאת
בסבל ולהעפיל, אלה היודעים לסבל וגם לותר
בשביל העקר הציוני – כל אלה יד האגדה
הביל"ואית היתה בהם, –



ואלה תולדות ביל"ו.










כך במקור – הערת פב"י.  ↩



ויותר מפרש: “יסוד מזכרת משה מונטיפיורי
בארץ הקדושה”, – למען הבדיל בין זו ובין 	 החברה הלונדונית, שנוסדה כבר אף היא לכבוד השר חביב העם זה, ותקרא בשם “מזכרת משה”.  ↩



דב אריאל (ליבוביץ) במאמרו “המושבה גדרה” 	 שבלוח לונץ שנת תר"ס.  ↩



אדמה שחורה, מצינת בפריונה באוקרינה.  ↩



דהי“א ד' כ”ב.  ↩



שופטים ט"ז.  ↩



“גדרות בית דגון” – יהושע ט“ז מ”א ושם ל“ו; דהי”ב
כ“ח י”א.  ↩



חשמונאי א‘, ט“ו מ”א ושם ט"ז ו’–י"ד.  ↩



יהושע ט“ו י”א.  ↩



דהי“ב כ”ו, ו'.  ↩



חשמונאים ב‘ י"ב, ט’ יו"ד.  ↩



גטין נ"ג.  ↩



כי זה “משה” ההר נמצא כלו אבן ויחדלו
ממנו.  ↩



כדאי לצין שהסכומים ההגונים לישוב
ארץ–ישראל באותו זמן–כנראה ממכתבו של
ויסוצקי (“כתבים לחבת ציון” צד 503)–היו בערך
15000 רבל…  ↩



על זה ראה בחוברת “ראשון לציון” הוצאת
“לנער” עמוד 26–24.  ↩



ח' חיסין “ביומן אחד הבילואים מן ט”ו וכ"ב
פברואר 1885.  ↩



ראה מכתבו של הרק“ז ויסוצקי ב”כתבים לחבת
ציון" (כרך א‘ מס’ 265) עם ההערה אליו שם.  ↩



“כתבים לחבת ציון” כרך ב‘ עמ’ 178, 177.  ↩



מ“יומן אחד הביל”ואים“, מן הרשימה של כ”ה
אפריל 1887, וממכתבי חיסין ב“כתבים” הנ"ל.  ↩



בסוף ה“יומן לאחד הביל”ואים".  ↩



והוא אמנם שב עם משפחתו, בשנת תרס“ה,
כשהוא ד”ר לרפואה, ונשתקע מאז בארץ; והוא
ששמש שנים אחדות בא–כח הועד האודסאי של חברת הישוב.  ↩



ראה “כתבים לחבת ציון” כרך ב' לפי “רשימת
הענינים” בערך גדרה, ולפי רשימת הכתבים
בערכין: ברלין נצ"י, מוהליבר ש.  ↩



“כתבים לחבת ציון” כ‘, ב’, עמוד 392 ועמ' 340.  ↩



על כל אותו פלמוס ראה “כתבים לחבת ציון”
כרך ב', לפי “רשימת הענינים” שם, בערך
“שמטה” ובספר “דרך לעבר גולים” עמוד 131 – 127.
והציטטים שבכאן משם נלקחו.  ↩



ר' יעקב שכביץ, למדן תלמודי מפלג ובעל
השכלה, בא עם ביתו לגדרה בשנת תרנ"ג.  ↩



הוא נפטר בשנת תרפ"ב (באלול) משהובא בחליו
ירושלימה ויקבר שם.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14268