


	
	מעשה בשליח צבור / שעשה בחכמת הדבור
	




פרק א



מספר במה שנאמר: / צדיק אוכל לשבע נפשו / ובטן רשעים תחסר.


(משלי י“ג, כ”ה)


המלך הגדול, מושל המדבר והיער – הארי, עשה משתה שמנים לכל שריו ועבדיו הנאמנים, – סעדה גדולה בכבודה ליום הלדת המלכה, ירום הודה. ויט ביער חפת-כבוד, אהל רקמות, מעורות אויביו אשר הכריע במלחמות. – ויהי בהתאסף שמה כל הקרואים, והמה מחכים בנפש תאבה לסעדת חמדה טובה וערבה, ויצא אליהם הברדלס השר, הממנה על הטכס שבמלכות הבר, ויקרא לאמור: “הכונו השרים, הכן לפלחן! וכבוא המלך והמלכה לשלחן, תקדמו פניהם בהימנון של ברכה – שכבוד מלכים בשיר ושבחה!”



שמע זאת הקהל ויצא לבם. אלה יראים ומחשים ואלה תמהים ומלחשים: מה לשירה ולפינו? הצפרים היינו, לצרצרים דמינו? או למען התאנות לנו נקראנו ובאנו?"… ועל כלם הזאב הגדול הבהלה בקולו, קול יללה: “וי לראשי!” – קרא: “כלום אבי הקצב למדני חזנות? ופי איך יהגה הפעם רננות?” – ויהי החג לחגא מפני המבוכה והדאגה; ורבים מהמה חרדים לעורותם, פן עור תחת שיר יתנו במותם, ולכבוד חפה יעשו גם אותם…



והנה צץ ויעמד אחד השועלים וישתחו בכבוד לפני הנקהלים, ויען בענותו ויאמר: “סברי מרנן ורבנן לאחיכם הקטן עד שלא עמד וקטרג בכור-שטן! אכן לא בחכמה אשתבח חלילה – כי מה אני בסוד חכמי פלילה? אך דבר יש בפי, אם תאבו – אגידנו, ואם תמאנו – אצפיננו, כי רק למצותכם יוחיל עבדכם בן אמתכם”… ויאמרו לו: “דבר דברך והשמיע”. ויען: “ובכן, הנני מודיע לכבוד רבי המדינה, כי חנני אלהים ידיעה בנגינה; שכן עסקי מאז עם בעלי השיר, עם עופות שביער ועופות שבעיר, ומהם למדתי בכה וכה להנעים זמירות לכל עת-מצוא, – הכל כיד השירה הטובה עלי, ואף על פי שאיני כדאי”…



ויהי הוא טרם כלה וקפצה אליו העדה כלה, והם יחד מפצירים ומעתירים בהמלה: “עשה צדקה וחסד עמנו! שליח צבור תהיה לנו! שיר המלכות שא נא בשם כלנו!” – וישמע השועל וישב ויקד ויאמר: "כבדתוני, השרים, ואכבדה. שכן אין מסרבין לעדה. אך זכרו נא, בבקשה מה שנאמר:



צדיק אוכל לשבע נפשו

ובטן רשעים תחסר…



והנה, אנכי למלכות, אנכי אשירה, וכל אוני וגרוני למענכם אעירה, ואתם אז תשבו בסעדה המוכנה ואכלתם כצדיקים מנה אחר מנה; ברם אני עני וגוע עדין לא יודע, מתי אעשה לכרסי התובעה?… כי על כן אולי תעש לי זאת הטובה, כי יתן לי עתה חלקי הקט, ואסעדה נא את לבי כמעט, ולא ארעב כרשע ויהא בי גם כח לעמד בשירה לפני המלך ואשתו הגבירה".



ויתחננו השרים אל שר הטכס – ויעתר להם ויצו – וימהר הטבח ויבא מכל מאכל עד רב, ויושם לפני בעל השיר והקול, ויאכל לבדו אכל ושבע מכל. וכאשר מלא כרסו מכל המוכן, עלה השועל ועמד על הדוכן – ויען ויאמר כדברים האלה:



“כעת, מורי ורבותי, עוד שאלה קטנה למעלתכם – והיא לטובתכם! דעו, מן המנהג הוא בכל צבור וצבור שיהיו עוזרים לחזן ומפזמים לו בדבור. ולמה? בשביל לידע ולהודיע שהשירה אמורה על דעת הקהל ובהסכמתם הגמורה. אף אתם – מן הדין שתענו אחרי על הברכות – ועזרתוני במקרא אחד לפחות”. – ויענו את השועל לאמר: “הננו לעזרך אם לא יקשה ממנו דברך; ועתה הגידה, מה המקרא אשר תצוה ונקרא?” ויקד הענו וייטיב את פניו ויאמר: "בלעדי! רק חרוז אחד הקהל לי ירן, – חרוז קצר הקל לזכרון ונוח לכל גרון, בו אחרי תענו וכה תברכו, לאמור:



במהרה, במהרה בימינו, אמן!"



מקרא קצר ושגור – ונתקבל בפי כל, הוא ונעימתו הנוחה לקול של כל חיה ובהמה אשר בהמה – ויריעו בששון ויענו יחד בחבור: “יחי רבנו שועל שליח הצבור!”



וכלם מחכחים ומתקינים גרונם לפזום פזמונם, וכל הקולות קוראים בהמונם:



במהרה, במהרה בימינו, אמן!"



איש כהגותו ואיש כגעותו – ויחרד היער וינועו אלונים לקול המות שונים בתקון הגרונים, עד שהריע השופר הגדול בפי הכרוז – החמור, ויהס את כלם ויעמדו בתור – ויופע המלך ויבא בהדרתו ועמו לימינו הלביאה רעיתו.



ויהי כשבת המלך ורעיתו הכבודה, וישבו גם כלם מוכנים לסעדה, מחשים לפיטן כי יפתח המנונו במתק לשונו ונעם גרונו. ולא אחר השועל ויעל על דוכנו, אל נכח המלך מעבר שלחנו, ויען ברננו:



אנכי למלך, אנכי לגבירה!

ובשם כל העדה הזאת הכבירה

הברכה לכבודם אשאה, אשירה! –

רמז לקהל – ויריעו בפזמון גם יחד:

במהרה, במהרה בימינו, אמן!"



ותעל בסערה הפתיחה הנאדרה, ועל פני המלך והמלכה זרחה נהרה – והמה מחכים לברכה שתבא בשבחה… והנה הפך החזן את פניו למעלה, כלפי העורות המתוחים, ואצבעו למטה מורה כלפי המלך והמלכה הסמוכים, וברמיזה וקריצה אחת למעלה ואחת למטה אז ישא המליצה:



אשרי היושבים בחפת עור שונאים! –

וכשם שישבנו בצל אלה העליונים,

כן נזכה עוד לחסות בצל שני התחתונים! –



הה לנאצה! תחת ברכה קללה התפוצצה – וכמכי ברק-רעם נעוו מאימה כל חיה ובהמה וידמו כאבן… אך זה הקצב הזאב במליצה וחידה מה יבן? ויען הוא אחד מכל העם בקול חזק ורם:



במהרה, במהרה בימינו, אמן!"



“קשר, הו קשר!” – צוחה המלכה צוחה ותפל להתעלף על ככה, והמלך בחמתו: “תפס את המורדים!” – הרעימה שאגתו… אך שליח הצבור כבר קפץ מן הדוכן – ואינו מן המוכן. אף הזאב, שנתפס על הסף בפי כלב רב, תלש את עצמו מיד ונשאר בפי תופסו אך הזנב בלבד, והוא גופו גז חיש ורץ בעקבות הש"צ! – –



הרצים יצאו דחופים בדבר המלך לתפסם, אך המה, הזאב במומו והשועל כתמו, באחת המערות כבר באו נחבאו – ולא נמצאו… ובינתים, גם שאר כל הקרואים בפחדם נמלטו, מפני זעם המלך נשמטו, איש על נפשו הריקה ברח בלאט – ולא נהנה מן הסעדה אלא החזן בלבד. – לקים מה שנאמר:



צדיק אוכל לשבע נפשו

ובטן רשעים תחסר…



והצדיק, אותו ר' שועל ש"צ, שוכב לו במערה העמקה, ועל נפש שבעה ובטן מלאה הרי זה מפהק לשנה מתוקה; אך לצדו שם מכה ומצוקה, – כי זה חברו הזאב גונח מכאב, מתנודד, מתנועע ואינו מניח לישון לשבע: “מה פשעי?” – הוא קובל: “מה חטאתי, כי רעב וחסר מן המשתה יצאתי?” – ונופל על פניו הוא בוכה על הזנב כי לקח ואיננו – ומי ישלמנו? – ומה יעשה לנחמו השועל מרחמו? הוא משדלו בדברי ידידות ועל לבו ידבר במאמרי חסידות, מדבר ואומר: “הו, אחי לצרה, מה תתאונן כאיוב ותדבר סרה? וכבר הבטח ונאמר: ‘צדיק אוכל לשבע נפשו’… ואתה, צדיק ונקי, על מה אתה נאנח באוי ואח? שכב שלום, והאמינה ובטח, כי המקום ימלא חסרונך ויתן לך בעוד מחר כרצונך, – שכן נאמר: ‘רצון יראיו יעשה’ – והקיצות לבקר ומצאת את חלקך שמן, כמו שאמרנו וענינו: במהרה בימינו, אמן!” – – כך נזלה אמרתו מלשון רכה כצרי על המכה; ומרב דברי תורה וסברה, נלאה הקצב ונרדם בצרה – ויישנו גם שניהם בסתר המערה.


  


פרק ב



מספר במה שנאמר: / אבות אכלו בסר / ושני בנים תקהינה.


(ירמיהו ל“א, כ”ח)


למחרת השכים הזאב ויקם על השועל – ויהגה ברוחו הקשה: “כעת אטרפך ואכלך, חזן רשע! כי אחרי חשבי מצאתי אשר רק ממך כל רעתי. את סעדת המלך הפסדת לי אך אתה, על כן בשרך למאכל יהיה לי עתה!”



נשתעל השועל ונתאנח כחולה וביד על לב התחיל קובל בכאב. אמר: “ולו זה קפדת את יתר שנותי – ותפדני, אחי, מכל ענותי! אבל איך אכשילך בטרפה ואני מכה שחפת ושדפה? בשרי, ראה, יבש כחרס, אף דמי בעורקי אך רעל וארס, והאוכל אותי – מותו במותי… ואלו לעצתי שמעת – מיד, אחי, נושעת ושבעת. כי דע, מקום אחד יש כיום הזה, אשר בו תמצא לאכלה בכל פה, כי יביאו שם לפניך מן השוק ומבית-המטבחים כל מיני בשר ודגים תאוה לעינים”…



“שקרן, אי שקרן! מה היום מיומים?” – נהם הזאב על השועל בחמתו. – “שכחן, אי שכחן!” – ענה השועל לעמתו: “ולאו ששי בשבת היום ליהודים? יום שהם מתקינים לשבתם מטעמים שאין כדגמתם בכל העמים: דגים מפטמים מפלפלים ומטגנים, כבד על צנון ועל בצלים כתות בשמנים, ורגל עגל ברטבו קרוש על שום, ובשר נא ומצמק עד חום, ועל הכל פשטידה חמודה מרבכת ושמה קוגל בלעז, – קוגל, הוי אחי, שמלאך שבת אפה ויעש! – ובאלה לא חפצת?”…



שומע הזאב ומזקנו ברעבון לקק ילקק את ריר התאבון – ועדין הוא מפקפק ואומר: “ידעתי דבריך, דברי חסיד ותם! ולמה לא תלך אתה לשם?” – “כיצד?” – ענה השועל שמח: “אני הרי בכל ערב שבת טורח ועושה שם עם אשה אחת נדיבה, בעלת-בית טובה ומיטיבה, ואוכל עמה גם בששי וגם בשביעי, כמאמרם: ‘מי שטרח בערב-שבת יאכל בשבת’… ורצונך? בא עמי, רבי זאב, ותקבל גם אותך בחפץ לב! שכן היהודים ליום מנוחתם מזמינים אורחים לארוחתם, בא ותראה כמה גדולה נדבתם!” – –



והזאב אחרי השועל זה רץ ומתבהל לבוא בעוד בקר לשכונת ישראל.



באו עד קצה עירה נושבה ועמדו לפני חצר בדולה ורחבה: “כאן היא הדירה של אותה אשה יקירה” – אמר השועל: “ועתה, רבי זאב, הואילה ובא, וכמו בתוך ביתך עשה לך פה: בקע עצים ושא מים והכינה, ואני השוקה אעלה, לקראת גברתנו העדינה, ואת סל הבשר והדגים על-גבי אטעינה”… “ולמה כך?” – נצב הזאב לריב: “הוי אתה חוטב עצים ושואב מים, ואנכי הקצב אביא מבית-המטבחים!” – נסתכל השועל וראה – בחצר אין איש, והסכים לו חיש, ואמר לחברו: “ברם חולה וחלוש אני, לא עליך, אלא אין מסרבין לגדול – ויהי כדבריך. אני כאן אעשה, ואתה רוץ ועלה, – השוק שם למעלה, – ובעלת הבית שם ממתינה בסלה – ואמרת לה כי אנכי שלחתיך… קפץ, דודי, אל תאחר, שמא יקדמך אחר!”



ודץ רץ הזאב, עלה ובא – והשוק כלו נתבהל וזע! אנשים ונשים נזעקים, נרעשים, ועל הזאב המונים המונים במקלות ומגרפות ובמרדות וקלשונים, יחד אבות ובנים, מי בעצים ומי באבנים, חובטים ומסקלים מאחור ומפנים… והזאב – נס גדול היה עמו שם, שנמלט בעוד עורו על בשרו השותת דם!



והשועל, בין כה וכה, עשה תוך החצר את שלו, שתפס מן הלול תרנגלת שמנה ובריאה ואל המערה עמו הביאה ואכל כדי שביעה – וישכב מפהק לשנה של צהרים, מפהק ומדובב בעצימת עינים: “היהודים, ודאי, כבר מלחו את עורו של חברי, עליו השלום. עתה אשכבה אישנה, אולי אזכה בעוד ימים ואראה את פניו בחלום”… אך הנה בהקיץ אהה! – צץ החבר, קרב ובא! – – חי חי עומד הזאב, לזעוה, חורק שנים מכעס, וקול יללתו – דאבה…



“שלום עליכם!” – קפץ השועל וקרא, מקפץ ומתכון להמלט מפי המערה, מקפץ ואומר: “כנראה אכלת כבר סעדת שבת משבחה, שאתה זה עונה “זמירות” כהלכה… כי עתה בא אחי ושכב, מטתי לפניך בכבוד רב! כי לאחר סעדת שבת – טובה המרגעה על בטן שבעה”…



“דם, רמאי ונוכל!” – נהם הזאב עליו מרה וסתם בגופו את פי המערה: “אתה למנוחות הביתה הלכת ואותי למכות בין היהודים שלחת? עתה, עמד אל תנוע, שעת דינך הגיעה, עיט צבוע!” – “אבל מה פשעי, חבר ואוהב?!” – קרא השועל בקול חולה וכואב: “הקדחת אחזתני ועל אכלי ותרתי, ובנפש חולה הלכתי נגררתי וחזרתי למערה לשכב בצרה… ואתה – כלום לא קבלוך היהודים בחבה ולא הושיבוך בראש המסבה?” – “יפה הושיבוני!” – משיב הזאב ונושף באפו: “ראה, הכוני, פצעוני כל יהודי בזעפו וישלחו בי את מגרפותיהם ושאר כל מגפותיהם!” –



“הכוך? אוי לי! על שום מה? מה חטא ועוון מצאו בך, שה כשר ותם, כי פצעוך עד דם?!” – כה קרא השועל ויספק כפים, וכראיה לצערו הדמיע את העינים. אולם הזאב בלי רחם חורק שניו על המנחם – עוד מעט וישסעהו, והשועל במה יפיסהו?… אין כחו אלא בדברים – והרי הם נאמרים וכשטף נגרים: "אכן, עתה זכרתי, אחי ואדעה! היהודים בגלל אביך גמלו לך רעה… כן-כן! – אביך, זכר צדיק לברכה, זאב כשר היה גם הוא כהלכה, אלא שהוא, במחילה, היה להוט לאכילה; ופעם אף הוא בא להתקין עם היהודים את צרכי שבתם, והמה – לא נחה בו דעתם. ומשום מה? שהוא את הכל חטף מבעל הבית, ואכל ולא הניח אחריו אפלו כזית. – עכשו בקשו להודיע לבן שלא ינהג אף הוא כמו כן… ולא על חטאך הכוך, אלא לקים מה שנאמר:



אבות אכלו בסר

ושני בנים תקהינה"…



“מה-לי מעשי אבות, מה-לי משלים, ובטני ריקה כאחד הנבלים!” – קרא הזאב ויך כפו על פי השועל בזעפו. והשועל משפיל קולו, קול ענו, ועדין הוא מטיף חסידות לפניו: “אבל, הבן! למה יזעף לבך כעת על אביך המת? הוא מיתתו כפרתו ובגן-עדן מנוחתו… אף אתה – הן טובה המרגעה לנפש יגעה – לך, אחי, לך למנוחות… כלומר, במטתי שכב ותנוח, ואני בינתים כאיל שלוח, לפנדק הקרוב ארוצה ואביאה מכל אשר אמצא ונפשך אשביעה!” – ויתמרמר הזאב: “שוב אתה מבקש להתפטר בבריחה?!” – ולשועל בערפו תפס בנשיכה: “לא! לא תקום עוד ערמתך, ופה תהיה קבורתך!”…



אך עוד לשועל מלים וידבר בנחת כשהוא מפרפר ממכאוב ופחד: “משמע” – הוא אומר: “שרצונך, אחי, לילך עמי יחד? בבקשה! אך אל נא תעכב, – הואילה והוצא את שניך במחילה, ויחדו לפנדק נלכה נא כה… דיך, אחי, והרף ובא! – בפנדק מכיסי אשלמה בעדך – ויהי אלהים עמך בסעדך… הן צמת, ידידי, התענית ורעבת, ושם בשר כבשים תמצא כאשר אהבת; בשר מעשן ומבשם שם מוכרים בזול, ונאכלה שם, אחי לרב ומכל!” גדלה ההבטחה – ותהי ההנחה: “עוד זאת הפעם אותר על בשרך ואנסה את דברך” – כה אמר הזאב וירף מחברו, – ויצאו שניהם יחדו מן המערה, ולפנדק, לפנדק נחפזו כסערה!


  


פרק ג



מספר במה שנאמר: / "צדיק מצרה נחלץ / ויבא רשע תחתיו.


(משלי י"א, ח')


רץ השועל לפני הזאב, עובר ומחליף ארחותיו, נוטה לכאן ונפנה לשם – נעו מעגלותיו ברב מחשבותיו; והזאב אחריו אץ ושומר עקבותיו… “והיכן הפנדק, איהו סוף-סוף?” – “הכל, רבי זאב, על מקומו הטוב! אלא כנראה, הצדה הטיתי וקצת נתעיתי… אך ‘יגעתי-מצאתי’ – אומרים היהודים, אף אנו מצא נמצא לאחר הנדודים. חזק, אחי, חזק ואמץ ולטוב הוי רץ!”



“ולמה זה אתה התחלת כורע ומהלך כצולע?!” – שאל הזאב, ובאזן הרע תפס בעבור הקימו… אך השועל תרוצו עמו: “הו, מר זאב!” – קרא בההימו: “מכאובי לאויבי! – זה זנבי הארך מקצר את ימי, שהוא מתחבט ומתלבט ומעכב לפעמי… ואתה – אשריך, קל שבקלים! כי בלי משא זנב – כמוך כעוף כנף! וראה! דומני, הפנדק בהר שם למעלה, ואני הצולע אך לאטי אתנהלה; ולמה תתענה בגללי עד בוש? שא רגליך, אחי, ועבר אתה בראש!” – “למען תתמלט מאחרי בהחבא? דם, נבל, ורוץ ונהג והבא!” – כה ענה הזאב שלא כמדת חברים, ומה יענה השועל לחושד בכשרים? על כרחו הוא רץ בחם היום, קופץ לצדדין הלום והלום, והזאב רודפו, פיו נושף חמה, שניו נוקשות וקול נחרו אימה…



“אנוסה מלפניו” – החליט השועל בלבבו, ושלא במדה קפץ הצדה – ונתפס בזנבו! ועמד מיד בלי ניעה, מתמם פניו ושואל בתמיה: “ולמה תפסתו ותעכבני, הו אבי? המקנא אתה בי על זנבי?… ובכן, הנה בדרך הליכה, נסורה שם לבקעה שהיא מצמיחה כל מיני זנבות לחיה ולבהמה, ובחרת כנפשך לך אחד מהמה!”… אך הזאב שוב אינו מתפתה, אלא הומה ונושכו, סוחבו ומושכו: “לך למישרים וחדל מן השקרים! לפנדק הביאני, ולא – והיית לגזרים!”…



אהה! אין מנוס אין מפלט – והוא מרדף בלי הרף… והנה זה ערב, אך זה הירח על מלואו זורח, ואיכה יתעלם לאורו בורח?… מסתכל השועל – כל עצה נכזבה! אך הנה שם באר – ונצנצה מחשבה, עצה חדשה כלפי הזאב הרשע!



הבאר, באר של גלגל היא, ובגלגל כרוך חבל, ובחבל לשני קצותיו שני דליים, אחד על פי הבאר תלוי, והשני מתחת שרוי במים, ואם יורד העליון למטה והורם התחתון למעלה – ויקרא השועל: “הצלה הצלה! – זהו שנאמר ‘צדיק מצרה נחלץ’, כי הנה זה באנו! יגענו, אחי, וגם מצאנו! מרתף זה הרי הוא בית-היין, אותו פנדק שבקשנו כל כך! וקרב נא וראה את המוכן כאן לך!”



הקריב הביט הזאב והנה דמות הלבנה היפה מן המים נשקפה… והשועל בשמחה אומר לו: “רואה אתה, דודי, ככר צחה זו? דע, גבינת כשבים היא! – והנה זה הכלי שכמראה הדלי, בו יורדים לפנדק שלמטה, אף אתה שב – וכרגע יביאך בלי פגע! ובא נא, הצדיק, ואכל כנפשך, ואני – אחריך, ועד שתאכל מן הגבינה, מאכלי בשר אנכי אזמינה! ולמה אתה עוד עומד וצם ומאכל ראשון כבר מוכן לך שם!”



אך הפעם נזהר הזאב, פקפק ואמר: “ולמה לא תרד אתה בתחלה?” – מיד שש השועל וענה: “במחילה! אמנם קטנתי כי אקדימך. אלא אין מסרבין לגדול – ואשמעך, ויברכך אל ויחנך!” – קפץ לדלי, וברדתו קרא: “שלום לך הפנדקית, מרת שרה!” – וכרדת העליון – הדלי התחתון כן הורם ועלה, וקול השועל אחריו עונה צהלה: “רואה אתה, מר זאב, זה הכסא שהעליתי, הואילה ושב, וחיש תבא בשלום אלי, ופה – כה לחי!” – ועוד הוא מוסיף ומדבר בשמחה, וכמו מאכילה לשונו שם תמחא: “הגבינה, פנדקית, אך טעמתי – ואורו עיני כאלו לא צמתי! צפיחית בדבש היא, שמנה וברה! עתה מהרי, הכיני נא, מרת שרה! אטמה של עגל עם כחל של פרה, גם לשון בחרדל עם צלי טחול” – –



“הו-הו! עמד שם מזלל! המתן ואל תאכל הכל!” – כן קרא הזאב ולדלי קפץ מיד, הכביד – ושקע ורד, וכנגדו הדלי עם השועל הקל, נשא החוצה, אל על אל על!



ולמעלה, משהתנער בגילה ממי הטבילה, גחן השועל וקרא הבורה: "קצב בן קצב! עמד על דבר תורה! כי זהו שנאמר:



צדיק מצרה נחלץ

ויבא רשע תחתיו!



ומשבאת – הכבד ושתה! שתה מים מבורך ורוה כברכת חברך! שתה וזכרתני – וברוך שפטרני!"



ובזאת הברכה נסתלק הצדיק – ואיננו… אך אם תבקשנו –



בין הבריות תמצאנו… כי עוסק הוא תמיד בצרכי



צבור – ועם הכל הוא עושה בחכמת הדבור!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6270