


	
	לבבי נע ונד
	




לבבי נע ונד מאין הנחה,

ונשמתי באנחתי קדוחה,

ורוחי אחריך כאבל־אם

כמו היתה בך תמיד שמחה.

מאד נסמר בפרודך בשרי,

ותעיתי כשה אובד נדוחה,

ונפשי על הליכתי מבכה,

כאלו היא אלי מות לקוחה.

ואל מי עוד אצפה כי אהלך,

ומי אראה עדי אמצא מנוחה?

ואין השר בנו־יוסף לפני,

אשר יסמך לנפשי הזנוחה,

אשר פיהו לכל־צמא מרוה,

ומלתו לכל־רעב ארחה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32151