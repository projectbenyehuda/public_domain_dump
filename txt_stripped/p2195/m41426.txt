


	
	נזמר שיר בנעם
	



שיר ששלחתי להגביר החכם המרומם כה״ר שי׳ עבדאל יוסף יצ״ו שי׳ הנז״ל לעיר בצרה יע״א.

סימן: נשים.






נזמר שיר בנעם פה וניבי / לשר גדול והוא חמדת לבבי

שפתיו הם כלי יקר ודעת / כמו אגור יקותיאל ותשבי

יברך דוד בברכת אל לבניו / ומפי כל זקן תורה ונביא

מלכים מאדון יצאו וירבו / ויתנשא עלי אויביו כלביא

אדוני אשאלה ממך שאלה / ובך אבטח והשלכתי יהבי

אשר הגוי דלקני ואכל / לכל הוני וכספי גם זהבי

שלש מאות וששה וחמשים / אריות בכתובים בכתבי

בבקשה היה אדון, לעזר / להועיל על ידי אחי, קרובי

ותציל את בצירי ממשנאי / לך אקו אדוני וחביבי

ומצוה זו יקרה היא בערך / תחיה בה נפשות הסביבי

וכל בני משבחים בהלל / מפארים ואף רוחי בקרבי

ועל הכל סליחה לי אבקש / בחסדו יעביר פשעי וחובי.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41426