


	
	נורא במרום
	



פיוט לליל שבועות. סימן: נשים חזק






נורא במרום אדיר

נעלם דוד מרעיון

ובעת תורתו האדיר

כבוד הודו ישירון.

שמעה עמי תורתי

ישראל האזינה.



שרפי קדש במעונו

עמדו על משה לשטנו

פרשז עליו עננו

ויהי מלך בישורון.

שמעה עמי



יחיד שוכן רום חביון

תקום תרחם ציון

וישב בה עם אביון

יחד שבטי ישורון.

שמעה עמי





ממציא ישע ופדיון

מהר תבנה אפריון

נכח פני אל עליון

אין רם כאל, ישורון.

שמעה עמי





חזק ידים רפיון

וסלח לי שגיון

רצה רחשי והגיון

שפתי לך ישירון.

שמעה עמי









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41499