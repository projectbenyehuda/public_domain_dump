


	
	אשורר שיר לשר
	



לכבוד שיך ששון בן צאלח דוד

סימן: אני נשים.






אשורר שיר לשר וראש קהלה / נשיא הדור והוא נזר לגולה

יהי רצוי כקרבן שי ותודה / נאומי לו כמו מנחה בלולה

שבע רצון יהי דשן ושמן / יחי לעד ברב טובה כפולה

מרומם יהיה על כל ברכות / והצלחות ברב שמחה וגילה

ידועה לאדון מאז קדומה / אשר יש לי עלי הגוי עלילה

בבואו פה לעיר בבל אזי שר / אבו יוסף לבקש לו מחילה



אזי ספר והכריח להגוי / לשלם לי קרוש קו״ף בחבילה



ושר אמר שהוא התחיל במצוה / ואדון הוא אשר ידע שבילה

והוא יביא לגמר טוב לדבר / בחכמתו הרמה הגדולה

והן עכשיו לחסדו המרבה / אני צופה והוא ממציא תעלה

ומצוה זו יקרה היא בערך / ומי הוא זה אשר ידע גבולה

ובשכר זאת אלהים חי ירימו / מאד יגבר ויתנשא במעלה

ימלא משאלות לבו לטובה / ולא יראה לשום צער ומחלה

ויחזר אל נוה קדשו בכבוד / ברב כסף ורב זהב ושמלה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41431