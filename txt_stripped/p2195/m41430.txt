


	
	אני לך
	



לכבוד אהרן שלום ב״ר יעקב גבאי

סימן: אהרן שלום בכר יעקב יצו, נסים.






אני לך דוד אזמר בתהלה / לשר גדול וטפסר בתהלה

הלא הפליא חסדיו בכתבו / והוא הקדים לשלום בתחלה

ראו הדור כתבו ואמיריו / באהבה גבהו לשמי זבולה

נדיב לבב והוא נסתר ואכן / כתבו אהבה מודע בנגלה

שפתיו ינטפו נפת ויותר / מתוקים הם וזה דרך שאלה

לעולם יהיה דשן ושמן / ודרכו תהיה דרך סלולה

ויחזר אל נוה קדשו בכבוד / בעשר רב וגם טובה כפולה

מידעיו הלא הם ישמחו בו / וישישו ברב שמחה וגילה

בבואו חיש הלא יזכה לבנים / כזית על פני מים שתולה

רצה שירי וקבל מאמרי / יהי רצוי כמו מנחה בלולה

עשה עמי למען אהבתך / קדומה היא והיא עולה למעלה

בכל יום חוב עלי רע ואהוב / יהי זוכר לדודו בתפלה

צעדיו ישמרה האל בחסדו / ויראה את בני ביתו בצהלה

דעה אהוב בשמחתך לבבי / מאד ישמח ברב שמחה גדולה

גלילת אצבעות ידך תרפא / נפשות המענות עד נקלה

ושירתי לדודי היא בחנם / ואינני מצפה אל גמולה

והוא הקדים והגביר בחסדיו / גמול הטוב נשלם לו במלה

נשבח לשוכן בערבות / לאל עליון והוא נורא עלילה

שבע רצון יהי דודי ומלא / לברכת אל ולא ידע גבולה

ימלא משאלות לבו לטובה / ויצליח וימצא חן וחמלה

מאד יגבר ויתנשא וירום / עלי אויביו יהי עולה למעלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41430