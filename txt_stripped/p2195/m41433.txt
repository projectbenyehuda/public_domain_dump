


	
	נזמר שיר ושבח
	



לכבוד שיך ששון בן צאלח דוד

סימן: נשים.






נזמר שיר ושבח גם תהלה / לשר גדול והוא כתר לגולה

שפתיו ינטפו מר ואהלות / בעת כי יפתחה את פיו במלה

יהי ברוך בצאתו גם בבואו / ברב עשר וממשלה גדולה

מרומם יהיה על כל ברכות / והצלחה מרבה גם כפולה

אדוני שלחו למר ויחיה / כתב עבור להורות את שבילה

ונכתב עת מאד צר הוא ללקות / במאמר צור והוא נורא עלילה

וידעתי כי יש הפרש והבדל / בחשבוני וחשבון ראש קהלה

ואמרתי אגל אזן ידידי / לבל יחשב עלי עבדו מעילה

ועוד שבח ולא עמד בחלוף / ההבטה לעיר וכרך גדולה

ויש הפרש לבין בבל ומארדין / כשש מעלות בארך המסלה

ונכתב לאדון כפי ירושלם / ללקות צר והוא לך הוא תחלה



תשע עשר דקי שעה ואחר / ליו״ד שעות ביום דלת בלילה



וסוף לקות שלש עשרה בשעות / וכ״ג דקים ותעלה לו תעלה



כפי בבל מהרה יהיה לקוי / בח״ת שעות ונו״ן דקים תחלה



וסוף לקות אחת עשרה בשעות / ור״ן דקים ונגלה בהמלה



ויש הפרש כמ״ה דקים בקרוב / לבין בבל וציון עיר תהלה



למארדין יש כמ״ה דקים בקרוב / ואם תהיה שגיאות תן מחילה



לאל עליון אני פורש לכפי / ושואל בתחנה גם תפלה

ששון לבי יהא מצלח ועומד / ודרכו יהיה דרך סלולה

וימצא חן ושכל טוב בעיני / מלכים גם סגנים חן וחמלה

ויחזר חיש ברב ממון ועשר / בלי מדה ורב כסף ושמלה

יהי משבע בשבע הברכות / ושמח ברב שמחה וגילה

אדוני יאריך ימים במלכו / וכל ימיו יהי נשיא לגולה

יהי זרעו בדומה לו ויותר / וכנטיעה עלי מים שתולה

ויגביה לכוכב מערכתו / וגל ירום מאד יגדיל במעלה

תפלתי לבורא רום ותחת / יקבל לי וישמע זאת שאלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41433