


	
	נוטה שמים
	



סימן: נסים חזק






נוטה שמים, שובה לי

מלכי חנה תוך אהלי.





נחלת צבי תפארה

על ראש שמחתי אזכרה

שלח מבשר במהרה

יאמר קומו נעברה.





סלו לרוכב ערבות

אל הגבור בקרבות

יבנה ערים הנושבות

הנה בצורות וטובות.





יסד, צורי, יסוד מקדש

גם תכין מזבח חדש

ויקריב כהן המקדש

אז נשיר לך שיר חדש.





מוציא אפלה לאורה

בנה היכל ועזרה

ושם נדליק המנורה

עדות היא לשכינה שורה.





חזק קבץ את קהלי

ושור עניי ועמלי

אתה תומיך את גורלי

לבל אטה על שמאלי.

על שמאלי על שמאלי

לבל אטה על שמאלי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41586