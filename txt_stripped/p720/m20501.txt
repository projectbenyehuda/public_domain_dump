


	
	בכי ושחוק
	






בוכיה מתאבלת אותך חזיתי



ורסיסי דמעה על-עיניך תכלת,



אגלי טל אורת אז לראות דמיתי



על-דודאי השדה וחבצלת;



חזיתיך צהלת, שמחה גם-שחקת



ושתי עיניך יחד אורו נהרו –



מברק קרניהן אספה נגהה ברקת



ופני הספיר בושו גם-חפרו.



כשמש בעד-עבים עת תשלח קרנים



תפיץ אור נעם ביקר שלל-צבע



גם כי-תבוא, ינטו צללי ערבים,



נכחה יופזו כל-ראש הר וגבע,



כן משחוק שפתיך יוצק שבע שמחות



אל-חדרי נפש זעפה ונעכרה,



אחריו עוד יאיר נתיב נגה צחצחות



ובמשכיות לבב יופע כמו-נהרה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20501