


	
	הכל הבל אמר הקוהלת
	






לי נתן שם טוב, חכמה. אהבה וממשלת



גוי בריא אולם, איתן כמו בימי נער,



כוסי מלאה יין, בשמן רגלי טבלת



ואתעלס עם יעלות-חן, רכות יפות תאר:



ביפי חמדת עיניהן את-עיני הרויתי



ונפשי שבעה-לה ענג עם-תאות בשרים,



גם בכלי-חפץ וסגלות היכלי מלאתי



זולתי כמוהם לא ראתה עין מלך ושרים.



אפס לימים האל לבי כי סבותי



וכפי מסת זכרוני פקדתים אחד אחד,



אל-תענגות חלדי כלהם עת בינותי



אז בחבלי הקסם אסרו כל-חושי יחד, –



אך זה חזיתי, כי לא גז יום, לא חלף ליל



בם שבעתי ששון בלי-מחול בעצבון רוח,



לא נמצא לבוש מלכות, אדרת שלטון וחיל



בם לא יחרד לבי לרגעים, נפשי תנוח.



גם-נחש ערום שם זחל בין סבכי חרש



אל-קול קסם ישמע, יקשיב לחש ושיח,



אך בקרב איש ולב עמק דאגה כי תך שרש



מי יוכל יעצר-בה ושאונה מי ישביח?



כפתן חרש לתבונה לא תשמע התוגה,



לא תאזין לקול חליל, צלצל עגב ונבל,



כסלון ממאיר וכקוץ מכאב תמחץ בלי-פוגה



ונפש אנוש אנוש כל-היום תשא הסבל!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20505