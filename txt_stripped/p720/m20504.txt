


	
	שאול בהעלותו את-שמואל
	






אשה! מלחשך יקיצו ישני אדמה



קסמי-נא באוב, העלי-לי את-הנביא!



"עלה עלה שמואל, שא ראשך מגי שממה!



שור, הנה הראה, הה מלכי, אבי!"



פיה פצתה אדמה, הנה-זה עומד בעב עננה



יועם אור היום, מברק מעילו נהרה נצפנה,



מעיניו הנקפאות נשקפו מות והרס



זרעי ידיו רקבון, ערקיו יבשו כחרס,



כפות רגליו עצמות צנמות, נעו נדו יחד



מבלי-עור מבלי-גידים, מזרות זועה ופחד,



על-שפתיו לא-נעות נשמת חיים לא תידע



כהמות רוח ממחלות עפר קול ברגז ישמע,



שאול ראה ויפל – כאלון ביום סעה וזעם



יתש בהמה לארץ מתגרת ברק ורעם:



"למה זה אנוש משנתי ירגיזני?



מי-זה עורר רפאים שם יקראני?



האתה, מלך, בזה עין-דאר?



ראה! עצמי עששו, קרים ככפור.



הנה כי-כן צלם תבניתי עתה –



אך מחר עמי, תשוה-לי גם-אתה;



הן יום יבוא עוד טרם יפוח



תדמה-לי אתה גם-בנך, משוח!



לך-לך! רגעי מחרת עד לא כלו



עפרות גויתינו יתבוללו…



אתה וזרעך תפלו כנפל אשת



כבדכם יפלחו חצי רומי-קשת;



זה חרבך מצמדת על-מתניך



ידך תביאנה אל-קרב לבך,



גם-נזר גם-חיים יחד יאבדו.



שאול וביתו מארץ יכחדו!"







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20504