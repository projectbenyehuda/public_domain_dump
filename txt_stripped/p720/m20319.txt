


	
	למנצח בנגינות
	




המשורר! עת למרומים תשא אבר



או מעל עליך תנוח הרוח



לא תחן כל־איש לא תהדר כל־גבר



כי לגיד קשט ואמת הנך שלוח.







קומה־נא הפץ עברת התליך



לא תחמול אל־חץ עול פלח,



התעורר על־חנף עורה עזך



אל תחוס על־איש הבלו לא זנח!



כי מהתלה אחת חדה נחמדה



טובה היא מדברי מוכיחים אלף



אם אך על־ברכי אמת נולדה



לכרית כל־שרש פרה און וסלף



הנשא על כל־אמני שוא והבל



ובגלל האמת זו בת השמים



שא כל־לחץ וסבול כל־רע חבל



ולמשמע מליך תרפינה ידים.



או אז שמך לא ישכח לנצח



מפי העם אך לו נפשך עמלה,



יבוש מאולתו לא ירים מצח



כי מוסר כליותיו הלא ישמע סלה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20319