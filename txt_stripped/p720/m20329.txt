


	
	אוהב נאמן
	




רבים הללו שמי ובשלום קדמוני



מועצותיהם אלי כנחל נהרו



ומוצא למחיה משרה הבטיחוני



אך “חכה נא חכה” תמיד אמרו;



אמנם לגדל חסדם זה בצפיתי



מחסר־כל כמעט נפשי נפחה



לולא אוהב נאמן חש לעזרתי



צדק בימינו ובשמאלו ברכה.



הוי מלאך מושיעי הלא החיני



יקר לי חסדו, אך להללו מה־כחי



גם לחבקו ולנשקו אל לא נתנני:



אוהב נאמן הלז – אני הוא, אנכי!


(אם אין אני לי – מי לי? )






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20329