


	
	תבוסת סנחריב
	




ככפיר עלה אשור, כזאב-ערב על-העדר



גדודיו עטים ארגמן, לבשי מכלול והדר,



חנית ורמח קרני זהר מעליהם יריקו, –



בראי ים-הגליל כוכבי-ליל כן יבריקו.



כהמון עלי ירקרק בקיץ עצי-יער כסו



רבאות דגלי צבא לפנות ערב התנוססו;



כהמון עלים נבלים בסתיו מסעה וסער



נדמה חיל צר לפנות בקר מזקן ועד-נער.



כי מלאך משחית פרש כנפיו על-רחבי-ארץ



ומנשמת אפו נפח בם קטב וקרץ;



עיני הזים נרדמים כקרח אז נקפאו



נפעם לבם ויתר ממקומו – ויגועו.



סוס אביר נקרות נחיריו פתוחות שם ישתרע



אפס הוד נחרו אימה לא עוד ישמע;



קצף פיו כלבן-שלג ירוה רגבי עפר רבצהו,



קר כקצף משברי-ים על-צחיח סלעי חפהו.



שם יוטל פרש, פניו חורו, נמקה לשונו



רביבי טל ילינו על-עפעפיו, על סריונו;



דממת-מות באהלים, הדגלים בדד נטעו



הרמחים לא ירמו, בחצצרות לא יתקעו.



אך אלמנות אשור מר תצרחנה, נעו גם-נצו



ובהיכל בל גלוליו ככלי יוצר נפצו;



עזוז בגוים נפל שדוד ובאפס ידים –



נמס כדנג מפני מבט אלהי השמים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20513