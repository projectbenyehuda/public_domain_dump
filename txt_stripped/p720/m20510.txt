


	
	קינת הורדוס על-מרים
	






הה מרים, מרים, מה-מר גורלי עתה!



בעד-דמך הנקי ישפך דמי כמים,



נפש לקחה נקם – נמוגה וחתה,



נחם נורא מרגע לרגע יגדל כפלים…



הה מרים, איך? איפה תתגוררי?



לא תשמעי מרי שיחי עם-דמעות עינים,



לו הקשב יכלת – הלא לעוני תכפרי



אף-כי בעד-קול זעקתי סגרו שמים.



הכי אמנה מתה היא? האם עשה העיזו



אשר-דבר-פי בשגעני, באש קנאתי?



פחזותי וכעשי בעכרי, רוחי הרגיזו,



עלי תתעופף חרב אכלה רעיתי…



אכן קרה גופתך… הנך נגפת!



רק לשוא יכמה בשרי ותכל לבתי



אל-נפש זכה בדד מרום מרחפת, –



עפלה נפשי עזובה, פסו ישעי ותקותי!



הלכה ואיננה נשאת כתר כמוני



ועמה ירדו קבר כל-ששון ותוחלת;



שרק מכרם יהודה גדעתי בחרוני



אך למעני הבשיל ענב, פרח כחבצלת.



בי האשם – גם-לי תפת ושחת,



לבי, לבי מעון אל-מות ומשכלת…



כגמול ידי הושב לי – יקוד אש קדחת,



אש לא-תכבה נצח, עדי-עד אכלת!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20510