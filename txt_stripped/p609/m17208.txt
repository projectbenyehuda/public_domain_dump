


	
	[שנינו אחד הוא, ובבננו תמנו]
	




שנינו אחד הוא, ובבננו תמנו,

ולמי נשוע ולמי נוחילה!

הוי ליום, בקדשי אל – מעילה,

ביריעת סתירות שנינו גם רקמנו.



קין הרג הבל, מקרא זה בתורה

ובכתובים: יעל מחצה סיסרא;

שחק כחול תמיד לנו סתרה,

חטא נערף ממניף הסיקורא.



אך מה־שמכרח – יהיה לא ימלט,

אליהו יקים את־הילד,

ומעלי בקשה חנה פתיחת רחם.



יתברך פרי האשה והיין;

ערום הוא הנחש, אדם הוליד קין,

ומטפה יצא איש כשלמה חכם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17208