


	
	[השיש הלבן]
	




השיש הלבן, השיש הלבן

כבר נחשף ממולי;

אך כח היצירה בנפש עדין

רק כח היולי.



וחרט לא עלה בשיש עדין,

בשיש החולם;

כך מחכה החמר ליוצר כי יבוא,

ולפיטן — העולם.



לי נתן היוצר הזיה וחרט,

אך טרם נמשחתי;

איך אעל לדוכן, איך אקדיש את־שישי

אם אקטן ממלאכתי?



ושפתי עוד טמאות וימי עוד חלין,

לא מקרא וחדש;

ואיך זה אשרטט בשיש שרטוטים

של דמיות הקדש?…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16811