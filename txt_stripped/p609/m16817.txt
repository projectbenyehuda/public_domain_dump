


	
	[ובהתקדש העלם]
	




ובהתקדש העלם את־פני יחידתו לשחר

ובנגעו בכפות המנעול של שער הבית —

אז נהפך העלם לאחר,

כי קרן אור פניו, ותפלה חשאית

עם שפתו

היתה. וככרע הכהן בבואו לפנים מן הקלעים

עשות עבודתו,

כך כרע העלם עצוב העינים,

וכך היה אומר:

חנני בקרן מקרני נצחים.

ויקם מכרע עם שקיעת היום, כששומר

הבית נצטוה על סגירת הפתחים.

ורגעים עוד רעד ההיכל מול עיני הנער

בצאתו;

ועד אור היום לא נסתלקו האור והצער

מביתו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16817