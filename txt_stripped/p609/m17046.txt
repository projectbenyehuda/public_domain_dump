


	
	[אספתי את פזורי מעם ועם]
	




אספתי את פזורי מעם ועם,

כי רב חובל אני, מפליג על צי יגון;

מים סוער אותתי אל חופים:

עזרוני נא מעט חתור ועד עגון.



בעצם יום אני רוצה לגעות בבכי,

לגל האבן הכבדה מעל נבכי,

זה נבך הדמעות הגועשות,

נקוו ללב מכל ימים ויבשות.

אבכה מול כל תפוח ואשכול

וכבד דמעתי עם כבדכם אשקל,

מה יכבד ממה;

הפרי או הדמעה.

וקום תקומי, ארץ, עם בכיי

ובדמעותי תחיי, תחיי, תחיי.




(נוסח נוסף של השיר ‘אספתי סחר יגון’, הכולל גם את השיר ‘קום תקומי’)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17046