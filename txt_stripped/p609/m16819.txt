


	
	[את היא מלאכי]
	




את היא מלאכי לבן־הכנפים,

אתחנן אליך:

עם ערב אהלי נא באי ופרשי

עלי את־כפיך.



וספר התפלות בכנפך הביאי,

על ראשי פללי:

"רבונו של עולם, נא השרה חסדים

על לילו ולילי.



רבונו של עולם, נא צו מנוחה שלמה

לנפשות המחכות;

ויקדש האהל במגע החלומות

ובסוד רוחות דקות.



תתקבל תפלתי, הטהורה מרחמים

וזכה משמן;

ואת, שכינת־לילה, תישנינו בנשיקה,

ואמרי נא: “אמן”.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16819