


	
	[נסתרסו נסחאות התפלות]
	




נסתרסו נסחאות התפלות,

נטשטשו פני האותיות;

במקום האמרים הצרופים –

עמודים של שאלות ותמיהות.



מסתלק אני מתוך ספרי,

מתיחד בפנת הבית;

ודממה רוטטת באהל –

והיתה לקינה חשאית.



“לא לך הן המגלות הקדושות”

“לא לך הם עתיקי הגוילים”.

אך יש אשר פתאם בנפשי

מתרגש קול טמיר, אין מלים.



ואחר נוטפת הדמעה.

ובפרשי אז שוב את־המגלות

לי יגד: יש מרפא בדמעה

ורמז לתחית התפלות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16866