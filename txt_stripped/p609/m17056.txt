


	
	השבעתיכן
	




בנות ירושלים.

השבעתיכן:

אם בצהרים

לא מצאתן אותו עם צאן אביכן,

ואם לא ילין בכרם

ובגרן,

ונחלתו נטשה בטרם

נטש האשברן –

והעליתן אודים,

וחפשתן במערות וכוכים,

ובין שירי עמודים

את שרפדתן בתפוחים.

ואם חי עוד, ואמרתן אל דוד לבכן,

אשר יקום ויטע

גפנים וטפחן

וקנב ענבה בעתה.

ואם מת הוא והעליתן אותו מכוכו.

ושטחתן לעיני השמש עצמיו

אולי תפרח רוחו

מריח שמשו ותכלת שמיו,

ומנשיקות פיכן

ערב, בקר וצהרים;

השבעתיכן,

בנות ירושלים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17056