


	
	חצות
	




אותם אורי ותמי במשבצות –

הכוכבים בשמי חצות,



כוכבי שבתי, כוכבי לכתי,

נגהם זככני אף החטיא;



אותם הנחושים ואותן שאילותי

בכל כוכב למסלותי;



אותה הרוממות ואותה הפעמות

מסוד שעם חיים ומות.



כוכבי שמים זה עם זה סחים,

אך אין בשורה מן הנצחים.



ולמה זה קראתם לי כי אקום

בחצות לרן כוכבות היקום?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16679