


	
	בני חלדה
	



(תרפ"ט)






החלדאים

לא בישו את העם;

היה ליל גבורה,

לילה קר, לילה חם.



זרמו אלפים,

אלפים ערביאים;

ובחלדה —

ארבעה ועשרים לביאים.



החרשה נשרפה,

החצר כבר שדודה —

היסגו מחלדה

גורי יהודה?



והם מתבצרים

בביתם מבפנים;

אפרים נפל —

חי שלשה ועשרים.



היה לילה קר,

לילה חם, בחורים?

נעתקו המלים,

אך דברו כדורים.



ושלשה ועשרים

בחורי ישראל

האדירו בקרב

אחרי חצות ליל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16954