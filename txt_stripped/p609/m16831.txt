


	
	[הוי, על מה אורבת]
	




הוי, על מה אורבת את לצעדי תמיד,

או שלמה תקדמיני ואת־דרכי את חוסמת!

תמול עדית עדיי כלה, והיום — צעיף
אלמנותך.

אולם תמיד את אלמת.



הוי, על מה רומזת את לי ויד ימינך מקרבתני

ומרחקתני שמאלך!

וכאלהים דורשת קרבן את, את־דם קרבנך,

וכשה לטבח קרבן תמידך הולך.



מי את, חידת חיים, מי את ואדעה,

אשר תהיי לאלהים לי?

ואם כוס רעל לך — עלי את כוסך שפכי

ואם החסד לך — עלי את־חסדך גמלי.



הוי, על מה אורבת את לצעדי תמיד,

חידת חיי, סתום גורלי?

אלילה מסתתרת, סורי, סורי מעל דרכי,

או בשמך המפרש לי הגלי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16831