


	
	במערת ירמיהו
	




והנה מערת

הקבות,

אשר לירמיהו.

מקרת

הקירות הרטבות

עצמותי בי רחפו ורהו.



ומדודים

אז היו מצעדי,

וקצובות

נשימותי, אך הדי הכתלים המרודים

ענוני על פחדי

עצובות.



ונטפים עכורים

ודלוחים

השירה התקרה אל קרקע המערה.

הקשבתי בנפילה של דמעי תמרורים,

השפוכים

בהלקח ירמיהו חצר המטרה.



נגשתי אל קבת הבור המשחירה,

ובטרם לרדת

בה חרש –

יד ערביה

מגידת

תבעה בי גרש.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17062