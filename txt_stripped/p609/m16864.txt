


	
	[ניצוצי היצירה, היורדים עלי]
	




ניצוצי היצירה, היורדים עלי עם דמדומי החמה לבקרים,

בשברי רעיונות נתתי;

חלמתי כי יגוע היום ושלהבת דמיוני לא תעלה לעולם,

ובטרם נולדתי – מתי.



ומלא זהרורי היצירה אפזר בעל־כרחי ניצוצי
לקטנות,

וככה את־דרכי אשרך,

עד יבוא המאסף מאחרי ויאסף את־פניני אל־כליו, כלי־חרסו.



וידלם מאבני הדרך.



והיה כי יאסף ניצוצי אל־כליו – ושמם על קברי, הנשען

על יד גדר דחויה בין קוצים,

ואמר: זכרון לאדם שמסר את־נפשו על שברי רעיונות,

ונשרף בערמת ניצוצים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16864