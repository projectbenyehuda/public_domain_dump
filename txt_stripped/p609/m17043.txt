


	
	[נשקתני שכינה רכה ונשקני שר התפת]
	




נשקתני שכינה רכה ונשקני שר התפת.

נשיקות שתים צרבו מצחי,

וזו וזו עשוני נצחי,

סמני הם. החותם שבטפס.



ויש בכל יהודי קצת מחיי משה

ויש בכל יהודי קצת מן הישוע;

הגורל נחתך, המסמר כבר תקוע,

נתלה בן – הנצלה קהלה קדושה?



ולמה תהמה הר הזיתים והר ההרים?

שמש אחת תנשק שני הקברים,

ארץ יש ובה מקדשים וגרדמים;

עמי העמיד נביאים, עמי נביאים הרג,

עמי תקן עלים, עמי עלים פרק,

עם תחום ישראל גובלים כל התחומים.




כתובים, תרפ"ז






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17043