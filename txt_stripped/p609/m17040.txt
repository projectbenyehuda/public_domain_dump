


	
	בכוס עניך, מולדת...
	




בכוס עניך, מולדת,

בכר טבל פתו

כל מי אשר נסה עלות ורדת

בסלעיך – ומחרשתו אתו.



כל מי אשר נסה לסחוב רגלי קורה וקרש

לבדק צריף או רפת בקבוצה,

ושמקרנות העם קבל לירה וגרש

להשקאה על פי תכנית קצוצה.



כל מי שמפתך וממלחך

טעם על כל שלחן בהר ובשפלה,

ויהי לחמו מתוק ומר לחך

עם זמר “עם ישראל חי” באפלה.



אך כבר הגד לישראל בכל תפוצות:

חדלה זמרה מישראל, חלפה עתה,

בגר האיש, בגרו קבוצות

וכל האש שקעה בשדות הפול והחטה.



ומה הפלא, חמש שנים יבוש, סקול וחרישה

שכחו שמחה להעמיק יגון כהעמיק המענית,

ועוד בשנת בצרת בחור לבחורה שלח “דרישה”

לבוא לשבת יחדו בתענית.




מענית, תרפ"ו






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17040