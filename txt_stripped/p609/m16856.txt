


	
	[לא לכם, לא לכם אור השחר הפרוש]
	




לא לכם, לא לכם אור השחר הפרוש

על ראשי הצורים;

וכשיתבקע וישים על ראשי הגבעות עטרות

של אורים –

תבשו, תחבאו בחורים, בסדקים

ונבט כל אחד מסדקו, מחורו,

וצמאה הנפש החוטאה לאורו

של שחר – ונמקתם בצמא. אז יקום

דור חדש, זכאי,

שטרם התבקע השחר כבר השכים לסלעים

לפלל לשמש בחשאי

ולמלכות שמים.

ואתם –

בחשך נולדתם ומתם

בחשך, ומתם – ועל פגרותיכם יתבקע מלא הודו השחר

ושחק לאידכם, וראה לפניו דור חדש, דור אחר…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16856