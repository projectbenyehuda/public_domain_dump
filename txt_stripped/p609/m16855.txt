


	
	[מעצמי לא באתי אליהם]
	




מעצמי לא באתי אליהם,

הן תמול וגם שלשום קראוני;

ובקראם – איך אוכל ולא אבא,

ובבאי – איך קדם קדמוני.



נכנסתי עם צחוקי התמים

ואור אלהים בעינים;

והמה אור עיני לקחו

וצחוקי – מעל השפתים.



נכנסתי כשפני מועדים

לעם מתוך המנון ושירה;

ויוצא אנכי כאבל

ופני מוסבים הקירה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16855