


	
	[העולם נתון בלבי – ובמי נתון אנכי?]
	




העולם נתון בלבי – ובמי נתון אנכי?

הכל נוצר בעדי – ולא כלום נשאר בשבילי?

הרבה דרכים כבשתי – ואני בצדי הדרכים,

ומה־לי ומי לי?



אנעץ מקלי בעפר ואת־עיני במרחק,

וכה יהיה סוף־דברי;

אמר: מרחק, הראני את־דמיון עתידי

או השב את־גזלת עברי.



ואם ידם המרחק – וידעתי גורלי,

משנה שבר השברתי:

היה אל לי וימת, ובמדבר הדומם

עם אלי נקברתי…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16865