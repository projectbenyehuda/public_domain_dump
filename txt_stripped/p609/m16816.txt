


	
	[אהבתיך...]
	




אהבתיך…

ואת סוד ישותך

נכנסתי לבקש בטרקלין, ולטללי פיך

אני צמא ולטהרת דמותך.



ואל מי אדמך,

ואי פנת אורך, ממנו חצבת?

אלך לבקשך בדבירו של עמך,

אשר אהבתי ואשר אהבת.



ואם השמימה עלית —

שובי

להיות, את אשר היית

לי: דמות עמי וכרובי.



ועל סף הטרקלין יש אבן, עם שקיעת

היום אני בא, ועל האבן הזאת

אשכב ואחלם תחיתך, שהיא לתחית

עמי האות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16816