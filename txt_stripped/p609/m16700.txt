


	
	הקנאה הראשונה
	




ויהי אך טעמה חוה

מעץ הדעת – ויען בה החטא,

וכה צוחה מזעוה:



"פתני הנחש לטעם

מטוב ורע – וידחפני

אל פי תהום.



הנה מולי המות בא,

נפשי יקח;

ועת במחשכים אטבע



יברא האלהים אשה שניה

לאיש, ובצל ההר

ולרחש נביה



ישכב וזרע יחיה עמה, –

ואני בשרי המק ימק,

רחמי ישרץ רמה.



אהה לך, אדם, שרחמי

עליך נכמרים,

אך הקנאה כאש בעצמי.



לא, לא, יחדו נרפד משכב,

אכל ומות –

ובזרועי בשאול עמי תרקב".



“ותתן גם לאישה”, אולם לא מת

גם הוא, ומערמי חוה

החל חומד.



ואף כי לא היתה אשה בלתה – מן עתה

ארבה חוה למצעדי אדם,

באשר כמות קנאתה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16700