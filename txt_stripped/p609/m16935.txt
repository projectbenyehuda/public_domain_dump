


	
	ארבעתנו
	




כלילה ארצי ואף מומית,

עציץ דרבן וגם דמומית,

וסמל לה — זו שולמית,

גם היא שמשית, גם היא ימית.

ואור שמשה מחיה, ממית,

כלה סתירה, סתירה שמית.



וכך שפתי — כל הפכים,

שפת קנאים וסלחים,

תהומות, רמות ואין שטחים.

ושרף האש וצרב קרחים

ומזמורים של מלאכים

ושל שטנים, — בה מתאחים.



וכך עמי, עם היהודים,

המתאבק עם נגודים,

עליו שלגים, תחתיו אודים,

ולא ימעד על פי חדים.

ובכל תקופות ויעודים —

לו שיר אחד, שיר יחודים.



ובין כלם יש עוד אחד,

שבו מברק מזגם החד

של השלשה, חיים לעד:

פיטן עברי, שוכן בדד

בזבול השלש, ולא נפלאת,

שהוא שבים ואין מפלט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16935