


	
	ביום שמש
	



א. למה, למה לא תנוחו


למה, למה לא תנוחו

עצמותי המזדמרים;

הימים הלא יפוחו

ודמי עוד בי ממרים.



למה כל היום אנוע

כשכור באין משוט

תוך סירה על ים פרוע –

ים של רבואות שמשות.



אף עם שחר על יצוע

איך שנה לי תערב

אם השחק כבר פצוע

ופצעיו נוטפים זהב.




ב. שירה ישנה־חדשה


שירה ישנה־חדשה

על שמש כלול וחזק;

נבטה בשחקים עדשה

ותפרץ כמו להב עתק.



ואשכים אל ראש צוק בציון

ואהי כבשלהבת נצב

וכרב־החובלים של צי און

אפליג על אשיו וגציו.



אז אהי כמלהט ומנסר

בין דולקי־דוהרי מרכבה,

אשר בה המצביא, המבשר

חסדיו לישימון ערבה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16681