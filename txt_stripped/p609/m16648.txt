


	
	בכי שבלת
	




אהה לי ואהה, שבלת

עם גרעינים לוטים זהב.

קויתי בקציר לקב של סלת –

ותעש אפר מלא הקב.



האם שרבי שרפוך עד אפר

או כי הכו בך שדפוני?

שבלת יזרעאל ועמק חפר,

היתה בכן יד אדני?



ענתני השבלת הנשרפת,

קמצוץ של אפר חם מן בר:

גאה גאיתי כשרביט עם צפת

ומשבצתי אבני ענבר.



ויהי בלילה עת שלהבת

נתכה על כתרתי־זהב;

וראתה דומם רק עין כוכבת

בשלח אש בי בן־ערב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16648