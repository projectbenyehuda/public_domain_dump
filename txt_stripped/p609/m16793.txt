


	
	חלק כחלק...
	




זו הארץ הקטנטנת

תחלק ברב תכונה;

אחר כך בזו מתכנת

תחלק גם כל שכונה.



ורק שכונה? הרי כל בית

יחלק ברב הדר,

וכל תפוז וכל עץ זית

וכל ענב פתח סמדר.



אך אם נגזר כבר ש“יחלקו” –

יחלקו נא עד הסוף:

עמי הארצות ילקו

מחצית צרות של בני יעקב.



הרי זה רשע, גזל, עול

ואיך אוכלה ואחריש,

שכל הבכי על נהרות בבל

לא יחלק עמנו איש?!



עת חבר הלאמים יסכימה

חלק עמנו כל צרה –

אולי נחתם אז ונחתימה

לחלק את ארץ הבחירה.




הארץ, 9.11.1937






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16793