


	
	[שמך לא אשא מעתה על שפתי]
	




שמך לא אשא מעתה על שפתי

ולא אכתב אליך אגרת;

הן אני הוא עוד אותו שהיה

ואף את הן לא תהיי אחרת.



עכשו אדע: לא את המבקשת

והמבקשך – לא אני, לא אני.

זהר ראשון של שחרית־אהבתי

שכרני, הכני, הטעני.



עכשיו אדע: לא לך התפללתי,

את היית זכר קל של האשה,

אשר לה תחמרנה תפלותי

ואשר אלך לאורה ולאשה.



אל נא תבקשי ממני דבר שלום

אף אני איני רוצה מזכרת;

מה שיהגה לך פי מתוך פרידה;

כי לא אכתב אליך אגרת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16921