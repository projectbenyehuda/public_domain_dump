


	
	כה אמר שר של ים
	



מוקדש לחי"ל1




על שפת הים שרו של ים נצב

וכבד הגות יאדיר חזון ויצו:



באשר אנעץ קנה נמל יכון

וישראל לחוף ימים ישכן;



כקהל שחלים יכרע ציו אדיר,

גרמיו פלדה ועשת כל שריר.



ספינה, ספינה תעדה גאון רעמה –

רעמת עשן על פני מרבץ ימה.



עם הנשרים תשאגנה הצפירות

וכארבה תפשטנה הסירות.



ובני זבולון יציבו התרנים,

ירימו נס, ימשו העגנים:



– “לאן נפליג, לאן, הקברניט?”

– "אל כל אשר עינכם תרחיק־תביט!



צפון, דרום, מזרח ומערב –

לכל תביאו סחר ציון הרב.



גם דבר ציון בשרו בעם ועם

וברגש הללו־יה והללו־ים".



– "שלום, מולדת, לך, הרבי שלום,

חילך נשא לכל, שבותך נשיב הלום".







חבל ימי לישראל  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16724