


	
	[המעלות הרועדות תחת כף רגלי]
	




המעלות הרועדות תחת כף רגלי — הגידי,

לאן הן מובילות.

הרעש ההולך מעמקי ההיכל — הגידי, מה־טיבו:

אם תפלות

מלאכים, העומדים ונהנים מזיוו

של עולם הזיה אנכי שומע, או אולי הקולות

מתפרצים מפיות הרוחות המחבלים,

היוצאים עם כנופיה של ליליות שחורות במחולות

ושמחים בפריצות על חרבן עולמות ועל המתאבלים

עליהם? — צל איש עטוף שחורים מתהלך במבוא; הגידי,

אם ארים את־צעיפו השחור

מעליו, ואשאל לפתרון עתידי —

ולאלי?

מי יערב לי לכת למעלה

ולשוב לאחור

מי יערב, ומי ישמע בדממת קולי

בחשכת הלילה?

ובלילה הזה, יחידתי, אל תלכי מעמי, לויני,

כי אולי את־קולות הלילה ורזיו תביני…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16836