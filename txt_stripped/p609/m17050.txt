


	
	עניבות ב'
	




שלשים שנה תלה עליו החבל

עם עניבה;

שלשים שנה טפס צלו של הבל

שליבה, שליבה,

שלשים שנה קוה.



שלשים שנה רחץ בשרו בכל שמנים

עדן צואר

בעוד מהו היה כבן שמונים,

וכל אשר ראה – צבר

בתהום עיניו ופרצופו הלך וחור.



שלשים שנה חלם,

אהב, שנא, שתה…

וביחידות, או עם קהל עם,

ועל ספון ספינה וגם בפנים התא

צחק ולאלהיו חטא.



ובשלשים ואחת הוא בא לארץ אבותיו,

ובכיסו –

כל נפתוליו, ובמחו – כל עבותיו

ובלילה לאור לבנה, חדר מבין סדקי תריסו,

נכנס וטפס ותלה עצמו בבית…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17050