


	
	מולדת
	




מולדת איננה כברת ארץ

קטנה וגדורה

לממשל הרשע והערץ;

מולדת היא הצורה

והיא המסגרת

להדבקות האדם לאדמה,

כל אדמת אלהים המנמרת,

הגדולה והחמה.

מולדת איננה בית און ועול

ואלמות,

היא נתנת לאדם לחבל

לחיות בה ולמות

באהבה, בצדקה ובחסד

עם כל החי והעץ

וכל מה שקם לו מורשת

מימי ראשית ועד הקץ;

מולדת היא השער

לפרדס היקום

לשאב ממעין הישע והצער

הפתוח והחתום;

מולדת היא השלב

בסלם מעשה בראשית,

בו אנו עולים למולדות האלף

של תבל אינית וישית.

ברכני, אלהים, במולדת

על פני האדמה,

מולדת מעודדת ומעדדת

באהבה גדולה וחמה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16664