


	
	[נצרפתי בכור של הספקות]
	




נצרפתי בכור של הספקות,

בן שלשים אני כבן ששים;

לי אמן ותם של תינוקות

לי מינות עם בינת הישישים.



ושבע ביום אחד אשתנה

ושבע אשתנה בלילות;

וחליפות אחכה למענה

על קשיות וספקות ושאלות.



וכסדרו בא בקר וערב

וכסדרם העתים משתנים;

נשמתי לבדה תסרב

לה‏שלים עם מהלך הזמנים.



ראיתי בכל הרמוניה

וסדר על פני האדמה;

רק נפשי הסדר מפריעה –

אין שווי המשקל לנשמה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16916