


	
	[דבר טמיר יש בלבי]
	




דבר טמיר יש בלבי

ולא אדע מה ומי בי.



אפשר קרבי יושב שטן –

אך לא קטן, אך לא קטן.



אפשר מלאך יושב קרבי

והמלאך אומר שיר בי.



אפשר לבי דו־רשיות,

ומלחמת שתי מלכיות.



אחת טובה, אחת רעה –

וכל חיי – חיי שעה…



אם נולדתי לגדלה –

לי היא כל התבל כלה.



ואם נולדתי לקטנות –

הוי, מי יתן לי לשנות



מעשה־בראשית, צלם דמותי,

ואשוב אל עפר־קדמותי.



כבר קללתי את הקטנות,

לי ההוד ולי האדנות.



אמר: יה או מפיסתופל –

אך לא אדם קטן, שפל.




העולם, תרע"ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16909