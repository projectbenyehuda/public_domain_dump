


	
	[מי קראני הנה? אדני קראני]
	




מי קראני הנה? אדני קראני,

וכל העולם הזמן לי לבית המקדש;

עם עפעפי שחר בית־אל נכנס אני,

ובבטואי שמות לי הבקר נקדש.



ומזבחות בנויים בעדי על כל־צעד.

כל־אמת עפר קטנה – במה לעבודה;

חיק כל־גיא ועמק אשפך לב ברעד

ועל כל־גבנון אקריב קרבן שיר ותודה.



ועוף וחיה שרים עמי ומתנבאים,

וכל העולם נבקע לי מתוך השירה;

ברסיס הטל אתכן תהומות מים רבים

ובנצני תלם – נשמת כל־היצירה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16902