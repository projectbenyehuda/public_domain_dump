


	
	בכי עלמה
	




כרי צחר מצחור,

סדיני אינו קמוט,

אך יצועי ארפד

ללא ידיד חמוד.

לפני שנה גופי

רחצתי למשעי

וראש בשמים אטיף

על כתנתי־משיי;

ובהורידי התריס,

פרעתי הצמות,

אך מסרקי, אהה,

ישים בהן שמות.

ובמטתי אפרש

זרועי כעץ ענף

ובאין למי לחבק –

מצער אצטנף.

כל לילה אבקש

רעי על משכבי,

אך בקר שב ריקם

חיקי עם לבבי.

כל רעותי גופן

פרח ופרי גמל,

אולם דודי בושש

לבוא ולא חמל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16766