


	
	[נגל קלף צחור על פני האדמה]
	




נגל קלף צחור על פני האדמה

ונחשף הפנים שבקלף;

ירד כרוב עטוף בטלית של תכלת

לברך על קדשת הכתב.



אתא העורב וינעץ את־חרט

חרטמו השחור בפנים –

חרד הכרוב על הקרע ביריעה

וישב ברתת לאלהים…



גוילים לבנונים מתפשטים ברחובות –

זה שלג של שחרית בשבט;

עלה, מלתחתה בידה, הולכת

אל בית האולפנא לאט.



צעד וצעד – ונחרת כתב חור

לארך לבנונית השביל;

נשקף אנכי באשנב וקורא

את־חרוזי השחרות על גויל.



ומאכסניות ברחובות הומיות

מתפרצות הזונות ביעף;

דורכות על כתבי השלג ומטמאות

את־דבר אדני על הקלף…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16898