


	
	בכי האם
	




אני האשה וקראתני חוה;

כשרה או נעוה

אך גדושה אהבה.



כשרה או נעוה אך כל אגל דמי

מתרונן בהמי

מתשוקת אדמי.



וראה נשיותי, שפרחה ועלתה;

אמותי מכל תא

לפרי בטן כלתה.



ואללי כי הרבית מנעם חבלי –

מכאובי ואבלי:

ריב קיני עם הבלי.



הריתי שניהם לאישי לאדם,

אך אתה הקריתם

בשדה לבדם;



ואשכל גם שניהם, מחמדי בת־עיני;

הרצח הכרית אמותי לקיני

והמות הפריד בין הבלי לביני.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16701