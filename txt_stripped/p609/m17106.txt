


	
	מה ענג
	




מה ענג ומה ערב

מרגע אשר מתקרב?



את רוחי המתעטף

הקימות עם לטף.



כי ידך תגע עדי –

ופרחו תלמי שדי.



אך כי ירכי תחליק –

עדנים קרבי תדליק.



ולמה זה אתה נמהר,

וחמק עם גי, עם הר?



אם תרעב – הושיטה יד,

בלע כבכורה כל שד.



אם תצמא – הרי כדי,

שתה ורוה משני שדי.



למה לין עמי תפחד,

הקר לך עם לילה רד?



שימני על לבך חותם,

כי אז גם לך גם לי יחם.



אך בשעת שקוי גופים

מנשיקות הכסופים –



מי יעמיק היטב־היטב

לאהב ולהאהב?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17106