


	
	[אני הוא הגבר ההולך יחידי]
	




אני הוא הגבר ההולך יחידי בישימון העולם,

ואת היא אנחתי;

אני הוא הנשמה הקוראה למספד בסתר
יגונה,

ואת היא דמעתי.



ובדרך גלותי הרחבה כרחבת יגוני היית לי

נחמתי האחת;

כי טובה הדמעה לתועה ואנחת המלוה נעמה

לנפש נדחת.



אך דרך גלותי עוד תארך, ואולם נחמתי לא ארכה,

כי מתה הדמעה;

ואם צללו עוד שברי אנחות מאחרי הלוית דמעתי —

אף הם מתו עמה.



ואהיה חשוך דמעה ולחש בצר לי, וכיתום הייתי

באין זאת — בלעדיך;

מי יתן, כי יבא המקונן ויקרא לשנים מספדים —

עלי ועליך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16832