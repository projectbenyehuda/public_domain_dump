


	
	ליל סער בתל־אביב
	




כל הלילה תבך הרוח,

מתחוללת, משתוללת;

היא מסערת נוף קרוח,

היא מסערת עיר המלט.



היא צריפים דלים עורפת,

שמות עושה בכל צמרת;

סמרטוט “מכירה כללית” טורפת

ומנפנפתו כאות של מרד.



כל העיר היתה מנדנדת

מזעזעת ומרופפת;

הוי, עמדי הכן, מולדת,

התחזקי נא, עיר נתקפת.


*


גם הים געש הלילה

על עירנו הנרדמת;

מעל צוקי גלים קופצת

של אריות עדה מרעמת.



היא צורחת ומשרבבת

אל העיר צפרני עשת

לכרסם את קיר המלט

ולהרוס אל היבשת.



היתה זעקה אחת רותחת

כמו לבה של אש שוטפת;

הוי, עמדי הכן, מולדת,

התבצרי נא, עיר נתקפת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17010