


	
	[מי יודע חלומותי]
	




מי יודע חלומותי

ומי תכן את הרהורי;

שוב בניתי עולמותי

כאשר בימי נעורי.



ורקיע לי יצרתי

כלו זהר, כלו תכלת;

ועם שמש יומם גרתי

ועם סהרי בלילות.



ועננות באות, יוצאות,

ורעיונות רצים, שבים;

ברוך מדליק הניצוצות,

ברוך מעריב ערבים.



ספרים הרבה לא כתבתי

אלא ספר אחד קים;

אחד מרחב שאהבתי,

אחד ספרי – השמים.



לילה – סהר על מעוני,

יומם – שמש עליו תלויה

והמיטב של המנוני

הוא ההמנון: הללויה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16892