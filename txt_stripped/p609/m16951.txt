


	
	בילקוט
	




שמחתך אם לא שמחתי שבעתים

ויגונך אם לא מציתי עד התהום?

אך הגידי לי, מדוע זה בינתים

נסחתי מלבך, נעזבתי כיתום?



טרחך אם לא נשאתי על השכם

באין עליו אפילו כסת סבלים?

אך מדוע זה, לעת בקשתי מנת הלחם —

ובילקוטי אין יש אף זוג של שבלים?



וכלום בקשתי להפריז לי בתשלמת,

הרבות לי תכשיטים, עטרני בזהובים?

ולו הפרשת לי — פחות מכפי האמד —

מחג אל חג אך קב של חרובים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16951