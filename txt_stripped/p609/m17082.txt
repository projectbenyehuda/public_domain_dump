


	
	אל תהום אקרא
	




אני אל תהום אקרא, למרום כל צוק אעפיל

ואש תפתה אדליק, אם לא אדליק אש־חג;

אני בשיר אנס, אני תחנה אפיל,

אני מליל אשתק, אני מיום אשאג.



אני אקרע לבכם, אשלח בו צפרני,

אני אמשח פתכם משחת דמכם־דמי;

אני אבעיר שדי ובאש אחרון גרני

אני אטבול פצעי, אקלה את שוט זעמי.



ואם גם אז תישנו, אהה, שנת עולמים –

אני אגדיל ששון, אני ארבה־אחג.

אזעק זעקה אחת – אחר אעלה רמים

בצחוק.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17082