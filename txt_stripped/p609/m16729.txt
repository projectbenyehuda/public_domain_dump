


	
	צנועים ואדירים
	




צנועים אתם כמו צמחי שדה, עלמות ועלמים

שבשפלה וברמה;

ועת יומם וליל נשפך דמכם

עלי דרכים ואבנים ובחיק תלמים –

לא כתר גבורים חמדתם: אך זו האדמה

כבר חקקה שמכם

וזכרכם בכל נקיק והר ולא תמחם.



כאור היום ייקר לשד הנפש המזמר

בורידיכם – מיתרי גופים־דקלים,

אולם אם גורלו להנגר –

הוא יקוה בפעלים ובסמלים,

בדקל מדקל, בכל שבלת ושזרה

של גרעינים ובכל אשר נבנה, נזרע.



אתם מושכי חסדי אבות, שומרי מסרת

הגבורה, אשר תמיד ישק אל שרשכם הצו

לשיב לישראל הדרת גאונו;

אתם תעידו, כי חסננו לא היה לנערת

ולהבות חזון יחצב העם כאשר חצב,

יען כי אדיר כנצח הוא עם חזונו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16729