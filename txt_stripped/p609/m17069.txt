


	
	לא שבעתיך
	




לא שבעתיך

ולא אשבע אותך,

ירושלים, כל זמן שלא יתיך

יומך את כל זהבו, אשר רתח

בצהרים, אל תוך נפשי

ועד זהב כל שריד עמוד

הרוס במקדשי

וכל קפל דק על כל וילון קמוט;

ועד אשר לילך כלו לא ישפך

אל תוך חופי

ולא יתלכד זה עמק אין־סופך

עם אין־סופי;

כל זמן שלא אשליט עליך את לילי

ואת יומי

ומאלהיך לא יגדל אלי

ומתהומך – תהומי.

ועד שלא אבחין אם שי נתתי לך מאדוני

ואם לי

נתת מאדוניך, ואם סמלך אני,

או את סמלי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17069