


	
	ספרתי מגדליך
	




ספרתי מגדליך, ירושלים,

וקמרוניך;



צעקתי אלמיך, ירושלים,

עם רוניך;



דמדמתי ארגמניך, ירושלים,

מחורוניך:



וכה ילהט לב קנאיך, ירושלים,

כחרוניך –



אם לא הושח מגדל דוד, ירושלים,

בין מגדלי אוניך:



ואם לא אראה בית אלהי בוער, ירושלים,

מול שאנניך:



ולא ארע, אם ישתלכו באש, ירושלים,

לוייך וכהניך.




(נוסח ראשון של השיר)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17099