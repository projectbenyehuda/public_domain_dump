


	
	[ההיכל והכסא והכתר והאדרת]
	




ההיכל והכסא והכתר והאדרת.

ההיכל בנוי, והכסא מצג, ואדרת הפורפוריה מקפלה

על זרוע הכסא, וכתר המלוכה תלוי בנס מעל
לכסא —

ולמה אפוא אתם מחכים, בני עמי ואחי?

כי הלא התגעגעתם למלך, ואת צל צלו שאפתם, ועינכם

נמקה מקוות לו.

הלא עם שחר עליתם על כל גג ופסגה והאהלתם בכפיכם על

עפעפי עיניכם והרחקתם־הבטתם, — אפשר נצנצה קרנו ממזרח.

ואף עם צאת הכוכבים נשאתם עיניכם השמימה, ספר כל

כוכב, אפשר דרך כוכבו ממערב.

ובצהרים על כל דלת ושער דפקתם, אפשר תפוש מלככם

לבין הקירות.

אתם, אשר חבשתם חמוריכם והטענתם ספינותיכם ושלחתם

שליחים לכל קצוי הארץ לשאב את גואלכם מנבכי גליות!

הבית והכסא והכתר והאדרת — ולמה אפוא אתם מחכים?

הלא ביניכם הוא מתהלך, וכי תניחו כף אזנכם על סדק

מפלת ומפלת — ושמעתם נשימתו.

מבין חרבות חומותיכם קחוהו, ומתוך מרתפי חייכם העלוהו

ומבלויי הסחבות, אשר יתכס בהם, חשפוהו, כי ענותן הוא

מלככם, והוא חי את חייכם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16928