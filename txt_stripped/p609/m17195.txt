


	
	[מחיקך אז גזלתי סוד הסתרים]
	




מחיקך אז גזלתי סוד הסתרים

ואל חיקך שב ברצון או בכפיה;

ואחר קרב – הוי, דם על פני היריעה,

ולאחר קרב – הלילה רד על פגרים.



ובטרם קרב פארתיך נזם, כומז,

בשרך סכתי נרד ומר ושמן;

כהן לך אני, גם שד, גם אמן,

מתחלה ייף הקרבן, אחר יומת.



ואראך מתבוססת בדמיך,

ועל מפתנך עומד שד ומחיך,

עת לפני כהן נפתחו השערים.



דם הכנעי, קבלי מרות, אשה,

רגע אשר וירחי עצב תשעה,

כי צרתי צורות־חיים בחמרים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17195