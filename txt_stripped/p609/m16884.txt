


	
	[ים ושמש, ים ושמש]
	




ים ושמש, ים ושמש

אחד היו כל־השנים;

התך זהב אל התהומות

ויצתו פני המים.



אין כל־ים ואין כל־שמש,

הכל הוא מתכת אחת;

כור של חול ובו הזהב,

זהב חי בתוך קלחת.



כור של חול ובו הזהב

ובכור בתהום תחתיות

אבני נזר שם נצרפות

והצדף לסקמבריות.



הנה רתח דוד הזהב,

מזה רשפי אש מסביב;

דגים קופצים כמו על מחבת

הדיגים בערבי אביב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16884