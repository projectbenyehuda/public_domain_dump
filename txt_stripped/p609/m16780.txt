


	
	על נושא ספרותי
	



(מקדש ל“מורדים”)




תקעתם, אהה, שברי תרועה של מרד,

אולם כל מרד לא תמרדו,

כי רעמתכם איננה מסתמרת

אלא – ככרבלת תרנגול מהודו.



מחוץ תקפה אתכם סחרחרת מקשקשת,

אולם במחבואים, אהה, מה רב השקט.

מיסוד המים והקמח נתנה לכם מדה מגדשת,

אולם בעסתכם – לא שמר, אף לא דרד, אף לא פקט.



תרועתכם תקרע אך תף של אזן מחט,

וזו התנפחותכם – כהתנפחות הזפק;

וכמראה, שמדקירה אחת את כל רוחה נופחת

כן מרד זפקכם יפח לבלי כל שפק.



ולמה זה צוחתם את כל הצוח

ולבטלה שפכתם את כל המרר?

הרי גם שבחכם איננו שבח,

גם אררכם איננו ארר.




הארץ, 2.12.1932






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16780