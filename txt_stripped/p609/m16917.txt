


	
	[ימי אור ומרחב, הדרת דרור וזהב־השדות]
	




ימי אור ומרחב, הדרת דרור וזהב־השדות.

ומי ימד המרחבים ומי יציב גבולים למו?

ברוך אתה אלהינו, יוצר שפעת האגדות

בעולמו.



דורות הולכים קוממיות, דור נביאים ובני מלכים

ומי גדל את כל אלה, מי ילדם?

ברוך אתה אלהינו מחזיר עולם לקדמותו, ממליך מלכים –

את האדם.



שחרות, בחרות רחבת־נפש, המנון אהבת הפיטנים.

ומה נפשי עוד תדרשי?

אני צועד הר וגבע, שמחת עולם, שיר איתנים –

זר על ראשי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16917