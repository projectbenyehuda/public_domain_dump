


	
	[אהבתי בטרם עלותי יצועי]
	




אהבתי בטרם עלותי יצועי

כי אעצם את־עיני ואמר:

היי לי, הלבנה הפגומה, הנוגה,

מדמיות הלילה לשוטר.



ושלחי לי כרובי הזיה ממרום,

ויער עלי שלום ילדים;

ולחשי על־כרי וכסתי — שיגהו

מנפשי את־בלהות הפחדים.



וכך כל־הליל הסתיריני באהל

עדי שהמזרח יאדים;

ועד אשר אזכה פני חמה בקדשה,

בברכה חדשה לקדם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16837