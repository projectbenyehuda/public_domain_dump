


	
	צחצוח גזית
	




ויהי היום ואני בקרית דוד

עת לבית הקרן הקימת

ברחביה, סתתים גזו טורי גזית.

מאבן מתכחלת־משתחמת.



ועם הבקר ועוד אני אחוז שנה

והזיות של רדם –

ויעירני של צפרים צפצוף־רנה,

המשתפך ובא כמו מאיזה יער־קדם.



בהול קפצתי, מערשי, כמו מתוך שרפה

לראות היער, צץ כהרף עין,

אולם לשוא הצטננה הרגל היחפה –

אבנים ראיתי, ויער אין.

והרנה?

זאת היתה רנת בני פטישים

(ולא של צפרי שמים)

בהרנין אותם הסתתים המחרישים

עם צחצוחי גזית בירושלים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17091