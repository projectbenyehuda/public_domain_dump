


	
	סעדה
	




היינו לשלחן אחד מסבים

ונאכל לחם סבים;



וישב עמנו, וכדיו מלאים, היין,

אך לא שתינו אלא מי מעין;



והלחם נבצע לנו במשקל

והמים שתינו על המשקע,



ובכל זאת נפשנו לא עגמה

ותמתק לנו כל לגמה,



כי ידענו: אחד נסתר וחשוב

מסב עמנו, צופה וקשוב,



והוא הנעלם, מחלק המנות

ואין לשנות.



ועוד ידענו, אשר עם רזון

הוא צוה לנו חזון.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16670