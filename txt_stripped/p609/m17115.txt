


	
	זוג צפרים בארץ השלג
	



(שיר־עם פרואני)






זוג צפרים – הפלא ופלא,

אך למה שיריהן נוגים?

כי מרחקים לוטים בשלג,

ענפי עצים זגוגים־שלוגים.



וקר ומר על עץ ושיח,

סופות עשו בהם שמות;

אל חברו בן־זוג משיח:

"התמו ארצות חמות?



"אעוף לתור נפה אחרת

והבאתיך שם, חמודה."


– – – – – – – –


ימים נוקפים, תבל סוגרת,

רעיה נודדת גלמודה.



יומם ולילה בכי ודמע:

"איכה, הה, מחמל עיני,

"המקרוב אתה, או שמא

“ימים בינך וביני”?



והנהרות כבולים בקרח,

דלחו שחקים, קפאו צוקים:

"הוי, שוב אלי, או אי הדרך

“למחוז שיריך המתוקים?”



והיא ביעף מעץ נסקת,

אל ראש מגדל לצפות עולה;

אולם הרוח השורקת

טורפת תמרורי קולה.



לבה, נשבר, כלה נרעדת,

הרוס קנה, השם ביתה:

מכלות הנפש היא מועדת,

היא צונחת, היא מתה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17115