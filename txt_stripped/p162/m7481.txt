


	
	גבורת שמשון
	



חזיון מקראי בארבע מערכות

מאת ר' שמשון צוקרמנדל איש ברודא 1


גם במעלליו יתנכר-נער



הצפור בנוצתו



בשיח שפתיו חכם ובער



המשורר במליצתו



גם שם שמשון נודע בשער



כי כאיש גבורתו


  

הק' שמואל דייטש

אל הקורא

קורא היקר! מה דמוע תדמע עיני בזכרי כי כל מדינה ומדינה עם ועם ללשונותם בגוייהם, מיום נפלגה שפת הארץ לשבעים לשונות, כלם בלי מרגוע יעמולו, יום יום ידרושון להגביה שפתם, אשר למו חבל הפל מאשפתות חוצה למרומי הררי סלע, אשר שמה המליצה בנתה בית, מקום כל בנות השיר ישכונו כלם ירוצו בלי חשך להרים תפארת קרן לשונם, ואם נפקח עין הלא נביטה, כי כמעט שנה בשנה מלשונות העמים יחד יחקקו בעט ברזל ספרים אין מספר, כלם נושאים מטוב אדמות, ממגדנות המליצה, כי עצמו מחוקקים דוברי צחות בינותם ישבו יעשו חיל; אך לשון עבר, אשר בה ידובר לישורון חק ומשפט, היא אם לכל הלשונות, על ברכיה כלם נולדו, אין איש דורש לה, על פתחיה ינקש, לבוא אל משמרת הקודש פנימה. -

לבי כואב עלי בהביטי זאת, רוחי עגמה, אמרתי: הלא אך זאת השריד, אשר נשאר לנו בגולה מכל חמדת תפארתנו, אשר מיום נהרס מקדשנו, אבד אבדנו!

ואם יגדלו בינותנו נערים, אשר להם לב להשכיל ורוח נזר המליצה נוססה בקרבם, יכתירו אותו בראש שפת נכריה, בה יחקורו, בה בשיר ירונו, נפשי עלי תדוה, בראותי ככה באבדן מולדתי, רוח בטני הציקתני, אמרתי: אדברה בשיר תפארת לשון הנשגבה הזאת וירוח לי.


לשון תפארת! שפת עבר!



בך דבר כל איש כל גבר



מיום הוסד מבהו תבל וארץ:


  


אדם עם זרעו בך דברו



מחשבות לבם בלשונך ספרו



עדי שחתו בני אדם פרצו פרץ:


  


כי דורות עמדו הרבו הרע



מגדל וראשו בשמים יגיע



לבנות חשבו האנשים כלמו



אך יושב מרום זאת ראה



כי יחדיו נאלחו לעשות רעה



ללחום עמו יזמו באולתימו:


  


על כן עם מלאכיו ירד עליהם



ממכון שבתו לבלול שפתיהם



למען לא ישמעו איש את רעהו



אז אור תקותם לחשך נדעכה



המגדל יופי לשממה התהפכה



נפצו בן מאביו ואח מאחיהו:


  


אם לשבעים לשונות העמים נפרדו



דבריך חללו מתפארתם מעט אבדו



אך נהדר בקודש עוד נשארת



כי אחרי כן אל מפארן הופיע



בלשונך הצח אמר הביע



על הר סיני מאוד נהדרת:


  


עוד נביאים וחוזים אשר נבאו



אשר משכני מרום חזון מצאו



מחשבות נעלה על כל באמרותך גלו



דוד ושלמה שמו לראשך עטרת



עוד שאר חכמים עשו לך תפארת



עוד הופעת בתבל ככוכבים יהלו:


  


אכן מאז קודר הלכנו כהולך בציה



מארץ חמדה כגפן פוריה



עוללנו לפני צר כצאן הלכו



אז מהדר גאונך בשפל ירדת



מתפארת כבודך אבד אבדת



כי בשבי ובגולה לשונך שכחו:


  


כי פסו דוברי אמרי שפר



חדלו חוקקי לשון וספר



הה! שפתך נבזה מבקריה ימעטו



ובמקום אשר בשפתך בין יעמיקו



בילדי נכרים המה ישפיקו



בלשונם הנבללה שיר יפרטו


  


אם קמו בדור אנשי דעת



אמרותם נזלו כמעין נובעת



אשר מאשפות הרימוך מעלה



וויזל ולוצאטא הקימוך מעפר



ירחי ובן עזרא דברו שפר



הראו לכל כי על כלם לשונך משלה:


  


אך גם הם מארץ נחדלו



ירדו לאדמה שמה ימלו



עם נפת שפתותם מארץ אפסו



הה! מי בשיר צחות ישמיע?



מי כהמה צוף עסיס יריע?



המה בארץ יבולו גם נמסו: -


  


גם אני קטנתי שירים להביע



להגיע עדיהם זמר להריע



עלג לשוני לדבר בשער



אך שפל מצבך עד נפשי הגיע



גלמוד שבתך לבי הכניע



כי בוז וקלון תשיגי מכסיל ובער:


  


מעי נכמרו זאת ראיתי



כלמתך שמעתי להעפיל גבעותיך



נא הושיעני עד ראש הריך



עזרני למרום שדי מליצותיך



במקהלות לזמר ולשיר נפלאותיך:


  


תהלוכות שמשון מעשיו נפלאו



תגבורות כחותיו לא נשמעו



כל איש משמעו יאחזהו רעד



אמצני עזו בקהל עם להריע



להשים מלה בפיו להביע



על משעלי המליצה אטיב צעד:


  

המערכה הראשונה

שמות המדברים

שמשון: הגבור

אבישוע: 2חותן שמשון.

תמנע: אשה זונה מעזתה.

סרני פלשתים.

דלילה: אהובת שמשון.

אנשי יהודה.

אלקנה: אחי שמשון.

זקני ישראל:

  

עיר תמנתה

חדר אבישוע



(שמשון לבדו הולך הלוך ושב בעמקי רעיונות ובמצעדים גדולים).

שמשון:


מה זאת? רעיוני בל ינוחו בל ישליו!



כהמות גלים אדירים משברי ים יהמיו



אם רוח סערה בינותם קולו יגביה



ככה עשתונותי בקרבי ינוסו בלי מנוח



מעלה מטה ירוצו כאשר ישאם הרוח



רוחי העצום והחזק בתוכם יריע:


  


כרעש גבורי חלד עת ירעשו



אויב ומתנקם כבוש יכבשו



זעם וכעס יפיצו יאזרו חיל



כן רוח בקרבי יסער סער



בשרעפי כליותי ללחום בשער



לכסות אנשי תבל בצלמות הליל:


  


אך זאת לא אוכל בין בתבונתי!



על מה ועל מה אפיל אימתי



האהרג איש לא חמס בכפיו?



הלא יראת ה' בקרבי נמסכה.



למה דם אדם ארצה אשפוכה



אם ה' נשמת חיים נפח באפיו!


  


הן מימים עם אבותי נסעתי



לארץ הזאת בישימון דרך אחת הגאיות



שאג לקראתי כפיר אריות



חיש אותו בכפי שסעתי.



האח! אז רוחי כמעט שככה



גיל מצאתי פדות ורוחה:


  


אבל עתה העת המאושרה חלפה



עם מי אלחם? על מי יד אנופה



מי יתן והערלים האלה



יבערו חמתי יעשו לי רשע



אז תשך רוחי הפלא ופלא



אגמול להם עלילות פשע:


  

(אבישוע חותנו בא ויחרד כמעט בראותו את שמשון).

אבישוע:


שלום בואך! שמשון מחמד עינינו יקר הארץ



ימים רבים המה מיום לא ראינו זיו פניך



כי תרצנו עוד בקרני פניך לא פללנו כמעט



עתה הנך פה אתנו נגילה בך יחד נשמחה:


  

שמשון:


רגעים רבים חלפו אשר לא ראיתיך חמי הנחמד!



לקראת זיו פניך מה אשמחה! לראותך שלום בלי פגע.



כגילת הלך בציה מקום כפירים ותנינים יהלוכו



אם בחשכת הליל שמה ינודד שערות ראשו על יעמודו



מחרדת שאגת אריות וקול נורא משחל ופתן -



בפתע פתאום הרחק מנגד יביטה



בית וחדר בו בני אדם יחסו וישכונו



לשמחת ההלך הלזה – תשוה שמחתי אחרי



ראותי פניך, ומה אגילה מול אשתי לי ברותי



היא בתך היקרה מחלציך יצאה, בגדי עזים



פניה אשחר אשכר לה אקריבה.



מה ארכו הימים אשר לא חבקתי האהובה הזאת!



עצם מעצמי בשר מבשרי! מה גדלה אהבתי אליה



כחבצלת בין צניני היער בין בנות הארץ



היא תופיעה איה תשכונה רעיתי יפתי



הביאה אותי אליה אחבק אהובתי:


  

אבישוע:


הן ידוע תדע כי עתים נזלו מן היום אשר ממנו הלכת



וכחכות יושבי חשך לנגה מושל ביום -



כן בתי גם כלנו בבית אליך חכינו



אך לשוא קוינו תקותנו יום יום הבל היתה



אז אמרנו: אולי חרה אפך בנו חמתך בערת



מיום הציקתך מעכה לבטא לה פתרון החידה



אשר חדתה לשלשים הבחורים



אהבתך הקרה נפשך בה געלה



פרדת ממנה יען לבך בה בחלה



מאסת בה מהיות לך אשת נעורים:


  

שמשון (בחמה):


מה זה פיך תדבר שפתיך תבענה



בלבת אהבתי לבתך עוד שפק3 בלבך נשאר!



“כי רעה בעיני מצאתי בה מגרעת”



החרש מדבר! יגעתי משמוע כעס



הן קצף קצפו עלי אבותי בני אמי נחרו בי



על אשר הוכחתי לי אשה מעם אחר



חרה אפם אלי נפשי דברו



הכי אלמן ישראל מנשי חיל ועלמות היפות?



כי אתה הולך לעם נכר אשה לקחת?



אך אהבתי אליה למאוד בערה



השקפתי יפיה אז לאמרותם לא הטיתי אזן



כגני קש בקיץ בהריחם אש יבערו -



אשם לא תכבה כל עוד גבעול במו -



כן לבי מס בראותי חנה ויפיה



המה הציתו שמה תבערה עזה



כגבעות מהררי עד על כל חבל המישור



ועמקי בקעות, מעלה יתנשאו ראשימו



כן היא על כלמו עוף תגביה -



רבות בנות הארץ תעשינה חיל



אך כלן תחשכנה נגדה כחשכת ליל:


  

אבישוע:


כפר נא! שמשון שכך רוחך



הבט על לחיי פניך כי כפנינים אדמו



מרוב חמה וכעס. שא לפשעי



כמעט הרגיעה, לחטאתי כפרה הפעם



כי כאשר לא בשאט בנפש הרעם קול ישמיע



להפוך ערים לחרבות נצח לתל עולם



אך לגמול טוב לבני אדם ישעו וחפצו



העבים לקבץ יחדיו והארץ צמאון תהפך לעדן



כן לא יזמו מחשבותי עת אשת חיקך



לאיש אחר למרעך נתתי לעשתונות רעות -



אמור אמרתי אך קצפת עליה שנא שנאתה



כי אדם אתה מחמר לקחת, על אהבתה עתה התנחמת



כי שנה תמימה חלפה אשר לא חלית פניה



בלב גוש ועפר ברגע אחת סעיפים רבים ישכנו



על כן למרעיך אז למו התחברת



מעכה בתי נתתי לאשה



אך עוד ישרת בעיני לחתן ארצך



כראות איש פני מלאך נביט בפניך



עוד איה בתי חן מלאה טובה ממנה



אחותה הצעירה לך לאשה אתנה -


  

שמשון:


מה זאת דברת מה זאת אזני ישמעו



מעכה אהובתי המלאה עגלי האהבה



כלה חן נמלאה כלה נאוה



אותה מבין זרעי לקח לקחת



הוי! נעותי משמוע חרדה יבעתני



איך תפול עלי כעס ואימתה פחד ועצב



כלם כים מתחולל בי יתחוללו -



מיום הגעתי לבינה הייתי לאיש



לא קרני כזאת, לא בנתי פחד -



יום מרעי ומיודעי חידתי מצאו



עתה זכור אזכורה עת חפצו ממני



שלשים החליפות אשר בטחתי להם



אז פגעתי בשלושים איש מבני פלשת



אשר הרעו לעמי עליהם עול עמסו



ולבשתי עוז והדר והכיתי ברגע אחת



השלשים כלמו וחלצתי שמלותם לרעי אותן נתתי



אז עוד שמחה וגיל על קמטי מצחי נראו



מורך לב אימה ועצב לא ידעתי



רגשות האל בקרבי עוד לא מצאתי



רוחי עז ועצום נשגב ונורא מאוד



לבי לב חיל כארי כדוב שכול



לא אבעת איש לא אחת גבר



אבל! עתה רגשות האל ממסגרותם יצאו



בקרב עצמותי בתוך חדרי לבי קוננו



מי לא ירעד בשמעו כזאת חלחלה יאחזמו



כל לב ימס וכל עינים דמעות יזולון



אהבת האשה הזאת כל חק וגבול עברו



כאהוב איש בשר ידו אותה אהבתי -


עתה איש הלזה (חורק שיניו מכעס) לחיק


איש נכרי הסגירה לזר דודה



נתן נצח:


  

(השקטה. אבישוע עומד בחרדה)


אולם למה עליו רק עליו שני אחרוקה?



אך בו אפי יחרה אתמלא כעס



הלא בה העול אך היא בי עותה



היא שית זונה מצודים בפיה



קשר אהבתנו היא בזרוע כח התירה



כהנתק פתיל הנעורת אותי התיקה



היא מקור יגוני, מבוע הרשע -



אם כמעין אשר לא יכזבו מימיו



אהבה אותי אהבת נפש



למה כמו רגע בחיק זר נפלה



תחבק תישק בו תתעלס באהבים?



ואותי אחרי גיוה השלך השליכה?



הה! מעכה איך אהבתי העצומה כרגע נדעכה



לשנאה עזה כהררי סלע התהפכה



כענני מחשכים מקרני שמש יחלופו



כן עבי החשך מנגד עיני נפזרו



עיני נפקחו לראות רוע לבך עם כל תזנותיך



אך בשפתי חלקות אלי דברת



וחרבות חדות ללבי עתה המה



הוי! עם כבדי לבב! אכזרי נפש!



איך נמאסתם בעיני כלכם יחד



גדלה שנאתי עליכם עזה כמות



כבהמות וחיתו יער לבכם תשפילו



אך לשמוע תאות יצר לב תחפוצו



מרגש מתוק – רגש האהבה בל תדעו.



גם ישראל תחתיכם יעבודו



בקרב עמם תלכו בלב סלע



עבודת פרך יעשו מפניכם נכנעו



כי לבכם לב ברזל הרי נחושה



רחם לא תדעו אל עליון לא תכירו



לחון על דל כאשר אל מאז הוכיח



תקשו עורף אך כאבן לב הקשיח



עתה סור אכזרי אותי הכעסת!



פן אכחידך מארץ ברוע מעלליך



לך מנגד עיני כי נמאסת



נגדי פן בחרי אף מארץ אשחיתך:


  

(אבישוע הולך בשברון רוח)

  

שמשון (לבדו זולת אבישוע):


אמרתי: אך עם לבדד ישכנו



הפלשתים האלה אנשים כמונו



גם להם לב להשכיל אזנים לשמוע



אך עם ישראל במוסר מאסו



עזבו את ה' באולתם נשחתו



מהטובות אשר גמל עמם לא אבו ידוע!


  


על כן הפלשתים את ארצם ישחיתו



תבואות שדותם ישרשו כושלים ימיתו



מרחם על צרתם יאטמו אזנים



גם אני כחי העצום לא גליתי



להרוג על לא חמס לא אויתי



כי דם חנם לשפוך חטאת שמים!


  


אולם אשר לרעיוני שוא אמרי רוח



הטיתי אזני אף אשגיח



עיני הפקוחות עתה ראו



כי הערלים האלה עזי מצח



מרגשת האהבה לא ידעו נצח



אכזרים המה רחם בל ידעו:


  


הה! דמי בקרבי ירתיח כשלהבת



על חללי עמי יורדי צלמות



חרון אפי יסער כים גורש רפש



עתה תאנה ועלילה להם מצאתי



אך זאת חפצתי גם דמיתי -



חללים אצבור מפלשתים עזי נפש:


  


חצי אספה במו ירדו קבר



בכחי העז אפיץ שוד ושבר



ידי מדם אשכיר וחללי פלשתים



מבקר עדי צללי נשף



אשלח בם מות ולחמי רשף



מאש חמתי ידעכו כפשתים:


  


מראש מחסורי בני תמותה



אחל להרוג אנשי תמנתה



רעב שמו הוא ראש מחסורי גבר



מגדיש ועד קמה עד כרם זית



בל אשאיר להם אך שמיר ושית



עד יקוצו בחיימו ירדו קבר:


  

נקרת סלע עיטם.

(שמשון הולך במערה ומבקש לו מקום להתחבא שמה פתאום ישב על אחד הסלעים).

שמשון:


פה אשב פה אתחבא מחמת ערלי לבב -



פה בנקרת הצור הזה אשימה סתר מלון לי -



כשודד במסתרים כן אדכה אשוח לבל יראוני



הפלשתים בל ישיגוני בחמתמו


  

(השקטה)


מה ערבו הרגעים, רגעי מות וחשכת ליל



אשר מתמול שלשום בקרבם הפיצותי



לנפשי! עתה יעמודו נגד עיני -



דמות המערכה הזאת על פני תחלופה



עוד אביטה עשן העיר עד שמים יעלה -



מקמה ועד גדיש למאכולת אש -



כמדבר ציה בארץ שוממה דמתה



העיר וכאשר דמו לעשות נקם גם עמדי -



אז פעמים הרביתי להם רעד וחלחלה



לחמתי בידי נגד רבבות עם פלשתים



הכנעתים, עד עפר השפלתים



הכיתים שוק על ירך עדי נפלו, -



אך בזאת אתענג, בזאת אמצא מרגוע!



מכל מאויי בני אדם מכל תשוקות לבמו



המה יותר עדן גיל ונחת לי ירוו.



זאת תאות גבור מנת חבלו בארץ



לנתוש ולנתוץ להרוס ולאבד



לנקום מאויב, דמו ישתה כיין עדנים, -



עתה שובע שמחות נגד פני ונעימות נצח



רוחי השוקק ללחם ירגיע כמעט -



ועם זה טוב הדבר אשר יעצתי



כי למדבר הזה למערה רצתי



פה מפלט לי אעשה מעקת אויב -



כי כחול ירביץ ככוכבים בשמים



עם הרב הזה פרצו וישרצו



לכן נמוג לבי כמעט ישיגני מורך



עדי רוח ממרום עלי יערה לפעמני



אז עוד כדוב שכול אפגשם בחמתי



במערות גם המה יבואו מפני אימתי:


  

(אנשי יהודה באים מרחוק ושמשון לקראתם)

שמשון:


ראשי אלפי יהודה ברוך בואכם



אור פניכם מאוד יגיל לבי



כי בעשתונות עצב מלאתי



כמעט נפלתי וגלמוד שבתי



פה במקום שממה וציה רעיוני חרדו



סעיפי יגון ואנחה כמעט חרשו



עתה בראותי אתכם חיש יחלופו



שמחה וגיל נפשי תמלא



אך על זאת נפלאתי והשתוממתי



מה פה מקום נורא ובלהות תחפוצו?



דברו! מהרה! חרדה אזני לשמוע -


  

אנשי יהודה:


עוז ידך שמענו, תעצומות מפעלותיך



לא עשם אדם מיום נוסדה תבל ומלואה



כל משען אוכל ומשתה ארץ תמנתה



נאות שדיהם דשא ואחו



לארץ בלהות מעון תנינים הפכת



ושדמות ארץ תפארה לציה עשית,



ותקטן עוד זאת בעיניך; עוד אחרי



שרפם בית חותנך עם בית אבותיו



לחמת עמם נאדר בכח



בידיך לבד, אין כידון וחרב



רעצת אויב הכיתו לנצח:


  

שמשון:


לא על חנם עשיתי למו רשע



אך רעתם עליהם גמלתי אשר שתו לי



את אשתי עשו המה לאהובת רע ומנאפת



כי עם תהפוכות המה אין אמון בם



כי כסוס שוטף זמה ישטופו



כלם יחד על אשת זנונים יתגוררו



וכאשר לנקום בו יזמו באולתם



כי חותני שרפו עם כל בני ביתו



הכיתים מכה רבה מזקן ועד נער



שוק על ירך הרגתי אותם בשער:


  

אנשי יהודה:


אכן הסרנים עם אנשי צבא פה התקבצו



לנקום תחתיך בנו נקיי דם יחפוצו



הוי! שמשון מה זה עשית לאחיך



המכים מאויבים כצאן נמסר לטבח



עתה עבודתם על שכמנו יכפילו פעמים



דם אחיך ישפוכו ארצה כמים



הטרם תדע כי לזרים נמסרנו



לעבדים ושפחות למו נמכרנו?


  

שמשון:


אל תפחדו אל תרהו בני ישורון



מאכזרי פלשתים מאויבי נפשכם



אם כעת רוח הקודש בל יפעמני



חיל עתה יאחזני ללחום עמהם לחם



מהרה יושב שחקים עוד יחזקני



אז ככלי יוצר אנפצם להושיע לכם:


  

אנשי יהודה:


גבר הפל גורלו משופטי ארץ למות וחרב



פתאום המלך לפדותו יחפוץ משחת וטרף



דחופים רכב ישלח כברקים יהלוכו -



כי אם יאחרו פעמי רגליו אך רגע



לא ימליט הרוצח משוד ופגע



כי אז כבר הומת חייו אז פרחו



כן דברי התקוה אשר אותנו תנחמה



בל יועילו אך שוא ושקר המה;



מה יסכון לנו, אם רוחך עליך יופיע



אחרי עוללי ישראל קבר ירדו?



כי פה בלחי להרוג ולאבד כלם יעמודו



לנקום מעמך בחורי ישראל להכריע:


  

שמשון:


גם מעי נכמרו בשמעי צרות נפשכם



אל אחד לנו! בשר אני מבשרכם



בראותי זאת לבי כדונג נמסה



אך מה אעשה? יוצר כל ובורא רוח



הסתיר פניו ממני זאת הוכיח



הוחילו לאלוהיכם מושיע בצרתה:


  

אנשי יהודה:


אם ככה מחשבות לבך אלינו



מה טוב ומה נעים גורלנו



אם לבך נמס מיגון דכאי רוח;



הלא ברצונך והררי היגון ועצב



למישור יהיו לגיל הקצף



רק אתה תוכל הושיע לאחיך חלושי כח:


  

שמשון:


דברו! לשמוע תשועתכם נפשי נבהלה



להושיעכם מצרתכם רוחי בחלה:


  

אנשי יהודה:


ככה נוסדו יחד הערלים



אם אסר נאסרוך בזקים וחבלים



אז יאותו לנו חשך רוחמו



אז ייטיבו עמנו יחדלו מהרע



בל ישחיתו ירפו ידם מבלע



אם אותך אסור בזקים נסגיר בידמו:


  

שמשון:


אלפי יהודה! מה רב ממנו תשאלו



רב מכל שפה כל לשון דבר יוכלו.



אני לבדי אסגיר נפשי בידי פלשת?



הלא המה אשר אתמול הכיתי



לבי יצר עלי מאוד יראתי



כי יקוטו חיי בחנית וקשת -



אך השקטו אחי מצאתי תוחלת



תקותכם פורחה אף גומלת



ענני כח וחיל בקרבי עוד ירעמו



עתה חיש מהרה פחז כמים



אחישה מפלט לכם תחת השמים



אשר להשחיתכם הסרנים יחד התחכמו,



הא לכם אחי לבי ונפשי יחד



אסרו אותי לא אדע פחד



עוז ותגבורת לי כארי ביער



אולם זאת לי תשבעו



כי אתם בחיי בל תפגעו



רק מכם אפחד כמקול הסער


  

אנשי יהודה:


גבור חיל איש יקר רוח



אפים ארצה לך נשטוח



על כי תושיע אותנו מכף אויבינו



בך גבורה גם צדקת לב התאחדו



יחדיו בך יתלכדו בלי יתפרדו



עתה ביושב שמים לך נשביע כלנו


  

(אנשי יהודה, כולם מניפים ידיהם ויאמרו)


כה יעשה אלהים וכה יוסיף מכאובינו



אם בנפשך וחייך נושיט ידינו

(שמשון הולך עם אנשי יהודה מנקרת הסלע)


נשלמה המערכה הראשונה.

המערכה השנית

לחי

(שמשון לבדו יושב בין הררי ציה ונגב, מנגדו לחי חמר, אשר בה הכה אויביו על הארץ).

שמשון:


אל שוכן שחקים יושב הכרובים!



כי אראה מעשי אצבעותיך ירח וככבים



אז על אמיץ ענותך אפקחה עין



מה אנוש נגדמו. רפה וחדל כח



גם נגד מזרות הגדולים ילך שחוח



נגד גדולתם הנורא אדם אין:


  


גם פלאי ברואי שמים ארץ ותבל



לתור מהלכם ייגע לריק והבל



להשיג אך תהלוכותימו יעמול לשקר



ואם עליהם שכלו לשוא יגיע



להדר כבוד הודך איך יגביה?



לחקור ישותך הנפלא אין חקר?


  


עם כל זאת למלאכי עליון המשלתהו



מראמים עד זוחלי עפר למושל שמתהו



בצלמך אלהים אותו יצרת



מה עצמה ענותך מה גדלת



חסדך הטוב מעמי לא חדלת



בכבוד והדר אותו עטרת:


  


גם גבורי תבל ועריצי ארץ



תחזקם למען יוכלו לפרוץ פרץ



וברצונך כלמו לפניך כאפס ותהו



גם אני תמול בסערה פחד מלאתי



והיום בלחי החמור (מראה על הלחי) מות הפיצותי



אך רוחך זאת יפעל מאין כמוהו:


  


צורי על צדקת פרזונך מאוד אתפלא



רחש לבי לך תודה ותהלה



על כי אמצת כחי על אויבי עמך



עבותות ידי נמסת כמו מים



בלחי הזה הכיתי חמור חמורתים



עוז רוחך הקודש בקרבי צלחה:

זה המקום אקרא רמת לחי



כי הכיתי אויבי לחי



פה אצבעותי חלקו שוד ורצח



אדעה הזאת לעולמי עולמים



לי קודש תהיה לאורך ימים



פה אודה טובך וצדקתך נצח:


  

(שמשון הולך ויבקש מים לצמאונו בעיניו ישוטט על כל פנה מסביב ואינו מוצא באר מים חיים).


אך מה תערוג חכי לאפיקי מים!



גרוני נחר מאוד כי לא שתיתי יומים



הה איך צמאתי לשוני כמעט נשתה



מכל עבר מסביב אראה ציה ושממה



אך סלעים גבוהים גבעות רומה



לרות צמאוני איה אנוסה?


  


מי יתן ויבקעו מעינות תהום מתחת



אז ארוה גרוני אפלטה משחת



כי כאש פלדות הצמאה בוערת



אך שוא אקוה האיתנים לא יחלופו



מצורי חלמיש נחלי מים לא יערופו



בורא ארץ כן מאז גזר הטבע שומרת:


  


עתה מה אעשה מה אפעלה



הכי ארד ביגון הצמא שאולה



הכמות נבל אמות כשפלי בני חלד?



הה! גויתי יסחב בל ירד קבר



מתנינים פה יטלטל טלטלה גבר



הלא רחום אתה על שב כעל ילד:


  


למה ככה תיסרני? נזירך מרחם



הלא אתה נותן לכל בשר לחם



טוב הנך ורחום לכל מעשיך



אל נא ראה גם עניי וחלצני



מדלתות מות משערי שאול פלטני



כי חנון אתה נפלאו חסדיך:


  


אנא אלהי הושיעני פן אישן המות



הלא כפעם בפעם הצלתני מאנשי חמס



חן בעיניך מצאתי מריבי עם מלטתני;



אם הגדלת חסדך עמדי עת בלחי החמור



מאויבי אלף איש עד עפר הכנעתי



גם עתה חסדך ואמתך בל תכלה ממני



הערלים יראו אלהיהם יפארו



עמך ישראל יענו ונחלתך יערוצו.



למה יאמרו הפלשתים ברעה הוצאתני



תמול שלשום מידימו להרוג אותי בהרים



בארץ תלאובות מקום אין מים.



נא אלהי ארץ וימים! עשה עמי אות



לטובה ויביטו צוררי ויחפרו



ידעו כי הם עם אלהימו המה מהבל גם יחד:


  

(פתאום רואה על לחי החמור והנה פלג מים ממנה יזוב)


האח! מה תראינה עיני שמה? -



כמעט על יושר מבטי בקרבי אפונה -



הכי עיני ינומו? על עפעפי הפל תרדמה?



וחלום עסיס. נפשי יגיל בחזיונות שוא ומדוחים?



ראה מלחי החמור מגרים במורד פלגי מים. -



להאמין זאת רעיוני בל יחפוצו!



הן המן הלחי הזה יזורבו מים?



הכי חקות הטבע ממסגרותם יחד התחלפו



סדרים בל למו כאשר מתמול שלשום היו -



מה תשתוחח עלי נפשי מה מאוד תהמי?



אגשה הלום אבחון ואראה אם ירוו צמאוני



אם ירטיבו חכי ירפאו גרוני?


  

(הולך ללחי החמור ושותה)


הן לא שקרו עיני לבי לא הגיד לי כזבים!



שתיתי ומציתי ממעינות מים חיים, -



נפשי השוקקה רויתי ותחי רוחי, -


  

(השקטה)


אך זה היום רב חסדים אלהי יראני



בלחי אשר אתמול אלף הכיתי



ממנה לצמאוני מים שתיתי



אך נפלאות לא נראו ולא נשמעו



עושה עמדי ה'. מהבין גאו



אין זה כי בי אלהים עזו יודיע



יכה פלשתים בידי ישראל יושיע:


  

מחנה דן

חדר שמשון

(זקני ישראל, שמשון)

זקני ישראל:


ה' עמך גבור חיל תגבורת אמיץ רוחך שמוע שמענו



מה נפלאת היתה זאת בעינינו למשמע אוזן שמחה נפשנו



כי האכזרים האלה הפלשתים לעפר שחות



כטיט חוצות רמסתם ארצה זרות לא ראתה עין



בן חלד בידיך העצומים פעלת ומי כמוך



גבור בגבורים לך יאתה תהלה בין איתני



ארץ, אשר מיום נבראה התבל מתהו התילדה



אם בינותם תשב נגדם תבריק וכשמש מתוך העבים:


  

שמשון:


ראשי אלפי ישורון בואכם אלי מאוד ישמחני



מה תיקר נפשי מה נעים מנת חבלי וגורלי



אם אתם נחמדי תבל וישישי ארץ בזיו פניכם



תכבדוני, מבלעדי קרני החכמה אשר עליכם יופיע



שערות ראשכם אשר כשלג וכצמר ילבינו



עוד יקר הוד ותפארת לכם יתנו



השקט ומרגוע מעפעפיכם כצהר יבריקו



טובים אתם ובשורה טובה אלי תביאו -


  

זקני ישראל:


כן דברת אחינו שפתותיך אמת תבענה



כי הגד לך טוב לבשר צדק לך באנו



על מה אנו מחשים? דלתי שפתינו נסגורה?



שמע גבור עצום! שמשון אחינו!



הלא תדע ידוע כי עם ישראל עצור ועזוב הוא



אין למו שר שופט ומושל אשר בשבט פיו ינהגמו



כצאן בלתי רועה בתהו יתהלכו



על כן כל גויי הארץ פלשתים ובני עמון



במצור ובמצוק אותם יציקו עבודת פרך



אתם יעבודו עול ברזל על צוארם יעמוסו;



עתה כל עפעפי בני יעקב עליך ישכונו



על גבורתך יבטחו כי צור חזק הנך



איש חיל אתה, אין נבון וחכם כמוך



ממשלת הגוי הגדול הזה בידך יתנו



מלוך תמלוך עליהם גם משול תמשול במו



וישראל העשוק לחפשי תוציאמו:


  

שמשון:


הלא הצעיר והדל באלפי ישראל הנני



מדוע רק אותי לחובש עם בחרתם?



איכה אוכל לישא טורח העם הגדול הזה



מימי היותי עוד לא נסיתי באלה



הרפו ממני! הרפוני! כי למלוך בל אוכל:


  

זקני ישראל:


אל תערוץ ואל תחת, כי עמך ה' אלהיך בכל אשר תלך



ראה! בלחי החמור רעצת אלף איש אין חנית



וקשת, אחר כן עת צמאת למים, ויהפוך ה'



לך את הלחי, למעיני מים, לך יראה ה'



נפלאות מכל בני חלד עמים זאת שמעו



נפלה פחד ואימתה עליהם ממסגרותם חרגו



חיל אחז יושבי פלשת, בני עמון נמגו



לא יתיצבו בפניך כל ימי חייך



גם בתוכנו יומת כל איש ימרה פיך



כי רק תחת כנפיך עם ישראל ימצאו סתר



על כן אותך ימליכו יתנו על ראשך כתר



כי גבורת רוחך בכל הארץ נודעת



מיום תמו בני הענק עזך לא נשמעת:


  

(זקני ישראל לוקחים פך השמן וייצקו על ראשו ויתנו כתר המלוכה על ראשו וקוראים בשמחה).

כלם:


יחי אדונינו המלך שמשון!


  

(מדי משחם אותו עשתונותיו יחדיו יתערבו ועומד מבלי נוע נבוך ברעיונותיו איזה רגעים).

שמשון (נשקף מול שמים):


כעץ ערום עליו עוד לא צמחו



עודו באבו ענפיו עוד לא פרחו



אך בשפת הנהר שתול על פלגי מים



ימים לא כביר יעבורו



וענפיו יצמחו גם יגברו



צל לעיפים יתן תאוה לעינים:


  


כן ערום הלכתי בבלי דעת



לפני גבורים זחלתי כתולעת



פתאום רוח קדשך עלי הופעת



כח עז נורא בלבי שתה



ידי בעורף קמי נתתה



ידי זאת עשתה ואתה אותם הכרעת:


  


כי על מעין נחמד אני שתלתי



על אפיקי אמונתך אני גדלתי



היא תשים זרועותי כאבן



כי אם לבי מלא מרגוע וצדק



נקי מחטא ופשע ומשוכת חדק



לא אחתה מרגשת פועלי און:


  


ראו איך על ראשי ההרים



רגלי יעמודו מישרים



למלוך על ישורון אותי בחרת



כתמר אשגה מעלה פרחתי



כזית רענן על צמחתי



כי “בני אתה” לי אמרת:

אך עודנה רוחי בקרבי לא שככה



כי לבי יתנבא לי פיד וצוחה



“מהר נשפה הזה אפילה מטה”



אם צלחתי כיום יגון מלאתי



מפחד תקותי מאוד יראתי



אמנה אבליגה כמעט עתה אשקטה: (הולכים)


  

עזה

חדר תמנה (חצי הלילה)

(שמשון התעורר משנתו דולג מן המטה ארצה והולך הלוך ושב בחדר ברוח זעף).

שמשון:


הוי גם בלילה אין לי מנוח בל אמצא מרגוע



השנה הסוררת גם היא בנטפיה המתוקים



תרחק נדוד מאתי ותעוף באברתה, על עפעפי אביונים



או על עיני אכרים עובדי האדמה שמה תבנה



בית, תטע אהל אפדנה לשכון בטח -



הה! אתם דלי העם כורמים ואכרים!



מנהלי הצאן על נאות שדי רועי עדרים!



מה אקנא בכם מה מנת חלקכם אבחרה



אם גם יחסר לכם משכיות זהב וכסף



תשכונו אך תמיד על רצפת דשא ועשב



בכל זאת טוב לכם מדור באהלי תפארה



בקול צהלה אתם לרגלי עדריכם ביתה



תתהלכו בין הערבים עם צלצלי פעמוניהו



וכזמרת כנור ועוגב באזניכם ימתקו,



אחרי כן ארצה על מצע קש ותבן משכבכם יצע



שמה גויתכם הנקמטה מעבודת היום תשטוחו



ורוח תרדמה עצום על עפעפיכם ינוסך



כי עצב ודאגה לא תניחו בית, חמדה וקנאה במלונותכם



בל יבואו; לכבוש ארצות לאסוף הון ללבוש עדנים



בל תחמודו, סגולות האלה בל את לבכם יקחו



אך אנו שרים מלכי ארץ! חבל נחלתינו יגרע



ממנת חלקכם כי מה יועיל לנו עושר ורכוש כבוד



עם כותרות אם בחדרי לבבינו המנוחה נעדרת?



מה בצע בעצמת כחי מכל אנשי גילי גם ממלכותי



על עם ישורון מטע אל נצח! אם גם רגע אחד



לא אשלו מעבודתי מדאוג בדקי הממלכה רגע



בל אחדלה, לא אוכל לתן שנה לעפעפי



תנומה, גם נטפי האהבה לא אוכל למצות



כשאר בני תמותה רסיסי דודים יטעמו



כי אשה הזאת תמנע היפה בעני ישרה



בעפעפיה לקחה אותי אמרתי אתעלסה באהבים



אשגה באהבתה תמיד והנה האכזרים



האלה עזי נפש כדבורים יסבוני



אורבים על דמי לשפוך כמים. אהה ה'



אלהים! נא רוחך הקדש אשר אצלת עלי



כפעם בפעם גם עתה בל תחשוך ממני



מלטני מידי זדים הארורים האלה



אשר משנתי יחרידוני מתנומתי יעוררוני


  

(ישקיף בעד החלון)


הביטו! איך את נפשי האומללה יכתירו



מלוני יסובו, כעל פגר מובס דבורים וזבובים ישכונו



הוזים שוכבים פה סביב הבית הזה



מחכים עד אור הבקר להרוג אותי הרג נפש



עוצו לי! מה אעשה? הכי אלחום במו?



הן רבו מספר מחול ירביון כחיתו יער הנמו



כזאבי ערב, לא ינוחו, עדי ימצאו טרף



הה! מי יוכל הכותם חללים ארצה



האמנם אצבעותי למלחמה למדו


  

(השקטה)


לא! לא! סודי המתקתי חק שמתי אותו בל אעבורה



הבית הגדול הזה בדלתות השער אאחוזה



ההרה על שכמי אשאהו והמה הערלים



אם בקר יקיצו כהוללים ירוצו לא ידעו אנה



הלך הלכתי איש אל רעהו יחדיו יתמהו



ואני אלעגה למו פי ימלא שחוק ורנה



כי נפשי תמלטה מדם ורצח.


  

(שמשון הולך ואוחז בשתי ידיו דלתות העיר ובשתי המזוזות ולוקחם על כתפיו ויעלם על ראש ההר חברון).

ראש ההר

חדר תמנע (הבוקר אור)

(שמשון יושב אחוז בזרועות רעיתו)

תמנע:


אם כל היום בל אחשה, מהביע לך גמול ותודה



בל אוכל די ספר ודי הודות על כל הטוב



אשר היטבת עמדי! ראה



אם לא בגדול זרועך אדיר וחזק הבית הזה



עלי סלעים הגבוהם האלה נשא נשאת



אזי בידי בני עמי הרשעים כמעט אבדתי



יען גם אשר נתתי לך מלון עמדי תחסה תחת כנפי אהבתי



דבר נא דודי מה הגמול אשר אגמול על חסדך


  

שמשון:


רעיתי יפתי! מיום הבטתי ביפה מראך



תאר פניך השקפתי לבת אהבה אליך



בקרבי יקדה עד עולם תוקד לא תכבה



כי קולך כרנת עוף השמים ערבה לי ומראך נאוה



ומה תערב לאזני כזמרת כנור וחליל אם משושני



שפתותיך שמוע אשמע גם אהבתך אלי -



אך זה הגמול אתאוה לי תשלמה



כי מסגולת רוזנים מאשישי יין לי תנעמה


  

תמנע:


אם זאת תאותך לשמוע אהבתי אליך



עוד, הנני לא אדע תשלום טובתך מה תהיה



כי מבלעדי זאת, טרם מלטתני ממות



מיום ראותי יקר תפארת פניך



אהבה עזה כמות בלבבי נשרשה



כי אמיץ רוחך גבורת עזך נועם חן אהבה



על תואר פניך יציקו אגלי חן רסיסי האהבה



ינסכו על זיו הדרת פניך, מה נאוו



הידים הצילו אותי מקרני ראמים



ככפיר אריות עוד יחמד לעין יפיו תתגדל בעיני



כל רואהו, אם שוכב בלתי מוסר בכלוב האסור



שמה, בחוזק לב ואדיר כח בקול נורא שאוג ישאג,



כן בעיני יפיפית דודי בכחך האדיר וחזק



אצבעותיך האדירים בקירות לבי טפי אהבה ישפכו



על כן עודני בל אדע במה אגמול חסדך עלי?


  

שמשון:


תמנע הנחמדה יפת תואר ויפת עינים!



גיל ושמחה, אהבה ומרגוע בקרבי ינסכו



עת אביטה עלי זיו תואר פניך -



עצם מעצמותי נפש מנפשי הנך



למה על הצלת נפשך תודה לי תביע



על מה גמול ותהילה לי תהגה?



הימצא תודה בכל אפסי תבל וארץ טובה



מזאת? אם אתה עתה בזרועותיך תחבקני



הלא טוב רגע אחת בזרועותיך מאלף!



אך זאת תקותי מנת אשרי בארץ הלזו



אחרי שומי נפשי בכפי למלט אותנו ממותה



רק אם את מכל עמלי לבד נשארת



אז תאותי כלמו נמלאו, יתר בל אחפוצה -



כחובל ימים ונהרות אם אחרי סועה וסער



תשוב תזרח השמש נגדה יגיל בשמחה וצהלה



כי אך אז אחרי עבודתו ימצא מרגוע;



כן אני אחרי יגיעתי הגדולה בנשאי עמודי



הבית עלי גבעות הגבוהות האלה



עתה בקרני פניך כשמש זורחת



גיל אמצע שמחה מרגוע ונחת:


  

(שמשון נופל על צוארה)

המסך נופל.

המערכה השלישית

נחל שורק

(דלילה וסרני פלשתים)

דלילה:


רוזני פלשתים מלכי ארץ בואכם ברוך!



מה אתגאה על היקר ותפארת אשר אתם תעטרוני



בבואכם אלי, הן אשה עניה ודלה אנכי



ואתם סרנים! על עם הגדול עם פלשתים



משול תמשולו, גדלה ענותכם עד לב השמים



אם אתם לבדכם בזיו פניכם תכבדוני



אך מה אתכם חדשות? הגידו! כי בכל נפשי



ומאודי הנני נכונה לשרת אתכם כאשר אוכלה


  

סרני פלשתים:


הן משמשון הגבור ידוע תדעי כי ארצנו ישחית



אנשי גבורינו ישים למרמס רגל לטיט חוצות



לשוא ערכנו עמו מלחמה חנם חלצנו נגדו כידון וחרב



הוא עם ידו החזקה מבלי חנית וכלי זעם



אדירי פלשתים ישפיל כטיט ורפש



עצום כחו עז כנמרים מהררי טרף



ועם ישראל עבדי נחלתנו מעולמים



הוא זה עשרים שנה לחפשי הוציאמו



לא נוכל הרע עמהם הן גם אנו נמות לשחת:


  

דלילה:


מאמרותיכם האלה גם אזני שמעו ולמשמע אוזן



נפשי תדאבה כי שועת בת עמי מתוקף



הכפיר הזה עד השמים עלה תעלה



אך זאת יפלא מני בין לא אדע



מה מני תוכלו שאול? הכי אשה כמוני תוכל



לערוב עם שמשון העז כנמר לערוך מלחמה?


  

סרני פלשתים:


חכמת הבנות דלילה אחותנו



הנה שמענו, כי בעז יפיך עיני הגבור נקסמו



וברשת עפעפיך המאורים זיקות האהבה רגליו נוקשו



על כן רק את תוכלי הושיע את עמך:


  

דלילה:


כפרו נא! מה זאת תדברו? אני? אני?



אשה קשת רוח וחלושת לבב עצום ידים הזה



ארצה אפילה? הרפו מני! זאת בל אוכלה!


  

סרני פלשתים:


חבי כמעט רגע! הלא לא שמעת עוד עשתונות לבבינו



האזינה אמרותינו מה מעמך נשאלה.



אל נא תחשובי כי רק בעוז וגבורה



יפול הגבור ממרום לכתהו



לא על הלחם בלבד ימות האויב בשדי המערכות



אך תבונות השר צבא אשר תהלוכות גבולות הארץ



ומסדרי המלחמה, היטב יבין ויחקור, הוא דתות



יתן, אם יפנו שמאל או להימין! אם עורף יפנו



או ממולו פניהם יסבו להכות אויב ומתנקם



אך חכמתו ושכלהו ארצה יפילהו



כן את יופי הבנות יפת מראה ויפת עינים



האמנה אצבעותיך לא למדו מלחמה עם כל זאת



תוכלי נכה בו להכחידנו מן הארץ



כי תאיצי בו תפתי אותו גם תוכלי



במה כחו גדול מכל באי שער העיר



ובאהבתו אליך יחשוף לך כל צפון כל סתר



מצפוני לבו תגלה ואנחנו נתן לך איש



אלף ומאה כסף: -


  

דלילה:


טובה עצתכם כעצת מזרות השמים



כי מיום ירדה ארץ צלמות תמנע היפה



אסור הוא בכבלי אהבתי מאוד,



אש אהבה אלי בקרב עצמותיו תוקד



אבחנה אותו אפתהו ואסיתנו



לגלות לי סתרי לבבו, במה גדול כחו



מכל בני חלד, אז נגרשנו מן הארץ



נכחידו מתחת השמים:


  

סרני פלשתים:


טוב הדבר, מעם אלהינו דגון זאת העצה יעוצה



עתה יושעינו מעריץ הזה, אשר ממנו רגזה הארץ ומלואה:


(הם הולכים).

בית דלילה

(שמשון, דלילה)

שמשון:


מכל מחמדי חלד מכל אוצרות מכמני תבל



אותך אאהוב אהבת נפש: אם רק



הרחק מנגד אותך אביטה, אז כל יגוני



נוס ירחיקו, יחדיו יאבדון קמטי מצחי



אשר לרגעים יתראו חיש יחלופו אם



זיו פניך עלימו אהבה חן ונועם, מסביב



ישליכו, כל רואי פניך מקסם יפיך נקסמו



אדמו לחייך מפנינים צוארך כמגדל השן



יחדיו תאוה וחשק יפזרו לעומת רואיך:


  

דלילה:


מה עסיס יזולו מדברי שפתותיך



מדבש לחיך מתאנים לגרון נפת יטיפו



לב עלמה אשר עוד לא בחנה מהלכי חלד



ועקלקלות ארחותיה, כשלג ימס למים מקרני שמש



הבוערים עליה, כן לב נערה רכה בשנים



ענוגה מהשכל עלי תרמותי בני איש יחד



תמוגה מאמרותיך המתוקים, לבה תתך בקרבה



אהבה רבה תאהבוך עזה כמות,



אך עלמה כמוני, אשר נסתה כף תבונתה



הציג עלי מרמות הנערים והאנשים,



מופת תחפוצה, אות תשאלה, האח!



מה מאוד חקרתי לקחי האנשים אשר כמטר יערופו



לעלמות ונערות דברי אהבה וחן, ובקרבם מחשבות און



יחרושו, רכו דבריהם משמן, אכן אחריתם



פתיחות המה, מחרב חדו, רק למלאות תאות



לבם, לרגלי הנערה ברך יכרעו ואחרי



מלאת תאותם עורף לה יפנו יעוזו בהותה



לכן סוד המתקתי, רעיון תפשתי, לבל על דברים



ריק והבל אומן אתנה.



אולם אם אות ומופת אשר ממך אבקש לי תמלא



אז אדע כי מצאתי חן בעיניך אהבה רבה אהבתני:


  

שמשון:


דלילה יפתי איך על אהבתי, אשר ממקור טהור תזולה



אמון בל תתני הלא מהררי אל אשר עד לב



השמים יגבהו, אהבתי עוף תגביה, בינותם



מתוקף הכפיר, מחזקת הראם ונמר עצמה.



לב בוזך מחמתי יירא פן אכחידנו מקרב הארץ



בל יערוב איש הכעס אותך, עת עמדי מנגד



פן למרמס חוצות אשימנו ונפש בה תיקד אהבה



אליך אהבה עזה אהבתי



כי איש מוגה נפשך אותי ידאיב



כאבך כאבי בשמחתך אגילה



שאלי מופת! תיו האהבה בגיל וששון אמלאהו



אם עד אפסי ארץ שמה תהי



בגיל ארוצה שמה למלאות מאויי לבך



גם בארץ צלמות בחדרי נהי



בין מסלוליהם אחדר לעשות שאלתך.


  

דלילה:


דבריך אלה לשמע אוזן מאוד ינעמו



כקול נבל ועוגב וחלילים ינהמו



גודל אהבתך ללבבי יביעו



אבל הכי ככה תגדל שאלתי מעמך?



לא! זאת בל אתאוה, כי לשאול מתחת



שמה תרדה או ללב השמים עלה תעלה!



לא! רק שאלה אחת קטנה ממך אבקשה



בה אראה כי לב אחד לנו נפש אחת הננו



הן מאוד נפלאת בעיני גדול עוז כחך



כי בו נבדלת משאר בני תמותה



מיום בראת ארץ ושמים לא נהיה כמוך



איש בשתי ידים יתפוש מחנות גבורים



יהרגם ארצה דמם ישפוך כנחלי מים?



או בית משא רבבות ככרים



על זרועותיו ישאם ההרה, כאבן אחת.



פליאה הזאת בקרבי ירעש לדעת שרשו



אתאוה ואתור הלא נפשי כנפשך



הגד לי במה כחתיך נבדלו?


  

שמשון (בפני עצמו):


מה גדלה תאות לבך מה קשתה! מיום נולדתי מבטן



לא שמעתי! רבה שאלתך דלילה, אות ומופת



בקשת כבדה מנשוא גדלה מהכיל, רב שאלת



מלאת בל אוכלה! אמת, אהבתי בלב אהבת



אמון, כל עוד אהיה בחיים, על רגלי אלכה



לבי יאהבך, עם כל זאת בזאת לא אוכל



מלאת בקשתך, זאת מקור חיי, קו התגבורת,



בו משאר בני איש נבדלתי בלעדי זאת לא אוכל



הרים יד, להגביה רגלי, על אויבי יחדיו



כאחד האדם קרוצי חומר אהיה



מהררי סלע, מגבהי האושר לעפר אשח



הן הנשים רכות לב קלי דעת הנה



כל סוד כל סתום לכל יפענחו, בל יוכלו



סגור תוך לבבימו סוד עמקי כליותם



על כן סוד הלזה בקרב לבי אכסה אכחידהו



מעמה, אמלא אזנה בדברי תהו ושקר



אולי תאמינה במו טוב יהי.


  

(אל דלילה)


האזיני רעיתי קירות לבי בל אסתירה מעמך



אם יאסרוני בשבעה יתרים לחים אשר לא חרבו



וחליתי וככחת אחד האדם כחתי יחשבו


  

דלילה (בפני עצמה):


עתה סודו נגלה, צפונות מסתרי לבבו פענחתי



המאושרה בכל אפסי ארץ אהי



שלל רב אמצא החמשה סרני פלשתים איש



איש אלף ומאה כסף לי יתנו אלכה אשכיב



אותו בחיקי, במתקי אהבתי יישן בתרדמה



אחרי כן אאסור אותו בשבעה יתרים לחים כאחד



האדם חלושי כח יהיה:


  

(אל שמשון)


בלבבך כעצם השמים לטוהר



אין נפתל ועקש כאבן הצהר



עשתונות לבבך אלי רעיתך! יופיעו



עתה גם אהבתי אליך מאוד תגדלה



כל ימי אהיה בחלד בל אחדלה



לאהוב אותך אהבת נפש



בוא הנה דודי! הנאמן ונטעמה



רסיסי אהבה נטפיה המתוקים:


  

(שמשון יושב אצלה, ובזמרת קולה המתוק ישן על ברכיה, אחר סגרו עיניו תקום לאט לאט ממושבה ותביא שבעה יתרים לחים ותאסרהו בהם).

דלילה (בקול רם):


סרני פלשתים בואו הנה גילו ושמחו



ראו אויביכם, הוזה שוכב בתרדמת ליל



מאוסר בכבלים רותק בזיקים


  

(פלשתים באים מהחדר)

דלילה:


פלשתים עליך שמשון! הצל נפשך מידיהם!


  

(שמשון מקיץ משנתו ורואה הסרנים סביבו וינתק היתרים כאשר ינתק פתיל הנעורת בהריחו אש ופלשתים נשמטים החוצה).

דלילה:


מה זאת עשית שמשון? מדוע בי התלת?



למה במשאות שוא ומהתלות אזני אסרת?



עתה אביטה כי צדקתי בשאלתי, כי אות



חפצתי מעמך עתה ידעתי כי ממקור שקר



וכזב גם אהבתך תעלה, איככה אמרת כי



כל לבך לי הגדת? והנה כזבים ושקר תפיח!



אך עוד בזאת תבחנה, אם אהבתך נאמנה



אם עודנה עתה שרש כחך ועוז רוחך



לי תביע ובמה יוסר זעמך?


  

שמשון (בפני עצמו):


אך הנשים האלה כדלף טורד הנן



כל היום השקט בל ידעו כים סוער טיט ורפש –



כנחש באדם כן הנפשות האלו בלבנו ינשכו,



לנו הגברים השקט ומרגוע בל יתנו,



לדעת כל תחפוצנה, לחתור תוך חדרי לבבנו



כל משאלותם סלה, אמנה עוד אתחזק



ואאמיץ כח, אקשה לבי כנחושה סודות לבי



ממנה אכסה:


  

(אל דלילה)


עתה שמעי סוד כוחי העז מכל ובמה יוסר ויחדל מעמי



אלמדך, אם אסור יאסרוני בעבותים חדשים



אשר לא נעשה בהם מלאכה וחליתי והייתי כאחד האדם:


  

דלילה:


איככה אדע, אם אמת דברת אלי?



אלכה ואבחין אם התלת בי? אם לא?


  

(דלילה מביאה עבותים חדשים ותאסרהו בם ותקרא בקול לסרני פלשתים).


בואו הנה כי אסרתי את אויביכם בעבותות



במו נחלש כחו כאחד האדם הנהו:


  

(שמשון מנתק אותם מעל זרעותיו כחוטים דקים)

דלילה:


גם הפעם הזאת משאות שקר וכזב ללבי דברת



מעתה והלאה אכביד את אזני משמוע אמרי פיך



כי פעמים ראה ראיתי, כי שקר יסודם



גם אהבתי אליך מעט מעט תכבה כי אראה



כי אמרותיך תהפוכות המה אין אמון במו -



נא שמשון דודי! גלה אהבתך אלי הראני מעין



אהבתך, כי ממקור נאמן תזולה כי מאוד



עגמה נפשי לדעת זאת עצור בל אוכל:


  

שמשון:


אם תארגי את שבע מחלפות ראשי עם המסכת



אז כחתי יחלופו מנגדי ירחיקו לכת


  

(דלילה תשב על הכסא ותקח אותו בידיה ותשכיבהו על חיקה ותראה כי ישן בתרדמה ותארוג שבע מחלפות ראשו עם המסכת ותתקע היתד בארץ ותקרא לפלשתים ותאמר)

דלילה:


בואו ראו, עתה הגיד לי לבו מצפוני סתרי לבבו



בחנו! אם עוד ישגה בגבורתו יעוז בתקפו:


  

(שמשון יקיץ משנתו ורואה הפלשתים סביבו והנה נשבר היתד עם המסכת ובורחים החוצה)

דלילה:


שמשון! שמשון! למה משחק לילדי שעשועים צחוק לנערים



אותי שמתני כי תהתל בי פעמים ושלש!



האם בשרי נחוש הכח ענקים כחי?



הלזאת הפל חבלנו היות אך עזר כנגדכם



רק אמרותיכם לשמוע האמנה ממבוע הכזב יזלו?



הן מיום פתחת דבר אל לבי החילות להראות לי



גודל אהבתך אלי, הבטחת אותי



"גם אם ישכל ברחובות הדבר



ומחדרים ישוד הקטב והשחת



בטח ושאנן תנוחי בלתי שבר



תחת משענת אהבתי תשיגי נחת",



אך מה רמיתני מה שקר נחלתי



ברעיוני שוא בסעיפי מהתלות האמנתי



עתה אראה ואביטה כי אמרותיך האלה



לא מחדרי לבבך באו, כי איכה תאמר



אהבתיך וכל לבך לרעיתך בל תגלה



הלא לבשר אחד נחשבנו ואתה תצפון מעמי



מסתרי לבבך, זה שלש פעמים אותי רמית



ועדנה תערוב להביע, כי אהבת אותי?


  

שמשון (בפני עצמו):


אמרות שפתותיה נפשי יאדיבו כחרבות פיפיות



לחדרי לבי ירדו, מה גדלה ממשלתכן עוד על



אנוש וגבר, משרה תחתינו אתן על שכמכן תשאנה



כי כמשא כבד דבריכן יכבידו עלי נפשינו



לב אבן יתפוצצו, צורי ברזל ונחוש ישחקו



מה עתקו מליכן מה יגבורו, כנחל זורמת



באף כל עץ כל בית אשר לשטנה בדרך



יעמודו, כן בזרם לקחיכן סרעפי כליותינו תשטופו.



אם הקשיתי הכבדתי את לבי פעם ופעמים



עם כל זאת נגד אהבתה הבוערת בתוכי



ומול אמרותיה החדים למים תמס תלכה



רוחה הציקתני, מאוד תאלצני עד כי מות



מחיים אבחרה, עתה חזקה ממני, אם רוחי



כל יכול פה כחותי יעזבוני, כי הפרד ממנה



לא אוכל, אהבתי אליה מאוד תשגה



אגלה את אזנה, אדבר לה כל לבי רק זאת



אבקשנה, כי לא תגלה סוד הזה לאנוש בארץ –


  

(אל דלילה)


שמעי עתה אהובתי! בך הושמו שנות חיי בחלד הלזו למשקלת



מבלעדיך אמוטה, רגלי יכשלו, אקוצה בחיי, ארד קבר



אם אמנה גדלת מאוד בשאלתך אשר שאלת מעמי



עוד אהבתי מהררי עד עוף תגביה עד לב השמים תצע



על כן גם בזאת אמלא לך בקשתך, כל לבי אגיד אליך



בה תדעי במה כחי ילך לתהו, ואני חלש אהי כנער רפי ידים



הביטי נא! מיום גחי מבטן אמי מורה לא עלה על ראשי



נזיר אל אלהים אני, אך רגע יגלחו שבע מחלפות ראשי



כישישים חדלי כח אתהפך, ונער יפילני!



אך זאת תדעי רעיתי! כי בל תאמרי בל תגלי



לאנוש בארץ סוד הזה הכמוס עמדי, כי אך



זאת מוסד אשרי! מקור התגבורת בלעדה אין:


  

דלילה:


דודי היקר! עתה גם בצבע פניך אכירה



כי אמת תביע לי עתה אדע כי רק נפש



אחת בשתי גויות אנחנו! מאוד



אהבתני אל תפחד כי לכל אפענח



הסוד הלזה, כחרב בלב כן סוד הזה



בנפשי יתקע בל ימוט נצח:


  

(דלילה תשיר שירים מתוקים ושמשון נרדם בתרדמה והיא מביאה מספרים ותגלח לו את שבע מחלפות ראשו).

שמשון (ידבר משנתו):


הה מה זה חלומות נוראים בתנומתי יחרידוני הביטו איש



נורא לבוש בד, פניו כמלאך רע עיניו יזר, אחתה



שערות ראשי יגלח בעצמו ובזרוע כחו יקח עזי



העצום מכל ממני וישימני לאנוש חלוש כח אין רהבם בו.



הוי נשים! נשים!


  

(דלילה תשא קולה הנעים והוא ישן עוד הפעם).

(סרני פלשתים, עם אנשים באים אל חדר דלילה)

דלילה (אל סרני פלשתים):


עתה סרנים אלי פלשתים! בואו הנה אל תעמודו



כי הפעם הזאת הגיד לי כל לבו, לא הפיח לי כזבים



ושטי שקר, שמחו בני פלשת! גילו ושמחו תנו



תודה לאלהינו אשכר לו הקריבו כי עתה שמשון



נחלש, כחתיו העצומים הושמו לאפס ואין:


  

(סרני פלשתים לוקחים איש איש צרור הכסף מאמתחתו)

סרני פלשתים:


קחי כעת הכסף הזה, אשר אמרנו לתן לך, אך עוד



עד עולם תודות וגמול תשיגי ממנו תמיד חן וחסד



תמצא בעיני סרני פלשתים, כי רק אתה הצל הצלתנו



מכף אויבינו מיד שמשון הצר:


  

דלילה (בקול):


עורה שמשון עורה! ראה אויביך מסביב עליך ישכונו



אזור מתניך, והלחם במו, כי לקחת נפשך יחשובו:


  

שמשון:


סורו פועלי און! סורו מנגד עיני! פן כטיט חוצות אשימכם



ידי העצומה מכל לדמן על פני האדמה תשוה אתכם:


  

סרני פלשתים:


אל תדבר גבוהה גבוהה בל יצא עתק גאוה ובוז משפתותיך עלינו



עתה נשבע נקם מאתך, אשר זה עשרים שנה דחקת



אותנו, הבישות עד עפר נפשנו, משמע שמעך אחורנית



חרדנו, גבורי פלשתים האבדת, שמם מחית לעולם ועד



עתה תם כחך, שבע מחלפות ראשך גלח גלחנו,



תוקף עזך מעמך חלצנו, בל תעטה עוד כמעיל תגבורת



רוח אלהים סר מעמך, כי קדושתו חללת, הסתיר פניו



ממך ויהי ערך.


  

(שמשון ימשש בראשו ורואה מחלפות ראשו מגלחים ויחרד וילפת)

שמשון:


הוי גוי חוטא! אם אכזריות ורשע! בך רוע ותרמות



תהפוכות ומדון ופשע יחדיו דבוקים בל יתפרדו



גם את הארורה! דלילה הרשעה כמוהם כמוך



האשת זנונים! הה! אמרתי באהבתה אשגה תמיד



ביפיה תמיד אתעלסה באהבים, אך לשוא קויתי



כחיה במו ארב כן ברשתה בלי דעת הלכתי



כמהר צפור אל פח אשר בו רגלו נלכדה



ככה אנכי לפידי ושברי ברגלי לבד רצתי



בשפתיה כשושנים אותי לכדה לספר לה מעמקי לבי



ואנכי הנמהר שאלתה מלאתי עתה סוד המתקתי



לפלשתים הרשעים גלתה, ותשימני חרפה וכלימה לשונאי נפשי.



אהה! איכה נמכרתי בידי האכזרים! נקמתם יקחו ממני



ישימוני לעג וקלס בלאומים, מנוד ראש לכל העמים יחד



כי אפסו כחתי, יחדיו תמו לתוהו הלכו



כל הארץ ומלואה שן יחרקו



"הזה האיש הרגיז העמים יחד?



עיניו זרו כתפתה ופחד"?


  

(פלשתים צוחקים עליו)

שמשון:


אתם עזי פנים רחם בל תדעו



לבכם מאבן יקשה, ברשעכם תתגאו



העוד על שברי ומכתי צחוק תשימו



הרפו! עוד עושי און יד לא תרימו



עוד יוצר לבות יגביהוני שבת



אתגבר עליכם תרדו צלמות:


  

סרני פלשתים:


עוד גאות תלביש? עוד פיך בל תסגור? עוד בל תחשה דומיה?



רב לך אויב נפשינו! רב לך אשר באפך הוכחתנו



אשר בחמתך אותנו יסרת, מה רבו החללים



אשר מעם פלשתים צברת, היינו לאין, ועדנה



לא נלאית עוד לבלע ולשסף נערי פלשת?



האח! עתה בא היום שקוינוהו, היום נמלאת מטרת חלדנו



כי כחך מהיום הושם לאפס, עוז גבורתך אבדה בארץ הנשיה



בל תדמה בנפשך! להמלט מזאת החדר בלתי נקם ושלום



מאויביך העוטרים אותך כפגר מובס, השכחנו רבת



מכתך ברמת לחי? תדבק לשוננו לחכנו אם לא



זאת עולם נזכור. זה עשרים שנה השקיתנו



יין תרעלה, סף הרעל, חמת שרפים



עתה בא גיל תחת יגון נקם תחת אנחה



מה נכבס ידינו המלאות חמה עליך בדמך!



לו נוכל המית אותך אחרי אשר תדקר בחרב



עוד הפעם, מה נגילה! כי גדלה



שנאתנו עליך עזה כמות כשנאת אנשי



הארץ לתפתה ושאול מתחת,



עתה בואו הנה, אסרו אותו בנחשתים,



בל תפחדו בל תרהו, כי תם כחו



דם עורקיו אזל כאחד האדם הוא:


  

(משרתי הסרנים יקחו חרצבות ברזל וקושרים את ידיו ואת רגלי שמשון.)

שמשון:


עתה בעיני אביטה, כי כחי סר מעלי



רוח קדשי עלי הופיע, הסתיר ממני



הה! היש מכאוב כמכאובי תוגה אשר לתוגתי



תשוה? איש גבור הרגיז ארץ ומלואה אלף איש



באצבעותיו לבד המית ארצה ועתה מאנשי האכזרים



האלה יאסר בכבלי ברזל לעשות בו משפט



מות! הכמות גנב, חותר מחתרת אשיגה



המותה? הלא אך זאת תקות ואחרית גבור חיל



אם עוד עם פצעי מות על גויתו ילחום בכח



עם רעי הקרב! – הה מי יתן וימיתו



אותי טרם יראוני הזדים כלמו –



כי בושתי ונכלמתי ראש להגביה, בנות



פלשתים זאת יראו אלהיהם יפארו



אחרי ראש יניעו ובי ילעגו. –


  

סרני פלשתים:


בל תאמר בלבבך, כי טרם נמסרוך במכאובות



ופגעים, כמעט מידינו תשיג המותה –



לא! עוד לא תרד שאולה נקמה הזאת קטנה



תהי בעיני פלשתים ועוד לא תמותה, עוד



תחיה לדאבון רוחך, ראשונה נדכה אותך במכה ופגע



למען יכאב עליך בשרך נפשך תאבל.



לא נשבע נקם, אם נמיתוך רגע



עזתה נסחבנוך מרותק בכבל.



לכו אחינו נכה בו



את עיניו ננקר



למען יהיה לקלס וכלימה בין הגוים



ואנשי עזתה ילעגו עליו כלמו



על אויבנו אשר כחתיו חלפו.



לאלוהינו דגון אשכר יקריבו



על שונאינו בשמצה ולעג ישקיפו,



לאלוהינו קרבן תודה ישיבו



כי היום הזה נתן בידינו



שמשון הגבור שונא נפשינו:


  

(הפלשתים נוקרים את עיניו וסוחבין אותו החוצה)

נשלמה המערכה השלישית.

המערכה הרביעית.

עיר עזתה

(זבח גדול לפלשתים, בבית דגון, זובחים זבח רב, צאן בקר אין מספר, עם רב, בחול הים שמה נקבצו להודות ולהלל לאלהיהם).

(סרני פלשתים ירונו במקהלותם)

1:


שמשון גבור חיל! אמיץ כח



מפניו חרדנו הלכנו שחוח



ממנו נמוג לב כל אנשי פלשת;



עתה השפל קדקדו עד ארץ



הכינוהו, בו הפרצנו פרץ



שמשון נלכד במוקש פח ורשת.


  

כלם:


שמשון נלכד במוקש פח ורשת.


  

2:


אך אתה אלוהי הפלשתים דגון



ראית אנחותינו פחד ויגון



מכף אויב העצום לנו הושעת



עתה ימלא תודות לבנו



לך מושיענו בעת צרותינו,



כי מלכות שמשון קרע קרעת.


  

כלם:


כי מלכות שמשון קרע קרעת.


  

3:


גם את! דלילה אשת חיל



כסית גבורתו בצלמות הליל



כי סודו גלית במתק שפתים



אז שבע מחלפות ראשו גלח גלחת



נזר אלהיו מקדקדו לקחת



גם דקרנו לו את העינים


  

כלם:


גם דקרנו לו את העינים


  

(משתה גדול לכל שרים ועבדים למגדול ועד קטן ואחרי טוב לבם ביין כלם נותנים קולם:)


קראו לשמשון יצחק לפנינו



במכאובות אויבנו תשמח עינינו



ביגון לבו אבל ואנחה



יגיל לבנו נפשנו תשמחה


  

(הנה אנשים וטף רצים דחופים לבית הכלא להביא את שמשון לצחק שמשון בא, ונער קטן מנהלו בידו ויעמידהו אסור בזיקים לפני פלשתים)

עם פלשתים (בשמחה וצהלה):


שמשון הגבור! מחריד תבל



כל איש ראך לבש אבל



משמעך כל לב אחור נסוגה!



עתה ימלא פינו שחוק ורנה



כי עתה נחלוץ חרב וצנה



מעוז ידך אחור בל נמוגה,



כי הנך עתה עור עינים



תגשש באפלה גם בצהרים.


  

(קול רעש וששון ירימו כלם)

שמשון (בפני עצמו):


מה גדלה מכתי מה אוחלה



ממכאבותי העצומים רגלי כשלה



הוי, חמת עכשוב תיקד בעצמותי!



עיני כאש צרבת יבערו



במקום מושבם נחלי דם יגרו



אדני אלהים מה רבו אנחותי!


  


עוד על יגוני שחוק יגביהו



על דמעות לחיי שיר יריעו



הזדים האלה אכזרי נפש



על פידי ושברי מאוד ישחקו



כזעקת פראים במדבר ינאקו



קול ירימו כים גורש רפש


  


מי יתנני במדבר מלון תנינים



מקום ישכנו כפירים ופתנים



מי ישאני שמה בתוכם לשבת?



גם לבם ימס מעיהם יכמרו



בהביטם דמי כנחלי מים יגרו



משחת יגאלוני מדלתות המות:


  


אך הערלים האלה יקשו לבותם



כל חוק וגבול יעבור רשעתם



חמתם יגדל מחמת נמרי טרף



גם להמית אותי בל יחפצו



כי אז ממכאוב ויגון נפשי יחלצו



אם ראשי יגדעו בחנית וחרב:


  


למה אתה יוצר שמים וארץ



יסרתני בחמתך פרצתני פרץ



משמים ארצה אותי השלכת



הכי גדלו עונותי ככה



כי תוכיחני במכאוב ואנחה



וממלוך על עמך אותי חשכת:


  


אך צדיק אתה יודע צפונותי



כי עטרת קדשך ממני הסירותי



סודך גליתי לאשה זרה



לכן כבדי לארץ מגרת



אזרועי החזקה לבקעים שברת



הסתרת פניך ואפך עלי חרה.


  

פלשתים (יריעו קולם בשמחה):


שמשון נלכד במוקש פח ורשת.


  

שמשון (אל הנער המנהל אותו):


הוי גם עמוד על רגלי לא אוכלה



רקב יבוא בעצמותי נפשי נבהלה



כי המכאוב יכאב כשמיר ושית



אל עמודי החדר אותי הניחה



שמה ידי אשען שמה אסמוכה



מקום הטבעו עלימו אדני הבית


  

(הנער מנהל אותו בין העמודים ופלשתים לועגים עליו, בראותם כי מגשש שמשון על כותלי הבית).


מה כחי? כי אקוה עוד לתוחלת?



ומה קץ תקותי? כי אאריך בחיים



הן לנפל גויתי נמשלת



ומה לשאל נשאר עוד לעור עינים



כמת שוכן בשאול מתחת



תשוה נפשי האמללה



כי טוב להיות בין שוכני שחת



מהלוך בין אכזרים האלה



בששון ושמחה אחבק קבר



כי אז אנוחה משוד ושבר:


  

(השקטה)


מה זה רגשו עצמותי בקרבי? שוגה אינני



כמעט דמיתי כי כחי הנורא ועצום עוד



ישכל בקרב עצמותי כקטב ודבר



האח! עוד אעופה כנשר לצבור חללים



לנקום נקם מזדים האלה אותי יכתירו.



אך לא טוב יעצתי, כמעט שכחתי כי



אור עיני גם הם אין אתי! הה!



גיל ונחת הזה להביט ולשמוח עם אנשי בריתי



ממני שבת סלה; להשקיף אחרי שובי מקרב



פני הורי ומורי בני בריתי ומיודעי המרגוע



וגילה הזאת ממני חלפה, –



על מה אלחם בקרב אערוך מלחמה בשדי המערכת



היוכלו אצבעותי אם גם עזים המה ללכוד



אויבי יחדיו? הלא רגע ירוצו ואני לא



אשיגם כי עיני סגרו מוחם לארץ



נשפכה, –


  


אך זאת רעיוני נוסדו יחד



להמלט מבור השבי הזה מלא פחד



ואויבי יחדיו עוד לעפר אכניע,



המון האויבים, אשר יחדיו נאלחו



פה בבית הזה לאלוהיהם יזבחו



הסרינים גם כלמו לעפר אכריע:


  


כי דם שונאי לשתות כמים



תאותי גם רצון יושב שמים



כי הוא שמני כמקדם אמיץ רוח.



אתם חרב וכידון בל תכינו



מידכם כי אמות בל תאמינו



אך זאת גורל כל גבורי כח:


  


גבורי קדומים גם אבימלך



נתנו לנערם חנית גם שלח



לדקור אותמו מדקרת מות



למען לא ישמעו אויביהם וישמחו



כי מידם נהרגו בל יצוחו



ככה אחרית הגבורים ימותו בלי עצבת:


  


מגבורי קדים לא נופל אנכי



לאריה ביער דמיתי בכחי



להשיג קצי מידיהם לי בושת וכלימה



עמוד התוך אאחוזה בכח



כי אמות באצבעותי לי ריח ניחוח,



יחדיו נמותה – –


  


כי מחיים כאלה נפשי בוחלת



נוחלה תקותי, אבדתי תוחלת



אנא אלהי! טרם מותי עוד הושיעני!



זכרני נא הפעם וחזקני



יראו הפלשתים עם כהנימו



כי גם המה גם אלוהימו



המה מהבל ושקר גם יחד



למען לא ינאצו שמך בל ישחקו לפחד



השקיפה עלי עוד ממעון כסאך



האצל עלי לאמצני רוח קדשך



ואנקמה גם נקמתך טרם מותי



כי שם קדשך יחרפו לא אותי


  

(שמשון לופת את שני עמודי התוך אשר הבית נכון עליהם, אחד בימינו אוחז ואחד בשמאלו בזרוע כחו)


איך ינוע תחת רגלי ברעד וחלחלה



כבר יציע הבית מטה תפולה



הה! קול יתן כקול מורים בקשת.


  

(הבית נופל על האנשים נשים וטף כשלושת אלפים איש וגם על שמשון הגבור, קול רעש גדול אדיר וחזק וקול יללה נירא ונהפך הכל לתל עולם, אלקנא בא מרחוק, ורואה המון עם סביב החרבה הזאת, וקול שועתם תגיע שמימה, פתאום יגלה גוית שמשון. אחיו אלקנה מבטן נופל עליו בין החרבות, ומחבקו)

אלקנה:


הוי שמשון אחי! (בוכה)


  

(אלקנה יושב על אחת הסלעים שמה ומקונן בקול נהי)


אחי! אחי! צר לי עליך



גדלת בחיים גם במותיך



הה! איך מפז וכתם לי נעמת



אתה המות! כאריה ביער



תטרוף בחתמה גם שב גם נער



גם אחי היקר בחתולתך החרמת.


  


אתה הגבור מושיע בצרתה



עמך כל ימי חייך לחפשי הוצאת



עתה פה השלכת כדומן האדמה



לא אוכל עוד נשק פיך בשפתים



תמו חייך סגרת את העינים



הוי פה בשרך יאכלו תולעים ורמה.


  


אך לא לך, כי אם לנו השבר



רק גויתך מעפר ירד קבר



אולם נשמת אפך תעלה שמים



שמה בגיל ושמחה ורנן



תעופה תשכון ותתלונן



שמה במחזה שדי מלאכי חיים.


  


רק אנו נרים קנה נהי נגביה



כי אור שפעתך בל עלינו יגיה



עתה הפלשתים ירדו אותנו בפרך



כי גבור ישורון הלך לתוהו



איה נמצא עז כמוהו?



אשר יכה אויבינו שוק על ירך?


  

(אלקנה הולך הלוך ושב בעמקו רעיונות)


שוא לכם לוכדי תבל גבורי חיל



תמלאו חרבות נצח וחשכת ליל



למען יוחקק שמכם בעט ברזל ועופרת



עלי שדמות קרב ומלחמה



תצבורו חללים שוכני דומה



להבריק שמכם לכבוד ולתפארת.


  


סורו מדרכי שוא מנתיבות שקר



למה תהרוגו אנשים בלתי חקר



לספר אחרי הורדכם קבר



"זה האיש היה עצום ידים



"נאדר שמו בין החיים



“מפואר היה לאיש וגבר”.


  


לכו והתבוננו פה השקיפו



הרפו כסלתכם בין החליפו



עלי אחי מרגיז ארץ פה שימו עין



הוא החריד תבל בפחד ואימתה



משמו הנורא מזרועו כי קשתה



קרסו כרעו יחדיו כשכורי יין.


  


יתרים וחרצבות נמסו עליו כפשתים



בלחי החמור רעץ מחנה פלשתים



את נשף חשקם שם הוא לחרדה



חרבו שכל אב עם הבנים



כבש תחתיו ממלכות וסרנים



כל לב ממנו הרחק נדדה.


  


גם ישורון עתה שוקט ובוטח



זה עשרים שנה ישב צולח



כי תחת צל עזו חסו ובטחו



למוציאם ומביאם עשה עשהו



לשופטם ומלכם אותו שמהו



בקרן פח השמן אותו משחו.


  


בפתע פתאום מהררי האושר



מעפרות זהב מהון ועושר



לאהלי עוני ופיד נפל משמים



כי סודו גלה לאשה זרה



על כן אבד ממנו כח וגבורה



גם שמוהו לעור עינים.


  


בתהילות בני איש מה לו בצע



כי יפארוהו אשר הרבה פצע?



בין גבורי קדומים אותו יהללו?



אם ביללת בכי ונהי



הרבה יגון והגה והי



על פידו ושברו בו התעללו?


  


לכן שמעו לי משל ממני לקחו



חדלו הרוג קנאת שכחו



בקשו שלום עזבו לחום לחם



צדק רדפו הרפו עשות עלוה



הכינו כסא מלכות על אבן השלוה



למען לא תכבד משא המשרה על שכם.


  


הרבו צדקה וחסד בארץ



אז בשחת הדבר יפרוץ פרץ



אתם בטח תשכנו בלי בהלה –



כי עטרה בראש ברגל נחשתים



אך השקט ומרגוע עונג החיים



כסא השלום מבחר הממשלה –


  

(המסך נופל)

(קץ החזיון)






המחזה נכתב ב–1826 ונגנז על ידי המחבר. הוצא לאור בהוצאת ברעסלוי, 1906, על ידי ר‘ משה שמואל צוקרמנדל, בנו של שמשון צ’.  ↩



שמות האנשים, אשר לא באו במקרא, מלבי בדיתים, למלאות המשל וליפות את המליצה, להיותה שלמה.  ↩



לדעת קצת מפרשי תנ"ך ענין תיבה הזאת, כאשר מורה בתלמוד ויסודתו בהררי קודש.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7481