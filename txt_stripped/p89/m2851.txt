


	
	ערבית
	




 ושוב זרחה השמש, והשמש שוב שקעה –



ואני לא-ראיתיה,



ושוב יום ויומים – ואף-לא פתקה קטנה



מן-הרקיע.


  


ובפאתי המערב כעין גלמים על-גלמים,



שוב נערמו העבים –



החכמים! הנבנים שם עתה עולמות,



ואם-עתה נחרבים?


  


לא, אין נבנה שם דבר וכלום לא-יחרב,



ועיני הרואה:



זה הערב הטמטום בא ומפזר את-אפרו



על-ארץ ומלואה.


  


ועוד אחת אראה: חפשתי פרוטתכם



ויאבד דינרי –



ואשמדי עומד מאחרי ושוחק



השחוק האכזרי.


  

תרס"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2851