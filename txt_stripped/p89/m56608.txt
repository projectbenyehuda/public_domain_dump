


	
	הנסים על נחל ארנון
	




קי “עלי באר ענו לה” (במדבר כא, יז) – מה הם
הנסים על נחל ארנון? אדם העומד על ההר מזה
ומדבר עם חברו בהר מזה, והוא רחוק ממנו שבעה
מילין; והדרך יורד לתוך הנחל ועולה, ודרכם של
ישראל לעבר בתוך הנחלים. נתכנסו כל האמות,
אכלוסין עד אין סוף, וישבו מקצתם בתוך הנחל;
וההר עשוי מלמעלן מערות, וכנגד המערות בהר
שכנגדו עשוי סלעים סלעים כמין שדים. נכנסו
האכלוסין לתוך המערות, ואמרו: כשירדו ישראל
לתוך הנחל, אלו שבתוך הנחל עומדים מלפניהם,
ואלו – למעלה מן המערות, ונהרג את כלם. כיון
שהגיעו ישראל לאותו מקום, לא הצריכם הקדוש
ברוך הוא לירד למטה לתוך הנחל, אלא רמז להרים
ונכנסו שדים של הר זה לתוך המערות – ומתו כלם.
והקיפו ההרים ראשיהם זה לזה ונעשו דרך כבושה,
ולא נודע איזה נסמך לחברו.

ואותו נחל מפסיק בין תחומי ארץ ישראל
לארץ מואב; הר שבארץ מואב, שבו המערות, לא
נזדעזע, והר שבארץ ישראל, שבו הסלעים כמין
שדים, נזדעזע ונסמך להר שכנגדו. ומפני מה
נזדעזע? מפני שהוא מארץ ישראל. משל לשפחה
שראתה בן אדונה בא אצלה, קפצה וקדמה אותו
וקבלתו.

כשנכנסו הסלעים לתוך המערות
ורוצצו כל אותם הגבורים, ירדה הבאר אל הנחל
ונתגברה שם, ואבדה את כל האכלוסין, כשם
שאבד אותם הים, ועברו ישראל על אותם ההרים, ולא
ידעו כל הנסים האלו. אמר הקדוש ברוך הוא: הרי
אני מודיע לבני ישראל כמה אכלוסין אבדתי
מפניהם – ירדה הבאר לתוך המערה והוציאה
גלגליות וזרועות ורגלים שאין להן חקר, וישראל
חזרו לבקש את הבאר, וראוה מאירה כלבנה בתוך
הנחל, והיא מוציאה את איברי האכלוסין. והיו
ישראל עומדים על הנחלים ואמרו שירה עליה: “עלי
באר ענו לה” (במדבר כא, יז) (תנחומא בובר חוקת; במ"ר יט, כה).




הנסים – שבגללם שרו בני ישראל שירת הלל לבאר.

שבעה מילין – כשבעה ק"מ.

הנחל – הוואדי שבין שני ההרים הרחוקים זה מזה.

מלמעלן – בחלקו העליון.

הצריכם – התיר להם.

והקיפו – קירבו.

כבושה – סלולה.

ולא נודע וגו' – ולא היה אפשר להבחין בין שני ההרים שנדבקו זה לזה.

מפסיק – משמש כקו גבול.

בן אדונה – עם ישראל המשול לבנו של הקב"ה.

נתגברה – עלתה בשפע על גדותיה.

הים – ים סוף, שהטביע את המצרים.

גלגליות – גולגולות.

שאין להן חקר – בכמות שאי אפשר למנותה.

לבקש – לחפש.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56608