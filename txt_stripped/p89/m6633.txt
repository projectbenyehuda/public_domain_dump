


	
	שלמה המלך והאדרת המעופפת
	



שלמה המלך והאדרת המעופפת / ח"נ ביאליק



א. תוכחת הרוח

ושלמה מושל בכל-הארץ, ביבשה ובים וגם בכנפי הרוח. ואלהים נתן לשלמה אדרת פלאים, אשר ינשא בה על כנפי רוח, ושוטט עמה כצפור אל כל-מקום אשר יהי עם לבו ללכת. והאדרת גדולה מאד, ארבעים מיל ארכה וארבעים מיל רחבה, כלה משי ירק, מעשה ארג-זהב ועליה רקמת תבנית כל אשר בארץ: צמח השדה וחית הארץ, עוף השמים ודגי הים.  וארבעה שרים מפקדים על האדרת לארבע כנפותיה: אסף בן-ברכיה שר לבני האדם, ורמירט שר לבני השדים, ואריה שר לחית השדה, ונשר שר לעוף כנף.  ועלה שלמה וישב על כסאו, וכל-שריו ועבדיו וגבורי חילו יעלו עמו, עם רב מאד והתיצבו לפני המלך כמשפטם.  אז יצוה שלמה על הרוח לאמר:

באי רוח ושאי!

והתנשאה האדרת ברוח, היא וכל-הכבדה אשר בתוכה, ושטה ברקיע אל כל-אשר יאמר המלך, ועפה ממעל לארצות וימים ועברה על פני יערות ומדברות ולכל אשר יחפץ המלך יטנה. ואכל את- לחם הבקר בדמשק, בקצה הארץ מזה, ואת-לחם הערב במדי, בקצה הארץ מזה.

ויהי היום וישט המלך באדרת וכל-שריו ועבדיו עמו, ויתנשא כנשר למרומי רקיע והשמש זרחה עליו בכל-זהרה וכבודה. וישפל לראות והנה האדמה אשר מתחת הולכת וקטנה, עד היותה כדלעת בעיניו. ויגבה לבו מאד ויאמר:

“היש כמוני מלך חכם ונבון בכל-הארץ!”

הדבר יצא מפיו, והרוח התנדנדה, וינערו מעל האדרת עבדים רבים, ויחר למלך מאד ויצעק בחמתו:

שובי הרוח!

ותען הרוח:

“לא, כי אתה שוב תשוב עד אלהיך ולא ירום לבבך.”

ויכלם שלמה מדברי הרוח, ויכף ראשו וידם.

  

ב. מחשמה מלכת הצפרדעים

ותשט האדרת עוד יום תמים ותעבר על נחל וצפרדעים מקפצות על שפת הנחל.  וישמע שלמה והנה צפרדע אחת קוראת לרעותיה בחרדה:

“מהרנה אחיותי, והסתתרנה בנחל בתוך קנה וסוף, פן ירדו עליכן צבאות שלמה והשחיתו בכן רב.”

ויחר אף המלך ויצעק לרוח:

רדי הרוח!

ותורד הרוח את האדרת ארצה.  ויצו שלמה ותעלינה אליו הצפרדעים ותעמודנה לפניו.

ויאמר להן המלך בזעף:

“מי היא זה ואי-זה היא אשר מלאה לבה לדבר בצבאותי כזה וכזאת?!”

ותצא צפרדע אחת ותען: אני!

ויחר למלך מאד על עזותה ויאמר ליסרה. ואולם כלא את-רוחו ברב-כח וישאל:

ולמה דברת כזאת על גבורי חילי?

ותען הצפרדע: כי יראתי, פן יבאו מחניך והשביתו אותנו משירתנו לאלהים והעירו עלינו את-חמתו.

וילעג המלך ויאמר: הגם הצפרדעים במשוררים לאלהים?

ותשא הצפרדע ראשה ותען: רב חלקנו מחלקך, אדני המלך! שירתך כמה הוא? חמשה ואלף! ואנחנו כל-היום וכל-הלילה לא תמוש שירה מפינו!

וישפל המלך את-קולו וישאל בנחת: ולמה דברת את כזאת מכל אחיותיך?

ותען הצפרדע: כי מלכת הצפרדעים אנכי, אדני המלך!

“ומה-שמך?”

“שמי מחשמה!”

ויוסף המלך ויאמר: עוד אחת אשאלך, מחשמה, הלא תשיביני…

ותאמר הצפרדע: לא נכון הדבר, כי ישב השואל על הכסא והנשאל על הארץ. שאני והושיבני על כף ידך, אחרי כן אענה על כל-שאלותיך.

וישחק המלך, ויעש חפצה, וירימנה ויושיבנה על כף ידו ויתננה לעמת פניו, ואחר שאל ויאמר:

“הגידי-נא לי, מחשמה מלכת הצפרדעים, היש גדול ממני בכל-הארץ?”

ותאמר הצפרדע: יש ויש!

ויאמר המלך: ומי הוא?

ותען הצפרדע: אני!

וישאל המלך: ובמה גדלת ממני?

ותען: לולא גדלתי ממך, כי עתה לא שלחך אלהים הנה לשאת אותי על כפיך.

ויחר אף המלך שלמה וישליכנה ארצה ויאמר:

“אי בת רפש וילידת בצה! הטרם תדעי מי אנכי? הלא אני שלמה בן-דוד מלך בירושלים!”

ותען הצפרדע: לא, כי עפר אתה, ואל עפר תשוב, ומה–יתגאה אנוש רמה?

ויבוש שלמה מדברי הצפרדע ויפל על פניו ארצה.

  

ג. בארמון הפלאים

ויהי אחרי-כן, ותרם האדרת מעל הארץ, ותשא את-שלמה המלך ואנשיו למעלה, והצפרדע עודנה קוראת אחריו מתחת:

“לך לשלום, אך זכור את-בוראך ואל תתגאה!”

ותשט האדרת הלאה, ותעבור על ארצות וימים, ותהי בין השמים ובין הארץ עשרה ימים ועשרה לילות. ויהי היום ויבט המלך שלמה ארצה וירא והנה ארמון גבה מתנשא מן הארץ. והארמון מפאר מאד, כלו בנוי זהב, עמודיו וכתליו וגגו כלם זהב טהור.

וישתאה שלמה להדר הארמון ויתאו לראותו. ויאמר לרוח:

רדי הרוח!

ותרד האדרת ארצה. ויסר המלך שלמה לראות את-הארמון והשר אסף בן-ברכיה הולך עמו. ויראו את-המקום מסביב והנה הוא שמם, עלה כלו עשבות שדה ודשאים גבוהים, ואין משעול ואין נתיב. ויעל ריח העשב באפם ויהי כריח גן-העדן הניחח, ויערב להם מאד. ויוסיפו לתור את-הארמון מסביב ויבקשו פתח ומבוא בכל-הארמון ולא מצאו, וישתאו לו מאד, ויהי בעיניהם כחידה סתומה. עוד הם מתבוננים בארמון ושר השדים עלה על הגג וימצא שם נשר גדול וזקן מאד, והוא רובץ על אפרוחיו, וישב ויגד את-הדבר למלך, ויצו המלך את-שר-העוף, ויבא את הנשר הזקן ויציגהו לפני המלך. ויפתח הנשר פיו ויזמר שיר תהלה לאלהים ואחר השתחוה למלך ויברכהו לשלום.

וישאלהו המלך לשמו ולשנותיו.

ויען הנשר: שמי אלענד ושנותי שבע מאות שנה.

ויאמר לו המלך:

“אולי ידעת או שמעת, אם יש מבוא לארמון הזה – הגידה לי איהו?”

ויען הנשר:

“חי נפשי ונפש אדני המלך, אם ידעתי; ואולם אח יש לי, והוא זקן ממני מאתים שנה ושמו אלעוף, שאל אותו, אולי ידע. הנה הוא יושב על הגג במעלה השניה.”

וישב הנשר למקומו ואחיו הזקן ממנו הובא תחתיו. וישאלהו המלך:

“אולי ידעת או שמעת, איה מבוא הארמון?”

ויען גם הנשר השני כדברי הראשון ויאמר:

“חי נפשי ונפשך, אדני המלך, אם ידעתי; ואולם אח גדול יש לי והוא זקן ממני ארבע מאות שנים, ושמו אלתעמר, שאלהו ויגדך, כי חכם הוא ויודע כל. הנה הוא יושב על הגג במעלה השלישית.”

וישב גם הנשר הזה למקומו ושר העוף הלך לקחת את-הנשר השלישי, והוא הישיש מכלם, וכבד מאד ולא יכל לעוף משיבו, וישאהו שר העוף על כנפיו ויביאהו לפני שלמה וישאלהו המלך:

“הידעת אם שמעת, איה המבוא לארמון הזה?”

ויען הנשר הישיש בקול רצוץ ויאמר:

“חי נפשי ונפש אדני המלך, אם ידעתי ואם ראיתי מעודי. ואולם אבי הזקן הגיד לי, כי אכן היה היה מבוא לארמון, ומקומו במערה מתחת לארץ מערבה, ואולם העפר כסהו מרב ימים ויסתמהו, ועתה יחפר נא המלך שם, אולי ימצא.”

ויצו המלך על הרוחות ועל השדים ויחפרו סביבות הארמון, במקום אשר אמר הנשר הישיש, ותמצא באדמה דלת ברזל, אשר אכלתה החלדה מרב ימים, ומנעול כבד על הדלת וכתבת על המנעול לאמר:

“דעו בני אדם, כי בארמון הזה ישבנו שנים רבות, ונרא בטובה ונשבע תענוגים. ובבא עלינו הרעב ונטחן את-הפנינים כחטים – וללא הועיל! אז עזבנו את-חילנו לנשרים ונצו עליהם לאמר: כי ישאלכם איש על הארמון ואמרתם: בנוי מצאנוהו – ונשכב על הארץ ונמת.”

וישאו שלמה ואנשיו את-עיניהם אל המשקוף וימצאו כתוב לאמר:

אל יבא הנה בלתי אם נביא או מלך.

וימצא שלמה בחור אשר בקיר לימין הדלת ארגז זכוכית וצרור מפתחות בו, ארבעה במספר: מפתח ברזל, מפתח נחשת, מפתח כסף ומפתח זהב. ויפתח שלמה את-שער הברזל, וימצא שער נחשת, ויפתחהו גם הוא וימצא עוד שער כסף ואחריו שער זהב. ויהי בפתחו את-שערהזהב, ויבא אל אולם גדול ומרוח, והאולם קירותיו בדלח, ועמודיו זהב, רצפתו – בהט ושש, מעשה תשבץ, וכפתו – לבנת הספיר, כעצם השמים לטהר, ואבנים טובות, כדכד ושהם וישפה, קבועות בה ומאירות ככוכבים.

וירא שם אשכול אבני-חן תלוי על הקיר, אדם פטדה וברקת, כלן גדולות כביצים, אין בכל-כתרי המלכים משלן. וירא עוד והנה בתוך האולם קבה קטנה עומדת, והיא מעלפת פנינים כלה ורצופה מרגליות יקרות למיניהן, ויהי מראה רך וענג מאד, כמראה שפות העבים הקטנות בחורן לפנות הערבים.

ויבא אל חדר אחר אשר אין כל-חלון וצהר לו, ואין נר ומאור בתוכו, אך אבני אש תגהנה חשכו ומלאוהו נגהות רבות ערב רב: נגה אדמדם וירקרק ולבן ותכלת וחשמל יחדו, ותהיינה האבנים היקרות מוטלות בזויותיו כצבורי גחלים לוחשות וגחלים בוערות באשון חשך. ויבא עוד אל חדר – והנה ברכה לה בתוך, רצופה כלה אבני בדלח טהור ועינן כעין רצי מים זכים, וכתבנית דגי זהב משוטטים בתוכם הנה והנה, ושפת הברכה משבצת כלה אבנים טובות ומרגליות. ויבא אל חדרי כסף ואל חדרי זהב ואל חדרי כתם פז, ויתהלך מחדר אל חדר ולא שבעו עיניו מראות.

ויהי בבואו אל חדר אחד, וירא עקרב כסף רובץ על הרצפה – ויבעט בו להסירו, ותתמוטט הרצפה, ורגלי שלמה עמדו בבית אשר מתחת לארמון, וימצא בו חדרי חדרים שוני בניה ושוני גזרה, כלילי תפארת ונהדרי מראה. ויבא באחרונה אל חדר גדול אחד אשר לפני ולפנים, והוא הנהדר והמפאר בכל-החדרים, ויעמד שלמה בפתח ויהי כחולם, וישא עיניו וירא והנה צלם אדם לפניו, יושב על כסא שן, ומראהו כחי, ולוח כסף תלוי בשרשרת זהב על צוארו, ויאמר שלמה לגשת אליו, וירעש הצלם פתאם ואש ועשן יצאו מנחיריו. ויקרא שלמה בשם המפרש, ויפל הצלם ארצה פגר מת.

ויגש שלמה ויסר את הלוח מעל הצלם וימצא עליה כתבת בשפה נעלמה אשר לא ידע קרא. ויצר לו מאד, בראותו כי בכל-חכמתו הרבה, יש אשר יפלא גם ממנו דבר, ויחר לו עד מות.

עודנו מתעצב ודואג על הדבר והנה דלת נעלמה נפתחה פתאם בקיר ועלם יפה-תאר הופיע, ויגש בלאט, וקול צעדיו לא נשמע, ויקח בדממה את הלוח בידו ויקרא בקול עצב עד מאד את-הדברים האלה:


אני שדד בן עדד       / עליון הייתי למלכי ארץ.



אריות ודבים פחדו ממני    / והודי וכבודי מלא עולם.



על אלף אלפי מלכים מלכתי,   / על אלף אלפי סוסים רכבתי.



אלף אלפי גבורים הרגתי – / ואת מלאך המות לא יכלתי.




וככלות העלם לקרא ויאנח חרש ורסיסי דמעה נוצצו בעיניו, ויהפך פניו וישב בדממה אל הפתח אשר בא בו ויעלם. ויהי כל-החזון לשלמה כמראה החלום בהקיץ, ויעמד משתומם ומחריש עד בוש, כי המה לבבו מאד ומפיו נעתקו מלים.

וישב שלמה אל ביתו, וראש לו כפוף, ולבבו נכנע ונשבר. ותנח עליו מן היום ההוא והלאה רוח עצב ושממון ויהי קורא במר נפשו:

הבל הבלים, הכל הבל!






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6633