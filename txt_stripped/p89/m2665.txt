


	
	מי אני ומה אני
	



מי אני ומה אני / חיים נחמן ביאליק


מי אני ומה אני כי-תקדמני קרן זהב,



ורוח רכת כנף כי-תחונן לחיי?



ומה-לגבעול שדי כי-יתרפק עלי,



ומה-דשא רענן כי-ישק רגלי?



אחרה ברכת אלהים, בושש חסדו לבוא;



ומלון לא-ימצאו עוד עמדי.



ילכו להם אל-אשר ילכו, ואני לבדי



בדממתי כאשר הייתי אהיה;



לא-אשאל עוד ולא-אנסה, ודבר לא-אבקש



בלתי אם-אבן אחת למראשותי,



אבן חרבה, פגר אבנים, אשר הופך אין לו



ויפג שביב האש מכליותיו,



אותו אחבק, אליו אצמד, אסגר עיני ואקפא,



ולבבי כלבבו ידם;



אל-יבואני חלום וחזון, לא זכר ולא תקוה,



ללא תמול וללא מחר;



וקפא הכל סביבי, דממת עולם תבלעני,



לא יבקיענה הגה ורחש;



עץ לא-ירעיד עלי עלה ולא-ינוד לי עשב



ומשעול לא-יט לגבולי;



תעבר עלי קרן שמש ולא תראני,



צהלת הצפור – וצנחה מתה מרגלותי;



רק עב קטנה במרום תרפרף עלי רגע,



תתבונן – וצפה לדרכה דומם.

סיון, תרע"א.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2665