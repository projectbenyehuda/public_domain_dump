


	
	חנניה, מישאל ועזריה
	




ד “ירא את ה' בני ומלך” (משלי כד, כא) –
כשאמר נבוכדנאצר לחנניה, מישאל ועזריה לעבד
עבודה זרה ולא שמעו לו, אמר להם: לא כך אמר לכם
הקדוש ברוך הוא שתשמעו למלכות כל מה שהיא
אומרת לכם? שנאמר: “אני פי מלך שמר ועל דברת
שבועת אלהים” (קהלת ח, ב). אמרו לו: מלך אתה עלינו
למסים ולארנוניות, אבל לעבד עבודה זרה –
נבוכדנאצר, אתה וכלב שוים (במ"ר טו, יד).




חנניה וגו' – ראו קטע ב.

ארנוניות – מס שמטילה המלכות (בעיקר על היבול).

*






ה דרש ר' שמעון השילוני: בשעה
שהפיל נבוכדנאצר הרשע את חנניה, מישאל
ועזריה לתוך כבשן האש עמד יורקמי שר הברד
לפני הקדוש ברוך הוא, אמר לפניו: רבונו של עולם,
ארד ואצנן את הכבשן ואציל לצדיקים הללו
מכבשן האש. אמר לו גבריאל: אין גבורתו של
הקדוש ברוך הוא בכך, שאתה שר של ברד והכל
יודעין שהמים מכבים את האש; אלא אני שר של אש,
ארד ואקרר מבפנים ואקדיח מבחוץ ואעשה נס
בתוך נס. אמר לו הקדוש ברוך הוא: רד! באותה שעה
פתח גבריאל ואמר: “ואמת ה' לעולם הללו־יה” (תהלים
קיז, ב) (פסחים קיח ע“א–ע”ב).




שר הברד – ממלאכי השמים.

גבריאל – המלאך.

אקדיח – ארתיח בחום עז (ובו נשרפו עבדי נבוכדנאצר שהפילו את חנניה ורעיו לכבשן).

“ואמת ה' לעולם” וגו' – כיוון שהקב"ה קיים את הבטחתו
לגבריאל, שהוא שיציל בבוא היום את צאצאי אברהם מכבשן של אש (כמסופר שם,
פסחים קיח ע"א).

*






ו “לך אדני הצדקה ולנו בשת הפנים”
(דניאל ט, ז) – אמר רבי אלעזר: מי אמר הפסוק הזה? –
חנניה, מישאל ועזריה אמרוהו. בשעה שיצאו
מכבשן האש נתכנסו כל אמות־העולם וטפחו
לישראל על פניהם. אמרו להם: יש לכם אלוה כזה –
ואתם משתחוים לצלם?! ועמדו ורקקו בפניהם, עד
שעשו כל גופם רק, והיו חנניה וחבריו מגביהים
פניהם למעלה וצדקו את הדין ואמרו: “לך אדני
הצדקה ולנו בשת הפנים”.

וחנניה, מישאל ועזריה כשיצאו מן
הכבשן – להיכן הלכו? אמר ר' יהושע: ברק טבעו
(סנהדרין צג ע"א; תנחומא כי תשא, יד).




טפחו – סטרו.

רקקו וגו' – ירקו בפניהם עד שכוסו ברוק.

להיכן הלכו? – שאין שמותיהם נזכרים עוד במקרא.

*






ז אמר ר' יוחנן: נאמר “חשך השמש
בצאתו” (ישעיה יג, י) – הלואי חשך אותו היום ולא זרח!
יצא כורש לטיל במדינה וראה המדינה שוממת,
אמר: מה טיבה של מדינה זו שוממת? היכן הם הזהבים?
היכן הם הכספים? אמרו לו: ולא אתה הוא שגזרת
ואמרת: “כל היהודים יצאו ויבנו בית המקדש” –
מהם זהבים ומהם כספים שעלו לבנות את המקדש?
באותה שעה גזר ואמר: “מי שעבר פרת עבר, מי
שלא עבר לא יעבר”. דניאל וסיעתו עלו באותה
שעה, אמרו: מוטב שנאכל סעודת ארץ ישראל ונברך
על ארץ ישראל; עזרא וסיעתו לא עלו באותה
שעה.

ולמה לא עלה באותה שעה עזרא? שהיה
צריך לברר תלמודו לפני ברוך בן נריה. ויעלה
ברוך בן נריה? אלא אמרו: ברוך בן נריה אדם
גדול וישיש היה ואפלו בגלקטיקא לא היה יכול
להטען.

אמר ריש לקיש: מקדש הבית שלא עלה
עזרא באותה שעה, שאלו עלה עזרא באותה שעה
היה לשטן לקטרג ולומר: מוטב שישמש עזרא
בכהנה גדולה מלשמש יהושע בן יהוצדק כוהן
גדול – ויהושע בן יהוצדק היה כוהן גדול בן כוהן
גדול, אבל עזרא על ידי שהיה אדם צדיק לא היה ראוי
לשמש בכהנה גדולה כמותו.

אמר ר' סימון: קשה היא שלשלת יחסין
לפני הקדוש ברוך הוא להעקר ממקומה (שהש"ר ה,
ד).






הלואי חשך וגו' – הלוואי שהשמש לא היתה מאירה באותו היום.

מדינה – עירו של כורש.

מה טיבה – מדוע.

הזהבים, הכספים – האומנים העובדים בכסף ובזהב.

מהם – בין היוצאים.

שעבר פרת – כבר חצה את נהר פרת, גבולה של בבל,
בדרכו לארץ ישראל. לברר תלמודו – להבהיר שאלות שונות ממה שלמד.

ברוך בן נריה – סופרו של ירמיהו (ירמיה מה, א), שעל פי מסורת חז"ל הוגלה לבבל.

בגלקטיקא וגו' – אפילו בעגלה לא היה אפשר לשאת אותו.

מקדש הבית וגו' – העובדה שעזרא לא עלה שמרה על קדושת בית המקדש.

היה לשטן וגו' – היה השטן יכול לטעון שעזרא, ולא יהושע בן יהוצדק (הכוהן
הגדול בתקופת שיבת ציון [חגי א, א]), הוא שישמש בכהונה גדולה
 בגלל אישיותו הרמה, וכך היתה נפגעת שרשרת היוחסין של הכהונה הגדולה.

לא היה – שום אדם.

קשה היא וגו' – חשובה בעיני הקב"ה ואינו רוצה לנתקה.

*






ח תנא, ר' אליעזר בן יעקב אומר:
שלושה נביאים עלו עמהם מן הגולה: אחד שהעיד להם
על המזבח ועל מקום המזבח, ואחד שהעיד להם
שמקריבין אף על פי שאין בית, ואחד שהעיד להם על
התורה שתכתב אשורית (זבחים סב ע"א).






שלושה נביאים – חגי, זכריה ומלאכי.

עמהם – עם גולי בבל.

העיד – הודיע.

על המזבח – על גודלו.

על התורה וגו' – שהיה צריך להחליף את הכתב העברי הקדום בכתב המקובל כיום (הקרוי “אשורי”).










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56929