


	
	מי הגנב?
	




ויהי היום ויצאו שלשה אנשים סוחרים משכם ללכת ירושלימה, איש צרור כספו בידו, ויתקדש עליהם ליל השבת בדרך, ויועצו, ויטמינו את-צרורות כספיהם במקום סתר. שלשתם במקום אחד, וישבתו שמה. ויהי בחצי הלילה ויקם האחד בלאט, ויגנב את-כל-הכסף ויטמנהו במקום אחר, ואיש לא ידע. ובמוצאי שבת, כבוא האנשים לקחת את-כספם, ויראו כי איננו –– ויצעקו צעקה גדולה, וירשיעו האחד את-האחד, זה אומר: אתה הגנב! וזה אומר: לא, כי אתה הגנב. ויחזיקו האנשים איש ברעהו ויעלו ירושלימה ויביאו משפטם לפני שלמה.



כשמע שלמה את-דבריהם ויאמר להם:



“שובו, לבקר משפט.”



וילינו האנשים וישובו בבקר. ויהי כראות המלך אותם ויבחנם בעיניו רגע ויען ויאמר:



"שמע שמעתי עליכם, וגם הכרת פניכם תענה בכם, כי סוחרים חרוצים אתם ולא זרו לכם ארחות משפט. על-כן הבה אשאלכם דבר אשר נפל בארץ אדום וישלחהו מלך הארץ אלי לנסותני בו. ועתה שמעוהו והגדתם לי את-משפטכם אתם. וזה הדבר:



"בעיר אחת בארץ אדום היו שני אנשים, אחד עשיר ואחד רש. לעשיר היתה בת יפה מאד, תמימת לב וטובת שכל, ולרש בן משכיל וישר דרך. ויאהב הנער בן-הרש את-הנערה וגם היא אהבתהו, ותהי השבועה ביניהם, אשר לא תארש הנערה לאיש אחר, כי-אם לפי דברו. ויודע הדבר לאבי הנערה, וירע בעיניו לתת את-בתו לבן העני, ויפר לה את-שבועתה, וילך וייעדנה לבן שועים עשיר ורב-אוצרות אשר בעיר אחרת. וירא העלם העשיר את-יפי הנערה, ותדבק נפשו אחריה, וירב לה מתנות אצעדות וצמידים ונזמי זהב, כיד השועים. ותכל נפשו למועד החפה. ובהגיע המועד, וימהר אל בית אבי הנערה לאספה כמשפט. ויהי כבאו אליה החדרה לדבר אליה, ותמאן לשמע ותאמר אל החתן:



‘חי אלהים, אם אלך אחריך עד אם באתי לפני הנער פלוני ושאלתי את-פיו, כי נשבעתי לו על ככה.’



וימשל החתן ברוחו וירף ממנה. ותקם הנערה ותצר את-כל-עדייה ויקרותיה בידה, ותשא אל בית הנער העני ותאמר לו:



‘ידעתי כי אהבתני, אך חזק עלי דבראבי ויתנני לאיש אחר, ואני לא אוכל להמרות פיו. ועתה קח-נא מידי את-כל-עדיי ויקרותי, ונקית אותי משבועתי.’



ותבך הנערה, וגם הנער בכה עמה, ויאמר:



‘אם אלהים אמר להפריד בינינו –– הטוב בעיניו יעשה. ואת, כי עמדת בשבועתך ולא הפרתיה, ברוכה את לאלהים וברוכה תהיי כל-הימים. הרימותי ידי לאלהים אם אקח מכל אשר לך מאומה. לכי שובי לביתך בשלום ושמחת בחתנך וגם הוא ישמח בך.’



ותשב הנערה אל חתנה ותהי לו לאשה.  ויעש החתן משתה גדול שבעת ימים. ובמלאת ימי המשתה לקח את-אשתו ואת-כל-רכושו, ויצא לשוב אל עירו ואל מקומו. הם בדרך –– וחבר שודדים נפלו עליהם פתאם ויאמרו לרצחם נפש ולקחת את-רכושם. וראש השודדים, והוא איש זקן ראה את-הנערה כי טובת מראה היא, ויחשק בה, ולא נתן לנעריו לשלח בה יד. ויגש לתפשה, ותתנפל הנערה לפניו ותאמר:



‘בי אדני, אדברה-נא דבר באזניך, ואחרי-כן תעשה עמי כטוב בעיניך.’



ותספר לשודד הזקן את-כל-המוצאות אותה ותאמר:



‘ועתה ישים-נא אדני אל לבו וישפט. הן חתני אשרלו יעדני אבי, והוא בחור במלא כחו, משל משל ברוחו וישב ידו ממני עד אם נקיתי משבועתי, אף כי אתה, איש זקן ויבש, העומד יום יום על שפת קברו, איככה תעשה את-הרעה הגדולה הזאת, לקחת אשה לא לך, וחטאת לאלהים כל-הימים. ועתה אם הון חפצת, קח לך את-כל-הכסף ואת הזהב, קח לך את-הפנינים ואבני החן, רק כי תשלחני עם בעלי בשלום.’



ויבאו הדברים בלב השודד הזקן וירף ממנה, וגם השב השיב לה ולאישה את-כל-רכושם, את- הכסף ואת-הזהב ואת העדיים, הכל השיב, וישלחם לביתם בשלום.



ככל הדברים האלה שלח אלי מלך אדום וישחרני להגיד לו את-משפטי על בעלי הדברים לאמר: מי המשבח בכלם? מי מכלם הגדיל לעשות כטוב וכישר? ועתה כאשר הקרה אלהים לפני אנשי דעת כמוכם ואמר: הבה אשמעה מה-תאמרו. הלא כן אמר דוד אבי: ' מכל מלמדי השכלתי' –– התבוננו בדברוענוני כבינתכם."



ויען האחד:



“שבח אני את-הנערה אשר עמדה בשבועתה.”



והשני ענה:



“ובעיני החתן משבח, עקב אשר משל ברוחו.”



ויען השלישי:



“ואני משבח את זקן השודדים מכלם, כי הרפה מן הנערה, ותקטן זאת בעיניו, וישב גם השב את-כל-הרכוש אשר גזל, והיא גם לא שאלה כזאת מעמו; אכן גדול המעשה האחרון מן הראשון ולו נאוה תהלה.”



עוד הדברים בפי השלישי ושלמה נתן בו עין-זעם ויקרא:



“הוא הגנב!”



הדבר יצא מפי המלך, והאיש נפל אפים ארצה ויתודה ויצעק:



“אמנם חטאתי, אדוני המלך! אני אני לקחתי את-הכסף וגם הנה הוא טמון במקום פלוני.”



ויבקש הכסף וימצא במקום אשר אמר הגנב, ויושב הכסף לבעליו והגנב נענש כדי רשעתו.



וידעו כל-ישראל כי אכן חכמת אלהים בקרב מלכם. כי לא למראה עיניו ישפט, כי ראה יראה ללבב, ויאהבוהו ויראו אותו מאד.



והמלך שלמה הוסיף ביום ההוא על משלי חכמתו, אשר העלה על ספר, עוד משל אחד לאמר:


  


מצרף לכסף וכור לזהב ––

ואיש לפי מהללו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5277