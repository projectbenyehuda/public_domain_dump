


	
	ויהי היום – עזיאל וחנה
	



א

ואלהים נתן לשלמה חכמה ותבונה ורחב-לב הרבה מאד, ויחכם מכל-האדם. וידע שלמה את-כל-דרכי בני האדם ויצרי לבבם ואת-כל-מעקשי רוחם ותחבולותיהם, וישא עליהם משלים רבים בחכמה ובתבונה, כיד אלהים הטובה עליו.

ויהי היום ותנח עליו הרוח, ויפל דבר מפיו לאמר:

אדם אחד מאלף מצאתי

ואשה בכל-אלה לא מצאתי.

ויתמהו העם והזקנים כשמעם, כי אמרו: “הקשה הפעם המלך את-משפטו על הנשים; האמנם אין גם אחת בהן ישרה ויראת אלהים אשר תחזיק בתמתה בכל-עת?” – ויגידו את-הדבר למלך.

ויאמר להם המלך:

“היש את-נפשכם לראות בעיניכם, כי לא ריק הוא דברי על הנשים?”

ויאמרו: יש ויש.

ויאמר שלמה:

“כי עתה זאת עשו: ברו לכם מיושבי ירושלים איש ואישה, אשר ידעתם כי צדיקים וישרים הם, וניסיתי דברי אליהם.”

ויאמרו לו הזקנים:

“הנה עזיאל התם ואשתו החסידה חנה. אין כמוהם צדיקים וישרים בכל-גבול ישראל.”

וישלח המלך ויקרא לעזיאל וידבר אליו בסתר לאמר:

“הנה שמעתי עליך כי איש חיל ונבון דבר אתה, ותיטב בעיני לשימך עליון על כל-שרי החיל אשר לי, אך כי תשמע בקולי לכל-אשר אצוך.”

ויען עזיאל:

“עבדך אני, וכל-אשר תאמר אלי אעשה, והייתי-נא כאחד מעבדי אדוני המלך הקטנים.”

ויאמר לו המלך:

“לא, כי גדל אגדלך ורוממתיך מכל-שרי הנאמנים, והיית לי למשנה וליועץ, וכסף וזהב ארבה לך, והעשרתיך עשר רב. ונקל כל-זה בעיני, ונתתי לך גם את-היפה בבנותי לאשה, רק כי תשמע בקולי לכל-אשר אצוך. התאבה לי?”

ויען עזיאל בתם-לבו:

“מי אני כי אמרה את-פי המלך?”

ויאמר המלך:

“אם כן זאת עשה: קח לך מידי חרב חדה וחגרת אותה מתחת למדיך, אשר לא יראנה איש, וקמת בלילה והרגת את-אשתך על משכבה והבאת מחר את-ראשה הכרות אלי.”

ויתחלחל עזיאל ויאמר:

“אהה, אדוני המלך! איככה אעשה את-התועבה הגדולה הזאת, לרצח בסתר נפש נקיה, והיא אשת בריתי ולא חטאה לי מימיה.”

ויזעף המלך ויאמר:

“עזיאל! רצון המלך כטל עלי עשב, וחמתו – מלאכי מות. אם המלך צוה, מי זה יזיד למרות פיו. לך מעלי ועשה כאשר צויתיך, כי בנפשך היא.”

ויתן המלך חרב בידו וישלחהו.

ויבא עזיאל אל ביתו וישב אל השלחן והוא עצב ונאנח והחרב מתחת למדיו.

ותשאלהו אשתו:

“מה עכר את רוחך-אישי? ומדוע פניך זועפים?”

וישא אליה עיניו ברחמים ולבבו חשב להשבר. ויכחש ויאמר:

“אין דבר, אשתי. אך רוח רעה היא ותעבור.”

ותדבר אליו האשה טובות ותפצר-בו לאכל ולשתות, ותעמול לפתח פיו, אך עזיאל החריש ביגונו ולא נגע בכל אשר הביאה לפניו אשתו על השלחן, וישב קודר ומשמים כל-הערב.

ויהי בחצי הלילה, והאשה ישנה במטתה וילדיה במטה אצלה, ויבא האיש בלט והחרב שלופה בידו, ויגש אל המטה ויתבונן אל פני אשתו, והנה היא שוכבת עצומת עינים ורפת-יד על הכר ושנתה מתוקה, ושערה פרוש על ילדיה, האחד ראשו בחיקה והאחד ראשו על כתפה. וירא, ויצא לבו, ויאמר:

“יהי מה, אני לא אשלח ידי באשת נעורי ובאם ילדי, ולוא גם יהרגני המלך.”

וישם חרבו אל תערה, וישח וישק חרש את-יד אשתו, וישמר עליה כל-הלילה.

הבקר אור ורצי המלך באו ויבהילו את-עזיאל הארמונה, וישאלהו המלך:

“ואיה ראש אשתך הכרות?”

ויפל עזיאל לרגלי המלך ויאמר:

“אדוני המלך, אם כלתה אלי הרעה מעמך – את-ראשי הסר-נא מעלי, אך באשתי אל תגע יד, כי מה חטאה לאיש? ולמה תלקח האם מעל ילדיה?”

ויאר אליו המלך פנים ויאמר:

“שלום לך, בני, אל-תירא, כי רק לנסותך דברתי אליך את אשר דברתי. שוב לביתך ושמח באשתך, כי יד לא תהי בה. ואתה אל-נא תגיד את-הדבר לאיש, עד יום אמרי אליך. ראה הזהרתיך.”

וישב עזיאל לביתו שמח וטוב לב, ולא הגיד לאיש מאומה, כמצות המלך עליו.

 

ב

ויהי מקץ שלשים יום, וישלח המלך ויקרא בסתר לחנה אשת עזיאל וידבר אליה בלט לאמר:

“הנה-נא ידעתי כי אשה יפת-תאר את, ותחשק נפשי בך, ואמר לקחת אותך לי לאשה, והלבשתיך שני ורקמה וזהב וכתם-פז והעדיתיך עדי עדיים, ונתתי כתר מלכות בראשך, ושמתי את-כסאך למעלה מכל המלכות וישבת לימיני.”

ותצת אש בעיני האשה, והמלך עודנו מסית ולא יחדל:

“ובשבתך אתי בארמוני, והיו ימיך תענוגות ועדנים ולילותיך משתה ומחול ושמחות. לך יקטירו פרחי-גני את-בשמיהם ונעימי זמירות לשם יפיך ירננו; ושמעו בנות מלכים את-תפארתך ואשרוך, ובגדלתך שרות תקנאנה.”

וימס לבב האשה ויהי כפלג מים ותען:

“הנני בידך, אדוני ומלכי!”

והמלך הוסיף לדבר:

ואולם שטן אחד נצב ביני ובינך, הוא בעלך, ובידך להסירו…"

ותשאל האשה:

“ובמה אוכל לו?”

ויאמר שלמה:

“בחרב. הרג תהרגי אותו בלילה, באין ראה, בחרב הזאת אשר אתן בידך, וכתם ימי האבל ושלחתי אליך, ולקחתיך עמי לארמוני, והיית לי לאשה.”

ותאות האשה כרגע ותקח את-החרב ותצא.

והמלך צפה מראשית אחרית, ויעש את-החרב בדיל נוצץ, אשר לא תרע ולא תשחית, והאשה לא התבוננה, ותמהר ותשב הביתה, ואיש לא ידע בלכתה ובשובה.

  

ג

ויהי לפנות ערב, כשוב עזיאל ממעשהו הביתה, ותצהל חנה פניה לקראתו, אשר לא כתמול שלשם, ותחבק-לו ותנשק-לו, ותעתר עליו חלקות לאמר: “שבה והנפש, אישי ואדוני, כי יגעת, עטרת ראשי.” ותערך לו שלחן מעדנים, ויין לרב הביאה לו, ותאמר: “אכל ושתה, מחמד עיני, והיטיבה לבך.”

ועזיאל שאל בתמו:

“מה הלילה מלילות, אשתי?”

ותען חנה בערמה:

“אין דבר, מחמל נפשי, כי רק רוח ששון לבשתני הלילה ואמר לשמח בך. שתה, בעלי, ושכר, ונגילה ונשמחה יחד.”

ותמסך לו כוס אחר כוס, והוא לא ירא רע, וישת וישכר, ותאחזהו השנה, ויפל נרדם על המטה אשר ישב עליה.

והאשה ראתה כי כבדה שנתו, ותאזר חיל, ותשלף את-החרב ותך בכח על צוארו, – וייקץ האיש וינער, וירא את-אשתו נצבת עליו והחרב השלופה בידה, ויתחלחל מאד, ויתפש בידה, ויתן עליה בקולו:

“מה עשית? ומה החרב השלופה בידך?”

ותפל האשה לרגליו, ותתודה לפניו על מזמתה הרעה עליו, ותגד לו את-כל-אשר הסיתה בו המלך.

וישמע עזיאל וירף ממנה. והאשה בכתה ותתיפח כל-הלילה, ותספק כף על ירך, ותמרט שער ראשה, כי נכלמה מאד, ותאמר: אוי לי, איכה אשא פני אל אישי כל-הימים.

ויהי בבקר, והרצים נדחפו אל-הבית, ויבהילו את-עזיאל ואשתו אל המלך. והמלך יושב בעת ההיא באולם המשפט על הכסא, וזקני ישראל, שבעים איש, יושבים מימינו ומשמאלו. ויהי כראות המלך את-עזיאל ואשתו, וישחק, ויפן אל האיש ויאמר:

“ספר-נא באזני ובאזני הזקנים את-כל-אשר היה הלילה בביתך. אל תכחד דבר.”

ויספר עזיאל את-כל-אשר נסהו המלך בראשונה ואת-כל-אשר עשתה לו אשתו אמש ויאמר:

“אני רחמתי עליה והיא לא רחמה עלי, ולולא היתה החרב בדיל כי עתה התזה ראשי.”

וישחק המלך עוד, ויפן אל הזקנים ויאמר: הרואים אתם? הוא הדבר אשר הוצאתי מפי:

אדם אחד מאלף מצאתי

ואשה בכל-אלה לא מצאתי.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4650