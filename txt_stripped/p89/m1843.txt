


	
	יוליוס קיסר [מערכה ראשונה]
	



יוליוס קיסר [מערכה ראשונה] / וויליאם שייקספיר, תרגם חיים נחמן ביאליק

 

מחזה ראשון

רומי רחוב

 

באים פלויוס, מרולוס והמון אזרחים


פלויוס: איש לביתו, הנרפים. סורו מזה!



העת מועד היום? הטרם תדעו כי האמנים, באין אותות מלאכתם עמם,



אל להם בימי המעשה שוט ברחובות?
מה-מלאכתך, האיש?



אזרח ראשון:    בני אנכי.



מרולוס: אי אזור העור? וקנה המדה איהו?



ומה מחלצות אלה אשר לבשת? – ואתה האיש מה-מלאכתך?



אזרח שני: אני, במחילת כבוד האמנים השלמים, אינני בלתי אם מטליא.



מרולוס: אך מלאכתך מה היא? ענה דבר ברור!



אזרח שני: אתברך בלבבי, אדוני, כי מלאכתי מישרים כלה,
אין בה סלף. רופא גלדות אנכי.



מרולוס: מלאכתך מה היא, הנוכל! אמר, מה-מלאכתך?



אזרח שני: אל-נא בחמתך, אדוני, פן תתבקע מחמה והיתה גם בך ידי לרפאך.



מרולוס: האותי תאמר לרפא? אי עז-פנים!



אזרח שני: כדבריך כן-הוא, בידי לשים עליך טלאי.



פלויוס: אשכף אתה, האין זאת?



אזרח שני: כן-הוא כדבריך. על מרצעי אחיה. אין חלקי לא



בעסקי רוכלים ולא בעסקי נשים, בלתי אל המרצע עיני.



אכן רופא נעלות בלות ומבקעות אנכי, נעל כי תחלה ותאנש –



אנכי ארפאנה. כל-אנשי הכבוד אשר ינעלו עור בקר



לרגלם – על מעשי ידי ידרכו.



פלויוס: מדוע אפוא נטשת חנותך היום? ומה



האספסוף הזה אשר הקהלת?



אזרח שני: רק לבעבור ירבו ישחקו האנשים ההם את-נעליהם



ורבתה עבודתי ומשכרתי. ואולם לא אכחד מאדוני, כי רק



למען ראות את-פני קיסר ולשמח בתהלוכת תפארתו קראנו



לנו חג היום.



מרולוס: מה-לחג? פלאי גבורות קיסר אימו?



אי השבויים אשר ינהגם אחריו רומאה



רתוקים למרכבות הודו אזקים? אי לך, עם רומי, גלמי עץ



ואבן, אספסוף בערים ערלי-לב ואזן! התזכרו



את-פומפאוס? לא אחת ושתים



תפש תפשתם בחומות ובראשי מגדלים,



בחלונות נאחזתם ועלי גגות עליתם,



אתם ועולליכם על זרעותיכם, ותשבו תחתכם



יום תמים ותוחילו עד בוש למען ראות את-פומפאוס הגדול
עובר בחוצות רומי.



ויהי אך תגלה לעיניכם מרכבתו – ותרועת עז תפרץ מפיכם אשר טבר הנהר



יחרד מלא אפיקיו לרעם קולה. ועתה הנה לבשתם כלכם
בגדי חמדות



וחג קראתם לכם ותצאו ברבבותיכם



לרפד בפרחים נתיב איש אשר הכריע



את-פומפאוס ויגאל כפיו בדמו. סורו מזה! אל בתיכם שובו והתנפלתם



לפני האלהים, אולי יסלחו לכם את-חטאתכם הגדולה, שוכחי חסד,



והשיבו מעליכם את חרון-אפם.



פלויוס: סורו, סורו מפה, אזרחים. ועקב חטאתכם



לכו אספו את-כל-רעיכם מדלת העם



והוציאום אל נחל טבר, ושתם דמעתכם



על מימיו נוספות, עד עלות תהמו מתחת



ונשקה את-מרום כפיו ממעל.


  


האזרחים נפוצים



ראה, מה-נמסו סיגי אדם אלה, נאלמים במוסר כלמתם נמוגו וילכו.



עתה קומה ולכה אל הקפיטוליון ואני לדרכי אלכה. והיה כי תמצא



כלילי פאר בראשי הפסילים והסירותם.



מרולוס: הינקה כל-עושה זאת? הלא ידעת
כי חג לפרקל לנו היום!



פלויוס: אין רע! אל תשאר כל-זכר ושאר



לכלילי קיסר על הפסילים, ואני אשוטה כה וכה



והפיצותי האספסוף מרחבות קריה.



בהמרט ראשית נוצה מאברת קיסר –



ושפל מעופו. פן לשחקים ירקיע



ונשא וגבה מאד עד לא תשורנו עין



וכבד עלינו אכפו ושאתו תבעתנו.


  

שניהם הולכים משם

 

מחזה שני

הקודמים, רחבה

 

בתהלוכת פאר ובלוית נוגנים באים קיסר, אנטוניוס,

והוא לבוש מדי המתחרים במרוץ, קלפורניה, פורציה,

דיציאוס, ציצרו, ברוטוס, קסיוס וקסקא

אחריהם המון עם ובתוכו חוזה.

 


קיסר: קלפורניה!



קסקא:    הסו, קיסר מדבר!


הנוגנים משתתקים


קיסר: קלפורניה!



קלפורניה:     הנני, אלופי.



קיסר: התיצבי על דרך אנטוניוס בצאתו



למרוצתו במתחרים. אנטוניוס!



אנטוניוס: הנני, אדוני המלך!



קיסר:         אל תשכח,



אנטוניוס, לגעת בקלפורניה



בחלפך במרוצתך על פניה.



הלא ככה זקנינו הגידו לנו,



כי העקרות, בגעת בהן יד



מתוך מרוצת הקדש, וסרה מהן האלה



ונפקדו בפרי בטן.



אנטוניוס:      זכר אזכרה!



דבר קיסר צו!



קיסר:    החלו. ודבר אל תפילו



מכל משפטי התחרות וחקותיה.


  

זמרת המנגנים


החוזה: קיסר!



קיסר:    מי הקורא?



קסקא:       החשו, יחדל הרעש!



קיסר: מתוך ההמון קול מי יקראני?



עז ורם משאון הזמרה בוקע



הקול: קיסר! – דבר, קיסר יט אזן.



החוזה: הזהר ביום איד מרציוס.



קיסר:          מי האיש?



ברוטוס: חוזה הוא, המזהירך מאיד מרציוס.



קיסר: הביאוהו אלי. אראנו פנים.



קסקא: האיש, צא הראה לפני קיסר!



קיסר: ומה בפיך עתה? שובה דברה!



החוזה: הזהר ביום איד מרציוס.



קיסר:           בעל חלומות הנהו,



עזבוהו ולדרכנו נלכה.


  

זמרת לכת. התהלוכה עוברת. נשארים ברוטוס וקסיוס


קסיוס: התלך לחזות במרוצת המתחרים?



ברוטוס: אני – לא.



קסיוס:  אנא לכה.



ברוטוס:        לא לשחוק לבי,



צהלת רוח אנטוניוס רחוקה מני,



אולם אתה עשה כלבבך ולכה,



אנכי לא אעצרך.



קסיוס: התבוננתי



אליך, ברוטוס, זה ימים וארא



כי תגרע ממני את-אור עיניך



ואת חסדן, למו מאז הסכנתי.



אכן כבדה גם קשה מאד הזרע



מדי תניפנה לקראת ידיד נפש.



ברוטוס: שגית, קסיוס, בהקדיר צעיף האפל



אור עיני – זעף פני על נפשי יחול.



זה ימים שתו עלי ויערכוני



שעפים משעפים שונות ומריבות לב



לי לבדי הן, והן אשר תשחתנה



אור פני ואת-רוחי תעכרנה.



אל-נא ירע אפוא על ככה



לידידי רעי, ובתוכם, קסיוס, גם אתה;



ידעו-נא כי אם יש אשר אתרפה



באהבתי, אין זאת בלתי אם



מאשר כבדה על ברוטוס המסכן



מלחמתו את-נפשו, על כן ישה



את ידידיו מאור פניו.



קסיוס: אכן שגיתי, על-כן בחבי צפנתי ואעלים



ממך מזמות גדולות ונצורות.



הגידה לי, ברוטוס הטוב, היכל תוכל



לראות את-חזות פניך אתה?



ברוטוס: לא, קסיוס. לא תוכל תרא עין



פני בעליה אם לא במראה.



קסיוס: כן דברת. אכן רע הדבר עלי



כי אין מראה לנגדך אשר תערך



את-כבוד נפשך פנימה לעיניך



וראית בה את-צלם פניך. שמעתי



כי רבים מבחירי רומי ומאציליה –



זולתי קיסר הנאדר – מדי דברם בברוטוס



ובהאנחם תחת על ימינו יתפללו



כי תשבנה עיני ברוטוס איש הנדיבות אליו.



ברוטוס: מה המוקשים האלה אשר יקשת לי, קסיוס,



כי תצוני לבקש בנפשי את-אשר אין בה?



קסיוס: לכן הט אזן ושמעני, ברוטוס הטוב!



יען וביען, באין צלמך נגדך, לא תוכל אתה



ראות פניך, והייתי אני ראי הזכוכית



אשר יגל לעיניך, ולוא אך מעט מזער



מכל אשר לך ולא ידעת.



אל נא, ברוטוס האהוב, לשוא תחשדני.



הכאחד הלצים אנכי? אם הסכן הסכנתי



לשפך בשבועי שבועות את-שפך אהבתי



בחיק כל עובר? האם הכרתני



ותדע כי אשית בחלקות אל איש



אף אפל על צואריו ואחר אשימנו בוזה?



או כי כאחד ההוללים פחז כמים אנכי



להתרעות את כל-נקלה במשתה היין?



אם כן-הוא – שטה מעלי, פן תלכד.


  

קול חצוצרות ותרועת עם


ברוטוס: מה קול התרועה? דואג אנכי



פן המליך העם את-קיסר.



קסיוס: דואג אתה? אם כן רע עליך הדבר?



ברוטוס: אכן לא לפי רוחי הוא, קסיוס, ואם אהבתיו.



אך מדוע תעצרני פה? מה-דבר הסתר



בפיך אלי? אם דבר העם ושלומו הוא,



כי עתה שימה-נא כבוד נפשי מול עיני האחת



ואת המות מול השניה, והבטתי אל שניהם



כאחד ברוח אמיץ. כה יתנו לי האלהים



וכה יוסיפו, אם לא חרדתי לכבוד נפשי



עזה מיראתי את-המות.



קסיוס:את-כבוד נפשך, ברוטוס, ידעתי גם ידעתי



כדעתי את-חזות פניך, ואף אמנם



הכבוד הוא דבר שיחתי עמך הפעם.



לא אדע מה-משפט החיים האלה



בעיניך ובעיני כל זולתי, ואולם אנכי



בוחר אני המחות מספר החיים



מחיות ביראה מפני בן-אדם כערכי.



כמוני כקיסר בן-חורין יצאתי מבטן,



וגם אתה כן; מזון אחד יחיה כלנו



ובשר כלנו יאכל קרח אחד בחרף.



פעם אחת ביום סער וסופה,



וטבר הנהר התגעש מלא כל-גדותיו,



ויאמר אלי קיסר: התמצא, קסיוס, את-לבבך



וקפצת עמי יחד אל המצולה



הרותחת ושחינו אל העבר הלז?



עוד הדבר בפיו ואני בלבושי התנפלתי



המימה ואקראהו לבוא אחרי.



והוא אמנם עשה כן. הנהר נהם.



בזרעות עז הכינו בו גלים



ונשו לעמתו את-קשי חזנו.



ויהי בטרם נגיע אל המטרה



וקיסר קרא: “הושיעני, קסיוס, פן אטבע!”



ואני כנשוא אניאס, אבינו הגדול,



מתוך להבות טרויה את-אנחיסס הישיש



על כתפו, כן מקרב גלי טבר הזועף



משיתי את קיסר. והאיש הזה היה עתה לאלהים!



וקסיוס יצור נקלה ודל וכאגמון ישח



מדי יניד אליו קיסר עפעף. שוב פעם אחת



בהיותו באספמיה ויחל בקדחת,



ויהי בתקף אותו המחלה וארא



והנה רעדה אחזתו. אכן



רעד רעד האלהים! שפתיו הצוללות



כשיד חורו, ועינו אשר החרידה תבל –



הועם זהרה פתאם. שמעתי אנחותיו, ולשונו,



זו כרתה אזנים לכל-מתי רומי



ואמריה כלם לזכר-עד על לוח נחרתו,



פעתה כילדה חולה: טיטיניוס, מים!



אלהים אדירים! נשגבה היא ממני,



איש רפה ידים כמהו איככה



זכה לעבר בראש אדירי תבל



ובידו השרביט.


קול חצוצרות ותרועת עם


ברוטוס:   שוב קול ענות. אין זאת



כי אם תרועת העם היא, בהעתירו



שנית על ראש קיסר שפעת הוד ותפארת.



קסיוס: אכן כן-הוא, בן-אדם, גדול ורם כענק



הוא על במתי תבל, צרה לו, ידרך,



ואנחנו קטני ארץ בין מצוקי רגליו נלבט



צפוים לקבורת נקלים, ללא שם וזכר.



יש אשר האדם במו ידו ייצר-לו גורלו.



לא יד הכוכבים, ברוטוס יקירי,



כי ידנו אנחנו, היא אשר תכשילנו.



ברוטוס וקיסר – במה נפלה קיסר?



במה נעלה שמו משמך אתה?



כתבם על לוח יחד – ונאוו שניהם למראה,



יהגם פיך – וערב שמך כשמו לאזן,



שקלם במאזנים – וכבד גם זה כמהו,



קסמה בהם – והעלה גם שם ברוטוס



את הרוח מהרה כהעלות שם קיסר.



בשם כל-האלים גם יחד! מה ומה המעדנים



אשר מלא מהם קיסר הלזה את כרשו



כי גדל ככה? הדור, מה קלות מאד!



אכן תם, רומי, כחך להקים זרע חיל



ומתי כבוד ועז. ההיתה כזאת



מקדם, מימי המבול ועד עתה,



ואם נמצא כדור הזה בדורות כלם



אשר לא תהי תפארתו בלתי אם על האחד!



גם מאז מעולם כי ידבר ברומי, מי הוא



אשר מלאו לבו לאמר כי רחבי חומתה



לא יכילו בקרבם בלתי אם את האחד.



והנה עתה גם עתה עוד די מרחב לרומי



ומקום אין בקרבה בלתי אם לאחד.



אנכי ואתה, שנינו מפי אבותינו



שמענו, כי בימי קדם היה היה איש



וברוטוס שמו, ויבחר להמליך ברומי



את-השטן מהקים עליה מלך.



ברוטוס: אהבתך אותי ידעתי. גם אשר ישאל



לבך מעמי אותו שער אשער,



ואשר יהגה לבי על זאת ועל עתות אלה –



אותו אגיד לך אחרי ימים. אך כעת עתה



אנא אל תפצר בי ואל תגשני.



אשר אמרת אותו ישקל רוחי, ואשר תגיד עוד



אותו אוסיף אקשיבה, ובארך רוח.



למועד עוד נשוב נפגש והגינו יחד



בכל-הגדלות והנצורות האלה.



אחת דע לך עתה רע יקר נפש,



כי ברוטוס יבחר לנפשו שכן בכפר



מהקרא בן-רומי ושבת תחת היד הקשה



אשר תזם עתנו הרעה לאכף עלינו.



קסיוס: שמחתי כי אמרתי רפת הכח



פגעה בלב ברוטוס ותרשיפהו.



ברוטוס: תמו המשחקים. קיסר הנה זה שב.



קסיוס: מדי עברם ותפשת בכנף קסקא



והשמיעך בזעף לב, כמשפטו תמיד,



את-כל הנכבדות בדברי היום הזה.


  

קיסר ורואי פניו שבים


ברוטוס: כן אעשה. ראה, קסיוס, צרבת זעם זרחה



על מצח קיסר וסביביו נשערה מאד.



לחי קלפורניה חורה, ועיני ציצרו –



עיני חלדה לוהטות כאשר ראינוהו



לא אחת בקפיטוליון, בסוד המחוקקים,



בהתנגחו את אחד מזקני הארץ.



קסיוס: קסקא הן יגיד לנו מה הדבר.



קיסר: אנטוניוס!



אנטוניוס:   הנני קיסר.



קיסר:       אהבתי כי יסובבוני



בריאי בשר וחלקים, אשר תערב למו



שנתם בלילות, ואולם קסיוס מראהו



דל וצנום. איש שעפים ועשתונות הוא.



בני אדם כמהו מוקש טמון בקרבם.



אנטוניוס: אל תירא, קיסר! אין כל-מוקש בלז,



בן רומי הוא, איש חיל ואדם המעלה.



קיסר: לוא שמן מעט! אני אמנם לא איראנו,



אפס לוא אל שמי יחבר הפחד –



כי עתה לא אדע איש אשר אמהר



שטות מעליו ועבור כדק הבשר הלזה,



כקסיוס. הרבה ירבה הגות בספרים,



עינים בוחנות לו, יראה ללבב בני אדם



אף יבין אל כל-מעשיהם. שעשועים



לא יאהב כמוך, אנטוניוס. שיר וזמר



לא ישמע, שחוק שפתיו יחשך, ובשחקו –



ויהי כלועג וכבז לנפשו על תתה



למשל בו השחוק רגע. אנשים כמהו



לבם לא ידע שלו מדי ראותם



אחד נעלה ומרומם מהם. על-כן



הות בקרבם. ראה דברתי לך כל-זאת



רק למען הזהר ולא מפחד. הן אנכי –



אנכי הוא קיסר! עבר לך לימיני, –



– כבד האזן הזאת אנכי – והגדת לי



דבר אמת, מה-בלבך אתה עליו?


  

קיסר וכל רואי פניו סרים, זולתי קסקא


קסקא: בכנף בגדי משכתני: הדבר לך אלי?



ברוטוס: כן, קסקא. הלא תגיד מה-דבר נפל היום



כי זעפו כה פני קיסר?



קסקא: הלא עמו היית, האף אין זאת?



ברוטוס: כי אז לא שאלתי את-פי קסקא על-ככה.



קסקא: ובכן, הגש הגש לו את-העטרה, וכהגיש המגיש אותה –



ויהדפנה מעליו כלאחר-יד: כזאת –; אז נשמע קול העם ברעה



ברוטוס: ומה-דבר תרועת העם בשניה?



קסקא: שוב על ככה.



ברוטוס: העם הריע בשלישית. מה-פשר תרועתו האחרונה?



קסקא: על-ככה ועל-ככה!



ברוטוס: הפעמים שלש הגשה לו העטרה?



קסקא: חייך אם לא שלש כדבר הזה. והוא גם הוא דחה דחה



מעליו שלש רגלים, ובכל פעם – בנחת הולכת ומוספת. ועל



כל-דחיה ודחיה הריעו לעמתו שכני הכשרים תרועה גדולה.



קסיוס: ומי הגיש לו את העטרה?



קסקא: הלא אנטוניוס.



ברוטוס: ספר-נא קסקא יקר, הדבר על אפניו.



קסקא: נקל לי הסגר נפשי לממיתים מספר הדברים על



אפניהם. אך הבל וריק כלם. אף נתן לא נתתי לבי עליהם.



ראיתי בהגיש לו מרי אנטוני עטרה, ולא עטרה, כי אם מעין



עטרה – והוא הדף הדפה מעליו, כאשר אמרתי, אף אם לבי



יגיד לי כי חשק חשק בה עד מאד. אז יגיש לו אנטוניוס את-



העטרה שנית, – ויהדפנה עוד הפעם. ואולם שוב יגיד לבי לי,



כי קשתה מאד על אצבעותיו הפרידה מעם העטרה; ואז תגש



לו העטרה בשלישית – ויהדפנה בשלישית גם הוא. ומדי הדפו –



הריע האספסוף תרועה גדולה, מחא כפיו המיבלות, זרק



כובעיו המזהמים השמימה, ויבאש את-הארץ ברוח פיו באשה



רבה וכבדה, עקב משך קיסר את-ידו מן העטרה, עד אשר



לא יכל עוד קיסר עמד מפני הצחנה, כי הנה מקץ רגע התעלף



ויפל; ואני גם אני יראתי למלא צחוק פי, מדאגה פן אפתח



שפתי ובאה הצחנה בקרבי.



קסיוס: אנא, לאט לך, האמנם התעלף קיסר?



קסקא: נפל נפל ארצה בתוך הרחוב, פיו העלה קצף והדבר



לא היה בו.



ברוטוס: לא יפלא הדבר, נכפה הנהו.



קסיוס: לא, כי אתה ואני וקסקא הנכפים.



קסקא: לשכל מליך לא אבין, ואולם דברי אמת ונכון. קיסר



נפל ארצה. ואהיה-נא כמתעתע בעיני כל, אם לא מחאו לו



בני האספסוף כף וגם שרקו לו בשפתיהם, הכל לפי משפטם



עליו, אם טוב ואם רע, כעשותם למשחקים על הבמה.



ברוטוס: ובשוב אליו רוחו מה היה דברו?



קסקא: אי! עוד בטרם יפל – כראותו את-שמחת האספסוף



על הדפו מעליו את העטרה, ויקח ויפרם את-פי כתנתו, ויחשף



להם צוארו לאמר: שחטוני! ולוא איש מעשה-מאומה הייתי,



כי עתה ארדה-נא על כל הנבלים יחד לשאול תחתיה, אם



לא הקימותיו על מוצא שפתיו. ואחרי-כן – נפל. וכשוב רוחו



אליו – ויחל את-פני הקהל הנכבד לשאת את-פניו אם עשה



ואם דבר לפניהם דבר אשר לא כדת, כי על כן ישיבו אל



לבם, כי אך מחלתו עשתה לו ככה. שלש או ארבע אשות



מן הנצבות על ידי צוחו בקול: אי, נפש יקרה! – ותסלחנה



לו בכל לבבן. ואולם אך נקלה היא: לוא גם את אמותיהן



לעיניהן רטש קיסר, כי עתה גם עתה לא המעיטו עשות מכן.



ברוטוס: ואחרי-כן הלך משם בזעף?



קסקא: כדבריך.



קסיוס: וציצרון נאם?



קסקא: נאם נאם, ויונית.



קסיוס: ועל מה נשא משאו?



קסקא: לא ידעתי. ואם אבדא לכם מלבי, איכה אשא פני



אליכם כל-הימים. אלה אשר הבינו גחכו איש אל רעהו ויניעו



ראש. ואשר לי אני – הנה שפתו יונית ולא אשמענה. עוד חדשות



בפי אליכם: מרולוס ופלויוס, עקב השליכו את-הכלילים



מצלמי קיסר – נסכר פיהם, ועתה שלום. עוד דברים תפלים



כאלה וכאלה היו שם – מי איש ויזכרם כלם.



קסיוס: התאכל, קסקא, אתי לחם הערב?



קסקא: לא, קרוא אני אל מקום אחר.



קסיוס: אולי תאבה לאכל עמי מחר בצהרים?



קסקא: אכול אכל, אם אני אחיה, ואם אתה לא תנחם ואם



ארחתך תנעם.



קסיוס: טוב הדבר, אני אחכה לך.



קסקא: כן תעשה. שלום לשניכם.


  

קסקא הולך לו


ברוטוס: מה היה לאיש כי כבד ככה,



ובנעוריו הן עזה רוחו כאש שלהבת?



קסיוס: בכל-כבדות ידיו למראה עין –



כרוחו אז כן עזה היא גם עתה



בבוא לפניו עלילת עז ומפעל נדיבות.



גסותו איננה בלתי אם תבלים



לשנינת שפתו וסגלה לקבת בני האדם



לעכל את דבריו ביתר תאבון.



ברוטוס: אכן נראים דבריך. עתה אלכה מזה.



מחר, אם דברים לך אלי, אל ביתך אסורה,



או, אם יש את-נפשך, אלי תסור,



אנכי אחכה לך.



קסיוס:  כן אעשה. ואתה



עד כה ועד כה הגה-נא בכל הנעשה



על פני תבל ארץ.


 

(ברוטוס הולך לו)


אכן, ברוטוס,



איש נדיבות אתה. אפס רואה אנכי



כי יש אשר ישנא זהבך וכתמך יועם



בהיות בו יד. אין טוב אפוא מהתחבר



נדיבות לנדיבות, כי מי זה תקיף



ועמד בפני מדוחים? אותי ישטם קיסר



ואת-ברוטוס יאהב. אך לוא גם הייתי



אנכי ברוטוס, והוא – קסיוס, חי אני



אם ידיחני אחריו. עוד הלילה



בעד החלונים אגרות אליו אפילה,



שונות-כתב אלה מאלה, כאלו מתחת



ידי אזרחים שונים יצאו, ופה אחד



יתנו כלם מה-גדול ומה-נערץ



שמו ברומי, כאשר גם ירמז שמה



על רום עיני קיסר וגבה לבו.



אחרי כן ישב-לו קיסר על כסאו בטח:



מגר נמגרהו, או כי יארכו ימי סבלנו.


  

מחזה שלישי

 

הקודמים. רחוב. רעמים וברקים. קסקא, חרב שלופה בידו, וציצרון


ציצרון: שלום, קסקא. העד ביתו לוית את-קיסר?



למה עיפת כה? ומה-לך כי רוחך נבהלה?



קסקא: ואתה התעמד בך הרוח במוט ארץ



ועמודיה כקנה יתנודדו? הו, ציצרון,



עיני ראו סערות. ראיתי סופות זעם



בפוצצן אלונים אדירי יער. ראיתי



גאון ים נפוח בזעפו ובשצף קצפו



וברוממו שיא גליו עד לענני אימה.



אפס מעודי ועד ליל זה, מעודי



ועד עתה לא עברתי בתוך סערה



ממטרת להבות אש. אין זאת כי אם



צבאות מרום אסרו איש ברעהו מלחמה



או כי הארץ בזדון תועבותיה הבעירה



את-חמת האלהים ויאמרו להשחיתה.



ציצרון: הגם נפלאות מאלה ראית?



קסקא:       אחד העבדים,



ואתה ידעתו פנים, רום שמאלו נשא,



ותצת ותלהט כעשרים לפידים יחד,



אך היד לא אכלה והאש לא שלטה בה.



ועוד זאת (ומאז לא השיבותי חרבי אל תערה),



על יד הקפיטוליון פגוש פגשתי ארי



וילטש עיניו לי, וכן עבר וילך לו בזעף



לבלי פגע בי. שם גם התגודדו יחד



כמאת נשים נבהלות, נעוות פנים מזועה,



ותשבענה כי עיניהן ראו אנשים,



אש להבה כלם, משוטטים הנה והנה



ברחובות, ואתמול בעצם יום בצהרים



ישבה לה בלב העיר לילית אחת



ותרע ותצרח מאד. ובבוא כל-הפלאות



האלה יחד, אל תאמרו: "מצאנו פשר



מחקות הטבע אלה" – לי יאמר לבי,



כי אין אלה בלתי אם אותות שמים



מבשרים רעה למדינה, בהראותם בה.



ציצרון: עת פלאות העת. אפס בני האדם



זה דרכם לחזות בכל מחזיון לבם



ותת לדברים פתרונים לא המה.



היבוא קיסר אל הקפיטוליון מחר?



קסקא: בוא יבוא. גם שאל מעם אנטוניוס



להודיעך כי מחר יהיה שמה.



ציצרון: ובכן היה שלום. ליל סגריר אשר כזה –



לא עת שוטט ושוח הוא.



קסקא       לך לשלום, ציצרון.


 

קסיוס בא


קסיוס: מי בזה?



קסקא    איש רומי.



קסיוס:       הקולך הוא, קסקא?



קסקא: אזן בוחנת לך. מה-נורא הלילה, קסיוס.



קסיוס: נעים הלילות הוא לישרי רוח.



קסקא: מי ראה מאז שמי זעם כאלה?



קסיוס: אשר ראו את-האדמה בכל-תועבותיה.



ואולם אני שטתי ברחובות קריה



ומבעותי לילה אחור לא נסוגותי.



בלי אזור וחגורה, כאשר תראני בזה,



חשפתי לבי ואכוננהו לעמת אבני האש



וחצי הרעם. ובהתרוצץ הברק



כשפיפון תכלת, ויהי כאלו נבקע



לב השמים פתאם – ואציב את-לבי אני



כמטרה לרשף אשו.



קסקא:  הטוב כי תנסה



את-השמים ככה? בשלח אלהים אדירים



את-מלאכי זעמם לפניהם, להפליאנו



באותות ובמופתים ובמוראים גדולים –



אין טוב לאדם כי אם לבש אימות וחרדות.



קסיוס: כבד-רוח אתה, קסקא. שביבי החיים



הלוהטים בלבב כל-איש רומי לא ידעוך



או כי הסתר תסתירם. חור ונבהל



תלך, אחוז אימה ומכה תמהון



למראה השמים הזר והזועם.



אפס לוא חכמת ותשכל לשרשי הדברים:



מאין להבות האש והרוחות המשוטטות האלה?



מדוע כל-חיה ועוף כנף דרכיהם סלפו?



מדוע זקנים ישתוללו וילדים יתנבאו



וכל-יש שחת דרכו וישט מארח חקו



לנתיב תהפוכות וזרות? – וידעת היום



כי אך השמים נתנו את-הרוח ההיא



בכלם, רק למען שיתם מורא ואותות אימה



לאחת הממלכות בהשחיתה את-דרכה.



ידעתי איש – גם בשם אוכל אקבנו –



אשר לליל בלהות זה ידמה מאד, איש



עושה חזיזים, שולח ברקים, פותח קברים



ושאגה לו כלביא הקפיטוליון, איש כערכנו,



אשר לא כל-יתרון לו ברוח עז ותעצומות



לא עליך ולא עלי, ובכל-זאת גדל וישגה,



והוא נורא ואים כבעותי הלילה הזה.



קסקא: הלא על קיסר תדבר, – האין זאת, קסיוס?



קסיוס: ויהי מי, הלא בני רומי כלם, דור ימינו,



הם ואבותיהם עצם אחת ובשר אחד



ומחמר אחד קרצו, אפס, הוי לדור,



רוח האבות נאספה מאתנו ואיננה,



ורוח אמותינו היא הסוכנת בנו,



כי לב נשים לבנו לעל ולסבל.



קסקא: אכן שמעתי כי נועצו זקני הארץ



להמליך מחר את קיסר, ונשא הנזר



בים וביבשה, בלעדי פה באיטליה.



קסיוס: אם כן, אפוא, אדע עתה אנה אכונן



את-המאכלת הזאת, יפדה קסיוס את קסיוס!



בזאת, האלהים, תתנו את-החלש כגבור,



ובזאת, האלהים, עריצים לאין תשימו!



גם מצודות סלעים, גם חמות אבן ונחשת,



גם מצרי כלאים וגם כבד אזקי ברזל,



כלוא לא יכלאו את-הרוח בגבורתה.



וכי יכבדו כבלי החיים על האדם – מי זה



אשר יעצרנו לקרא לנפשו דרור! – ואם אנכי



היודע זאת – ידעוה-נא גם כל-באי עולם,



כי את-חלקי אני במשא העל – אותו



פרק אפרק מעלי בעבר עלי הרוח!


  

הרעמים


קסקא: גם ידי תמצא לי עשות ככה, אין עבד



אשר לא תהי פדותו עמו וגאלתו בידו.



קסיוס: ומדוע זה אחז קיסר דרך עריצים?



המסכן! ידעתי, גם הוא לא נהפך לזאב



לולא ראה בני רומי והנם עדר כבשים,



ולא נהפך לאריה – לולא מצאם אילים,



אשר יחפז להבעיר מדורת אש עצומה –



והצית הקש בתחלה. אך פסלת רומי!



נערת וסחי! כי נקלתה היות דלק נמאס



למען העלות נגה על שפל ודל-ערך



כקיסר. אך אהה! אנה התעיתני,



מרי שיחי? אולי על אזן עבד-מאהבה



אדבר? – כי עתה נכונו לי שפטים,



אך אין פחד: נשקי בכפי, ולמות אבז.



קסקא: הלקסקא תאמר זאת, לאיש אשר מעודו



לא רגל על לשונו. הא לך ידי! קומה



ועשה אגדה למען קדם פני הרעה,



וראית אם לא אהיה בין הראשונים



למיטיבי צעד ולמרחיקי לכת.



קסיוס:    יהי כן,



הברית כרותה. עתה דע לך, אפוא, קסקא,



כי הטיתי לב רבים מאנשי החיל ברומי



תת ידם למפעל עז ונהדר-אימה. ידעתי



הם יחכו לי עתה במסדרון פומפאוס,



כי בליל זועה זה אין ברחובות קריה



מעמד רגל לאיש, ופני איתני עולם



ומראיהם הלילה כמזמת לבנו המה:



כלם דם ואש ובלהות מות.



קסקא: החרישה רגע. הנה איש בא בחפזון.



קסיוס: צינא הוא. בפעמי רגליו אכירנו.



מאנשי שלומנו הוא.


  

צינא בא


אנה תחפז, צינא?



צינא: יצאתי לבקשך. מי הלז? מטלוס צמבר?



קסיוס: לא, קסקא הוא, איש בריתנו. היחכו לי?



צינא: שמחתי מאד. מה-נורא הלילה. יש



משלנו אשר ראו מראות זרים מאד.



קסיוס: המחכים לי? הלא תען!



צינא:          אכן חכה יחכו.



הו קסיוס, לוא מצאה ידך ותבא



גם את ברוטוס איש החיל בבריתנו!



קסיוס: אל תדאג, קח-נא, צינא, אגרת זה



ושמתה על כסא הפריטור, למען



ימצאנה ברוטוס. ואת האגרת האחרת



תפיל אליו בעד החלון, ואת זאת –



תדביק בדונג בפסל ברוטוס הקדמון,



אחרי כן למסדרון פומפאוס תבוא



ושם תמצאנו. הבאו דיציוס ברוטוס



וטרבוניוס שמה?



צינא:     כלם, זולתי צמבר



כי סר לביתך לבקשך. טוב, הנני ואריצה



את האגרות למקום זה יעדת להן.



קסיוס: אחרי-כן תבוא לתיאטרון פומפאוס.


צינא הולך לו


נלכה-נא, קסקא, ובטרם יאור הבקר



נשחר פני ברוטוס בביתו. שלשת רבעיו



לנו הם. נפגעה-נא בו עוד אחת מעט



והיה כלו לנו.



קסקא: אכן מרומים ישכן בלב העם מקצה,



ואשר יראה בנו כדבר שמצה ודפי



אותו חסד פניו כאבן החכמים יהפכנו



לצדקה וליתרון.



קסיוס:    מה הוא ומה ערכו



ומה-דרוש הוא לחפצנו לעת כזאת –



אותה בינות אל נכון. עתה נלכה,



כי חצות לילה עבר. ובטרם בקר



נעירנו ובטחנו כי לנו הוא.


  

הולכים






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1843