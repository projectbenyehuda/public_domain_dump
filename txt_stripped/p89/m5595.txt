


	
	המחפש
	




דומם על ים זועף שתי עיניו נטיו



היחפש בתהם רבה רזי עולם לא יגלו?..



הים סוער זועף ומשבריו יהמיו



מה תהמו, האיתנים! התענו אם תשאלו?..

זעף על פלג בהיר שתי עיניו נטיו,



היחפש בו נחומים שממנו רחקו?



על חצציו זוחל הפלג ומימיו יבעיו…



מה תשכשכו, מים זכים! התבכו אם תצחקו?


  

כ“א אב, תרנ”ב זיטומיר

  

כתב יד מן העיזבון






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5595