


	
	חזק ואמץ
	




חזק ואמץ, עמד אבל!

היה מחלמיש!

אל תמוג בדמי ההרוגים,

הקבורים תחתיך!

ובהמר מדינות ועמים –

ממקומך אל תמיש!

והיית עד קר ואכזרי

וספרת הקורות

לבנים הבאים אחרינו,

לדורות,

כי חלל כבודנו ודמנו.

וקיץ ושחקים זאת ראו,

ושמש לא בושה להאיר,

ועיני העולם לא כהו…

בן אובד כי יתעה ממנו וגשש

וכאב בין זרים, -

רמוז לו, כי יקרב ומשש

טוריך הקרים

וספג ברקך השחור,

וידע מדוע הוא חולה,

ומה כל העולם מסביב

היוצר מצבות כאלה…


  

שיר־מצבה על קבר אחים של הרוגי הפרעות בביאליסטוק, תרס“ז; פורסם ב”הדרך" (ורשה), ו' בשבט תרצ“ג; וכן ב”הדאר" כ“ו אב, ת”ש






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4048