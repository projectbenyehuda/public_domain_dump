


	
	יוסף לפני פרעה
	




צט “ויספר פרעה להם את חלמו ואין
פותר אותם לפרעה” (בראשית מא, ח) – ר' יהושע דסכנין
בשם ר' לוי: פותרין היו אותו אלא שלא היה קולם
נכנס באזניו: “שבע פרות הטובות” – שבע בנות אתה
מוליד, “שבע פרות הרעות” – שבע בנות אתה קובר; וכן
אמרו: “שבע שבלים הטובות” – שבע מלכיות אתה
מכבש, “שבע שבלים הרעות” – שבע אפרכיות מורדות
בך.

וכל כך למה? כדי שיבוא יוסף
באחרונה ויטל גדלה. אמר הקדוש ברוך הוא: אם
יבוא יוסף תחלה ויפתר החלום, אין זה שבחו;
יכולים החרטמים שיאמרו לו לפרעה: אלו שאלת
אותנו כבר פתרנו אותו לך; אלא המתין להם עד
שנתיגעו והוציאו את רוחו – ואחר כך בא יוסף
והחזירה (בר"ר פט, ו).




פותרין היו וגו' – חכמי מצרים והחרטומים הציעו פתרונות לחלום, אך אלה לא נתקבלו על דעתו של פרעה.

אפרכיות – מחוזות.

באחרונה – לאחר כישלונותיהם של החרטומים.

הוציאו את רוחו – הביאו (את פרעה) לכלל ייאוש.

*






ק אמר ר' חיא בר אבא אמר ר' יוחנן;
בשעה שאמר פרעה ליוסף: “ובלעדיך לא ירים איש
את ידו ואת רגלו בכל ארץ מצרים” (בראשית מא, מד),
אמרו לו אצטגניניו: עבד שלקחו רבו בעשרים כסף – תמשילהו עלינו? אמר להם: גנוני מלכות אני רואה בו.
אמרו לו: אם כן, יהא יודע בשבעים לשון. אמר להם:
למחר אבדקנו. בלילה בא גבריאל ולמד את יוסף
שבעים לשון. בבקר, כל לשון שהיה פרעה מדבר
עמו השיב לו. לסוף התחיל יוסף מסיח בלשון הקדש
– לא ידע פרעה מה הוא סח. אמר לו פרעה: למדני
לשון זו. למדו ולא למד. אמר לו פרעה: השבע לי
שלא תגלה. נשבע לו. וכשאמר יוסף לפרעה: “אבי
השביעני לאמר, הנה אנכי מת, בקברי אשר כריתי
לי בארץ כנען שמה תקברני” (שם, נ, ה) – אמר לו פרעה: לך ושאל על שבועתך.
אמר לו יוסף: אם כן, אשאל גם על אותה
שבועה שנשבעתי לך; ועל כרחו אמר פרעה
ליוסף: "עלה וקבר את אביך כאשר השביעך (שם שם, ו)
(סוטה לו ע"ב).






אצטגניניו – הרואים בכוכבים, יועצי המלך.

שלקחו רבו – שקנה אותו אדונו.

גנוני מלכות – דרכי התנהגות מלכותיות.

יהא יודע בשבעים לשון – כמצופה מאדם אציל.

גבריאל – המלאך.

מסיח – מדבר.

שלא תגלה – שיש שפה שפרעה אינו יודע.

לך ושאל וגו' – מצא מישהו שישחרר אותך מן החובה למלא את השבועה.

ועל כרחו – שלא ברצונו.

*






קא “ויצא יוסף מלפני פרעה ויעבר
בכל ארץ מצרים” (בראשית מא, מו) – כשהיה יוצא לשוק
היה רואה את העמים עשויים כתות כתות, חבורות
חבורות, מדברים איש בלשונו והיה יודע מה הם
מדברים; וכשהיה רוכב במרכבה ועובר בכל גבול
מצרים היו בנות מצריות צועדות על החומה
ומשליכות עליו טבעות זהב – אולי יסתכל בהן
וביפי תארן, שנאמר: “בן פרת יוסף… בנות צעדה
עלי שור” (שם מט, כב) (פדר"א לח).




כתות – קבוצות.

והיה יודע וגו' – ראו בקטע הקודם.

“בנות צעדה עלי שור” – ודורש את הפסוק, שהוא
ברכת יעקב ליוסף, כמדבר בבנות הצועדות על החומה (= שור, בארמית) ובידן
תכשיטי זהב (= צעדים; ישעיה ג, כ), וראו גם בקטע הבא.

*






קב “בנות צעדה עלי שור” (בראשית מט, כב) –
אתה מוצא בשעה שיצא יוסף למלך על מצרים היו
בנות מלכים מציצות עליו דרך החרכין והיו
משליכות עליו שרים וקטלין ונזמים וטבעות כדי שיתלה עיניו ויביט בהן, אף על פי כן לא היה מביט בהן (בר"ר צח, יח).


אתה מוצא – למד ויתברר לך.

“בנות צעדה עלי שור” – ראו בקטע הקודם.

שרים וקטלין – צמידים ושרשראות.

יתלה –ירים.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56496