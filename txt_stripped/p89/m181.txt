


	
	שלמה המלך והדבורה
	



א


ויהי היום וישכב שלמה תחת תאנה בגנו, לנום את-תנומת הצהרים, ושני שומרי ראשו עומדים עליו דומם מראשותיו ומנפנפים במניפות,להשיב מעליו את-הזבובים. ויהי אך נאחזו שמורות עיני המלך ותעבר דבורה קטנה משוטטת, והיא לא השגיחה במניפות, ותרד ותשב על אף המלך ותעקצהו. וייקץ שלמה ויתר ממקומו. וידע את-אשר נעשה לו, ויחר אפו. כי חד הכאב מאד –– כפי המאכלת! וגם אפו בצק ויאדם כרמון. ויבקש שלמה את-בת המרי ליסרה כזדונה; ויחפש וימשש –– ואיננה, כי עד כה ועד כה והפוחזת נמלטה על נפשה ותעלם.



ואף המלך עודנו תופח וצבה מרגע לרגע, ויפרץ לרב, עד היותו כקשוא. ויזעף לב המלך בקרבו וכל-פניו הפכו חמץ.



אז יצוה המלך בחמתו להבהיל אליו את-כל-הדבורים ואת-כל-הצרעים ואת-כל-הגזים ואת-כל-היתושים ואת-כל-היבחושים ואת-כל-הבקות הדקות והדקות מן הדקות אשר בגנו ואשר בכל-סביבותיו,הקרובים והרחוקים.



ויחרדו מקניהם ומכורותיהם כל-הדבורים וכל-הצרעים וכל-היתושים וכל-יתר בני הזמזומים למיניהם, וינהרו מאשרהם שם מקרוב ומרחוק, וירדו אל המלך מחנות מחנות, המונים המונים, ככוכבי השמים לרב, מלכה מלכה ונחילה, מחנה מחנה ונגידו, וכלם בהולים, וכלם הומים, וכלם מזמזמים, וכלם שוקקים, משתאים לדעת: מה הדבר? מה-ז-זה ועל מה-ז-זה?



והמלך בחרות אפו רקע ברגל ויקרא:



“הס!”



ודממת אלהים נפלה פתאם בכל-המחנות. אין נודד כנף ומזמזם. אז הכירו וידעו כלם כי אכן גדול ועצום האף, עצום ורב עד מאד.



ואף המלך פשה בינתים הוסף ופשה ויהי כנאד ממלא עד שפתו חדודי זכוכית ומחטים דקים ולוהטים הבוקעים לצאת. ויצעק המלך בכאבו ובחמת אפו הבוער:



“מי בכם בן הבליעל או בת נעות המרדות אשר מלאו לבו, או מלאה לבה, לעשות למלך כה!”



ובאמור המלך “כה!” ויגע בהן ידו אל הנאד, כמראה באצבע: ראו, מה עוללתם למלך!



רגע החרישו הדבורים, כי נדהמו מאד מפחד המלך וגערתו; ואולם ברגע השני התאוששו מעט, ותעבר המיה חרישית ממחנה אל מחנה, המית מבוכה ותמהון לבב; הוי, הוי, מי ומי עשה את התועבה? מי הוא ז-ז-זה ואי-ז-ז-זה הוא?



ועד הם מזמזמים חרש ודבורה קטנה התנשאה מקרב המחנה, ותישר ותעף עד לפני המלך ותעמד ותאמר:



“הנני בידך, אדוני המלך! אנכי החוטאת!”



“את?! –– נהם שלמה ככפיר ואפו כלפיד יבער –– על אף המלך? ולא יגרת מפני האף?”



“אל באף, אדוני המלך! חלילה לבת אמתך מפגע בזדון באף משיח יי, כי רק מאולת ומבלי דעת.  ואני דבורה קטנה ורכה, ימי מספר, וסכלה, סכלה אני מאד. לא למדתי עוד דעת להבחין בין אף לפרח ובין אף לאף.  ואף כי אף אדוני המלך, אשר ריח לו כשושן ומראה לו כתפוח. התחשב לדבורה בת לא בינות לחטאת, אם בשוטה אחרי עיניה חמדה רגע אחד בלבה אף נהדר ומפאר כזה, ותעט אליו למץ ממנו קרט צוף?”



בחמץ פני המלך נגלו כה וכה שנים שלשה צחצוחי דבש וחצי רגע נדמה כי באחד מן הקמטים הדקים אשר מסביב לזויות שפתיו כאלו חתרה לעלות גם בת-בת-שחוק כל-שהיא. אין זאת כי אם ישרה בת-הדבורה החרוצה בעיני המלך. ואולם המלך זכר כרגע את-עזוז אפו וירעם פניו ויאמר:



“ומה בפיך עוד, הפוחזת? רואה אני כי שפתך אתך. אין זאת כי אם לקחת את-לשונך מזקנתך אשת לפידות, מנוחתה כבוד.”



והדבורה הוסיפה אמץ ותדבר:



“ולו יהי כי חטאתי, האין תפארת מלכים נשא פשע? תקטן ותצער נא אפוא היום הזה בעיני המלך גם חטאת בת אמתך הדלה כקטן שכלה וכצער ימיה והארכת לה את-אפך אך הפעם. ומי יודע אם לא יבא יום ומצא אדוני המלך חפץ ומועיל גם בקטנת ארץ כמוני והשיבותי גמול לאדוני המלך.”



הדברים האלה הצהילו כה את-לב המלך עד כי סרה כמעט מעליו כל-רוחו הרעה, ובתתו קולו בשחוק ענה ויאמר:



“אי עזת מצח? הבך ימצא המלך חפץ ומועיל? אם את תגמלי לו? נוסי כרגע, ואם אין…”



עוד הדבר בפי המלך והדבורה הקטנה פרשה כנפים ואיננה.



ואולם המלך כאשר החל לצחוק, צחוק צחק עד אין כח, ויתנודד כלולב ביד מנענעו מרב צחוק, ובתתו ידיו על חלציו קרא:



“הוי, הוי, סמכוני באשישות! רפדוני בתפוחים! השמעתם? היא תשיב גמול למלך!…”



וכטוב לב המלך בצחוקו, וישא גם לכל-הדבורים בעבור הדבורה הקטנה בת החיל וישלחן מעליו בשלום.



והמלך מרח בעצת הרופאים על אפו את-אשר מרח, וירפא, וישב אפו ויהי כבראשונה. וברב הימים ולא זכר המלך את-בת הדבורים וישכחנה.



ב


ויהי מקץ ימים, ותבא מלכת שבא מארצה ואנשיה עמה, ומשאותיה בידה, לראות את-שלמה בהיכלו ולנסותו בחידות, ככתוב על ספר מלכים וכשנוי בתרגום שני. ויהי אחרי אשר בחנה אותו שבעים ושבעה בכל–חכמותיה וחידותיה ונכליה הרבים ולא יכלה-לו, ככתוב, ותנס אליו באחרונה גם את-הדבר הזה. ותתן ביד הנערים והנערות אשר הביאה אתה מארצה אגדות פרחים, כלן מעשה ידי אדם, זולתי האחת מעשה שמים. אחרי-כן ערכה אותם לפני המלך מערכה מול מערכה ותאמר:



“הנה לפניך, המלך שלמה, בידי הנערים והנערות אגדות פרחים, מהם פרחים חיים ומהם פרחים מלאכת יד אדם. הלא תכר-נא, המלך,למראה עינים בין אלה ובין אלה.”



ומלאכת הפרחים מעשה האדם היתה שלמה ותמה עד להפליא,מלאכת מחשבת, לא שנו במאומה מפרחי השדה והגן. ויבט שלמה, ויתבונן עד בוש, ולא ידע להכיר. ויצר לשלמה מאד וירע לו רעה גדולה.



עודנו מתמהמה, והנה לקחה אזנו, אזן המלך לבדה, כקל המיה דקה עולה מעבר לחלון. ויסב המלך את-עיניו אל מול העבר ההוא, ויצהלו פניו פתאם, וילחש לאיש ימינו:



“מהר פתח את-החלון.”



החלון נפתח ואל החדר נחפזה לבוא דבורה קלת כנפים, אשר לא ראה איש זולתי המלך, ותרד הדבורה כרגע ותעמד על אחת מאגדות הפרחים.



על שפתי המלך זרח צחוק קל, ובהורותו באצבע על האגדה אשר ירדה עליה הדבורה קרא בשמחה, לתמהון מלכת שבא וכל-הנצבים שם:



“היא אגדת הפרחים החיים!”



ככה השיבה הדבורה גמול למלך.






ובלילה ההוא הוסיף שלמה על משלי חכמתו אשר כתב על ספר גם את-המשל הזה:



בז לדבר יחבל לו.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/181