


	
	דור המבול
	




קי “ויאמר ה' אמחה את האדם” (בראשית ו, ז) –
משל למלך שבנה פלטין והושיב בתוכה
דיורין אלמים, והיו משכימים
ושואלים בשלומו של מלך ברמיזה ובאצבע
ובמנטולים, אמר המלך: מה אם אלו, שהם אלמים,
משכימים ושואלים בשלומי ברמיזה ובאצבע
ובמנטולים – אלו היו פקחים על אחת כמה וכמה!
הושיב המלך בתוכה דיורין פקחים, עמדו
והחזיקו בפלטין, אמרו: אין פלטין זו של מלך,
שלנו היא! אמר המלך: תחזר הפלטין לכמות
שהיתה. כך מתחלת בריתו של עולם לא היה
קלוסו של הקדוש ברוך הוא עולה
אלא מן המים. זהו שנאמר: “מקלות מים רבים” (תהלים
צג, ד). מה היו אומרים? “אדיר במרום
ה'!” (שם). אמר הקדוש ברוך הוא: מה אלו, שאין להם לא
אמירה ולא דבור הרי הם מקלסים אותי, כשאברא אדם
על אחת כמה וכמה. עמד דור אנוש ומרד בו, דור
המבול ומרד בו, אמר הקדוש ברוך הוא: יפנו אלו
ויבואו אותם (בר"ר ה, א; שם כח, ב).


פלטין – ארמון.

דיורין – דיירים.

שואלים בשלומו – כדרך לשבחו.

מנטולים – מטפחות.

פקחים – בעלי יכולת דיבור.

החזיקו – תפסו בכוח.

קלוסו – שבחו.

דור אנוש – שנתפס בספרות האגדה כדור חוטא (שנאמר בו “אז הוחל” [בראשית ד, כו] ונדרש מלשון חילול וחולין).

יפנו אלו וגו' – יסולקו בני האדם ויחזרו המים (הוא המבול).

*






קיא אמר ר' יהושע בן לוי: שבעה ימים
נתאבל הקדוש ברוך הוא על עולמו קדם שלא יביא
מבול לעולם, שנאמר: “ויתעצב אל לבו” (בראשית ו, ו)
(בר"ר כז, ד).




שבעה ימים – כדברי הקב"ה לנח: “כי ימים עוד שבעה
אנוכי ממטיר על הארץ” (בראשית ו, ד), והמדרש מקשר בין מספר הימים האלו
לשבעת ימי האבלות.

*






קיב “וימח את כל היקום אשר על פני האדמה מאדם עד בהמה” (בראשית ז, כג) – אם אדם חטא בהמה מה חטאה? תנא משום רבי
יהושע בן קרחה: משל לאדם שעשה חפה לבנו
והתקין מכל מיני סעודה. לימים מת בנו – עמד ופזר
את חפתו. אמר: כלום עשיתי אלא בשביל בני, עכשו
שמת – חפה למה לי? אף הקדוש ברוך הוא אמר: כלום
בראתי בהמה וחיה בשביל אדם? עכשו שאדם חטא,
בהמה וחיה למה לי? (סנהדרין קה ע"א).




משום – בשם.

כלום – האם לא?

*






קיג כיון שעמדו דור המבול ועבדו
עבודה זרה היה הקדוש ברוך הוא מתעצב, מיד עמדו
שני מלאכים שמחזאי ועזאל ואמרו לפניו: רבונו
של עולם הלא אמרנו לפניך כשבראת את עולמך: “מה
אנוש כי תזכרנו?” (תהלים ח, ה). אמר להם: ועולם מה
יהא עליו? אמרו לו: רבונו של עולם, היינו
מסתפקים בו. אמר להם: גלוי וידוע לפני, אם אתם
שרויים בארץ היה שולט בכם יצר הרע והייתם קשים
מבני אדם. אמרו לו: תן לנו רשות ונדור עם
הבריות ותראה איך אנו מקדשים שמך. אמר להם:
רדו ותדורו עמהם. מיד קלקלו עם בנות האדם,
שהיו יפות ולא יכלו לכבוש את יצרם.

ראה שמחזאי ריבה אחת ושמה אסתהר, נתן עיניו בה. אמר: השמעי לי.

אמרה לו: איני שומעת לך עד שתתן לי
כנפיך ותלמדני שם המפרש, שאתה עולה בו
לרקיע בשעה שאתה זוכרהו. נתן לה כנפיו
ולמדה אותו שם. הזכירה אותו ועלתה לרקיע – ולא
קלקלה. אמר הקדוש ברוך הוא: הואיל ופרשה עצמה
מן העברה לכו וקבעוה בין שבעה כוכבים הללו –
ונקבעה בכימה. כיון שראו שמחזאי ועזאל כך
עמדו ונשאו נשים, והוליד שמחזאי בנים: היוא
והיא.

שגר מטטרון שליח לשמחזאי ואמר לו:
עתיד הקדוש ברוך הוא להחריב עולמו ולהביא מבול
לעולם. מיד עמד בבכי והיה מצטער על העולם ועל
בניו: מה יעשו בניו? מה יאכלו אם העולם חרב? שכל
אחד ואחד היה אוכל בכל יום אלף גמלים ואלף סוסים
ואלף שורים.

בלילה ראו היוא והיא שניהם חלומות.
אחד מהם ראה אבן גדולה פרוסה על הארץ כשלחן,
והיא חרותה וכתובה שיטין שיטין, והיה מלאך יורד
מן הרקיע ובידו כמין סכין והיה גורר ומוחק כל
אותן השיטין ולא היה משיר בה אלא ארבע תבות;
והאחד ראה: פרדס גדול משבח נטוע מכל מיני
אילנות והיו בו מלאכים ובידם קרדמות והיו
מקצצים כל האילנות ולא שירו בו אלא אילן אחד
של שלשה ענפים.

כיון שננערו עמדו בבהלה ובאו אצל
אביהם. אמר להם: עתיד הקדוש ברוך הוא להביא מבול
ולא ישיר אלא נח ובניו. כיון ששמעו כך, היו
צועקים ובוכים. אמר להם: אל תצטערו, ששמותיכם לא
יכלו מן הבריות, שכל זמן שגוזרים גזרות או
מעלים אבנים או ספינות – שמותיכם הם מזכירים: היוא
והיא. מיד נתקררה דעתם.

שמחזאי חזר בתשובה ותלה עצמו בין
ארץ ושמים, ראשו למטה ורגליו למעלה ועדין הוא
תלוי בתשובה. עזאל לא חזר בתשובה ועדין הוא
עומד בקלקולו (מדרש אבכיר, בתוך: בית המדרש, ד, עמ'
128־127).




מסתפקים בו – מוצאים בעולם סיפוק וטעם (גם בלא בני אדם).

קשים – קשי עורף.

קלקלו עם בנות האדם – כמסופר בבראשית ו, א־ב על בני האלוהים ובנות האדם.

ריבה – נערה.

אסתהר – הוא כוכב נוגה (ונוס).

השמעי לי – ליחסי אישות.

שם המפרש – שמו של ה' כקריאתו בארבע אותיותיו, והוא מעניק ליודעיו כוחות בלתי רגילים.

זוכרהו – מזכיר אותו.

כימה – קבוצת כוכבי הלכת (עמוס ה, ח).

מטטרון – מראשי המלאכים בעולם של מעלה.

שיטין – שורות.

גורר – מגרד.

ננערו – התעוררו.

נח ובניו – המסומלים בארבע התיבות או באילן ובשלושת הענפים.
גוזרים גזרות – מנסרים גזרי עץ.

היוא והיא – קריאות קצובות של עמלים במלאכתם לשם התעוררות וזירוז.

נתקררה דעתם – נרגעו.

*






קיד “כי השחית כל בשר את דרכו” (בראשית
ו, יב) – ר' עזריה בשם ר' יהודה בר סימון אמר: הכל
קלקלו מעשיהם בדור המבול – הכלב היה הולך אצל
הזאב והתרנגול היה מהלך אצל הטוס. ר' לוליני
בר טברין בשם ר' יצחק אמר: אף הארץ זנתה – היו
זורעין אותה חטים והיא מוציאה זונין. הזונין הללו מדור המבול הם (בר"ר כח,
ח).




כל בשר – כל החיים, ולא רק בני אדם.

קלקלו מעשיהם – בזנות.

זונין – סוג של עשבים שוטים (וכרקע הדברים גם משחק מילים על השורש זנ"ה).

*






קטו “ויקח לו למך שתי נשים” (בראשית ד, יט) – אמר ר' עזריה בשם
ר' יהודה בר סימון: כך היו
אנשי דור המבול עושים, היה אחד מהם לוקח לו
שתים, אחת לפריה ורביה ואחת לתשמיש. זו
שהיתה לפריה ורביה היתה יושבת כאלו אלמנה
בחיי בעלה; וזו שהיתה לתשמיש היה משקה כוס
של עקרים שלא תלד, והיתה יושבת אצלו מקשטת
כזונה.

תדע לך שכן, שהרי הברור שבהם היה
למך, ולקח שתי נשים, עדה וצלה,
עדה שסרה ממנו, וצלה שהיתה יושבת בצלו (בר"ר
כג, ב).


תשמיש – יחסי מין לשם ההנאה בלבד.

היתה יושבת – בין לידה ללידה.

כוס של עקרים – משקה שמונע מן האישה ללדת.

הברור – הטוב והמובחר.

עדה – והשורש עד“ה בארמית משמעו סו”ר.

*






קטז אמר ר' יצחק: אנשי דור המבול היו זורעים אחת לארבעים שנה,
ומהלכין מסוף העולם ועד סופו בשעה קלה,
ומתלשין ארזי לבנון בהליכתם, והיו אריות
ונמרים חשובים בעיניהם ככנימה בבשר, והיה להם אויר יפה כמן הפסח ועד
העצרת (בר"ר לד, יא).


אחת לארבעים שנה – והארץ נותנת את יבולה במשך התקופה כולה.

מתלשין – עוקרים.

כנימה – חרק זעיר.

אויר – מזג אוויר.

העצרת – שבועות.

*






קיז “ישלחו כצאן עויליהם וילדיהם
ירקדון” (איוב כא, יא) – כשהיתה אחת מהן יולדת ביום
היתה אומרת לבנה: צא והבא לי צר ואני חותכת את
שרך; וכשהיתה יולדת בלילה – היתה אומרת
לבנה: צא והדלק לי נר ואני חותכת את שרך.

מעשה באשה אחת שילדה בלילה, אמרה
לבנה: צא הדלק לי נר ואחתוך את שרך. יצא ופגע
בשד שמדון, שר של רוחות; עם שמתעסקים זה עם
זה קרא התרנגול. אמר לו: לך והשתבח לפני אמך
שקרא התרנגול, ואלמלא שקרא התרנגול הייתי
מכה אותך והורגך. אמר לו: לך אתה והשתבח
לפני אם אמך, שלא חתכה אמי את שרי, שאלמלי
חתכה אמי את שרי הייתי מכה אותך והורגך (בר“ר לו,
א: ויק”ר ה, א).


“עויליהם” – ילדיהם.

אחת מהן – מנשות דור המבול,

לבנה – לתינוק שזה עתה נולד.

שרך – חוט הטבור שלך.

מתעסקים – רבים.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55871