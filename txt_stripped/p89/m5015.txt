


	
	פרוזה מן העזבון – מספורי האגדה
	



א


סדום


ואנשי סדום רעים וחטאים ליי מאד מאד. וארצם ארץ שמנה ופוריה ובתיהם מלאים כל טוב. וישמינו ויתעדנו ויחטאו ליי מרב טוב ויעשו תועבות גדולות. וגם שופטים הקימו להם כלבבם אנשי רשע ועושי עול. וכי יבא לפניהם ריב עני וגר והטו את משפטו והרשיעו את הצדיק והצדיקו את הרשע ותהי חטאתם גדולה מלפני יי.

ואלה משפטי בני סדום ומעשיהם. רוכל כי יסור העיר ומרכלתו בידו ונסבו עליו אנשי סדום ובזזו ממנו מעט מעט איש לו עד תם כל המרכלת. והיה כי יצעק הרוכל ויריב בהם ונגשו אליו אחד אחד, איש מלקחו בידו ואמר: “ראה מה לקחתי, הלא מצער היא. התרע עינך מתת לאחיך דבר מצער כזה? אי צר-עין!” ושחקו לו האנשים שחוק גדול ולעגו לו לעג רב. ויצא הרוכל מן העיר בפחי-נפש: מלא בא סדומה וריקם ישוב ממנה.

ואביון כי יסור העירה והעבירו קול בעיר לאמר: איש אל יתן ואל ישביר לאביון לחם כי אם מתת כסף יתן לו. והיה אם ישב האביון בעיר ימים ומת ברעב, כי לא ימצא פת לחם לאכל. ובאו אנשי העיר אל האביון ולקח איש אגורתו והפשיטו את בגדיו ונשאוהו וקברוהו ערם תחת אחד השיחים. ויש אשר יפשיטוהו ערום גם בעודנו חי ובזזו את כל אשר לו וגרשוהו מן העיר.

ויהי היום וילך אליעזר סדומה, כי שלחו אברם לדעת את שלום לוט. ויהי כבואו העירה וירא והנה סדומי אחד קם על איש עני להפשיטו את בגדיו ולקחת את כל אשר לו ויצעק העני לעזרה ואין איש מאנשי העיר מושיע לו, ויקם אליעזר ויצל את העני מיד גוזלו וגם את גזלתו השיב. ויחר לסדומי מאד ויך את אליעזר עד זוב דם. וירא האיש את הדם ויחזק באליעזר ויאמר: תנה את שכרי, כי על כן הוצאתי ממך את הדם הזה. ויאמר אליעזר: האתה הכיתני ואני אשלם? לא, כי תשלם אתה! ויבאו לפני השופט. וישמע השופט את דברי שניהם ויאמר לאליעזר: כן איש ריבך דובר! שלם תשלם לו אתה. הטרם תדע את משפטי ארצנו: איש כי יזיב דם מרעהו ולקח שכרו.

ולא יכל עוד אליעזר להתאפק ויקח אבן ויך בה את השופט על מצחו ויצק דמו גם הוא ויאמר: עתה קום ושלמת לאיש הזה את אשר תשלם לי. ויצא מן הבית בחרי-אף.

וללוט בת ושמה פלטית והיא אשה רחמניה וטובת לב. ותרא והנה איש עני משלך ברחוב העיר והוא רעב וצמא, כל עוד נפשו בו. ותחמל עליו מאד ותתחכם להחיות את נפשו. ויהי מדי צאתה לשאוב מים ותשם פת לחם בכדה ותעבר על העני ותתן לו בסתר ויאכל ויחי. ויתמהו אנשי סדום איש אל רעהו לאמר: איכה יעמד העני ברעב ימים רבים כאלה? ויבקש הדבר וימצא. וישרפו אנשי סדום את פלטית באש.

ונערה אחת מבנות העיר עשתה כמעשה פלטית ותוצא לחם ומים לאיש אורח אשר נטה העירה והוא עיף ויגע מדרכו. ויודע הדבר בעיר ויקחו את הנערה וימשחו אותה בדבש ויעמידוה לפני עדת דבורים ותפשטנה אליה הדבורים ויעקצוה עד מות. ויהי כצאת נפשה ותצעק הנערה צעקה גדולה ומרה וישמע אלהים.

ואיש אחד שב מחברון, ללכת אל עירו, אל עילם, ועמו חמור חבוש נושא שמיכה. והשמיכה יקרה מאד מעשה רקמתים והיא אחוזה בחבל בוץ על החמור. ותבא לו השמש אצל סדום ויסר שמה ללון, ויבא וישב ברחוב ואין איש מאסף אותו הביתה. ושם בסדום איש רע ובליעל וערום, הידוד שמו. וירא את האיש האורח ברחוב העיר ויבא לפניו ויאמר לו: מאין תבא ואנה תלך? ויאמר אליו האיש: עובר אנכי מחברון עד עילם, משם אנכי. ותבא עלי השמש ואסור ללון פה הלילה ואין איש מאסף אותי הביתה. וגם לחם ומים יש לי וגם תבן ומספוא יש לחמורי, אין מחסור דבר. ויען הידוד ויאמר: כל מחסורך עלי, אך ברחוב אל תלן. ויבא הידוד את האיש אל ביתו ויורד את השמיכה עם החבל מעל החמור ויטמנם בבית, ולחמור נתן תבן ומספוא, וילן האיש בבית הידוד. ויהי בבקר וישכם האיש ללכת ויאמר אליו הידוד: סעד לבך פת לחם ואחר תלך. וישבו ויאכלו וישתו יחדו עד נטות היום. ויקם האיש ללכת ויאמר הידוד: הנה נא רפה היום לערב. לין גם הלילה. ויפצר בו הידוד וישב וילן שם. וישכם בבקר ביום השני ויקם ללכת ויפצר בו הידוד לשבת עמו גם היום וימאן, ויצא לחבש את חמורו. הוא יצא ואשת הידוד אמרה אליו: הנה ישב האיש הזה בביתנו כיומים ויאכל וישת – ועתה הילך לו מזה ולא ישלם? ויאמר לה הידוד: החשי! שבעתים ישלם! וישב האיש הביתה ויברך את הידוד ויאמר: ברוך אתה ליי, איש החסד, אשר פתחת דלתך לאורח, ועתה השב לי את החבל ואת השמיכה ואלכה. ויהי כהזכירו את החבל והשמיכה ויתמה הידוד ויאמר: מה תדבר? ויאמר האיש: “כי תשיב לי את החבל ושמיכת הרקמתים אשר הפקדתי בידך ושלחתני והלכתי”. ויען הידוד ויאמר: זה פתרון חלומך: החבל – ארך ימים הוא, כי הארך יאריך אלהים את ימיך ויוסיף לך שנות חיים. ושמיכת הרקמה אשר ראית – פרדס יהיה לך ונטעת בו כל עץ פרי נחמד למאכל וטוב לעינים. ויאמר האורח: למה ידבר אדוני כזאת? ואני לא בחלום כי אם בהקיץ נתתי לך את השמיכה היקרה ואת החבל והנם טמונים בביתך. ויאמר הידוד: הוא אשר דברתי: חלום חלמת לטובה וכזה וכזאת פתרונו. ועתה אחרי הודיעי אותך את כל זאת – תנה לי שכרי שלשת שקלים. ויקצף האיש מאד ויצעק צעקה גדולה ומרה. ויחזק האיש בהידוד ויביאהו לפני השופט. וישמע השופט את דבריהם ויאמר אל האורח: ראה, דברי הידוד טובים ונכוחים – ועתה תן לו את שכרו, כי אין כמוהו איש שומע חלום לפתר אותו. וימאן האורח, ויוסף לצעוק, כי מרה נפשו, ויאמר אל הידוד: הנני ושלמתי לך כסף משנה מחיר אכלי ושתותי וליני בביתך – אך השב תשיב לי את השמיכה. ויריבו שניהם בחזקה על השמיכה היקרה – ויגרש השופט את האורח מעל פניו. וילך בתוך העיר הלוך וצעוק, ויקהלו עליו אנשים ויבזוהו ויוציאוהו אל מחוץ לעיר.

ב


יוסף ואחיו


ויהי כאשר החלו שבע שני הרעב לבוא בארץ מצרים ויפתח יוסף את אוצרות הבר וישבר לכל הבאים. ויוסף אמר: עתה ירדו גם אחי מצרימה לשבר בתוך הבאים ואנכי לא אדע בבואם ובצאתם. ויצו ויעבירו קול בכל הארץ לאמר: כה צוה פרעה איש אל ישלח את עבדיו לשבר בר, כי אם את בניו ישלח; ואיש אשר ישבר בר במצרים ומכרו לאחר – ענש יענש; כי איש למחית ביתו ישבר. ואשר ישבר משא שני חמורים ענש יענש; כי איש משא חמור אחד ישבר. וישם יוסף שומרים בשערי מצרים ויצום לאמור: כל איש אשר יבא לשבר אכל, אל תתנוהו לבוא העירה, עד אם כתבתם בספר את שמו ושם אביו ושם אבי אביו. והיה בערב ושלחתם את שמותם אלי. ויוסף עשה כל הדברים האלה למען אשר ידע בבוא אחיו מצרימה.

ואחי יוסף עשרה ירדו מצרימה לשבר אכל. ויהי בהיותם בדרך ויזכרו את יוסף אחיהם ואשר עשו לו וינחמו מאד ויתעצבו אל לבם. ויאמרו איש אל אחיו לאמר: ידע ידענו כי יוסף אחינו הורד מצרימה ועתה הבה נפוצה בעיר ונבקשנו שם, אולי נמצאנו. והיה אם עבד הוא וגאלנוהו, ואם מאן ימאן אדוניו לשלחו – ולקחנוהו בחזקה ומתנו עליו, ויענו פה אחד: כן נעשה. ויהיה כקרבם אל העיר ויתפרדו לבוא איש בשער אחר, כי כן צוה עליהם אביהם, אשר לא יבאו בשער אחד, פן תרע בהם עין יושב הארץ. והשוערים כתבו שמות הבאים ביום ההוא ויביאום לפני יוסף ויקרא יוסף וימצא שמות אחיו וירא והנה באו מעשרה שערי העיר וישמר את הדבר. ויצו יוסף לאנשיו ביום ההוא לאמר: מהרו וסגרו את כל אוצרות הבר, אל תשאירו בלתי אם אוצר פתוח אחד ואליו יבא כל הבא לשבר אכל, ויעשו כן פקידי יוסף. ויתן יוסף את שמות אחיו כתובים לאשר על האוצר ויאמר אליו: כל אשר יבא אליך לשבר בר – ושאלת לשמו. והיה כבוא לפניך אנשים ושמותם כאלה ותשפתם והביאותם אלי.

ובני יעקב נפוצו לבקש את יוסף ויבקשוהו בכל העיר שלשת ימים ולא מצאו. וירא האיש אשר על האוצר, כי לא באו האנשים אשר אמר להם יוסף, וישלח ויגד ליוסף. וימהר יוסף וישלח ששה עשר איש מעבדיו לבקש את אחיו ולהביאם אליו.. ויצאו עבדיו ויפוצו בעיר לבקש את בני יעקב וימצאום באחד השוקים, כי שמה נועדו בני יעקב, ויתפשום עבדי יוסף ויביאום לפני יוסף וישתחוו לו אפים ארצה. ויוסף יושב בהיכלו על כסאו מלבש בגדי תכלת וארגמן ועטרת זהב גדולה בראשו וכל נעריו עומדים לפניו. ויראו בני יעקב את יוסף ויפלא בעיניהם יפי תארו והדר פניו וישתאו, וישתחוו לו עוד ארצה. ויכר יוסף את אחיו והם לא הכירוהו, כי נער יצא מהם ועתה גדול גדל וזקנו צמח. ויאמר יוסף אליהם: מאין תבאו? ויאמרו מארץ כנען עבדיך, לשבר אכל באנו. ויאמר יוסף: ואם לשבר אכל ירדתם הנה כאשר אמרתם – למה אפוא באתם בעשרה שערי העיר? – אין זה כי אם לחפר את הארץ באתם. ויענו את יוסף ויאמרו: לא אדוני – ואבינו צוה עלינו לבלתי בוא כלנו בשער אחד מפני רעת עיני יושבי הארץ. ויאמר יוסף: זה לכם שלשת ימים בעיר ושבר לא קניתם. היעשו כן הבאים לשבר? חי פרעה כי מרגלים אתם. ויאמרו אל יוסף: חלילה לאדוני מדבר כדבר הזה. שנים עשר אחים עבדיך, בני אב אחד בארץ כנען, והנה הקטן את אבינו בארץ כנען והאחד אבד ואיננו ונאמר, אולי בארץ הזאת הוא, ונלך לבקשו בכל מצרים, על כן התמהמהנו עד הנה. ויאמר יוסף: הבקש את אחיכם האובד ביתר הארצות ולא מצאתם, כי נתתם עתה את פניכם במצרים? ויאמרו בני יעקב: שמענו אשר גנבוהו הישמעאלים מאתנו וכי מכרוהו מצרימה ונאמר: אולי נמצאנו ופדינו אותו מיד קונהו. ויאמר יוסף: והנה מצאתם אותו ובקש מכם אדוניו מחיר רב – הגאל תגאלוהו? ויאמרו: נגאל. ויאמר יוסף: אולי לא יאבה אדוניו להשיבו אליכם בכל כפר. ויאמרו בני יעקב: כי עתה גם הרג נהרגנו ולקחנו את אחינו והלכנו. ויאמר אליהם יוסף: הוא אשר דברתי אליכם: מרגלים אתם, להרוג את יושבי הארץ באתם.

ויאמר: בזאת אדע כי כנים אתם: שלחו מכם אחד והביא אלי את אחיכם הקטן ואתם האסרו פה עד בואו. ויקרא יוסף אל שבעים גבורים ויאמר אליהם: אספו את האנשים האלה אל משמר, ויעשו כן. ויהיו במשמר שלשה ימים. ביום השלישי ויוצא אותם יוסף מבית משמרם ויאמר אליהם: זאת עשו וחיו: אחיכם אחד יאסר פה ואתם לכו והביאו שבר רעבון בתיכם ארצה כנען. ולקחתם את אחיכם הקטן והבאתם אלי הנה ואדעה כי כנים אתם. ויבא יוסף החדרה ויבך בכי גדול, כי נכמרו רחמיו על אחיו; וירחץ פניו ויצא אליהם ויקח מאתם את שמעון ויאמר לאסרו ולא יכל, כי חזק ממנו שמעון, ולא אסרו. ויקרא יוסף אל גבוריו ויבאו לפניו שבעים איש גבורי חיל וחרבותם שלופות בידם. וימהרו ויחזיקו כלם בשמעון לאסרו – ויצעק עליהם שמעון צעקה גדולה ומרה ותשמע הצעקה למרחוק ויבהלו כל גבורי יוסף ויפלו על פניהם וינוסו. וגם כל האנשים אשר היו את יוסף נסו, כי יראו מאד לנפשותם, וישאר שם אך יוסף ומנשה בנו. וירא מנשה בן יוסף גבורת שמעון ויחר אפו ויקם אל שמעון ויך אותו בערפו מכת אגרוף חזקה מאד וינח שמעון מחמתו. ויאחז מנשה בשמעון ויאסרהו ויביאהו על משמר, ויתמהו בני יעקב וישתאו לגבורת הנער. ויאמר אליהם שמעון: איש מכם אל יאמר, כי מכת מצרים היא; אין זאת כי אם מכת בית אבינו. ויצו יוסף וימלאו את כליהם בר ואת כסף איש שמו בפי אמתחתו וישלחם וילכו.

ויעלו בני יעקב ויבאו אל בית אביהם ארצה כנען ויספרו לו את כל המוצאות אותם. ויאמר: ועתה אם אין אחינו הקטן עמנו, לא נוכל לשוב מצרימה לראות פני האיש אדוני הארץ. ויאמר אליהם יעקב: מה זאת עשיתם לי? שלח שלחתי את יוסף אחיכם לראות את שלומכם ותאמרו לי, חיה רעה אכלתהו. וילך שמעון אתכם לשבר אכל ותאמרו, מלך מצרים שמהו בכלא, ולקחתם גם את בנימין מעמי וקראהו אסון – והורדתם את שיבתי ביגון שאולה. וישא יעקב את קולו ויבך. ויאמר יעקב אל בניו: עתה שבו לכם פה ואל תרדו מצרימה, כי לא ירד בני אתכם שמה ולא ימות כאחיו. ויאמר יהודה אל אחיו: חדלו נא מאבינו עד כלות השבר. וישבו בני יעקב בארץ כנען ימים ושני חדשים. ויתם הלחם מבתיהם ויבאו ילדי בני יעקב ויגשו אל יעקב ויסבו אותו כלם ויצעקו לאמר: תנה לנו לחם! ולמה נמות ברעב נגדך. וישמע יעקב את צעקת הילדים ויבך בכי גדול ויכמרו רחמיו עליהם. ויקרא יעקב אל בניו ויבאו כלם וישבו לפניו. ויאמר אליהם יעקב: הראיתם את ילדיכם בוכים עלי היום לאמר: תנה לנו לחם ולא נמות. ועתה שובו שברו לנו מעט אכל. ויאמר יהודה אל אביו : אם ישך משלח את אחינו אתנו וירדנו ונשברה אכל. ואם אינך משלח – לא נרד, כי העד העיד בנו האיש אדוני הארץ לאמר: לא תראו את פני בלתי אחיכם הקטן אתכם. ויאמר יעקב: למה הרעותם לי להגיד לאיש, היש לכם עוד אח? ויאמר יהודה: אל תירא, אבי, משלח אותו בידינו. אנכי אערבנו, מידי תבקשנו. אם לא הביאותיו והצגתיו לפניך וחטאתי לאבי כל הימים. ראה גם ראה אלה הילדים בוכים עליך, שואלים לחם ואין – ולולא התמהמהנו, כי עתה שבנו זה פעמים, ועתה אל תאחרנו עוד. תנה נא את הנער בידי ונקומה ונרדה מצרים. ואתה קום והתפלל בעדנו אל האלהים ושמרנו בדרך הזה אשר אנחנו הולכים והשיבנו בשלום אל ביתם. וישמע יעקב לדברי בניו ויתן בידם את בנימין וגם מנחה מזמרת הארץ שלח בידם להוריד לאיש אדוני הארץ וכסף משנה שלח לו ויברכם ויאמר: קומו ולכו לשלום ואל שדי יתן לכם רחמים ושלח לכם את שמעון ואת בנימין. ויקחו בני יעקב את בנימין, ואת המנחה ומשנה כסף לקחו בידם, ויקומו וירדו מצרימה ויעמדו לפני יוסף.

וירא יוסף אתם את בנימין ויאמר לאשר על ביתו: הבא את האנשים הביתה וטבח טבח והכן, כי אתי יאכלו האנשים בצהרים. ויבא אותם האיש ביתה יוסף וינחמם וידבר על לבם ויוצא אליהם את שמעון. ויספר שמעון לאחיו את כל אשר נעשה לו מיום לכתם מעמו ועד הנה.. וכי היטב היטיב עמו האיש אדוני הארץ ויוציאהו מן הבור אחרי צאתם. ויבא יוסף הביתה ויקח מידם את המנחה אשר הביאו לו וידבר אתם דברי שלום. וירא את בנימין ויאמר: הזה אחיכם הקטן אשר אמרתם? ויגש בנימין וישתחו לו ארצה. וישם יוסף את ידו על ראש בנימין ויאמר: אלהים יחנך, בני. ולא יכל יוסף להתאפק, כי נכמרו רחמיו אל אחיו בן אמו ויבקש לבכות, ויבא החדרה ויבך וירחץ פניו ויצא ויאמר: שימו לחם. וביד יוסף גביע כסף משבץ כלו אבני שהם יקרות, ויהי הם יושבים לאכל וירם יוסף את הגביע לעיניהם וידפק בו על השלחן אשר לפניו ויאמר אל בני יעקב: הבה אושיבה אתכם כתולדותיכם כאשר הגיד לי גביעי. ויושב אותם לפניו כתולדותם, הבכור כבכורתו והצעיר כצעירתו. ואת בנימין לקח מאת אחיו ויאמר לו: גם לי גם לך אין אח ואם, גשה שבה על ידי. ויושיבהו יוסף לפניו על כסאו. ויראו האנשים את הדבר ויפלא בעיניהם ויתמהו איש אל רעהו. ויתן יוסף לכלם מנות ולבנימין נתן פי שנים. ומנשה ואפרים בני יוסף ואסנת אשתו ראו את מעשי יוסף ויתנו גם הם לבנימין איש מנתו. ותהיין ביד בנימין חמש מנות ויישם לפניהם לאכל ויוצא להם יוסף יין ולא אבו לשתות ויאמרו: אדוני, מיום אשר אבד לנו אחינו לא נאכל מעדנים ולא נשתה יין. ויפצר בם יוסף מאד ויאכלו וישתו עמו ביום ההוא.

ויהי הם מיטיבים לבם ויוסף הביא את בנימין החדרה וידבר אתו טובות. וישאלהו יוסף לשלומו ולשלום בניו ושלום בית אביו. ויגד לו בנימין את כל לבו וכי התאבל יתאבל על אחיו כל הימים וימאן להתנחם. ולא יכל יוסף להתאפק עוד ויתודע אל בנימין ויאמר: אני יוסף אחיך. ויפל על צוארו וישקהו ויבך, ויפג לב בנימין, כי לא האמין. ויספר לו יוסף את כל המוצאות אותו ויאמר: ועתה החרישה, אל תגד לאחיך דבר מכל אשר ידעת, הנה אני שולח אותך עם אחיך והלכתם, והיה כצאתכם את העיר ושלחתי אחריכם והשיבותיכם העירה ולקחתיך מאתם. והיה אם יתנו את נפשם עליך ונלחמו לך והתודעתי אליהם. ואם יעזבוך בידי והלכו – ולא אתודע אליהם, הם יעלו אל ביתם ואתה תשב עמי. ובזאת אדע, הנחמו על הרעה אשר עשו לי אם לא.

ויצא יוסף ויצו לאשר על ביתו למלאות את כליהם בר וצידה לדרך ולשים כסף איש בשקו ולתת הגביע בשק בנימין, ויעש כן. וישכימו האנשים ממחרת וישאו את שברם על חמוריהם ויקחו את בנימין ואת שמעון וילכו. הם יצאו מן העיר, לא הרחיקו, ויוסף אמר לפקידו: קום רדף אחרי האנשים האלה והשגתם ואמרת אליהם? למה גנבתם את גביע אדוני? ויקם הפקיד וירדפם וישיגם וידבר אליהם את כל דברי יוסף. ויהי בשמעם את הדבר הזה ויחר אפם מאד. וימהרו ויורידו איש שקו מעל חמורו ויחפש הפקיד באמתחותיהם וימצא הגביע באמתחת בנימין. ויקרעו כלם את בגדיהם וישובו העירה ויכו את בנימין בדרך הלוך והכות ויחרפוהו ויבזוהו לאמר: עלה, גנב בן גונבת. ולא יכל בנימין נשוא עוד את החרפה ויקרא במר נפשו: למה תכוני ואני חי נפשי כי נקי אני, ויהי אך נשבע בנימין וירפו ממנו אחיו, כי אמרו, מעודו ועד היום לא נשבע בנימין וידבר רק אמת ואף כי נשבע היום. ויחר אף יהודה ויאמר: לא השיבנו האיש הזה כי אם להחריב את מצרים. ויבאו האנשים ביתה יוסף וימצאו את יוסף יושב על כסאו וכל גבוריו עומדיו עליו מימינו ומשמאלו. ויאמר אליהם יוסף: מה המעשה הזה אשר עשיתם כי לקחתם את גביעי, גביע הכסף, ותלכו לכם, הלנחש בו אתם אומרים ולדעת איפה אחיכם האובד? ויאמר יהודה: מה נאמר לאדוני ומה נצטדק. אלהים מצא את עון עבדיך, על כן נעשה לנו הדבר הזה. ויקם יוסף ויחזק בבנימין ויקחהו מאת אחיו בחזקה ויביאהו אל חדר ואת הדלת סגר. ויצו יוסף לאשר על ביתו ויאמר אליהם: כה אמר המלך: הנה לקחתי את האיש אשר נמצא הגביע בידו – ואתם עלו לשלום אל אביכם.

ויהי כראות יהודה את מעשה יוסף ויגש וישבר את הדלת ויבא עם אחיו ויעמד לפני יוסף.

ויאמר יהודה אל יוסף: ידבר נא עבדך דבר באזני אדוני ואל יחר אפך בעבדך. ויאמר יוסף: דבר. ויצא יהודה ויתיצב וידבר אל יוסף באזני אחיו ובאזני כל הנצבים עליו לאמר: אדני! למה לא מצאנו חן בעיניך מכל הבאים לשבר, כי תתגולל עלינו וכי תתנפל עלינו? גם מאז רדתנו הנה בתחלה שמת לנו עלילות דברים ותשאל לנו ולמולדתנו? הלהתחתן בנו אמרת, כי שאלת לכל אלה? ואולם עבדיך לא כחדו דבר מאדוני ונגד לך כל הדברים האלה. ותקח מאתנו את שמעון ותאמר: לא תראו את פני בלתי אחיכם הקטן אתכם. ונורד אליך את אחינו הקטן והוא יחיד לאביו מאמו ונפש אבינו קשורה בנפשו, כי התנחם בו אחרי רחל אשתו ואחרי בנו האובד. ועתה בקחתך מאתנו את אחינו לעבד, איך אעלה אל אבי ואיככה אוכל וראיתי ברע אשר ימצאנו. ויאמר יוסף: זה משפט הגנב בארצנו ואין להשיב: אשר יגנב דבר מעם רעהו ולקח לעבד בגנבתו. ואף כי גונב מבית המלך כאחיך היום. ויאמר יהודה: לכן ישב-נא עבדך תחת הנער עבד לאדוני: כי טוב אני לך ממנו, כי חזק אני ממנו ורב כחי מכחו לעשות בכל מלאכה בבית ובשדה ולצאת למלחמה. ויאמר יוסף: העתרה עלי את דבריך, איש דברים! המבלי אין גדולים וטובים ממך באחיך כי תתן אתה את נפשך תחת הנער? ויאמר יהודה: כי ערב ערב עבדך את הנער מעם אבי לאמר: אם לא אביאנו אליו וחטאתי לאבי כל הימים. ויאמר יוסף: ולמה לא חסת על אביך במכור אתה ואחיך את יוסף לישמעאלים בעשרים כסף. וגם כזב כזבתם לאביכם ותביאו לו את הכתנת המגאלה בדם לאמר: טרף טרף יוסף, ואתה ראית בצרת נפש אביך הזקן ותעלם את עינך ותהי כמחריש? וימר מאד לב יהודה כשמעו את הדברים האלה וישאג שאגה גדולה ומרה כשאגת האריה ותעל גם חמת אחיו ויבעטו באדמה בקצף גדול ותבקע האדמה ותרעש כל ארץ מצרים ותהי לחרדת אלהים. והגבורים אשר עם יוסף נפלו על פניהם ארצה וייראו יראה גדולה. וחמת יהודה הולכת וחזקה וירם מטילי ברזל ויטחנם בשניו לאבק ויזעף וינהם מאד. וירא מנשה וירקע גם הוא ברגלו על רצפת ההיכל – וינועו הקירות, ויוסף בעט בעמוד השיש אשר לפניו – ויהי לגל צרורות אבן. ויתמהו בני יעקב ויאמרו בלבם: אין זאת כי אם גבורת בית אבינו, ותנח חמתם. ויהודה אמר לשלף את חרבו מתערה ולא יכל, כי דבקה החרב בתער, וינח גם יהודה מזעפו ויקרא במר לבו: אהה אדוני! ואיך אעלה אל אבי ומה אמר אליו? ויאמר יוסף: כה תאמר אל אביך: הלך החבל אחר הדלי, לאמר: הלך בנימין אחרי יוסף. וירגז יהודה ויאמר: חי נפשי, אדוני, כי בנפשך ובנפש עמך דברת את הדברים האלה, כי אם אשלף את חרבי ומתערה – ומלאתי את מצרים חללים. בך אחל ובפרעה אכלה. ויאמר יוסף: אם תשלף את חרבך – חי פרעה, אם לא על צואריך וצואר אחיך אליה אשימנה. ויאמר יהודה: השמר לך, אדוני, מהעלות את חמתי שנית, פן אצא בחרב על העיר וצבעתי את כל רחובותיה בדם, ויאמר יוסף: ידעתי גם ידעתי, כי למודי צבע אתם ואין כמוכם צבעים בארץ, כי גם את כתנת אחיכם צבעתם בדם… וירתח לב יהודה בקרבו ויקרא: אש, אש בוערת בלבבי. ויאמר יוסף: אנכי אכבנה. ויאמר יהודה אל אחיו: נקיתי הפעם מן האיש הזה כי אחריב את ארצו. ולנפתלי אמר: לך רוץ בעיר וספרת את כל השוקים ובאת והגדת אלי. וירץ נפתלי בשוקי העיר, והוא קל ברגליו כאילה שלוחה, ויספרם וישב ויאמר: שנים עשר. ויאמר יהודה: צאו אתם והחרבתם איש שוק אחד ואני אחריב בידי שלשה והיתה כל העיר שממה. ויאמרו בני יעקב אל יהודה: חלילה לנו מהשחית את הארץ הזאת, כי למחיה לכל הארץ הותירה ה' ולהחיות עם רב ברעב. ואתה אם נקום על מצרים ונשחיתה ושחתנו לכל הארץ בעבורה.

ולא יכל עוד יוסף להתאפק ויאמר: עתה אתודע אל אחי. ויצו ויצאו מעליו כל הנצבים שם, וישארו אך אחיו. ויאמר יוסף אל אחיו: עתה תראו את אשר אעשה לכם. אמר אמרתם, כי אחיכם האובד הורד מצרימה וגם נמכר שם לעבד – הנה אחיכם זה אתי, אני קניתיו, ואם יש את נפשכם, הנני וקראתי לו והצגתיו כרגע לפניכם. ויקם יוסף ממקומו וישא קולו ויקרא: יוסף, יוסף! גשה הלום! וישאו בני יעקב את עיניהם ויביטו אל ארבע פנות הבית ואין מהם רואה מאומה; ויאמר להם יוסף: למה תביטו כה וכה – אני יוסף אחיכם!

וישובו בני יעקב ארצה כנען וכל טוב מצרים בידם, הולכים בדבר יוסף להוריד את אביהם ואת בתיהם מצרימה, ועמם חמורים ואתונות נושאים בר ומזון, צידה לדרך, וכסף וזהב ובגדים לרב, מאשר נתן להם יוסף. כי שלוח שלח יוסף בידם מתנות רבות לאביו ולנשי אחיו ולכל בניהם – לא שכח איש. ולדינה אחותו שלח בגדי זהב וכסף וקטרת ומור ואהלות ותמרוקי הנשים הרבה מאד, וכן לכל נשי אחיו. ולילדי אחיו שלח לאיש חליפות בגדים ומאה כסף. וגם אבנים יקרות ובשמים לרב שלח עמם, לא היתה סגלה במצרים אשר לא שלח יוסף. ועבדים שלח עם אחיו, עשרה עשרה לאיש, לשרת אותם ואת בניהם בדרך. ועגלות ומרכבות סוסים שלח עמם לשאת אותם ואת בתיהם מצרימה; עשתי עשרה מרכבות לעשתי עשר אחיו, לאיש ולביתו. ולאביו שלח את מרכבתו, מרכבת המשנה, אשר רכב בה ביום תת פרעה אותו על ארץ מצרים. ויעברו בני יעקב עם הכבודה אשר ברגליהם, הלוך ונסוע ארצה כנען.

ויהי כקרבם לבוא אל בית אביהם ויאמרו איש אל אחיו: הנה אנחנו באים אל אבינו והגדנו לו את כל דברי יוסף והיה אם נגיד לו את הדברים פתאם והחרדנו את לבבו ומצאו רע. והן לא יאמין לנו אבינו ולא ישמע בקולנו?… עתה דעו וראו מה נעשה? עוד הם מדברים והנה שרח בת אשר יוצאת לקראתם, באה מדרך בית אביה. ושרח ילדה קטנה וחכמה טובת מראה וטובת שכל, והיא יפת קול ומיטבת נגן בכנור, ויראו אותה בני יעקב מרחוק וישמחו, כי אמרו: על ידה נכין את לב אבינו לקראת הבשורה. ויקראו אליה ותרץ ותבא אליהם ותשק להם. ויתנו לה בני יעקב כנור קטן ויאמרו: מהרי בואי אל אבינו וישבת לפניו והכית בכנור, בידיך תנגני ובפיך תשירי באזני אבינו כדברים האלה. וישימו את השירה בפיה וישלחוה. ותרץ הילדה ותבוא ותשב לפני אביה הזקן ותיטב את הכנור ותנגן ותשר לאמר:


יוסף דודי,



דודי יוסף,



חי, חי!



שליט הוא,



מושל הוא



במצרים.


  

ותשן ותשלש את השירה באזני יעקב ויערב לו הקול מאד ותנעם לו השירה. ומנוחה באה בלבב יעקב ותהי עליו רוח אלהים ויאמר: ברוכה את לה', בתי, כי החייתני, נגני ושירי לפני עוד ואשמעה; ותשב שרח ותנגן ותשר עוד כדברים האלה פעמים ושלש. וישמע יעקב ויחזק לבבו ויאמן, כי נכונים הדברים.

עודנה מנגנת ומדברת על לבו – והנה בני יעקב באים כבדים בסוסים ומרכבות ועבדים ורכוש גדול, מחנה כבד מאד. ויבאו ויאמרו: התבשר נא, אדוננו אבינו, עוד יוסף אחינו חי והוא מושל בכל ארץ מצרים ואלה העגלות אשר שלח להורידנו מצרימה. וישמע יעקב וירא ותחי רוחו ויקם ויאמר: רב! עוד יוסף בני חי – אלכה ואראנו בטרם אמות.

ג


קבורת יעקב


וימת יעקב במצרים ויחנטו אותו הרופאים ויישם במטה ויבכו אותו בניו וכל מצרים שבעים יום. ויעברו ימי בכיתו ויעל יוסף ואחיו לקבר את אביהם בארץ כנען אל מערת המכפלה, כאשר השביעם אביהם לפני מותו. וכל שרי פרעה וזקני מצרים עלו עמם וגם רכב ופרשים לרב מחנה כבד מאד. וישאו את המטה שנים עשר בני יעקב לבדם כי כן צוה עליהם אביהם, ויתר העם הולכים לפניהם ואחריהם. והמטה אשר שכב בה יעקב כלה זהב טהור, משבצת אבנים יקרות, ומכסה המטה יריעת ארגמן מרקמת זהב ופתילי זהב שוליה. וישם יוסף על ראש אביו עטרת זהב גדולה ושרביט הזהב נתן בידו, כמשפט המלכים. ופרשים גבורי חיל עוטרים אל המטה מסביב, כלם אחוזי חרב ומלבשים שריונים ונושאי צנה ורמח. וכל המקוננים והסופדים הולכים מנגד הלוך ובכה, הלוך וקונן בכל הדרך. וחמשים איש מעבדי יעקב עוברים לפני המטה, הולכים ומפזרים מור ואהלות ובשמים על פני כל הדרך. ובני יעקב נושאי המטה דורכים על הבשם עד בואם ארצה כנען. ויעמדו בגרן האטד אשר בעבר הירדן ויורידו את המטה ויספדו שם מספד גדול וכבד ויעשו אבל שבעת ימים. והשמועה באה אל מלכי כנען לאמר: מת יעקב העברי וגם הובא הנה ויבאו כלם איש ממקומו שלשים ואחד מלכים, ושריהם עליהם, לספד ליעקב ולבכותו. כי ידעו המלכים את גבורת יעקב ובניו ואת כל כבודם במצרים.

ויראו המלכים את מטת יעקב והנה כתר יוסף עליה וישימו גם הם את כתריהם על המטה סביב, איש כתרו, שלשים ואחד כתר. ולא נעשה ככבוד הגדול הזה לכל מלך בארץ כנען עד היום ההוא.

וישמע עשו בארץ שעיר כי מת יעקב אחיו וכי העלה יעלוהו בניו קרית ארבע אל מערת המכפלה – וירק את בניו ואת עבדיו מחנה כבד ויצא לקראת בני יעקב אל קרית ארבע, היא חברון, ויעמד שם על המערה.

ובני יעקב נשאו את מטת אביהם ויקומו ילכו חברונה. ויהיה כבואם שדה המכפלה וישאו את עיניהם ויראו והנה עשו ואנשיו עומדים חמודים על יד המערה. וידעו בני יעקב כי יצא עשו לשטן להם ויעזבו את המטה ביד בניהם בשדה הרחק מן המערה כמאה אמה, ויבאו ויעמדו לפני מחנה עשו. ויצאו בני עשו וידברו לאמר: לא יקבר יעקב במערה, כי נחלת אבינו היא מאת יצחק אביו. וישמעו בני יעקב ויחר אפם. ויגש יוסף אל עשו ויאמר: מה הדבר הזה אשר דברת? הלא קנה קנה אבינו את אחזת קברך מידך אחרי מות יצחק, זה עשרים וחמש שנה; בכסף מלא נתתו לו, ומה לך ולנו כי באת עתה לגזל אחזת קבר אבינו מידינו. ויכחש עשו ויאמר: שקר הדבר! לא מכרתי לאביך ולא נתתי מכל אשר לי בארץ הזאת מאומה, כי לי ולבני היא עד עולם. ויען יוסף ויאמר: הלא ספר המקנה אשר כתב אבי ויעד עדים – הנה הוא אתנו במצרים? ויאמר עשו: הביאו את ספר המקנה הנה וככל הכתוב בו אעשה. ויקרא יוסף אל נפתלי אחיו ויאמר: מהר רוץ מצרימה וקח את ספר המקנה ואת העדות, אשר נכתבו שמה כל דברי המקנה בין אבינו ובין עשו; והבאת אלי, חושה, אל תעמד. וימהר נפתלי וישא רגליו וירץ לרדת מצרימה. ונפתלי קל ברגליו מאד מכל הצביים אשר על פני השדה. כי ירוץ נפתלי על פני הקמה – ושבליה לא תשברנה, וקפץ על פני מימי הנהר ורגליו לא תטבלנה. וירא עשו כי הלך נפתלי להביא את הספר ויצא לריב עם בני יעקב ותטש המלחמה ביניהם ויערכו מחנה מול מחנה. וינגפו אנשי עשו לפני בני יעקב ויפלו מהם ארבעים איש. ושם בשדה אצל מטת יעקב חושים בן דן והוא חרש ואלם וירא מרחוק והנה היתה מהומה בעם וירץ אל המחנה, ויבן את כל אשר נעשה ויחר אפו ויאמר: הבגלל האיש השעיר עשו הרע הזה בוששתם עד הנה לקבור את אבינו? – ויך חושים את עשו בחרבו – ויכרת ראשו מעליו ויפל ראש עשו למרגלות יעקב. ויראו בני עשו כי מת אביהם וינוסו. ויקברו בני יעקב את אביהם ויעשו לו אבל במקום ההוא שבעת ימים.

וישובו בני יעקב מצרימה ויפגעו בדותן. וירא יוסף את הבור אשר השלך שמה בידי אחיו. ויגש ויעמד על שפת הבור ויבט שמה עד בוש – וישמרו אחיו את הדבר ויאמרו: אולי ישטמנו עתה יוסף והשב ישיב לנו ככל הרעה אשר עשינו לו, וישובו אל ארצם אבלים ומפחדים מאד.

ויבאו ויגידו את כל לבם ליוסף ויבך יוסף בדבר אחיו אליו וינחמם וידבר על לבם. ולא זכר יוסף לאחיו את רעתם וייטב להם כל ימי חייו.

ד


בגלל השבת


והאדם גרש מן העדן ביום הששי בערב. ויבא אלהים לענש את האדם בערב ההוא כאשר אמר. ותבא השבת ותתנפל לפני יי לאמר: אדני אלהים! הנה בששת ימי המעשה לא נתת כל ענש בארץ ועתה כי בא יום השבת, התחל תת את הענש הראשון על האדם? הלא אנכי היום אשר קדשתו וברכתו מכל הימים. הזאת קדשתי ואם זאת ברכתי? וירף אלהים מן האדם ולא ענשו. ויקם האדם לברך את השבת ויאמר “מזמור שיר ליום השבת”, ותאמר השבת: הלי תזמר? – אני ואתה נבואה ונזמרה לאלהינו, כי “טוב להודות ליי”.

וייטב אלהים לאדם בגלל השבת ולא החשיך לו כל הלילה ההוא. ויאור לאדם בעת ההיא שלשים ושש שעות תמימות: יום הששי, ליל השבת והיום השביעי.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5015