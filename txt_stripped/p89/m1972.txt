


	
	לא זכיתי באור מן-ההפקר
	




לא זכיתי באור מן־ההפקר,

אף לא־בא לי בירשה מאבי,

כי מסלעי וצורי נקרתיו

וחצבתיו מלבבי.

  

ניצוץ אחד בצור לבי מסתתר,

ניצוץ קטן – אך כלו שלי הוא,

לא שאלתיו מאיש, לא גנבתיו –

כי ממני ובי הוא.

  

ותחת פטיש צרותי הגדולות

כי יתפוצץ לבבי, צור־עזי,

זה הניצוץ עף, נתז אל־עיני,

ומעיני – לחרוזי.

  

ומחרוזי יתמלט ללבבכם,

ובאור אשכם הצתיו, יתעלם,

ואנכי בחלבי ובדמי

את־הבערה אשלם.

  


תרס"ב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1972