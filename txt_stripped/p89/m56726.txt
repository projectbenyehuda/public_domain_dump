


	
	ענותנותו של דוד
	




צב "ודוד מכרכר בכל עז לפני ה' " (שמואל ב
ו, יד) – היאך היה עושה? אמרו רבותינו: היה לבוש
בגדי זהב סנונין דומין לפז, והיה מקיש ידיו זו על
זו וטופח ואומר: כירי־רם! וכיון שהיה מכרכר היה
הזהב המסנן שעליו קולו פוזז; ולא עוד, אלא
שהיה הופך אספירס ומשור. והיו ישראל מריעים
ותוקעים בשופרות ובחצוצרות ובכל כלי שיר. כיון
שבא לירושלים היו כל הנשים מציצות על דוד מן
הגגות ומן החלונות ולא אכפת לו. לא הניחתו
מיכל לכנס לתוך הבית, אלא יצאה לחוץ והיתה
מקפחתו בדברים. “ותאמר מה נכבד היום מלך
ישראל, אשר נגלה היום לעיני אמהות עבדיו” (שם שם,
כ) – אמרה לו: היום נגלה כבודו של בית אבא; בוא
וראה מה בינך לבין בית אבא: כל בית אבי היו
צנועים וקדושים (אמרו עליו על בית שאול, שלא
נראה מהם לא עקב ולא גודל מימיהם) – ואתה עומד
ומגלה לבושך כאחד הריקים. אמר לה: וכי לפני
מלך בשר ודם שחקתי, ולא לפני מלך מלכי
המלכים שחקתי? של בית אביך היו מבקשין כבוד
עצמם ומניחין כבוד שמים, ואני איני עושה כן,
אלא מניח כבוד עצמי ומבקש כבוד שמים. “ועם
האמהות אשר אמרת עמם אכבדה” (שם שם, כב) – אותן
בנות ישראל שצוחת אותן “אמהות” אינן “אמהות”,
אלא “אמהות” – לואי יהא לי חלק עמהן לעתיד
לבוא.

“ה’, לא גבה לבי” (תהלים קלא, א) – בשעה
שמשחני שמואל למלך, “ולא רמו עיני” (שם) – בשעה
שהרגתי את גלית, “ולא הלכתי בגדלות” (שם) –
בשעה שהחזירני למלכותי, “ובנפלאות ממני”
(שם) – בשעה שהעליתי את הארון; “אם לא שויתי
ודוממתי, נפשי כגמל עלי אמו” (תהלים קלא, ב) – כשם
שהתינוק הזה אינו מתביש להתגלות לפני אמו,
כן שויתי נפשי לפניך, שלא נתבישתי
להתבזות לפניך לכבודך (במ"ר ד, כ).






היאך – כיצד.

סנונין – מבהיקים.

פז – זהב טהור.

טופח – מכה, מוחא כף.

כירי רם – אדוני רם ונעלה (“כירי” ביוונית הוא אדון [ולפנינו משחק מילים על “מכרכר”]).

קולו פוזז – משמיע קולות של צלצול.

ולא עוד, אלא – זאת ועוד.

הופך אספירס ומשור – הופך את שולי מעילו אגב קפיצה (וכך נחשפו רגליו).

לא הניחתו – לא איפשרה לו.

מקפחתו – מוכיחה ומייסרת אותו.

נגלה כבודו – התפרסם ברבים.

בית אבא – ביתו של שאול.

גודל – אגודל.

הריקים – פרחחים וחסרי תרבות.

מניחין – מזניחים.

צוחת אותן – קראת להן.

“רמו עיני” – התגאיתי.

החזירני למלכותי – לאחר כישלון מרד אבשלום.

“כגמל” – כתינוק.

להתגלות – בעירומו.

שויתי נפשי – עשיתי את נפשי (כנפשו של התינוק).










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56726