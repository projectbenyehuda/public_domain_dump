


	
	שלמה והתור המתהלל
	



שלמה והתור המתהלל / חיים נחמן ביאליק



ויהי היום ושלמה יושב בארמונו על-יד החלון ופניו אל הגן. וממעל למשקוף החלון, בפנת גג, ארבת יונים קטנה, קן-מבטחים לתור ובת-זוגו. ויבא באזני המלך קול התור בהגותו לחברתו לאמר:

“יונתי, השמת לבך אל הארמון הזה אשר למלך? הלא שגיא ונשגב הוא בעיניך, ואולם בעיני –כמהו כראש שבלת. לוא הואלתי ואפגע בו בקצה מקורי – ונהפך כרגע לאי מפלה. פיד אחד –והיה כלא היה.”

וישלח המלך את ראשו מן החלון, ובראותו את פושק השפתים קראו אליו ויאמר בזעף:

“אי, קצר-אברה ורחב-פה! האתה תתץ את-ארמוני? איככה לא-בשת להתהלל בשוא?”

מגערתהמלך נחת התור, כמעט התעלף, ואולם עד מהרה מצא את-לבו ויאמר:

”חכמתך תסעדני, אדוני המלך! לך הבינה ועמך החנינה. כי לפני מי התהללתי? הלא לפני אשתי. היחטא בעל בהתפארו מעט לפני אשתו?"

וישחק המלך למענה התור ויפטרהו בשלום, ואולם העד העיד בו לבלתי ישנה עוד באולתו ואת-פיו ולשונו ישמר.

ויהי אך שב התור אל שובכו, ושלמה שומע שנית:

“תמתי, הידעת למה קרא לי המלך? הטי אזנך ואלחש לך: הפל הפיל לפני את-תחנתו, כי אחוס על ארמונו ולא אשחיתנו, כי על כן ארמון מלך הוא ורבת עמלו בוניו בו. ואני גם אני, כשמעי קול תחנוניו, רך לבבי ואשע פניו. מה הדבר בעיניך יפתי?”

כשמע המלך את-דברי התור לא רגז עוד ולא שחק, כי אמר ביגון: נקל להכריע שבעה יצרים גדולים מהכריע יצר אחד קטן.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2975