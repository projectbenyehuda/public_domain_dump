


	
	והיה כי תמצאו
	




והיה כי תמצאו מגלת לבבי



בעפר תתפלש,



ואמרתם כה: היה איש תמים ופשוט,



ועיף וחלש.


  


ויהי האיש עושה וחי לו לתמו,



ונחבא אל כליו,



ומקבל בדממה, בלי ברכה וקללה,



הבא לו מאליו.


  


ויצא האיש ויהי עובר לתמו,



ונתיבו לא-עקש;



מקטנות לא-ברח וגדולות לא-פלל,



ונצורות לא-בקש.


  


ואם-אחרו, אך באו, לא קרואות, הגדולות



ובדרך המלך –



ויעמד האיש והוא מביט משתאה,



ויקד וילך.


  


ואם-אחרו, אך דפקו על-פתחו הנצורות –



והוא לא אספן,



ויתעב כאחד עז נפש הכלבים



עם-צדקת לב שפן.


  


ועלית קיר קטנה לאיש ההוא היתה,



ולה אשנב קטן,



ותהי לו לנפשו, ולא-ידע בה מלאך,



ולא-שלט בה שטן.


  


ולאיש תפלה אחת, והיה בצר לו,



ויהי עולה שמה,



צונח לאשנב ורועד ולוהט –



ומפלל בדממה.


  


ותארך התפלה כארך ימי חייו,



אך אל עליון לא-רצה.



את-לא-בקש לו נתן, והאחת שבקש –



אותה לא-מצא.


  


והאיש עד-יום אחרון לא-נואש מרחמים



ונפשו הוחילה,



ולבבו התפלל, התפלל וימת



באמצע התפלה.


  

תמוז, תר"ע.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2661