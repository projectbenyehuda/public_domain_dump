


	
	בנכר
	



[לחג הסכות]




אור סהר זולף בעד הסכך



ודמי עלטה מלא הסכה.



בעריסת כסף על מצע רך



האתרוג ישן שנת עולל מתוקה.


  


וכשומר ראשו, חבור הדס



עם ערבי נחל, הלולב נשען



בקיר יגע – וסביבו הס!



ופתאם צנח גם הוא ויישן.


  


וישנים שניהם, ולבבם ער



כל אחד חולם חלום ממקומו.



הה, מי יודע את הנר,



ומי זה יגיד את סוד חלומו?


  


החולמים המה על גני הוד,



על שמי מולדת נצורי לבם?



אם עיפה נפשם לנוד ונדוד,



זו הכהו עינם, הובישו אבם?


  


או חלום יחתם כי אפס חג,



כי רק למצער מזלם זוגם:



הקשר התר וריחם פג,



מראיהם נמר והודם נפגם.


  


אין מגיד פשר… בעד הסכך



יתגנב דומם אור חור עלף,



ובקפסת כסף על מצע רך



האתרוג ישן ובצדו לולב.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/891