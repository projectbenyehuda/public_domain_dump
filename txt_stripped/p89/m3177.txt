


	
	לכבוד החנכה
	




אבי הדליק נרות לי

ושמש לו אבוקה –

יודעים אתם לכבוד מי?

לכבוד החנכה!


  


מורי הביא כרכר לי

בן־עופרת יצוקה –

יודעים אתם לכבוד מי?

לכבוד החנכה!





אמי נתנה לביבה לי,

לביבה חמה, מתוקה –

יודעים אתם לכבוד מי?

לכבוד החנכה!





דודי נתן תשורה לי:

פרוטה אחת שחוקה –

יודעים אתם לכבוד מי?

לכבוד החנכה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3177