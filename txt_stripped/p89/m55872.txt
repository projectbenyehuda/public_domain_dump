


	
	נח והמבול
	




קיח ‏ “נח איש צדיק תמים היה בדרתיו” (בראשית ו, ט) – אמר ר' יוחנן: “בדרתיו” ולא בדורות אחרים; וריש לקיש אמר: “בדרתיו” – כל שכן בדורות אחרים. אמר ר' חנינא: משל של ר'
יוחנן למה הדבר דומה? לחבית של יין שהיתה מנחת
במרתף של חמץ. במקומה ריחה נודף, שלא
במקומה אין ריחה נודף. אמר ר' הושעיה: משל של
ריש לקיש למה הדבר דומה? לצלוחית של
פליטון שהיתה מנחת במקום
הטנפת. במקומה ריחה נודף, וכל שכן במקום
הבסם (סנהדרין קח ע"א).




כל שכן – על אחת כמה וכמה.

משל של וגו' – ומדגים את דברי ר' יוחנן וריש לקיש במשלים.

במקומה וגו' – בין חביות החומץ ריחה בולט ומתפשט, אך בין חביות של יין אין היא בולטת.

פליטון – בושם שמופק מצמח הנרד (שיר השירים ד, יד).

*






קיט ‏ “את האלהים התהלך נח” (בראשית ו, ט) – אמר ר' יהודה: משל למלך שהיו
לו שני בנים, אחד גדול ואחד קטן, אמר לקטן: הלך
עמי, ואמר לגדול: בא והלך לפני. כך אברהם
שהיה כוחו יפה – “התהלך לפני והיה תמים” (שם, יז,א).
אבל נח שהיה כחו רע – את האלהים התהלך נח" (בר"ר ל, י).




הלך עמי – כדי להגן עליו ולסייעו בשל חולשתו.

כוחו יפה – מעלת צדקתו גבוהה (בהשוואה לנח שהיתה פחותה משלו).

*






קכ “עשה לך תבת עצי גפר” (בראשית ו, יד) –
אמר רב הונא בשם ר' יוסי: ק"כ שנה היה מתרה הקדוש
ברוך הוא בדור המבול, שמא יעשו תשובה. כיון
שלא עשו תשובה אמר לו לנח: “עשה לך תבת עצי
גפר”. עמד נח ונטע ארזים. והיו אומרים לו: ארזים
אלו למה? אמר להם: הקדוש ברוך הוא מבקש להביא
מבול לעולם ואמר לי לעשות תבה, כדי שאמלט בה
אני וביתי. והיו משחקין עליו ומלעיגין בדבריו.
היה משקה אותם הארזים והם גדלים. והיו אומרים לו:
מה אתה עושה? ומשיב להם כענין הזה; והיו
מלעיגין עליו. לסוף ימים קצצם והיה מנסרם. היו
אומרים לו: מה אתה עושה? ואומר להם: כך וכך, והיה
מתרה בהם. כיון שלא עשו תשובה − מיד הביא
עליהם הקדוש ברוך הוא מבול. כיון שראו עצמם
שהם אובדים בקשו להפך את התבה. מה עשה הקדוש
ברוך הוא? הקיף את התבה אריות (תנחומא נח, ה; תנחומא בובר
נח, י).




ק"כ – 120.

מתרה – מזהיר.

משחקין – צוחקים, מלגלגים.

*






קכא “צהר תעשה לתבה” (בראשית ו, טז) – ר'
לוי אמר: מרגלית. כל שנים עשר חדש שהיה נח
בתבה לא היה צריך לא לאור החמה ביום ולא לאור
הלבנה בלילה, אלא מרגלית היתה לו והיה תולה
אותה, ובשעה שהיא כהה היה יודע שהוא יום,
ובשעה שהיתה מבהקת היה יודע שהוא לילה (בר"ר לא, יא).


“צהר” – ומפרש מילה זו מלשון צהריים, הוא אור היום.

כהה – אורה מתעמעם.

*






קכב “ומכל החי מכל בשר שנים מכל
תביא אל התבה” (בראשית ו, יט) – אמר ר' יהודה: ראם לא
נכנס עמו, אבל גוריו נכנסו. ר' נחמיה אמר: לא הוא
ולא גוריו, אלא קשרו נח בתבה, והיה מתלים
תלמיות כמן טבריא לסוסיתא (בר"ר לא, יג).
ראם – הוא שור הבר, חיית ענק מיתולוגית שבשל גודלה לא היה אפשר להכניסה לתיבה.
מתלים תלמיות וגו' – מעלה במים גלים גבוהים כתלמים שגודלם כמרחק שבין טבריה שבמערב הכינרת לסוסיתא שבמזרחה.


*






קכג ‏כשגברו מי המבול ישב לו עוג
מלך הבשן על עץ אחד מן הסלמות של תבה, ונשבע
לנח ולבניו שיהא להם עבד עולם. מה עשה נח? נקב
חר בתבה והיה מושיט לו מזונו בכל יום ויום. וזהו
שנאמר: “כי רק עוג מלך הבשן נשאר מיתר
הרפאים” (דברים ג, יא) (פדר"א כג).


*






קכד אמר ר' יוחנן: כל טפה וטפה
שהקדוש ברוך הוא מוריד עליהם היה מרתיחה
בגיהנום ומוציאה ומורידה עליהם (בר"ר כח, ט).
עליהם – על דור המבול.


*






קכה “והנני משחיתם את הארץ” (בראשית ו, יג) –
אמרו בשם רב כהנא בר מלכיא: אפלו שלושה
טפחים שהמחרשה שולטת בארץ נמוחו. משל לבן מלכים שהיתה לו מיניקה, כל זמן
שהוא סורח היתה מינקתו נרדית. כך אמר הקדוש ברוך הוא:
הנני משחיתם את הארץ – הרי אני משחיתם ומשחית
את הארץ עמם (בר"ר לא, ז).




“את הארץ” – גם הארץ, האדמה, נענשה ונפגעה.

שלושה טפחים – העומק שאליו חודרת המחרשה, כ־25 ס"מ.

נמוחו – נתמוססו.

סורח – חוטא.

נרדית – נענשת.

*






קכו אמר ר' יוחנן: לא שמשו המזלות כל
אותם שנים עשר חדש. אמר לו ר' יונתן: שמשו, אלא
שלא היה רשומם נכר (בר"ר כה, ב).




לא שמשו וגו' – כל גרמי השמים לא פעלו כהרגלם.

שנים עשר חדש – מכניסת נח לתיבה עד ליציאתו ממנה.

רשומם נכר – לא הותירו רושם בעולם.

*






קכז “וישלח את הערב ויצא יצוא ושוב”
(בראשית ח, ז) – התחיל העורב משיבו תשובות, אמר לו:
מכל בהמה חיה ועוף שיש כאן אי אתה משלח
אלא לי. אמר לו: מה צרך לעולם בך? לא לאכילה ולא
לקרבן.

אמר ריש לקיש: תשובה נצחת השיבו
עורב לנח, אמר לו: רבך שנאני ואתה שנאתני.
רבך שנאני – מן הטהורים שבעה, מן הטמאים
שנים; ואתה שנאתני – שאתה מניח מין
שבעה ושולח מין שנים. אם פגע בי שר חמה או שר
צנה, לא נמצא עולם חסר בריה אחת?!

אף על פי כן “וישלח את הערב” − לידע מה
בעולם. הלך לו העורב ומצא נבלת אדם משלכת
בראשי ההרים, וישב לו על מאכלו ולא השיב
שליחותו לשולחו. שלח נח את היונה והשיבה
שליחותו.

“והנה עלה זית טרף בפיה” (שם שם, יא) –
מהיכן הביאה אותו? אמר רב ביבי: שערי גן עדן
נפתחו לה ומשם הביאתו. אמר לו ר' איבו: אלו
מגן עדן הביאה אותו לא היתה מביאה דבר מעלה,
כגון קנמון ובלסמון? אלא רמז רמזה לנח ואמרה
לו: מרי נח, מר מזה מתחת ידו של הקדוש ברוך הוא
ולא מתוק מתחת ידיך (בר“ר לג, ה־ו; ויק”ר לא, י; שהש“ר א, סה;
ילק”ש לבראשית, נח).




לא לאכילה ולא לקרבן – העורב עוף טמא ואין לאוכלו או להקריבו.

רבך – הקב"ה, שציווה להכניס לתיבה מספר שונה של עופות טהורים וטמאים.

שר חמה או שר צנה – החום או הקור.

בלסמון – עץ האפרסמון שייצרו ממנו בושם רב ערך.

מרי – אדוני.

מר מזה וגו' – מוטב לזכות למזון שבא מידי הקב"ה, אף אם
הוא מר יותר, כטעם עלה הזית, מאשר מזון מתוק שניתן מידי בשר ודם (וראו בקטע
הבא).

*






קכח “והנה עלה זית טרף בפיה” (בראשית ח, יא)
– אמרה יונה לפני הקדוש ברוך הוא: רבונו של
עולם, יהיו מזונותי מרו‍רים כזית זה ומסורים
בידך, ואל יהיו מתוקים כדבש ומסורים ביד בשר
ודם (סנהדרין קח ע“ב; פדר”א כג; ילק"ש לבראשית, נח).




אמרה יונה – ראו בקטע הקודם.

*






קכט “וידבר אלהים אל נח לאמר צא מן
התבה” (בראשית ח, טו־טז) – אמר ר' יודן: אלו הייתי שם,
הייתי שוברה ויוצא לי. אלא אמר נח: כשם שלא
נכנסתי לתבה אלא ברשות, כך אין אני יוצא
ממנה אלא ברשות: “בא אל התבה” – “ויבא נח”, “צא
מן התבה” – “ויצא נח” (בר“ר לד, ד; ילק”ש לבראשית, נט).




הייתי שוברה – ולא ממתין להוראה לצאת מן התיבה.

ברשות – על פי הוראת הקב"ה.

*






קל “יצאו מן התבה” (בראשית ח, יט) – אמר לו
אליעזר לשם הגדול: אתם היאך הייתם? אמר לו: צער
גדול היה לנו בתבה. בריה שדרכה להאכילה
ביום האכלנוה ביום; בלילה – האכלנוה
בלילה. זקית זו – לא היה יודע
אבא מה היא אוכלת. פעם אחת היה יושב ומחתך
רמון: נפלה תולעת מתוכו ואכלתה. מכאן ואילך
היה גובל לה חזרא שהתליעה ואכלה. – החול מצאו אבא ישן בזוית של התבה. אמר לו: מפני מה לא היית תובע מזונות? אמר לו: ראיתיך טרוד ואמרתי: לא אצערך. אמר לו: חושש היית בצערי − יהי רצון שלא תמות. וזהו שנאמר: “וכחול ארבה ימים” (איוב כט, יח) (סנהדרין קח ע“ב; ילק”ש
לבראשית, נט).






אליעזר – עבד אברהם.

שם הגדול – בנו של נח.

גובל לה חזרא שהתליעה – לש בעבורה מצמחי סוף שנתמלאו תולעים.

החול – העוף האגדי הידוע גם בשם פניקס, שעל פי המסורת מעולם לא מת.

זוית – פינה.

חושש היית – שמת לבך.

*






קלא אמרו רבותינו: שנים עשר חדש
שעשה נח בתבה לא טעם טעם שנה, לא הוא ולא בניו,
לא ביום ולא בלילה, שהיה עסוק לזון את הנפשות
שהיו עמו. יש בהמה שהיתה אוכלת בשעה אחת
ביום, ויש בשתים, ויש בשלוש, ויש בארבע,
ויש בשליש הלילה, ויש באמצעו של לילה, ויש
בקריאת הגבר. ומה היה מאכילן? כל מין ומין לפי
שהיה למוד: תבן לגמלים, זמורות לפילים, שעורים
לחמורים, חצובות לצבאים, זכוכית לנעמיות. פעם אחת
שהה נח לזון את הארי והכישו ויצא צולע, וזהו
שנאמר: “וישאר אך נח” (בראשית ז, כג) – שהיה גונח
וכוחח דם מטרח הבהמות והחיות (תנחומא נח, ט; תנחומא
בובר נח, יד; בר“ר לא, יד; רש”י לבראשית ז, כג).




הנפשות – בעלי החיים.

בשעה אחת – בשעה הראשונה.

הגבר – התרנגול.

למוד – רגיל.

זמורות – ענפי גפן.

חצובות – ירק ממשפחת הבצלים.

נעמיות – בנות יענה.

שהה – התאחר.

והכישו – הכה בו.

גונח וכוחח – מתאנח מכאב הצליעה ואף פולט כיח דמי, והיא דרשה על תיבת “אך” שבפסוק.

*






קלב אמר ר' לוי: בשעה שאמר הקדוש
ברוך הוא לנח: כנס לך שנים שנים מכל מין ומין
בתבה, באו כלם אל נח ונכנסו כל אחד ואחד עם
זווגו. בא שקר ורצה לכנס. אמר לו נח: אי אתה
יכול לכנס אלא אם כן אתה נושא לך בת זוג. הלך
שקר ובקש לו בת זוג. פגע במארה. אמרה לו: מהיכן
אתה בא? אמר לה: מאצל נח, שהייתי רוצה לכנס
לתבה ולא הניחני אלא אם כן יש־לי בת זוג.
רצונך, הוי בת זוגי. אמרה לו: ומה אתה נותן לי?
אמר לה: אני מתקן עמך, שכל מה שאני מסגל את
נוטלת. שמעה לו ונכנסו שניהם לתבה. כיון
שיצאו מן התבה – היה שקר הולך ומכנס ומארה
נוטלת ראשון ראשון. בא שקר ואמר לה: היכן כל מה
שסגלתי? אמרה לו: וכי לא כך התנה ביננו,
שכל מה שאתה מכנס אני נוטלת? לא היה לו פתחון
פה.

לכך נאמר: “והרה עמל וילד שקר” (תהלים ז,
טו). המשל אומר: שקר מוליד ומארה נוטלת (מד“ת ז, יא;
ילק”ש לבראשית, נו).




זווגו – בת זוגו או בן זוגו.

מארה – קללה.

מתקן – קובע תקנה, הסכם.

מסגל – אוסף, מכנס רכוש.

ראשון ראשון – זה אחר זה.

המשל – הפתגם העממי, ועל פיו נדרש הפסוק מתהלים.

*






קלג ‏ “ויחל נח איש האדמה” (בראשית ט, כ) –
נתחלל ונעשה חלין, למה? “ויטע כרם” (שם). לא
היה לו לטע דבר אחר של תקנה? לא יחור אחד ולא
גרופית אחת? − אלא “ויטע כרם”. ומהיכן היה לו?
אמר ר' אבא בר כהנא: הכניס עמו זמורות לנטיעות,
יחורים לתאנים וגרופיות לזיתים.

בשעה שהלך לטע כרם פגע בו השד
שמדון. אמר לו שתפני עמך, אלא הזהר לך שלא
תכנס לחלקי, שאם תכנס לחלקי אני חובל בך (בר"ר
לו, ג; שם לא, יד).




נתחלל וגו' – ירד ממעלת קדושתו (והיא דרשה על מילת “ויחל”).

של תקנה – דבר מתוקן, ראוי יותר.

יחור – ענף של תאנה.

גרופית – ענף של זית.

הכניס – לתיבה.

שלא תכנס לחלקי – שלא תשתה יותר מדי (ויחסר חלקו של השד).

חובל – פוגע ומזיק.

*






קלד כשהתחיל נח נוטע בא שטן ועמד
לפניו. אמר לו: מה אתה נוטע? אמר לו: כרם. אמר לו
השטן: מה טיבו? אמר לו: פרותיו מתוקים בין לחים
בין יבשים ועושין מהם יין המשמח לבבות. אמר לו
השטן: רצונך שנטענו יחד אני ואתה? אמר לו
הן. מה עשה השטן? הביא רחלה ושחטה על הגפן;
אחר כך הביא ארי ושחטו עליה; אחר כך הביא קוף
ושחטו עליה; אחר כך הביא חזיר ושחטו עליה –
והטיף דמיהם והשקה בהם אותו הכרם. רמז לו,
כשאדם שותה כוס אחת – הרי הוא כרחלה: ענו ושפל
רוח. כשהוא שותה שתי כוסות – מיד נעשה גבור
כארי ומתחיל לדבר גדולות ואומר: מי כמוני? כיון
ששתה שלוש או ארבע כוסות – מיד הוא נעשה
כקוף: עומד ומרקד ומשחק ומנבל פיו לפני הכל
ואינו יודע מה יעשה. נשתכר – נעשה כחזיר:
מתלכלך בטיט ומטל באשפה.

וכל זה ארע לנח הצדיק (תנחומא נח, יג).




בין לחים בין יבשים – ענבים או צימוקים.

רחלה – כבשה.

והטיף דמיהם – גרם לדמם לטפטף.

משחק – צוחק צחוק פרוע.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55872