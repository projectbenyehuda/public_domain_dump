


	
	מורנו רב חסילא
	



מורנו רב חסילא / חיים נחמן ביאליק

  


פעם אחת ביום של אביב,



תחת עץ יפה-הנוף,



רב חסיל הקים בית-ספר



לתלמידיו – שרצי-עוף.


  


חסילים, צרצרים, בני-ילק,



פרות-משה, צרעה, דבורה,



זבוב ויתוש כלם באו



לעסק בדברי תורה.


  


א – איל, ב – בית-ספר,



ג – גדר, ד –דלת.



מי שאינו לומד תורה



כלמה היא לו גם אולת.


  


ה –הר סיני, ו –וילונות,



ז–זמיר, ח –חכמה,



הס, החרגל, אל תנתר!



צרעה, דבורה – שבו בדממה!


  


ט – טל בקר, י –ידים,



כ –כלי-כתיבה, ל – לוח.



מי מכם שידע פרקו



ילך אל הגן לשוח.


  


שנו וחזרו ואמרו:



מ –ממתקים, נ – נמלה.



אל תהימו, קול הרימו:



ס, ע –סוס, עגלה.


  


פ – פטריה, צ – צרצר,



מהרו, שקצים, חיש! ק – קציר.



ר, ש, ת –תם, תם ונשלם! –



מי לגן ומי לחציר!


  


ככה למד רב חסילא



את תלמידיו דברי תורה:



את הצרעה ואת הצרצר



את הזבוב ואת הדבורה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7423