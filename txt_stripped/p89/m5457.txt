


	
	משפט הביצה
	



משפט הביצה 1 / חיים נחמן ביאליק


ויהי היום וישבו רועי דוד בשדה לסעד לבם, ויאכלו מן הצידה אשר לקחו אתם בילקוטם, לחם וביצים מבשלות. ואחד מן הרועים לא מצא לו כדי שבעו, ויבקש מרעהו להשאילו ביצה מבשלת אחת, למלא נפשו, ויאמר לו רעהו:



“לא אשאילך עד אם נדרת בפיך, ובפני עדים, כי השב תשב-לי את-הביצה למועד, אותה ועל כל-תבואתה אשר תביא ביצה לבעליה עד המועד ההוא.”



ויקל הדבר בעיני המבקש ולא חשבו, כי אמר: מה-תביא ומה-תוסיף ביצה לבעליה? – ויאות ויאמר:



“הן, לו יהי כדבריך.”



והאיש השאילו ביצה ויעד עדים.



ויהי מקץ ימים רבים ויבוא המשאיל לדרש את נשיו. ויאמר לו השואל:



“אין לך בידי בלתי אם ביצה אחת.”



ויאמר המשאיל:



“שגית, אחי, לפי חשבוני אני עליך לשלם לי כזה וכזה.”



ויקב לו את-מכסת הכסף, מספר עצום, רב מאד מאשר תשיג יד הנתבע.



וירגז האיש ויאמר:



“הדעתך התבלעה? מי ראה או מי שמע מעודו, כי ישלם הון רב כאשר נקבת חלף ביצה אחת? אין זאת כי אם מתעתע אתה בי.”



ואולם המשאיל הקשה לדרש כאשר נקב, לא גרע פרוטה. ויריבו השנים בחזקה, זה בכה וזה בכה – והדבר הובא לפני המלך דוד.



ויהי כשמע המלך את-דברי בעלי-הריב וגם את-דברי העדים שמע, ויוצא משפט לאמר:



“אתה, שואל ה ביצה, שלם תשלם לבעל-דבריך המשאיל ככל-אשר פצית פה.”



ויצעק האיש:



“אהה, אדוני המלך, ואנכי לא אדע כמה?”



ויושט לו איש ריבו את-פרשת החשבון לאמר:



" ביצה אחת תבקע אפרוח אחד. האפרוח יביא בשנתו השניה שמונה-עשר אפרוחים, וכן בכל שנה . אלה האפרוחים יביאו גם הם כל-אחד שמונה-עשר אפרוחיםלשנה. מיום השאלה ה ביצה ועד היום עברו ארבע שנים…"



סוף דבר, החשבון, חשבון נכון, ותכן הכסף, שלומת ה ביצה, עצום מאד, עצום מדי השג יד הנתבע. ויצא מלפני המלך בפחי-נפש.



הוא יצא מפתח בית המלך, ושלמה בן- המלך,עודנו נער קטן בעת ההיא, בא לקראתו, וירא  את-פני האיש והנם זועפים, וישאלהו על ככה. ויספר-לו האיש את אשר קרהו ואת אשר שפטו המלך לשלם לבעל-דבריו חלף ביצה מגלגלת אחת הון עצום, מרבה ממשג ידו.



וירא שלמה בצרת נפש האיש ויחמל עליו ויאמר:



“שמע איעצך, זאת עשה, ונחלצת מן הצרה הבאה עליך בגלל הביצה. ביום פלוני למועד יצא המלך אבי לפקד את-גדודי צבאו בשדה. ושמרת למועד, ויצאת השדה גם אתה. ונקרבת אל המקום אשר יצבאו ואשריעברו שמה גדודי המלך. והיה מדי לכתם ומדי בואם, ומלאת את-חפניך פולים מבשלים, מאשר תכין לך והפיצותם לעיני המלך ולעיני צבאותיו על-פני השדה החרוש הפץ וזרע, הפץ וזרע. והיה כי ישאלוך העוברים עליך: מה המעשה הזה לך? ואמרת: פולים מבשלים אנכי זורע. וכי יתמהו עליך ואמרו: מי ראה פולים מבשלים נזרעים? – ואמרת: ומי ראה כי ביצים מבשלות תבקענה אפרוחים? – כה תעשה וכה תדבר מדי עבר על פניך המלך וצבאו בשדה.”



ויעש האיש ככל אשר הורהו שלמה, לא הפיל דבר. ויהי בצאת המלך וצבאו השדה, ויעברו הגדודים על-פני חלקת אדמה אחת, וימצאו שם איש זורע פולים מבשלים, וישתאו מאד לאיש ולמעשהו. ויש מהם אשר לא התאפקו משאל את-האיש לאמר: מה המעשה הזר אשר אתה עושה? ויענם האיש ככל אשר שם שלמה בפיו, ויהי לחידה.



והדבר הגיע עד המלך, ויזכר המלך כרגע את-משפט הביצה, ויצו להביא לפניו את- האיש, וישאלהו המלך לאמר:



“הגידה-לי, האיש, אל תכחד: האין יד בני שלמה ועצתו בכל-הדבר הזה?”



ויען האיש:



“חי נפשך, המלך, אם לא כאשר אמרת כן-הוא.”



ויספר למלך את-כל-אשר יעצו שלמה ואת אשר הורהו לעשות ולדבר, לא כחד דבר.



אז ישלח המלך להביא אליו את-שלמה. ובתתו בו עין תוכחה אמר בזעף:



“מה-בפיך על הדבר הזה?”



ואולם הנער הקטן שלמה לא חת מזעף אביו ואת אשר בלבבו אותו מללו שפתיו ברור, ויאמר:



“אדוני אבי המלך, האם לא ביצה מגלגלת לקח האיש מרעהו. ביצה אשר לא תדגר ולא תבקע אפרוח? ועתה למה זה יושת עליו להשיב שבעים ושבעה תמורתה?”



ופני המלך אורו מאד כשמעו את-דברי שלמה, כי הכיר מהם את-טוב שכל הנער, את-ישר לבבו ואת עז רוחו, וישקהו על מצחו, ויאמר:



“אכן צדקת, בני, הפעם ממני במשפטך, וברוך אתה לאלהים כי מנעתני מעול.”



ובפנותו אל האיש אמר:



“לך ושלם לרעך ביצה אחת.”








הוקלד לפי מהדורת דביר תשכ"ה. המהדורה סודרה והוגהה בידי יצחק פיקסלר.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5457