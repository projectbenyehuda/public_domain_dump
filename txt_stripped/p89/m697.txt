


	
	בהבטחות שוא
	




בהבטחות שוא אל-תאמן, אח,

אל-תבטח בכוכבים,

רמאים הם וחנפים הם –

גנבים שבגנבים!

מנעורי נגלה כוכב לי,

מול ביתי עינו קרצה,

וברכות שלח לי מעל

עם פתקי זהב ארצה.

ובעין ערומים רמז לי,

הבטיח ש"י עולמות –

וראה, עד-עתה רש אני

ומסכן על אדמות.

אי, כוכב עליון, עפעף פז!

מדוע רמיתני?

איה הגמול לאמונת לב

ולאמונתי אני?

בהבטחות שוא אל-תאמן, אח,

אל-תבטח בכוכבים,

ערומים הם וחנפים הם –

גנבים שבגנבים!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/697