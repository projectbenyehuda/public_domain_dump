


	
	היא יושבה לחלון
	




היא יושבה לחלון

ושורקה שערה,

בעיניכם היא פרוצה

ובעיני היא ברה.

מר לי מר, לבי

היום עלי רע,

אם רחלה איננה –

אני אנה בא?

פה יש לבריות

והולכות הן רכיל,

אך רחלה לי היא

ואנכי לרחל.


מר לי…


בערב כי-אצא

אל משעול הקמה –

ורחלה אין עמי –

אין עמי הנשמה.


מר לי…


שבלים, גבעולים,

לרחלה שאו שלומי

וענו בי: אם תאחר –

ומתי במקומי.


מר לי…






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/778