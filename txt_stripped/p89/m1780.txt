


	
	על אחד העם VI
	



בנשף האזכרה בת"א, ב"אהל שם", כ"ט בטבת תרצ"ג.



– – – אעפ"י שהייתי בקרבתו של אחד העם כמה שנים, לא הייתי בכל זאת, מתוך יחס כבוד ויראת הרוממות, מתיר לעצמי להתקרב אליו יותר מדי ולדעת על חייו, על חיי הבית שלו, חייו האינטימיים, ורק מה שהוצג לעיני הקהל, הגיע גם אלי. אולם היו רגעים של התקרבות, ביחוד בשנים האחרונות. אספר על הרושם שנישא אלי ממנו ממרחק הכבוד שהייתי משאיר תמיד ביני ובינו.

איני יודע אם נוצר המרחק מתוך הערצה, או מתוך קרני ההוד שהזריח מדמותו וגרמו לדיסטנציה בינו לבין הבאים במגע אתו. עובדה היא שהמרחק הזה נשמר עד צאתו מאודיסה.

איני זוכר בדיוק את הזמן שבו נקשרה שימת-לבי לשם אחד-העם. יש לשער שהדבר חל בגיל צעיר מאד, גיל של חמש-עשרה שנה, עם תחילת הופעתו של המאמר, שהטיל רעש בזמנו בחוגי חובבי ציון ובאוירת חיבת-ציון – “לא זה הדרך”. ואמנם מתוך מאמר זה כבר נתגלה כוחו המיוחד של א"ה כסופר. אך אין לי הרגשה אם מתוך מאמר זה הוסב אליו צעירי המשכילים שחיו באוירת המחשבה והשירה העברית, קראו את “לא זה הדרך” כמאמר סנסציוני. איני בטוח אם הוספתי למשמש אחר כך בשם זה, כמנהג שם חביב ויקר שנוהגים לשתף חברים בשיחה עליו, להשתעשע בו. אין לי זכרון כזה.

יותר ענין מצאנו בשם א“ה בישיבת וולוזין. אז כבר הגיעו אלינו שאר המאמרים של א”ה, ובעיקר מאמרי הפולמוס עם לילנבלום. משכה אליהם משיכה יתירה ראשית ההעזה שבדבר: לילנבלום היה לרבים מאתנו אהבתם הספרותית הראשונה, ועמד לנגד עיני רוחם כאישיות המזהירה והמרכזית ביותר. והנה נמצא סופר היוצא בעילום שם לדבר אל לילנבלום כאדם שווה לו, ולפעמים אפילו כמלמעלה למטה. היתה מעין תערומות על כך, אך לא יכלו לעמוד בפני הקסם. הרגישו כאן מצד החדש אומץ רוח לא לי יסוד. הרגישו כי לפנינו מתמודדים שני בעלי קומה שווה. אלא שמצאו נעימה חדשה בצורת המחשבה של החדש, שלא מצאוה בדברי הקודמים.

הייתי בין אלה שעמדו לצדו של אחד-העם. עם כל הערצתנו ללילנבלום, נמשכנו אחרי קסם שלא נתברר לנו מאין הוא נובע. פעם נדמה לנו – יושר ההגיון, אך נדמה לנו כי הגיונו של אחד-העם יותר חריף ויותר חותך.

ורגע נדמה לנו, כי הסגנון הוא המשפיע. לילנבלום היה בעל סגנון פשוט ובהיר. היה מן הפובליציסטים המעטים הראשונים, שהסתלקו מן המליצה ההולכת סחור סחור. אך דמה לנו, כי א"ה הוא עוד פחות מליצי ועוד יותר עניני. הקיצור, כל מעלה שמצאנו בלילנבלום מצאנוה באחד-העם יותר. היה בו חן וקסם מיוחד. והלא ידעתם, מה שיש בו חן, השאר נדמה ממילא. הקסם הוא דבר שלא ניתן למידה ולמשקל.

מאין היה אותו חן? לא נתברר לנו. מדברי סופרים רבים נדף ריח מלמדות וטון של חובשי הספסל בבית-המדרש, מדברי אחד-העם הורגשה עניניות. בדרכי הכתיבה שלו נראתה לנו מעין המשמעת של משרדי בית-חרושת ובית מסחר. דבר שהיה חדש בשבילנו.

צרפו לזה את השמועות. שמענו שהאיש הוא בחצי שנותיו. עד עתה לא כתב שום דבר ופתאום נתגלה. אצלנו הלא מתחיל הסופר ארבעים יום לפני יצירתו, בילדותו הוא ממטיר שירים וסיפורים. והנה לפנינו אדם שהתאפק כשלשים וחמש שנים. סימן שהאיש גבר עד כדי כך, עד עמדו על מלוא כוחו.

והיו אגדות על מוצאו. בן עשירים, בעלי אחוזות ובתי חרושת. בן סוחר גדול שהיו לו ענינים עם איגנטיוב בעצמו (גוזר גזירות מאי על היהודים). דבר זה העלה בתמימותנו את ערך הספרות בעינינו, ואולי את ערך הסופרים בעיני עצמם. סימן שלא רק בטלנים ורועי רוח עוסקים בספרות עברית.

יחד עם זה היו שמועות מן המסתורין. יש איזו חברה נעלמה, “בני משה”, שלא ידענו אז את שמה, והוא בראשה. חברה טמירה ונעלמה, עושה מעשיה במחשך, ויש לה תעודות ותפקידים שלא ידענו מה הם.

הרגשנו כי עם א“ה הגיעה המחשבה, והספרות ככלי המחשבה העברית, לדרגת בגרות מיוחדת. החילונו לעכל מחשבה אירופית. מוזר היה. כל מה שנכתב עברית על בעיה כללית, למרות הלבוש העברי, נשאר בכל זאת זר, כאבן בתוך החמר. נשאר כגוש בקיבה ולא נבלע ולא נהפך לבשר ודם. מלבד דברי רנ”ק (שבחלק ממנו היה עוד ביטוי זר), לא נשתלבו דברי הסופרים באסוציאציות עבריות. מה שנכתב בגובה תרבותי אירופי נשאר זר ולא נתיחד יחוד לאומי, למרות הלבוש העברי. לא תמצאו בדברים קביעות מונחים, כל מלה צפה על פני השטח מטושטשת, לא העמינה בעצמה ובקביעותה. הכל היה מתנועע-מפוקפק.

בדברי א"ה הרגשנו בפעם הראשונה מחשבה אירופית שנתעכלה יפה. המלים שייחד למחשבתו היו קשורות קשר אסוציאטיבי לאומי יהודה, ויחד עם זה דבקו בה יפה, כבגד הולם והוגן, מושגים אירופיים. היתה בהן הרמוניה גמורה בין תפיסה לאומית לתוכן אירופי.

כשכתבו סופרים שלנו על ענין יהודי ובסגנון נסמך על פסוקים ומימרות חז"ל היה ריח ספציפי בית-מדרשי מרחף סביבם, ולמרות עמלם להביע מחשבה אירופית כללית, לא יכלו לשחררה מריח בית-המדרש.

א“ה – סגנונו היה עברי נקי. רווי אסוציאציות פסיכיות שלנו, של המסורת הלשונית והספרותית העברית. אך בין שדיבר על ענין כללי ובין על ענין יהודי – היה משוחרר מהריח המיוחד הבית-מדרשי, וכן גם מן הנכריות. היתה אצלו סינתיזה להביע רעיון יהודי שייעשה אירופי, ואירופי – שייעשה יהודי. עד א”ה היה דבר זה בדרך נס ולא בדרך קבע. הוא שהופיע במלוא החירות הפנימית בדרכי הבטוי. הרגשנו אז את הדבר ולא יכולנו להביעו.

תכונה זו הובלטה אצל א“ה לא בבת אחת, כי אם לאט-לאט. במאמריו הראשונים עדיין לא מצא את כל כוחו. ה”פירורים" ב“פרדס” של רבניצקי כבר קבעו את כל מלוא כוחותיו. כי ה“פירורים” הקטנים היו מצד האדריכלות והבנין האסתיטי מעשה אמנות. רק אח“כ, כשגדלנו, הבנו את הדבר… א”ה היה יוצר המסה הספרותית המצומצמת, בעלת הבנייה היפה, עם מרכז, ראש וסוף.

התוודעתי אל א“ה לרגל שירי הראשון. היו לי שני חברים שאחד מהם למד יחד אתי בישיבה. התאכסנתי באודיסה בבית הוריהם, אביהם היה רב. גדולים היו מאוויי לראות את פני א”ה. אבל כיצד? הייתי בחור צעיר. לא היו לי שום עסקים ושום דבר שיכול להביאני אליו. ללכת סתם ולראותו לא העזתי. מה אומר לו? בקשתי מאת חברי שימצאו לי את ההזדמנות. א“ה היה נכנס לבית חרושת ידוע של טבק. נדברנו, כשיבוא יקראו לי מהר. פעם באו שניהם בבהלה: הנה הוא עובר לפנינו בכרכרה. מיהרתי בכל כוח, אבל כבר עבר. ראיתיו מאחור במגבעת ה”קוטילוק" (הכדורית) שלו. כמעט שהוכרחתי להסתפק בזה – “רבנו הקדוש ראה את רבי מאיר מאחוריו”. הייתי יוצא את העיר מבלי לראות את פניו. אבל הנה באתי לפרסם דבר משלי. שמעתי מתלחשים: מאסף. חבורה של אחד-העם, העורך – רבניצקי. כל החבורה משתתפת, אולי להביא את שירי לא"ה? אם יכשר בעיניו כבר ימצא מהלכים.

הרב, אביהם של חברי, היה לפנים חברו של לילנבלום. ולילנבלום עבד בחברה קישא והרב – רב. הביאני הרב אל לילנבלום ז“ל. לאחר שקרא את השיר נתן לי פתקא לא”ה. זוכרני את הכתב הישר של ל., האותיות המתוחות בלי “טאליע”. זו היתה המלצה ואני זוכר בה רק משפט אחד: “וראוי שלא להסריחו”.

בפיק ברכים נכנסתי לבית א"ה ביום חורף אודיסאי, יום רפש. פתחו בפני את דלת חדר עבודתו. הוא עמד ליד השולחן עם ילדה קטנה, כפי הנראה היתה זאת בתו הבכורה. היה חותך דפי ירחון לועזי חדש. ואני מסרתי לו במעטפה סגורה את השיר (“אל הצפור”) ואת הפתקא של לילנבלום. אמר לי: תבוא בעוד ימים אחדים.

בקוצר רוח עברתי את הימים האחדים. באתי אליו שוב. קבלני בעמידה ואמר שהשיר מוצא חן בעיניו, אך הכל תלוי ברבניצקי, שהוא עורך “הפרדס”. אם ייטב בעיניו ואם יש עוד מקום – יודפס. הבאתי לרבניצקי – ויצא מה שיצא.

ראיה זו את אחד-העם לא השביעתני כלל. זו היתה ראיה על רגל אחת, והרגל האחת רועדת עד מאד.

לאחר 9 שנים שבתי לאודיסה להשתקע. אחד-העם כבר היה עורך “השלוח”. עסקיו אבדו בענין רע. היתה לו דירה אחרת, ולא כ“כ עשירה כקודמת. במשך הזמן היו לי חליפות מכתבים אתו וכבר פרסמתי דברים ב”השלוח“. קשה להסביר לכם טעם שטעמתי בבוא אלי לסוסנוביץ הזמנה כתובה בעצם ידו להשתתף ב”השלוח“. ראשית חשבתי לחסד שכיבדני בעצם ההזמנה. כ”כ גבה בעינינו, כ"כ הגו אליו כבוד צעירי הדור. עניתי לו מה שעניתי. הוא עודדני.

עתה באתי אליו ערב אחד. הביאני כמדומני לדיזנסקי או רבניצקי. מצאתי אז בחדרו יהודי משונה, פרנקנפלד שמו. היתה לו נגיעה לספרות והיה ידיד לא“ה. מצאתיו אז משוחח עם בעלת הבית על אוספנסקי (סופר רוסי) בהרחבה כדרכו. הייתי מצפה לצאת א”ה מחדר עבודתו. נס היה שלא פרחה נשמתי מיראה – ואני אז יהודי בן 27 – כשנכנס קמתי וחשבתי כי אני נופל ארצה. א"ה היה חביב. הניח את דעתי. יעצני. בקש מאתי לבוא.

זמן רב לא העזתי ללכת לבקר אצלו בלילי-שבתות, כשהיו מתאספים אצלו חבריו. חפצתי ולא העזתי. מדי פעם בפעם החלטתי ללכת וכשהייתי מגיע לידי מעשה, תקפני פחד נעלם. סוף-סוף התגברתי על הפחד. ואלהים יודע בכמה עלתה לי השתתפות זו. ישבתי כאילם לא יפתח פיו.

אולי היה זה מורך לב. ואולי משהו יותר נעלה מזה. היו לו קרני הוד, נפש גדולה. יראנו לגשת אליו. היתה יראת כבוד. שמרנו מדעת ושלא מדעת על הדיסטנץ, שלא לחללו. איני יודע אם הקפיד בעצמו על כך, אבל עובדה היא, כי במשך כמה שנים היה יקר לי מרחק זה. ויקר היה לי לכבוש את המרחק צעד אחרי צעד. חלקתיו לזמן גדול שאזכה להתקרב אליו בו, והאמת היא שלא נצחתי את המרחק עד צאתו. זוכרני באיזה פחד הבאתי לו את “מתי מדבר”. בבוקר. שעות קודש לו לעבודה. בתו לאה פתחה לי את הדלת. מסרתי את כתב-היד ברווח הצר שבין הדלת והמזוזה וברחתי. לא באתי לביתו. אח"כ סיפרו לי חברי הגדולים שקרא לפניהם את הפואימה ואמר מה שאמר. זמן רב יראתי לבוא לשמוע את חות דעתו. וכשבאתי עמדתי על הסף. שמעתי את חות דעתו וברחתי.

א“ה לא היה איש יבש, כפי שנדמה לרבים. פעם אמר: יודע אני להרגיש אעפ”י שאיני נוהג להתרגש. זכורני אותו בין השמשות, כשנפרדנו באודיסה. בבית-הנתיבות היתה חבורה קטנה. א"ה היה מרוגש ומרוגז. מתוך התרגשות גדולה נשק וחיבק את חבריו כמעט עד כלות הנפש. עומד בקרון ליד החלון ועוד תופף לנו ברעד על זכוכית החלון. הרגשנו כעין פרידת נשמה מן הגוף. הוא היה דבק בחבורה זו. היתה לו כאן אחוה, מקום חיות.

אחרי זמן מה נפגשתי אתו באחד הקונגרסים. דבר נפלא. בפגישה זו הרגשתי פתאום כי כל המרחק בטל. קרני ההוד נגדעו. כאילו נגדעה קומתו, כאילו ניטל אותו זוהר מיוחד מפניו ומצחו, שהיה לו ביחוד ברגשי עליה והתרגשות. הוא ישב אתי שבת שני ידידים שנפגשו. דיבר מתוך רוח נכאה ודכדוך פנימי על חשבונותיו שבטלו ונהרסו. נעקר מאדמת חייו ומטעו. שם בלונדון נסתלקה ממנו השכינה. זה היה א“ה אחר. החליפוהו. כבר הרגשתי זאת בהאג. לונדון החליפה לי את א”ה שלי. הוא נעקר משרשו. שם לא מצא את האחוה, את האוירה שהיתה נחוצה לו ושהיתה מפרנסת את חייו.

הפגישה האחרונה בארץ. הלא ראיתם, מה היה. עוד לפני זמן נפגשנו בהומבורג שבגרמניה, כמעט יום-יום. הייתי מלוהו ומשוחח אתו והוא מגלה את לבו. היה כבר כלי שבור ורצוץ. היו לנו שיחות שלא הגיעה עדיין השעה לפרסמן. פעם שפכתי לפניו את לבי על המצב כאן בא“י ומצב היהדות בחו”ל. אמרתי לו: יש לפעמים רצון ללבוש טלית ותפילין וללכת לבית הכנסת, להתערב עם כל היהודים הנושאים עדיין עול מצוות אלה. אמר לי: אי, ידידי, אם יש רצון כזה, שמע לקול לבך, עשה מה שלבך מצוה לך. אילו הייתי עתה צעיר הייתי נוהג בהרבה מן הדברים מנהג אחר לגמרי.

וא"ה היה איש תקיף בדעת. בעל הגיון מסקני, ישר-מחשבה. אותה שיחה באה ללמדני הרבה על השנוי הפנימי בו.

ראיתי רגע כשנתעורר בא"ה הניצוץ, אך הגוף היה כבר שבור.

אספתי פעם בביתי אסיפה של ראשי הציבור מכל המפלגות: פועלים, ציונים כלליים, מזרחיים, סופרים. חשבתי אולי נוכל ליצור דעת קהל עליונה ע“י חבור הנבחרת של אינטליגנציה, שתקבע אחריות מוסרית, כללית, קיבוצית ותשמיע את קולה במומנטים אחראיים. היו שיחות ווכוחים. א”ה היה חלש מאד. תקפו עליו מדי פעם התקפות מחלתו. ד"ר זלוציסטי היה שומר עליו, אוחז מדי פעם בדפקו.

ואז נתרגש. עצם עיניו. פניו אדמו כבהתקפת-עצבים. בקול חלש, אבל צלול, אמר: “ידידי, עשו כל מה שבכוחותיכם כדי להוציא את הדבר אל הפועל. הדליקו עוד הפעם את אש הקודש. אם האש תכבה, יעזבוכם כל הצעירים, יברחו מכם, יירקו עליכם. מה להם פה ומי להם פה בלי אש הקודש הבוערת בלבם? אם זאת תכבו למה להם אדמה שוממה זו? האם באו הנה להשתכר 15 גרוש ליום ולאכול פת קיבר? אם תכבה אש הקודש ייהרס הכל ולא יהיה לכם כלום”.

היו מוכרחים להביאו למטה. רגע שרתה עליו השכינה. הדברים נאמרו מתוך אש שנדלקה עוד פעם. לא חשוב מה שנאמר, חשוב איך נאמרו הדברים.

ולנו נשאר אחד-העם, לא זה השבור, אלא זה שנוצר בדמיוננו ובתפיסתנו מימי כוחו וזהרו, כשנתן לנו את מבחר רעיונותיו, תורה מפוארה בכלי מפואר, התמצית המזהירה שלו. ושם פרצוף מאוחר אין בכוחו לפנות דמות זו מתוך הזכרון, כפי שנחתם ברגעים הנעלים והקדושים ביותר. בתור מורה כזה השפיע על הסופרים הצעירים. מי יתן והיתה לנו בדורנו דמות ולה קרני הוד, עם מרחק, בבחינת “וייראו מגשת אליו”. דמות יראת הכבוד ויראת הרוממות איננה באוירתנו הספרותית. אולי אשמת הדור היא. אולי הרוח הדימוקרטית היתרה היא שביטלה את הרגשת המרחקים. ואולי משום שאין לנו אישים. הדור שאין לו איש המטיל עליו את מרותו ומוראו – הוא דור יתום, ועלינו להתפלל כי נזכה עוד פעם שיהיה לדור פרנס רוחני כמוהו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1780