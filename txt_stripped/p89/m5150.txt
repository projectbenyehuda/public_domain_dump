


	
	הדעה החיטית
	




למך החיט נשא מכנסים



עם חשכה בין השמשות,



ויפגע בחנוך (וחנוך – תופר נעלים)



הרץ ברגלים חשות.




– אנה תרוץ, חנוך? – הטרם תדע,



כי קראה הלילה אספה העדה,



ולא אספה פשוטה, כי אספה רבתי,



ומהרתי אליה אחרי עבודתי.



ואתה, למך, האם לא נקראת?



וגדולים חקרי לב וענינים שונים



לעלות על שלחן הקהל נכונים.



ועתה, בי למך, אל תעכבני,



נחפז אנכי לדרכי, שלחני!




– כתר זעיר, חנוך, טוב כי נקרית



לפני בדרך, גם אותי קרא



שמש הקהל לבא אל העצרה.



התהי בעיר אספה בלתי אם נקראתי?



היעז השמש לפסח על ביתי?



ומאשר אין עתה פנויה שעתי



לבא אל האספה כאשר עם לבבי,



לכן אשימה בפיך את דעתי



והודעתה בקהל בלשוני וככתבי.



ואף אם עוד טרם אדע נכונה



מה-יהיה דבר האספה באחרונה,



בכל-זאת אעמד על דעתי כחלמיש



וממנה לא אמיש.



ועתה שמע את אשר אצוך:




אם כה יאמר איש, ואם יאמר ככה –



והפכת את דבריו, והדעה הנהפכה –



הנה היא דעת למך הדובר אליך.




– לבי נוקפי, למך, אולי יקדמני



איש אחר הזריז ומהיר לשון ממני? –



הודיע חנוך צערו ויתגרד בגבחת.



– אל תהי שוטה, חנוך – אתה באחת:



שמעו-נא, רבותי, האזינו ואדברה,



“למך אומר: אדרבה! אפכא מסתברא!”



כי באמת, שאלני ואאלפך בינה,



בנידון דידן אין כל נפקא-מנה



אם דבריך, של טעם או לא ישוו מאומה, –



מיטב כל אספה הוא הרעש והמהומה.



כי יטענך איש חטים או שעורים בעליה, –



הודה לו בקנקנים או במדרש הפליאה;



כי יאמר: חיים תפשום, – ענה: תפשום חיים!



או פסק לו פסוקיך, והגרס השנים1,



הרב השאון ותרב הערבוביה,



וממילא יחלטו להאסף בשניה.



נאמן נשקי זה, קלע ולא יחטיא,



נסיתיו במסה לא אחת ושתים



ומעולם לא נהפך לי כקשת רמיה.



עתה לך לשלום ואני שב אל מחטי



לתפר כסתות ומכנסים,



המוכנים מאתמול על האבנים.


  

שיר סאטירי משנת תרנ“ד. פורסם ב”הצפירה" 15 אפריל 1927, לפי כתב יד בארכיון “לוח אחיאסף”






והגרס השנים. – מבטא המוני בווהלין.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5150