


	
	בשדה
	



בשדה / חיים נחמן ביאליק


הן לא ככנף רננים נתפשת, מתמלטה לחפש ברננה,



אף לא ככפיר נכבש, בטח, המשבר את-בריחיו לברח –



ככלב, ידידי, ככלב ממעניו, בזה נפש ומענה,



ברחתי היום אל-השדה מפני עצבון ידי בלי כח.

לגיא, הכרמלה! שם שלום מסביב אהלים ישליו,



שם ברוכי אלה שאננים מפחד בנויהם יתערו,



יביטו את-חילם כי-ינוב, שלומת עמלם יחזיו,



ולשם – כל-רגשותי ינהו ושעפי ינהרו.

אצא לי השדה ואשמע מה-דבר אדני מן-הקמה,



מה-לאט הרוח ממשק הקנים הזקופים, הגאים,



מה-ירקם בסתר זיז שדי, מה-יפעל בול הרים בדממה,



ומה השבלים תנענה ראשיהן השעירים המלאים?

אבאה בבר ואחבא, ובקומת שבליו אטבעה,



אתבולל בין שפעת גבעוליו, אסחף בשטף גליהם,



אקשיבה דמית היער, את-רזי החרש אשמעה,



אט אזני אל-לחש העצים ואשמע סוד שיח עליהם.

את-פני בקרקע אכבשה, לארץ הרטבה אפלה,



אשאלה את-פי האדמה ואבך הרבה בכה אל-חיקה:



הגידי לי, אמי-אדמה, רחבה, מלאה וגדולה –



מדוע לא-תחלצי שדך גם-לי נפש דלה שוקקה?

דמיה מסביב. השמש אל-קצבי ההרים ירדה.



מסגר בחומת שבלים גבהות, העטרות משעולי,



ומעטף ונחבא בצלן הדק – נוגה חרש אצעדה,



על-ראשי שמים טהורים, וקמה מימיני, משמאלי.

וערפלי הטהר ימוגו, ימסו במרום הרקיע,



צלליהם הדקים יזחלו וירחפו על-פני השבלים,



יעמו את-זהב תלתליהן, ורוח חרישית תניע



בלט את-הקמה הנמה, החלמה בין אורות וצללים.

פתאם נעור רוח ויך בשבלים,



ותתחלחל הקמה, ננערה, נרעשה;



שבליה המלאות כבני צאן מבהלים



הפנו נסו אל-ארץ חדשה.

וכגלי ים מן-ההר אל-הבקעה נצנפו,



מן-הבקעה לכרמל נבהלות ברחו,



ומשם הלאה-הלאה במרוצתן שטפו,



ובהמלה נעימה השתפכו.

מה-תדדון, קני זהב, שבלי-פז תשקו?



מי ירעישכם כארבה וירומם גליכם?



למה תזו ניצוצות, זיקות אור תזרקו



על-הצפרים המרחפות עליכם?

התנהרו למקום שהעבים יסעו?



שיפוח היום, שינוסו הצללים?



הלמקום שהחלומות נפשנו ישאו



אתן נסות נחפזות, שבלים?

כעני אעמד לפני הוד הקמה המאירה ושמחה,



ואדע אך-עתה את-עניי מה רב, הה, אך-עתה אראנו!



לא ידי עצבוכן, שבלים, לא ידי קומתכן טפחה,



לא-כחי פזרתי בזה, לא אני אצברנו;

לא רסיסי זעתי את-מגרפות אדמתכן השחרה הרטיבו,



אף לא תפלתי הורידה את-מטר השמים על-נירכן,



לא עיני הרהיבו מלאות ראשיכן, לא לבי הרחיבו,



אף לא הידד שירי יזעזע מנוחתכן ויפל על-קצירכן –

ובכל-זאת יקרתם לי, שדות, יקרתם לי שבעים ושבעה,



מאז תזכירוני את-אחי הרחוקים, העובדים בית אמי,



שאולי ברגע הזה ישאו קולם מראש הר וגבעה,



וענו גם-הם את-ברכתי, השלוחה אליהם מעמי.

תרנ"ד.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4192