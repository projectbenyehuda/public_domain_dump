


	
	יש שיתגעגע הלב
	



על-פי הינה




יש שיתגעגע הלב על השנים

השקטות, השלוות, שהיו מלפנים,

עת ישן בדממה היקום, והאדם

התנמנם שבע שלוה ורך וירדם.

ועתה מה עצמו הטרדות, מה רבו!

הן כל הענינים כה רחבו נסבו,

כאלו אין אל בשמים מלמעלה

ואשמדי מת בממשלת הלילה.

ואסירי העצלה כלנו מטרח,

אש תאכל הדמים, העור יאכל קרח.

וכבר משממון גוענו כלנו

לולא מעט אהבה שהיה לנו.


  

כתב יד. נדפס בחלקו בספר “ביאליק, חייו ויצירתו” מאת פ' לחובר, עמ' 142, ובמלואו ב“כתבים גנוזים” בהוצאת בית ביאליק ודביר






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7493