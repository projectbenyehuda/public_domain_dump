


	
	שירת ישראל
	




אדני לא קראני לתרועת מלחמה,

גם ריח מלחמה מאד יחתני;

אלפת כי־אשמע קול חצצרה ברמה –

וכנור וחרב – לכנור הנני.


  


אך אשרי הגבור החי על־חרבהו,

שישלח את־ידו להלמות עמלים;

ואוי לו למשורר שחלל לבהו,

השר את־שירותיו על־לבות ערלים.


  


כי מה־שיר ישראל בגולה – ציץ יבש,

ציץ עלפה, שטל אור את־עליו לא ירטב,

זרע גד אשר נפל אל־רפש ועבש,

פקעה ששלפה ויבשה במרתף.


  

ניסן, תרנ"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3365