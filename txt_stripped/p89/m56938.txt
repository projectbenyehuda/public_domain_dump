


	
	מלשינות המן וגזרת אחשורוש
	




כג “ויאמר המן למלך אחשורוש
ישנו עם אחד מפזר ומפרד בין העמים בכל מדינות
מלכותך ודתיהם שנות מכל עם ואת דתי המלך אינם
עשים” (אסתר ג, ח) – אמר רבא: אין מי שיודע לספר
לשון הרע כהמן. אמר לו המן לאחשורוש: בוא
והתגרה בהם. אמר לו: מתירא אני, שכל המתגרה
בהם אלהיהם עושה עמו דין. אמר לו: ישנו מן
המצוות. אמר לו: יש צדיקים ביניהם, שיבקשו
עליהם רחמים. אמר לו: “עם אחד” הם. ושמא תאמר:
אעשה קרחה במלכות – “מפזר”, מפזרים הם בין
העמים. ושמא תאמר: יש מהם פרות – “ומפרד”,
כפרדה זו שאינה עושה פרות. ושמא תאמר: חוץ
למלכות הם ואי אתה יכול להם – “בכל מדינות
מלכותך”. “ודתיהם שנות מכל עם” – שאינם אוכלים
עמנו ואינם שותים עמנו ואינם מתחתנים בנו.
“ואת דתי המלך אינם עשים” – שמוציאים כל השנה
בשה“י פה”י, אומרים: שבת היא, יום טוב הוא ואין עושים
עבודת המלך. התחיל לחשב ימים טובים: חג המצות,
שבועות, סכות, ראש השנה, צום כפור. אמר הקדוש
ברוך הוא: רשע! אתה מפיל עין רעה במועדיהם
שלהם – הרי אני מפילך לפניהם ומוסיפים להם מועד
אחד על מפלתך. “ולמלך אין שווה להניחם” (שם) –
שאוכלים ושותים ומבזים את המלך: אפלו נפל זבוב
בכוסו של אחד מהם זורקו ושותה, ואם אדוני המלך
נוגע בכוסו של אחד מהם – חובטו בקרקע ואינו
שותה, ולפיכך “אם על המלך טוב יכתב לאבדם
ועשרת אלפים ככר כסף אשקול… להביא אל גנזי
המלך” (אסתר ג, ט).
“ויאמר המלך להמן הכסף נתון לך
והעם לעשות בו כטוב בעיניך” (שם שם, יא) – אמר ר'
אבא: משל של אחשורוש והמן למה הדבר דומה?
לשני בני אדם: אחד יש לו תל בשדהו, ואחד יש לו
חריץ בתוך שדהו. אמר בעל התל: מי יתן לי חריץ זה
בדמים; ובעל החריץ אומר: מי יתן לי תל זה בדמים.
לימים נזדוגו זה אצל זה. אמר לו בעל החריץ לבעל
התל: “מכר לי תלך”. אמר לו: “הלואי, טל אותו
בחנם” (מגילה יג ע“ב-יד ע”א).




לספר לשון הרע – להשמיץ.

התגרה בהם – הילחם בהם.

ישנו מן המצוות – דורש “ישנו (עם)” מלשון שינה, שהעם לא קיים מצוות, כאדם ישן.

עם אחד הם – והם ערבים זה לזה, ועל כן אין בכוח מיעוט הצדיקים להגן על הרוב החוטא.

אעשה קרחה – אותיר (על ידי השמדת היהודים) אזור שלם בלא תושבים.

פרות – תועלת ורווח.

כפרדה – והיא בהמה שאינה יכולה להוליד.

חוץ למלכות – מחוץ לגבולות הממלכה.

יכול להם – להתגבר עליהם.

מוציאים – מבזבזים (זמן).

שה“י פה”י – כנראה צריך להיות: “שהי פהי”, שיהוי ודחייה
(בשל החגים והמועדים הרבים שבלוח השנה היהודי). אך המסורת דורשת מילים אלו
כראשי תיבות וכלשון תירוץ: “שבת היום, פסח היום”.

מפיל עין רעה – מקנא.

זורקו – את הזבוב.

חובטו – משליכו (שכן על פי ההלכה, יין שנגע בו נוכרי אסור בשתייה).

תל – ערימת עפר.

חריץ – מעין תעלה.

בדמים – בכסף.

נזדוגו – נפגשו.

טל – קח.

*






כד “ויקראו ספרי המלך…
ויכתב… ונשלוח ספרים” (אסתר ג, יב–יג) – ומה כתבו
באותם ספרים?

“כל העמים, האמות והלשונות, שלומכם
ישגה! יהא ידוע לכם, שאדם אחד בא לפנינו, לא
ממקומנו ולא מאדמתנו, מזרע עמלק הוא, בן גדולי
עולם והמן שמו, ושאל ממנו שאלה קטנה וקלה,
אמר: עם אחד יש בינינו, נבזים מכל העמים ורוחם
גסה, מוכנים לתקלה ולקלקלה, מלעיגים עלינו
ושמחים ברעתנו, וקללת המלך שגורה בפיהם ערב
ובקר וצהרים. וכך הם אומרים: ‘ה’ מלך עולם ועד
אבדו גוים מארצו' (תהלים י, טז). ועוד אומרים: ‘לעשות
נקמה בגוים תוכחות בלאמים’ (שם קמט, ז). וכפויי
טובה הם. בואו וראו מה עשו לאותו עני פרעה:
כשירדו למצרים קבלם בסבר פנים יפות והושיבם
במיטב הארץ, וזן אותם בשני רעבון והאכילם מכל
טובה. בקש שיבנו לו פלטין אחת, ובאו עליו
בעלילה ואמרו לו: “נלכה נא דרך שלשת ימים
במדבר ונזבחה לה' אלהינו” (שמות ה, ג), אחר כך
אנו חוזרים; רצונך, השאילנו כלי כסף וכלי זהב
ושמלות. והשאילום כספם וזהבם וכל בגדיהם
הטובים, וטענו כל אחד כמה חמורים עד שנצלו את
מצרים וברחו להם. רדף פרעה אחריהם להשיב את
ממונו, הוא וכל מחנהו. מה עשו לו? היה עמהם אדם
אחד ושמו משה בן עמרם ובכשפיו נטל מקל אחד
ולחש עליו והכה בו את הים עד שחרב, ונכנסו
כלם ביבשה בתוך הים ועברו כלם – ואיני
יודע במה עברו ובמה יבשו המים. כיון שראה
פרעה כן, אף הוא נכנס אחריהם – ואיני יודע במה
דחפוהו בתוך הים, וטבע הוא וכל חילו בים, ולא
זכרו הטובה שעשו להם.”






ישגה – ירבה.

לתקלה ולקלקלה – למכשול ולרעה.

שגורה – מצויה באופן קבוע.

עני – מסכן.

בשני רעבון – בשנות הרעב.

פלטין – ארמון.

עלילה – טענת שווא.

נצלו – רוקנו.

נטל – לקח.

חרב – יבש.

*






"ומה עשו לעמלק אבי אבא? כשעלו מן
הים הלך אצל בלעם לטל עצה הימנו, אמר לו: ראה
מה עשתה אמה זו למצרים! ומה למצרים, שעשו להם
כמה טובות – כך, לשאר אמות – על אחת כמה וכמה!
היאך אתה יועצני? אמר לו בלעם: לך ועשה עמם
מלחמה, ואם אתה לא תוכל להם אין כל בריה יכולה
להם, לפי שהם תלויים בזכותו של אברהם, ואף אתה
כן. מיד בא עליהם למלחמה. מה עשה אותו משה פרנס
שלהם? היה לו תלמיד אחד, יהושע בן נון שמו,
אכזרי בלא רחמים. אמר לו אותו משה: ‘בחר לנו
אנשים וצא הלחם בעמלק’ (שמות יז, ט) – ואיני יודע
אותם אנשים שבחר אם בעלי כשפים הם אם גבורי
מלחמה. ואותו משה נטל מקל בידו – ואיני יודע מה
עשה בו, ונטל אבן וישב עליה – ואיני יודע מה היה
לוחש, עד שרפו ידיהם של עם עמלק ונפלו לפניהם
הרוגים. באו על סיחון ועוג – גבורי עולם היו, שאין
כל בריה יכולה לעמד בפניהם – ואיני יודע במה
הרגום. ומה עשה יהושע תלמידו של אותו האיש?
הכניס את ישראל לארץ כנען, ולא דיו שנטל את
ארצם אלא שהרג מהם שלשים ואחד מלכים וחלק את
ארצם לישראל, ואפלו אותם הגבעונים שהשלימו
להם כבשום לעבדים ולשפחות. בא עליהם סיסרא
והמונו – ואיני יודע מה עשו לו – ונחל קישון גרפם
ושטפם והשליכם לים הגדול.

והיה להם מלך ראשון, שאול שמו, והלך
ונלחם בארץ אבי אבא עמלק והרג מהם מאה אלפים
פרשים ביום אחד, ולא חמל על איש ואשה ועל עולל
ויונק – ואיני יודע במה הרגם. ומה עשו לאגג
זקני, שחמלו עליו בתחלה? לסוף בא אדם מהם
ושמו שמואל, חתכו ונתן בשרו מאכל לעוף השמים
– ואיני יודע במה הרגו מיתה משנה כזאת. אחר כך
היה להם מלך אחד, דוד בן ישי שמו, והיה משחית
ומכלה את כל הממלכות ולא היה חומל עליהם. ועמד
אחריו שלמה בנו ובנה להם לישראל בית אחד וקרא
לו בית המקדש – ואיני יודע מה היה להם בתוכו.
כשבאים עליהם למלחמה הם נכנסים בתוכו
ומכשפים בתוכו, וכשהם יוצאים ממנו – הורגים
ומחריבים את העולם. ולא היתה מדה טובה שלא
נתגאו בה. ומתוך טובה יתרה שהיתה להם לא
חשבו כל אמה ולשון בעיניהם. וכשהזקין אותו
אלוה שלהם בא עליהם נבוכדנאצר ושרף אותו בית
שלהם ולא הועילו להם כשפיהם: מהם הרג ומהם
השליך בשלשלאות של ברזל והגלם מעל אדמתם
והביאם בינינו, ועדין לא שנו מעשיהם המכערים,
ואף על פי שהם בגלות בינינו – מלעיגים עלינו ועל
יראתנו ותועבה אנו בעיניהם. ועכשו הסכמנו
כלנו לדעה אחת והפלנו גורלות לאבדם מן העולם.
ונפל עליהם הגורל בחדש אדר בשלושה עשר בו.
ועכשו כשיגיעו אליכם האגרות הללו תהיו
מזמנים לאותו היום: הדורך קשתו – ידרך,
והנוטל חרב – יטל, ועמדו להרג ולהשמיד את כל
היהודים שביניכם מנער ועד זקן, טף ונשים ביום
אחד, ולא תשאירו מהם שריד ופליט".




אבי אבא – שכן המן היה מזרע עמלק.

לטל – לקחת, לקבל.

ומה למצרים… כך – אם למצרים עשו כך.

היאך אתה יועצני? – מה אתה מציע לי לעשות?

אף אתה כן – גם עמלק הוא מצאצאי אברהם (בראשית לו, יב).

פרנס – מנהיג.

רפו ידיהם – נחלשו.

השלימו להם – כרתו עמהם ברית שלום.

חמל – ריחם.

לא חשבו – לא החשיבו.

יראתנו – אלוהינו.

דורך – מותח.

*






וזו האגרת שכתב המן האגגי ושלח לכל ממלכות הארץ ולכל גדולי אמות העולם:

“אני גדול המלך ושני לו, ראש לסגנים
ומבחר שבגדולי המלכות, הסכמתי אני וכל
אפרכין וכל שרי המלך, הפחות והסגנים
והאחשדרפנים, הסכמנו כלנו בעצה אחת, בפה
אחד ובדבור אחד ובלשון אחת, כתבנו ברשות
המלך אחשורוש וחתמנו בטבעתו שלא להשיב,
על עסק הנשר הגדול, שהיו כנפיו פרושות על כל
העולם כלו, ולא היה עוף בהמה וחיה יכולים לעמד
בפניו, עד שבא הארי הגדול והכה את הנשר מכה
גדולה, ונשברו כנפיו ונמרטו אגפיו ונתקצצו
רגליו, ונעשה כל העולם כלו בנחת, בשלוה
והשקט מיום שנדד מקנו עד היום הזה. ועכשו
אנו רואים שהוא רוצה לגדל נוצה ואגפים ורוצה
לכסות אותנו ואת כל העולם כלו, כדרך שכסה
ושסה את אבותינו הראשונים. לכן נקבצו כל גדולי
מלכי מדי ופרס מרשות המלך אחשורוש וכתבנו
לכם להיות כלנו בעצה אחת, להכין פחים לנשר זה,
ללכדו קדם שיגדל כוחו ויחזר אל קנו. וראינו
למרט אגפיו ולשבר כנפיו ולהאכיל בשרו לעוף
השמים, ולבקע ביציו ולפצע אפרוחיו, ולעקר
זכרו מן העולם. ולא תהא עצתנו כעצת פרעה,
שגזר על הזכרים והניח את הנקבות, ולא כעמלק,
שהרג נחשלים שבהם והניח גבוריהם, ולא
כנבוכדנאצר, שהגלם והניחם והושיבם על כסא
מלכותו, ולא כסנחריב, שהגלם אל ארץ כארצם, אלא
הסכמנו ברוח ברורה להרג ולאבד את כל היהודים
מנער ועד זקן, ולא יהיה להם לא זכר ולא שם ולא
זרע בעולם, שלא יעשו בנו כדרך שעשו
בזקנינו ובאבותינו, שכל מי שעשה עמהם טובה לא
גמלוהו אלא רעה”.




אפרכין – שרי מחוזות.

פחות, אחשדרפנים – שרים בממלכת פרס (אסתר ג, יב).

עסק הנשר – עניין הנשר (סמל לעם ישראל).

הארי הגדול – הוא נבוכדנאצר, מחריב המקדש.

אגפיו – כנפיו.

שסה – בזז.

פחים – מלכודות.

לפצע – לפצח, לכתוש.

הניח – השאיר (בחיים).

נחשלים – מי שנותרו מאחור, החלשים שבעם.

על כסא מלכותו – ליד כס המלכות, כיועצים, כגון דניאל.

*






בשעה שנחתמו אותן האגרות ונתנו
ביד המן, יצא המן מפלטין של מלך שמח, הוא וכל
בני חבורתו אחריו. פגע בהם מרדכי. ראה שלושה
תינוקות שהיו באים מבית הספר ורץ אחריהם.
וכשראה המן וכל חבורתו שהיה מרדכי רץ אחרי
התינוקות הלכו אחריו לדעת מה ישאל מהם. כיון
שהגיע מרדכי אצל התינוקות שאל לאחד מהם: פסק
לי פסוקך. אמר לו: “אל תירא מפחד פתאם ומשאת
רשעים כי תבא” (משלי ג, כה). פתח השני ואמר: אני
עמדתי היום מבית הספר בפסוק זה: “עצו עצה ותפר,
דברו דבר ולא יקום, כי עמנו אל” (ישעיה ח, י). פתח
השלישי ואמר: “ועד זקנה אני הוא ועד שיבה אני
אסבל, אני עשיתי ואני אשא ואני אסבל ואמלט”
(שם מו, ד). כיון ששמע מרדכי כך שחק ושמח שמחה
גדולה. אמר לו המן: מה אמרו לך התינוקות הללו
שצחקת? אמר לו: בשורות טובות בשרוני, שלא
אפחד מן העצה הרעה שיעצת עלינו. מיד כעס המן
הרשע ואמר: אין אני שולח יד תחלה אלא
בתינוקות הללו.

אמר לו המן לאחשורוש: אלוהיהם של
אלו שונא זמה הוא: הושב להם נשים ועשה להם
משתה, וגזר עליהם שיבואו כלם ויאכלו וישתו
ויעשו כרצונם. גזר המלך כך. מיד עמד מרדכי
והכריז ואמר: בני, אל תלכו לבית המשתה של
אחשורוש, שלא יהא פתחון פה לשטן עליכם.
הניחו דברי מרדכי והלכו כלם לבית
המשתה.

אמר ר' ישמעאל: שמונה עשר אלף וחמש
מאות איש הלכו לבית המשתה ואכלו ושתו
ונשתכרו וקלקלו והסיחו דעתם מחרבן בית
מקדשם. מיד עמד שטן והשטין עליהם לפני הקדוש
ברוך הוא ואמר לפניו: רבונו של עולם, עד מתי
תדבק באמה זו, שהם מכעיסים לפניך? אם רצונך,
אבד אמה זו מן העולם! אמר לו הקדוש ברוך הוא:
תורה מה תהא עליה? אמר לפניו: רבונו של עולם,
תסתפק בעליונים. אף הקדוש ברוך הוא השוה
דעתו לכך. באותה שעה אמר: למה לי אמה זו
שבשבילה רבו עלי כמה כעסים! “אשביתה מאנוש
זכרם” (דברים לב, כו)! מיד אמר הקדוש ברוך הוא
לשטן: הבא לי מגלה ואכתב עליה כליה! הלך
השטן והביא לו מגלה – וכתב וחתם.

מיד יצאה התורה בבגדי אלמנות ונתנה
קולה בבכי לפני הקדוש ברוך הוא. ולקול בכיתה
צעקו מלאכי השרת ואמרו לפניו: רבונו של עולם,
אם אין ישראל בעולם – אנו למה? כיון ששמעו
חמה ולבנה כך אספו נגהן, ושמים וארץ וכל
מעשה בראשית מתאבלים.

באותה שעה רץ אליהו, זכור לטוב,
בבהלה אצל אבות העולם ואצל נביאים הראשונים ואמר
להם: אבות העולם, שמים וארץ וכל צבא מרום בוכים
במר נפש וכל העולם אחזו חיל כיולדה – ואתם
שוכבים במנוחה? אמרו לו: על מה? אמר להם: מפני
שנגזרה על שונאי ישראל כליה. אמרו לו אברהם
יצחק ויעקב: אם נחתמה גזרתם מה אנו יכולים
לעשות? חזר אליהו ובא אצל משה ואמר לו: אי, רועה
נאמן, כמה פעמים עמדת בפרץ לישראל ובטלת
גזרתם לבלתי השחית – מה תענה על הצרה הזאת?
אמר לו משה: כלום יש אדם כשר באותו הדור? אמר
לו: יש, ושמו מרדכי. אמר לו: לך והודיעו, כדי
שיעמד בתפלה הוא משם ואנו מכאן. אמר לו: רועה
נאמן, כבר נכתבה אגרת כליה על ישראל וכבר
נחתמה. אמר לו משה: אם בטיט היא חתומה – תפלתנו
נשמעת, ואם בדם – מה שהיה היה. אמר לו: בטיט היא
חתומה. אמר לו משה: לך והודע למרדכי. מיד הלך
והודיע למרדכי.




פגע – פגש.

פסק לי פסוקך – מה הפסוק שלמדת היום?

עמדתי – קמתי לצאת.

שולח יד – פוגע.

זמה – זנות וקלות ראש.

פתחון פה – סיבה לקטרג.

הניחו – התעלמו, זנחו.

קלקלו – חטאו במעשי זימה.

הסיחו דעתם – השכיחו, לא זכרו.

עליונים – צבא המרום, המלאכים (שהם יעסקו בתורה).

השוה דעתו לכך – הסכים.

בשבילה – בגללה.

כליה – השמדה מוחלטת.

אספו נגהן – כיבו את אורם.

אחזו חיל כיולדה – סבל כאבים כאישה יולדת.

שונאי ישראל – עם ישראל (שינוי הלשון נעשה כדי לא לפגוע בכבודו של העם).

עמדת בפרץ – הגנת.

תענה – תאמר.

טיט – חימר, חומר שניתן למסמסו.

מה שהיה היה – ואין דרך לשנות את הגזירה.

*






“ובכל מדינה ומדינה מקום אשר דבר
המלך ודתו מגיע אבל גדול ליהודים” (אסתר ד, ג) –
למה נקרא אבל גדול? שדרכו של אבל יום ראשון הוא
קשה, וכל מה שהוא הולך הוא פוחת, אבל האבל הזה
כל מה שהוא הולך היה מתקשה, שהיה אדם אומר: מחר
אני נהרג.

“וייטב הדבר לפני המן ויעש העץ” (שם
ה, יד) – מה עשה? הלך וקצץ ארז מגנת הביתן
והוציאו בהלל וזמר והעמידו על פתח ביתו. ואמר:
למחר בשחרית אתלה מרדכי עליו. וכיון שהעמידו –
מדד עצמו עליו. השיבתו בת קול ואמרה: נאה לך
העץ, מתקן לך העץ מששת ימי בראשית.

לאחר שעשה העץ, הלך אצל מרדכי
ומצאו שהיה יושב בבית המדרש והתינוקות
יושבים לפניו, ראשיהם מפלשים באפר ושקים
במתניהם ועוסקים בתורה וצועקים ובוכים. מנה אותם
ומצאם שנים ועשרים אלף. נתן קולרים בצואריהם
ושלשלאות של ברזל ברגליהם. הפקיד עליהם
שומרים ואמר: למחר אני שוחט הללו תחלה ואחר
כך אני תולה את מרדכי.

היו אמותיהם של התינוקות באות
ומביאות להם לחם ומים ואומרות להם: בנינו, אכלו
ושתו קדם שתמותו למחר ואל תמותו ברעב. מיד
היו מניחים ידיהם על ספריהם ונשבעים: בחיי
מרדכי רבנו, לא נאכל ולא נשתה, אלא בתעניתנו
נמות עיפים. והיה כל אחד גולל ספרו ומחזירו
לרבו ואומרים: סבורים היינו, שבזכות התורה
נאריך ימים, ועכשו שלא זכינו – טל ספרך
מידינו. געו כלם בבכיה. והיו האמות גועות
כפרות מבחוץ ובניהן כעגלים מבפנים, עד שעלתה
שועתם למרום. ושמע הקדוש ברוך הוא קול בכיתם
בסוף שלוש שעות בלילה. באותה שעה עמד הקדוש
ברוך הוא מכסא דין וישב על כסא רחמים ואמר: מה
קול גדול זה שאני שומע כגדיים וטלאים? עמד משה
רבנו לפניו ואמר: רבונו של עולם, לא גדיים ולא
טלאים הם, אלא קטני עמך הם, ששרויים בתענית
היום שלושה ימים ושלושה לילות – ולמחר עומדים
לשחיטה כגדיים וטלאים. מיד נתגלגלו רחמיו של
הקדוש ברוך הוא ושבר את החותמות וקרע את
האגרות – והפיל על אחשורוש בהלה באותו לילה.
(אג“א, פרקים ג-ד; אסת”ר ז, יג; שם ט, ד; אב“ג, פרקים ג-ה; ילק”ש לאסתר,
תתרנד; שם, תתרנז).




שהוא הולך – מתקדם בזמן.

הביתן – שבארמון (אסתר א, ה).

מדד עצמו – לבדוק מה גובה העץ.

מתקן – מיועד, מוכן.

מפלשים – מכוסים.

קולרים – טבעות ברזל.

עיפים – צמאים.

געו – פרצו.

כפרות מבחוץ וגו' – כמו פרות שהופרדו מבניהן, והן מחוץ לרפת והם בתוכה.

שלוש שעות בלילה – רבע הלילה.

נתגלגלו רחמיו – התגברו הרחמים (על מידת הדין).

באותו לילה – שנאמר “בלילה ההוא נדדה שנת המלך” (אסתר ו, א).

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56938