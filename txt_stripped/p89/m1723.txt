


	
	ידעתי, בליל ערפל
	




ידעתי, בליל ערפל ככוכב אכבה פתאם

ולא ידע כוכב את-קבורתי,

ואולם חרוני עוד יעשן אחרי כפי הר-פרצים

אחרי כבות להבו,

ויחי ביניכם כל-עוד ימי הרעם בגלגל

וזעף גלים באקינוס.

הה, מי יתן ויאצר גם יגונכם הגדול

בחיק העולם כלו,

ורוו ממנו ערבות שמים וערבות שדי,

כוכבים ודשאים,

וחי בהם, ויפעמם, ונושן והתחדש עמם,

וכמוהם יבל וישוב ויפרח,

ובלא-שם ובלא-דמות ובלא ארץ מולדת

לעד חמסכם עד-דור אחרון יעמד,

ובלא קול ודברים אל-השאול ואל-השמים יצעק

ויעכב את-גאלת העולם;

ובזרח לקץ הימים שמש רמיה של צדקת שוא

על קברי חלליכם,

ונס החנפה, חמוץ דמיכם, בחצפה כלפי שמים

על-ראשי זבחיכם יתנופף,

וחותם אלהים המזיף חרות על-הנס

את-עיני השמש ינקר,

ומחול רגל גאוה ותרועת חג השקר יזעזעו

את-עצמותיכם הקדושות בקבר –

ורעד זהר הרקיע וקדר פתאם ביגונכם,

ונהפך השמש לכתם דמכם הנקי,

אות קין על מצח העולם ואות כשלון

לזרע אלהים השבורה,

וכוכב אל-כוכב יחרד: הנה השקר הנורא!

הנה היגון הגדול!

ואל נקמות, פצוע בלבבו, יקום וישאג –

ובחרבו הגדולה יצא.


  

טבת, תרס"ו, אודיסא.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1723