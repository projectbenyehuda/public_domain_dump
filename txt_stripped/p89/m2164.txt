


	
	והיה ביום ההוא
	




והיה ביום ההוא

ועמד מלך תקיף. יתנשא כאל נערץ,

בוטח עז כנמר וכגור אריה נאדרי,

ומכף רגל גאותו ועד ראש נזרו מלך.

ניד עפעפו צו ומשלח אצבעו פקדה.

גבהות כל-קומה זקופה תחת מבטו תשח.

וצעד בהדר מלכות, כהדומו ידרך ארץ,

יכבד מקום רגלו, מחריש יגש אל-כסאו,

יחזק שרביט זהבו ועטרתו בראשו ישים,

ומחריש יעלה אל-כסאו וישב ואמר: המשל!

אז תצוף שפעת עז ורוח ממשל תשפך

עד קצות רחבי ארץ, על-כל-בשר ורוח,

כמים לים מכסים וכמלאת אויר ארץ.

ולא יאמר עוד אמת וצדק, כי אם משל והכנע

ולא יאמר עוד טוב ורע, כי אם משל והכנע,

ולצדק ורשע לפנים יקרא היום משל והכנע.

ויצאו פסחים וחפשו ועורים בידים יגששו,

אי רוח כמלא קטנם, דק ושחק מאזנים,

לנוח שבטם עליו, לשפך נטף ממשלתם.

ונכבשו כל-אפסי ארץ עד-אין מקום

ונגש לב בלב מאפס ידים,

ורדתה נפש בנפש וכבש רצון את רצון

והגיג את הגיג יהדך והרהור להרהור יתכחש,

וצמאו ורעבו יחדיו צמא ורעב לא-ישברו,

ותאוה לא תמלא תדליקם: ממשל, ממשל, ממשל.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2164