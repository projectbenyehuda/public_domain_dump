


	
	נושנות
	




"כעינים קרצים שמה

בשמים אורים זכים…"

– בעיניהם פז הכרובים

צופים בנו מן־החרכים.


  


"סביב ימתח הירח

חוטי אור ככסף זכו."

– מקרניהו, יונה תמה,

שערות ראשך יפו, רכו.


  


"שם כגלי שיש טהור

צפים גזרי עבים צחרות."

– מן העבים, חמדת לבי,

מעלות רוחך זכות, טהרות.


  


"רסיסי לילה תלוים שמה

בין עשבים, ומזהירים."

– שתי עיניך יפו, ארו

גם מרסיסים, מספירים.


  


"חרש שוקק פלג שמה

רוח ישב – קטרת כליל."

– נשמת אפך – רוח עדן,

קולך – המית פלג, חליל.


  


"שם הזמיר יפצח רנה,

מה רוממה היא, כבירה!…"

– לילה צוי חסדך אתי,

האהבה מקור השירה.


  


"היאריך, דוד לבבי,

היאריך ליל עדנים?"

– דברים אלה, נערה פתה,

מה־ישנים הם נושנים!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8516