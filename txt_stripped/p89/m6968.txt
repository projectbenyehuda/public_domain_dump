


	
	חושו רופאים
	




חושו, רופאים, חולה אנוש



שוכב פה על מטתהו.



אש קדחת אחזה מוסדי



גוו סביב ותלהטהו.


  


בשרו כחש, כלה שארו,



יבש מחו, עצמו חרה.



אמרו, רופאים, אם יש תקוה



לצולעה לנשברה…





למה תחשו, האזלת ידכם



להעלות לו ארכה?



נחלה נחלה מכתך,



עם מענה, דך, מדכא.


  


אין לא אגרוף יד ואבן



אל המטה הפילונו.



גלות, עבדות, לחם עני



הנה הן החלי דכאונו


  


אוי איך אמאס, איך אתעב



פה משכבי על מטתי.



הן הכסתות רכו חמו



אך תרבינה את זעתי


  


אלי, אבי, תן מה תתן



כח מצער לי חלכה,



אקום ארד מן המטה



על משענתי אתהלכה.


  


אלך לתור לי מנוח



אלי ארץ לי נשקפה.



ארפד מצעי עלי דשא



אור, אור שם אשאפה.


  

כתב יד מן העיזבון






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6968