


	
	שני הפועלים אשר הרסו לראות במערה
	




ואנשי ירושלים משבי הגולה יספרו על קברות מלכי בית דוד כדברים האלה: ימים רבים אחרי גלות הארץ לא ידע איש מקום קברות המלכים איהו, כי בגבר החרבן בארץ נשכח המקום מלב ויאבד כל-זכר לו.



ויהי מקץ ימים רבים ויבא הכמר הגדול מן הגוים המושלים בירושלים לבנות לו בית תפלה. וישכר פועלים, ויצום ליסד את-הבית באבני החרבות אשר בהר ציון, עיר דוד, הוא מקום קברי מלכי בית דוד לפנים. וילכו שמה שנים מן הפועלים להסיע אבנים, ויהי הם מרימים אבן אחת גדולה, והנה פי מערה תחתה. ויאמרו איש אל אחיו; הבה נרדה אל המערה ונחפשה בה. אולי נמצא שם מטמון. ויעשו כן וירדו בפי המערה, וילכו במחלה מתחת לארץ ויבאו עד ארמון גדול. והארמון בנוי על עמודי שיש ומצפה כסף וזהב, ושלחן זהב עומד בו, ושרביט זהב ועטרת זהב על השלחן, וארונות אבן סגורים עומדים שם איש על-יד אחיו, הם הארונות אשר נתנו בהם עצמות מלכי יהודה, ארון למלך, ארון למלך. ויהרסו שני הפועלים לבא הארמונה פנימה, ותגח פתאם רוח סערה ותשליכם מפתח הארמון וחוצה ותפילם ארצה, וישכבו כמתים עד הערב. עוד הם שוכבים והנה קול באזנם:



“קומו, צאו מן המקום, פן תספו.”



ויתחזקו לקום, ויצאו דחופים ומבהלים מן המערה ויבאו ויגידו לכמר את-כל-הדברים.



ושם בירושלים איש יהודי חסיד, מאבלי ציון, רבי אברהם שמו. וישלח הכמר לקרא לו וישאלהו לפשר המראה אשר ראו הפועלים במערה.



ויאמר החסיד:



“אין זאת כי-אם מערת קברי מלכי בית דוד, ולא טוב בעיני אלהים כי-יהרסו זרים אליה.”



ויצו הכמר וישיבו את-האבן אל פי המערה ויסתמוה, לא השאירו בה בלתי-אם ארבה אחת. ויעלם כל-אשר במערה מעיני אדם עד היום הזה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5991