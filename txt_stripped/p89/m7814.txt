


	
	[הקיץ גוע]
	




הקיץ גוע מתוך זהב וכתם



ומתוך הארגמן



של-שלכת הגנים ושל-עבי ערבים



המתבוססות בדמן.


  


ומתרוקן הפרדס. רק טילים יחידים



וטילות יחידות



ישאו עינם הנוהה אחרי מעוף האחרונה



בשירות החסידות.


  


ומתיתם הלב. עוד מעט ויום סגריר



על-החלון יתדפק בדממה:



"בדקתם נעליכם? טלאתם אדרתכם?



צאו הכינו תפוחי אדמה."



תרס"ה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7814