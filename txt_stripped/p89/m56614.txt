


	
	סוף ארבעים שנה במדבר
	




קכג ערב תשעה באב כל־אותן השנים
שהיו ישראל במדבר היה משה מוציא כרוז בכל
המחנה ואומר: צאו לחפר, צאו לחפר! והיו יוצאים
וחופרים להם קברות ולנים בהם. בשחרית היה כרוז
יוצא ומכריז: יבדלו החיים מן המתים! היו עומדים
ומוצאים עצמם חסרים חמשה עשר אלף – עד שחסרו
ששים רבוא. ובשנת הארבעים האחרונה עשו כן
ועמדו ומצאו עצמם שלמים. אמרו: שמא טעינו
בחשבון החדש? חזרו בליל עשירי ולנו כל אחד
ואחד בקברו. למחר עמדו כלם. חזרו עוד בליל אחד
עשר, וכן בשנים עשר ושלושה עשר וארבעה עשר
וחמשה עשר. וכיון שראו שאין אחד מהם מת אמרו:
דומה, שבטל הקדוש ברוך הוא אותה גזרה קשה
מעלינו, ועמדו ועשאוהו יום טוב. וכן שנו חכמים:
לא היו ימים טובים לישראל כחמשה עשר באב
וכיום הכפורים (ירושלמי תענית ד, ו; איכ“ר פתיחתא לג; מד”ש לב,ה).




כרוז – אדם המכריז.

יבדלו – ייפרדו.

מוצאים עצמם חסרים – ספירת האנשים היתה מגלה שלא
קמו מן הקברים 15,000 איש, שהם אחת חלקי ארבעים ממספר היוצאים ממצרים, שהוא
שישים ריבוא (600,000).

שלמים – שלא מת איש.

חשבון החדש – מניין הימים מראש החודש.

אותה גזרה קשה – שנאמר לדור יוצאי מצרים לאחר חטא המרגלים: “במדבר הזה ייפלו פגריכם” (במדבר יד, כט).

שנו חכמים – תענית ד, ח.

*






קכד ארבעים שנה הקיף הקדוש ברוך הוא
את ישראל במדבר, אמר: אם אני מוליכם דרך
פשוטה עכשו, מחזיקים איש איש בשדה ובכרם
ומתבטלים מן התורה, אלא אני מוליכם דרך
המדבר ויאכלו את המן וישתו מי באר והתורה
מתישבת בגופם; ועוד, כששמעו הכנענים
שישראל נכנסים לארץ עמדו ושרפו את הזרעים
ועקרו את האילנות וקצצו את הנטיעות וסתרו את
הבנינים וסתמו את המעינות. אמר הקדוש ברוך
הוא: אני הבטחתי את אברהם להכניסם לארץ מלאה כל
טוב. הריני מעכבם במדבר ארבעים שנה, עד
שיעמדו הכנענים ויתקנו מה שקלקלו (תנחומא בשלח, א).




הקיף – סובב.

פשוטה – ישרה (אל ארץ ישראל).

מתישבת – נבלעת.

באר – ראו קטע קכב.

הזרעים – השדות הזרועים.

סתרו – הרסו.

*






קכה “וכי תבאו אל הארץ ונטעתם” (ויקרא יט,
כג) – תרנגלת זו כשאפרוחיה דקים, היא מכנסתם
ונותנתם תחת כנפיה ומחממת אותם ועודרת
לפניהם, וכשהם גדלים – אם אחד מהם מבקש לבוא
אצלה היא מנקרת לו בראשו ואומרת לו: לך עדר
באשפתך. כך כשהיו ישראל במדבר ארבעים
שנה היה המן יורד והבאר עולה להם והשלו מצוי
להם, וענני כבוד מקיפים אותם ועמוד ענן מסיע
לפניהם, כיון שנכנסו ישראל לארץ אמר להם משה:
כל אחד ואחד מכם יטען מכושו ויצא ויטע לו
נטיעות (ויק"ר כה, ה).




דקים – קטנים.

עודרת – מחטטת באדמה (למצוא מזון).

הבאר, ענני כבוד – ראו קטע קכב.

מכושו – כלי לחפירה באדמה.

*




קכו “אלה מסעי בני ישראל” (במדבר לג, א) –
משל למלך שהיה בנו חולה, הוליכו למקום אחר
לרפאותו, כיון שהיו חוזרים התחיל אביו מונה את
המסעות: כאן ישנו, כאן הקרנו, כאן חששת
בראשך; כך אמר הקדוש ברוך הוא למשה: מנה להם את
כל המקומות, היכן הכעיסוני; לכך נאמר “אלה מסעי”
(תנחומא בובר מסעי, ב).




הקרנו – קיררנו את עצמנו בצל או במים.

חששת – חשת כאב.

המקומות – רשימת תחנותיהם של בני ישראל במסעם במדבר (המנויה בפרק לג של ספר במדבר).










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56614