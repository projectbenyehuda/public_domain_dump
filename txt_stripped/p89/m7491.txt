


	
	דוד נעים זמירות
	




ולדוד המלך כנור תלוי ממעל למטתו כנגד החלונות, ובהגיע חצות הלילה, ונשבה בו רוח צפונית קלה ונפנפה במיתריו, וזעו חרש, ונגן הכנור מאליו. אז יקום דוד ושפך את-נפשו בשירות ובזמירות, ועלתה רנתו אל האלהים עם רננת הכוכבים יחד עד עלות השחר. ובעלות השחר ועלו אליו זקני העם ושריו והביאו לפניו את-כל-דברי העם ומחסוריו הרבים. השמש אך תזרח –– ודוד נצב בראש גבוריו אדיר ואים כאריה בעדת כפירים וצבאותיו כלם ישישו לצאת לקרב.



ויהיו ימי דוד לגבורה ולמלחמה, ולילותיו לשירה ולזמרה. כה משפט דוד כל-הימים.



ויהי היום ויצא דוד לשוח בשדה ולבו טוב עליו מאד, ויזכר את-כל-השירות הרבות אשר שר לאלהים בחייו מעודו ועד היום, וירם לבבו ויאמר:



“אלהים, היש עוד יציר בארץ אשר הרבה לשיר לפניך כמוני?”



עוד הדברים בפיו, וצפרדע נתרה פתאם כנגדו משפת הברכה הקרובה ותתן קול לאמר:



“אל נא ירום לבבך, דוד! שירותי עצמו משירות פיך.”
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7491