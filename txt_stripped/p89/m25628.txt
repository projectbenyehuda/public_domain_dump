


	
	חוה והנחש
	




והנחש היה ערום מכל חית השדה


בראשית ב, א




הנחש: פתחי לי דלתיך, חוה יונתי!

לבקר במעונך הנה באתי!





חוה: מה תעשה פה בלילה?

בליל חשך, נשף ואפלה?





הנחש: פתחי הדלת, יונתי! מהרי!

אחר נשתעה, ודבריך תדברי!





חוה: איכה?! מאפל לא תראה.

פתחתי הדלת, מהר בואה!





הנחש: מה שלומך, תמתי? הן זה מכבר

פניך לא ראיתי, ירח עבר.





חוה: הודות לאל הכל שלום.

אך מה הניעך לבוא הלם?!





הנחש: הן אישך הזקן הנרגן,

מנעך מאכול מעצי הגן?!





חוה: חלילה! רק מעץ הדעת

צוה לבלתי בו געת.





הנחש: ואת, חוה, ידידת נפשי!

התשמעי אל אישך? בושי!

התשמעי אל דברי אישך הסכל

ומעץ הדעת לא תאכל?

עליך לא האמנתי כזאת מעולם

כי תשמעי לדברי אישך החולם.

לאשה חכמה דמיתיך, רעיתי,

אך עתה נוכחתי כי שגיתי.

סלחי, יונתי! אם אמר כזאת

כי אנכי אהבתיך זה לך האות.

שמעי לי, אהובתי, הפעם

ומפרי עץ הדעת טעם.

הבאתי לך מפריו תפוח

מעלה לאף ריח ניחוח,

כמור דרור וראשי בשמים.

אכליהו וייטב לך כל הימים.





ותקחהו חוה מיד הנחש

ורב תודות לבה לו רחש.

ויהי כהתמה לאכל ויהפך לרעל

כי הנחש ארסו בו מהל.

ויהי כי בא בקרבה הארסה

ותפל לארץ והמיתה.


*


אף כי חוה נגזרה מארץ החיים

והנחש עתה קצוץ־הרגלים

אך עוד עתה יזחל הנחש על כרסו

וישלח בחוה את לשונו וארסו.




כתב יד. נכתב תרנ“א-תרנ”ב. פורסם ב“הדאר” תש“ז, גליונות כ”ד-כ"ו






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25628