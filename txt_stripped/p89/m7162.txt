


	
	דוד והמשוגע
	



דוד והמשגע / ח"נ ביאליק



ויהי היום וישקף דוד בעד החלון, וירא והנה איש משגע משוטט ברחוב, ראשו פרוע ובגדיו פרומים, וקהל ילדים רדפים אחריו ומתקלסים בו. ותעבר תלונה על שפתי דוד ויאמר:

“ידעתי ‘מה רבו מעשיך, יי, כלם בחכמה עשית’, על כן טובים ויפים כלם, והחכמה, זהר צלמך, טובה ויפה מכלם, והיא לבדה מותר האדם מן הבהמה. אבל את-השגעון אשר תכה בו את-האדם לכבות נר נפשו ולהבזות צלמו –אותו למה בראת?”

ויאמר לו אלהים:

“דוד, הבמעשה-ידי תתן דפי? בי נשבעתי, כי יבא יום ובקשת לך את-השגעון בכל-לבבך, וגם צעק תצעק אלי לתת לך ממנו, ולוא אך מעט.”

וישמע דוד וישם את-הדבר בלבו.

ויהי כשוב דוד מהכות את גלית-הפלשתי מגת, ותצאנה הנשים מכל ערי ישראל בתפים ובמחולות ובשלישים ותשוררנה לפני שאול ודוד לאמר:


הכה שאול באלפיו



ודוד ברבבותיו.


ויחר לשאול מאד ויאמר:


“נתנו לדוד רבבות ולי נתנו האלפים, ועוד לו אך המלוכה.”


ויהי שאול עוין את-דוד מהיום ההוא והלאה ויבקש תחבלות להמיתו.

ויהי היום ושאול אמר להמית את-דוד, ויברח דוד מפניו ויבא לילה אל ארץ פלשתים עירה גת להסתר-שם, וחרב גלית בידו. ויך לב דוד אותו על אשר בא גתה, כי אמר בלבו: זה תמול הרגתי את-גלית הגתי, ראש גבורי פלשתים, ודמו לא יבש עוד, ואחי גלית עבדים לאכיש מלך גת ושומרי ראשו, ועתה בנפלי בידם וראו חרב גלית בידי – הינקוני? אכן הסכלתי עשה.

עודנו מדבר עם לבו, ואנשי גת תפשו את-דוד ויביאוהו לפני שער מלכם. ויאמרו העבדים למלך:

“הנה נתפש דוד וגם הובא אל שער המלך. הלא זה דוד אשר רצח את-נפש גלית, ולו יענו לאמר: ‘הכה שאול באלפיו ודוד ברבבותיו’. חי דגון, כי היום יומת המרצח!”

ואכיש חשב להציל את-דוד, כי ידע כי אלהים עמו ויירא להתגרות בו, ויען את עבדיו:

“הכרוצח יומת דוד? הלא כגבור במלחמה הכה את-גלית. והלא כן היה דבר גלית עם איש ישראל לאמר: 'אם יוכל להלחם אתי והכני והיינו לכם לעבדים”

ויענוהו עבדיו לאמר:

“אם כן רדה אפוא גם אתה מכסאך וישב דוד תחתיך והיינו לו כלנו לעבדים. והלא כן היה דבר גלית עמו.”

וידם אכיש.

וירא דוד את-נפשו ברע ויירא מאד, וישא עיניו השמימה לאמר: מאין יבא עזרי?

והנה קול אלהים באזניו:

“מה שאלתך, דוד?”

ויזכר דוד את-דבר אלהים על השגעון ויאמר:

“מי יתן והיה לעבדך מעט מן הדבר ההוא …”

ויאמר אלהים:

“הוא אשר דברתי: בז לדבר יחבל-לו.”

ויתן אלהים בלב דוד וישנה טעמו בעיני אכיש ובעיני עבדיו ויתהולל בידם, וירגז, וישחק, ויורד רירו על זקנו, ויתו על דלתות השער לאמר:

ביד המלך אכיש לי מאה רבוא כסף

וביד אשתו הגבירה חמשים רבוא.

ובעלית הקיר אשר לבית אכיש היו עצורות שתי נשים משגעות: בת אכיש ואמה. ובהתהולל דוד – ותשמענה קול הצוחה, ותוצאנה ראשיהן גם הן בעד השבכה, ותקרצנה עיניהן, ותמוללנה באצבעותיהן, ותיבבנה, ותיללנה כאחים וכתנות מדבר, ודוד משתגע וצועק לעמתן, ויהי קול וצוחה ותאניה – אך זועה!

ויגער אכיש בעבדיו ויאמר:

“החסר משגעים אני כי הבאתם את-זה להשתגע עלי? גרשוהו!”

ויצא דוד וימלט, ותנצל נפשו.

אז יאמר דוד בשמחה:

“אלהים, מה טוב השגעון! מעתה ‘אברכה את-יי בכל-עת’ – בעת חכמה ובעת שגעון.”






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7162