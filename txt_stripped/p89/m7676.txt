


	
	הנשר הלבן
	



הנשר הלבן 1 / ח"נ ביאליק


א ואלהים נראה אל שלמה בחלום הלילה ויאמר: שאל, מה אתן לך?



ויאמר שלמה: יי אלהי, אתה המלכת את-עבדך תחת דוד אבי, ואנכי נער קטן, לא אדע צאת ובא, ועמך ישראל עם רב וכבד, ומי יוכל לשפט את-העם הזה? ועתה אם טוב אני בעיניך, ונתת לעבדך לב שומע, לשפט את-עמך ולהבין בין טוב לרע.



ויאמר אלהים: יען אשר שאלת את-הדבר הזה ולא שאלת לך ימים רבים, ולא שאלת לך עשר, ולא שאלת נפש אויביך – הנה עשיתי כדבריך, ונתתי לך לב חכם ונבון, אשר כמוך לא-היה לפניך ואחריך לא-יקום כמוך וגדלתי את-שמך מכל-מלכי ארץ.



וגם על החיה ועל הבהמה ועל העוף תפרש ממשלתך, ושמעת את-לשונם ואת-שיחם, וידעת את-כל-הגיגם; וצוית גם על השדים ועל הרוחות, וחרדו לניד עפעפך ושרתוך, המה משמעתך והמה משלח ידך.



ופתחו אזניך תמיד, ושמעת את-שיחת האילנות ואת-לחש העשבים ואת-רחש השבלים בשדה; וראית ללבב כל-ציץ ופרח ובאת עד חקר תכונתם, וחכמת והשכלת מכל-האדם אשר על פני האדמה.



וייקץ שלמה בבקר – והנה חלום.



ב


ויקם שלמה ויפתח את-חלון היכלו הפונה אל גן מצל, ויתיצב ויבט הגנה עד בוש ורוחו עודנה נפעמה מחלום הלילה.



והגן מלא כלו מצהלות צפרי בקר ותרועת כנפי רננים, רחף פרפרי רקמה והמית זבובי תכלת וכתם. רבבות פיפיות יתנו קול מבין עפאים וברד צלילי עז עם גרגרי זהב שמש יחדו יתכו ארצה. טוסים ותכיים, דוכיפתים ושרקרקים יבשרו במקהלותיהם גבורת שמשמחביון כל-שיח ומחיק כל-צמרת, וטסיות וסנוניות קושטות כחצים הנה והנה לרוח היום וכלם מצפצפים. שטחו להם שטוח מסביב על פני מרבדי דשא רסוסי טל ועל פני ערוגות צצים ומגדלות פרחים, לא ראתה עין כמוהם להדר צבעים, למתק ריח ולתפארת תבנית וקומה. לא תמלא האזן משמע והעין לא תשבע מראות.



עוד שלמה מתענג על המראה, והנה צפור אחת קטנה, כחלת כנפים ואפודת חשן לבן התעופפה מתוך אחד השיחים ובעמדה על ראש אמיר מנגד שסעה את-רעותיה בקולה ותצפצף ותאמר:



“פי-פי-פי המדבר אליכן! הלא שמעתן אם לא ידעתן, אחיותי! מלך נתן לנו, מושל חדש ימשל עלינו! כרוז יצא הלילה במרום לאמר: מלך שלמה בן-דוד! מלך ימלך על כל-הארץ כלה וגם על עוף השמים ימלך, בלעדיו לא תדד צפור כנף ולא תפצה פה. ועתה ראינה גם ראינה, הנה אנחנו פה מתהוללות בפחזותנו עד לאין חק ובאפס כל-מעצור; מקפצות ומנתרות, מריעות והומות; והמלך הנה הוא עומד שם עתה מנגד ומציץ עלינו מחלון היכלו. הינקנו? ואם ישא לנו? כי יעצתי: הבה נברחה מפה בטרם תשיגנו עברתו.”



ותען צפור שניה לעמתה, – וגם היא קטנה כראשונה,ואולם כנפיה נחפו בנקדות כסף וענק מצהב בצוארה – ותען ותאמר:



“פצי- פצי- פצי – אך הבל תפצי! מי ראה או מי שמע כזאת, כי המלך ישפיל שבת מעבדיו! ואיככה ימלך בן-אדם על בעלי-הכנף, אם הם בשמים, והוא למטה מהם על הארץ? אין זאת, חי אני! אך שקר הכרוז והבל השמועה. לנו אין מלך זולתי הנשר! הוא מלך והוא ימלך! אותו לבדו נתן אלהים עליון על כל-בעלי-הכנפים, כי על כן יגביה עוף ומרומים ישכן מכלם.”


ג


והמלך שלמה שומע שיחת הצפרים ומבין לכל-מפצה פיהן, וירא בעליל כי אכן לא שוא דבר חלומו אמש. אז ידע שלמה פתאם את-כחו ויזעק אליו בדבר מלך שלטון את-כל-בעלי-הכנף. ויאספו כלם כרגע ויבאו בהולים ודחופים אל גן היכלו ויתיצבו לפניו באימה ופחד ויחכו בחרדה למוצא פיו.



והמלך שלמה עומד על יד חלונו ועפעפיו תבחנה את-בעלי-הכנף למחנותיהם ולמערכותיהם. אחרי-כן פתח את-פיו ויאמר:



" שלום לכם, בעלי-הכנפים, שלום וחסד! דעו כי נתנני אלהים עליון על כל-מלכי ארץ, וגם עליכם בעלי-הכנפים המשילני. כלכם עבדי ומשרתי מעתה, על פי תצאו ובדברי תבאו. בלעדי לא ירים איש מכם כנף. ואולם אתם אל תיראו ואל תחתו, כי שלום ומבטח אתי לכל-החוסים בצלי, וגם אתם לא תפל מנוצתכם שערה ארצה. רחפו וקננו, נתרו ורננו בכל-מלוא גני כטוב בעיניכם והרננתם גם את-לב המלך,יאמן איש לתפקידו ולמצות לבבו ומלא בזאת אחרי אלהים. ואולם חי אלהים וחי כל-יצירי כפיו ופלאי ידיו, אם לא בהשכל ובתבונה דברה הצפור הקטנה אשר השיבה את-רעותה מלים לאמר היתכן כי ישפל המלך שבת ועבדיו יגבהו עליו? – אכן השכילה הצפור הקטנה, מנוקדת הכסף וענוקת הזהב, יען חכמת ככה, תגשי כרגע אלי, וקשרתי בצוארך אגרת קטנה ונשאתה מדברה תדמור, אל ראשי הצורים הגבוהים, משכן הנשרים הגדולים, נשרי השם. וחנית על קדקד צור הצורים, ומצאת שם את-קן נשר הנשרים – הוא הנשר הגדול, הלבן כלו למראה, וקומתו כקומת הסוס הלבן אשר ארכב עליו תמיד,ושנותיו אלף וחמש מאות שנה, וככל אשר ירבו ימיו כן תרבה עצמתו וכן יגבה מעופו. ועמדת לפניו, והיה אך יראה את-האגרת בצוארך וחרד כרגע ממרום צוריו לטוש אלי, ולקחך גם אותך בין אברותיו ובאת עם הנשר הזה לפני. הבה הצפור מהרי!"



הדבר יצא מפי המלך, והצפור הקטנה מנקדת הכסף וענוקת הזהב עלתה ותבא בעד החלון החדרה ותעמד ברעדה על כן הזהב אשר לפני המלך. ויקשר המלך אגרת קטנה בצוארה ובה כתוב לאמר:  “אני שלמה בן-דוד מלך ישראל צויתיך, אותך המלך הזקן, לאמר: מהרה באה אלי כרגע!”



והצפור פרשה את-כנפיה ותעף בעד החלון החוצה ותטש כחץ מדברה תדמור.


ד


ויהי מקץ חמשה ימים – כי כן התמהמהה הצפור הקטנה בדרך הלוך ושוב – והמלך שלמה יושב בחצר ההיכל על כסא שן המוכן לו שם, וכל-שרי-החילים נצבים עליו מימינו ומשמאלו. ויפל פתאם גל רוח אדיר ואחריו שני ושלישי ורביעי, גל אחרי גל, גל אחרי גל, ואחרון ואחרון אדיר וחזק משלפניו, ויהלמו בכח על קדקדי המלך ושריו. וישאו את-עיניהם ויראו והנה נשר לבן, נשר עז וגדול מאד, בוקע ויורד מבין העבים, ירד ונפנף כנפים אדירות ופניו ארצה אל מקום מושב המלך. ויראו השרים וימת לבם, וינועו, כמעט הפנו לנוס מפחד, לולא אמצם המלך. ויתחזקו ולא משו ממקומם. עד כה ועד כה, והנשר הלבן הגיע עם גל הרוח האחרון וירד ארצה ויעמד לפני שלמה, והוא כורע ומשתחוה ולובש חרדות כלו והצפור הקטנה עומדת בין כנפיו. ויסר המלך את-האגרת מעל והצפור וישלחנה, ואת-הנשר הלבן אסף אליו.



ביום ההוא לקח עמו המלך מעט צידה לדרך, מלא צקלון קטן עשוי לדבר, ויעל וירכב על הנשר הלבן וידא עליו מדברה תדמור. וממחרת היום, והנה שב המלך מדרכו והוא רוכב ומעופף על הנשר ויור ויורד ד הארמונה.



אז יצוה שלמה את הנשר לבא לפניו אחת בחדש ורכב עליו המלך ועופף אל כל-אשר יהי חפצו לעוף. ויעש הנשר כדבר המלך.



וידעו כל בעלי-הכנף כי אכן מלך שלמה עליהם, כי על כן הדביר תחתיו את-נשר נשרי הנשרים – את הנשר הלבן.








הוקלד לפי מהדורת דביר תשכ"ה. המהדורה סודרה והוגהה בידי יצחק פיקסלר.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7676