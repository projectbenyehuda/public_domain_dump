


	
	לא ביום ולא בלילה
	




לא ביום ולא בלילה –



חרש אצא לי, אטילה;


  


לא בהר ולא בבקעה –



שטה עומדה שם עתיקה.


  


והשטה פותרה חידות



ומגידה היא עתידות.


  


את-השטה אשאל אני:



מי ומי יהי חתני?


  


ומאין יבא, שטה –



המפולין אם מליטא?


  


הבמרכבה יעבר שבילו,



אם במקלו ובתרמילו?


  


ומה-יביא לי שלומים:



חרוזי פנינים אם אלגמים?


  


ומה-תארו: צח אם-שחר?



אלמן הוא אם-עודו בחור?


  


שמא זקן, שטה טובה,



אז לא אשמע, אז לא אבה.


  


אמר לאבי: המיתני –



וביד זקן אל תתנני!


  


לרגליו אפל ואשקן:



אך לא זקן, אך לא זקן!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8578