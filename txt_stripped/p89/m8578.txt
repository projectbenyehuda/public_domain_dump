


	
	לא ביום ולא בלילה
	



לא ביום ולא בלילה / חיים נחמן ביאליק


לא ביום ולא בלילה –



חרש אצא לי, אטילה;

לא בהר ולא בבקעה –



שטה עומדה שם עתיקה.

והשטה פותרה חידות



ומגידה היא עתידות.

את-השטה אשאל אני:



מי ומי יהי חתני?

ומאין יבא, שטה –



המפולין אם מליטא?

הבמרכבה יעבר שבילו,



אם במקלו ובתרמילו?

ומה-יביא לי שלומים:



חרוזי פנינים אם אלגמים?

ומה-תארו: צח אם-שחר?



אלמן הוא אם-עודו בחור?

שמא זקן, שטה טובה,



אז לא אשמע, אז לא אבה.

אמר לאבי: המיתני –



וביד זקן אל תתנני!

לרגליו אפל ואשקן:



אך לא זקן, אך לא זקן!

לדף הראשי של פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8578