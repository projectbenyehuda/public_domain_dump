


	
	הנער דוד
	



א


בימי שאול המלך ישבה באשקלון בקרב הפלשתים אשה אלמנה מן העבריות. והאשה יפת תאר וטובת מראה עד מאד, וכסף רב לה, אשר הנחילה בעלה העשיר במותו. ויראנה נציב פלשתים וישא עיניו אליה, ויחרש מזמות לתפשה ולהביאה אל ביתו בחזקה, כי בימים ההם לא נודעה עוד יד שאול בפלשתים, ותרם ידם על ישראל ויעשו בהם כרצונם. ותירא האשה מאד לנפשה, פן יעשה בה הפלשתי את-מזמתו הרעה, ותקם ותאגר את-כל-שקלי זהבה וכספה ותטמנם ידות ידות בכדי חרש, ובפי הכדים שמה דבש, ותשאן בסתר לשכנה העברי, הוא מודע בעלה מאז, ותפקידן בידו בפני עדים, ודבר הכסף והזהב הטמונים שם לא הגידה לו. ובלילה ההוא ברחה האשה מן העיר ומזמת הנציב הופרה. ומודע האלמנה טמן את-כדי הדבש באוצרו באחת הפנות וישכחן. ויהי היום ויעש האיש משתה בביתו, כי הביא אשה לבנו, וישם דבש לפני הקרואים, ולא מצא לכלם. ויזכר את הפקדון, ויבא לאוצרו לשאל-לו מעט דבש מן הכדים, ויהי בהריקו את-הכד האחת –והנה זהב וכסף נוצצים מקרבה. ויחפש גם ביתר הכדים והנה כלן מלאות שקלי כסף וזהב מתחת למכסה הדבש; ויסיתהו ברק הזהב, וימעל מעל, וישלח יד בפקדון שכנתו האלמנה, ויקח בסתר את-כל-הכסף והזהב וישם בכליו, ואת הכדים מלא אחרי-כן דבש עד שפתן כבראשונה, וככלותו לעשות את-התועבה וימח ידיו ויצא, ויאכל, וישת, ואיש לא ידע את-גנבתו.


  

ב


ויהי מימים ויצא שאול לקצות בפלשתים, ויך בהם מכה גדולה ויפל מהם רב, וגם נציב אשקלון נפל בנופלים. ותשמע האשקלונית כי מת האיש הצודה לה, ותברך את-אלהים, ותמהר ותשב אל עירה ואל ביתה. ותבא אל שכנה לקחת פקדונה, ויוצא אליה את-כל-הכדים עד אחת וישיבן לידה בפני העדים הראשונים, כלן כמספרן וכמראיהן, מלאות דבש עד שפתן, כיום אשר הפקדו בידו, אין נגרע מאומה. והאשה לקחה את-הכדים ותשאן אל ביתה, ויהי בערותה אותן והנה לא מצאה בתוכן את-כספה וזהבה. ותשא האשה את-קולה ותבך מאד, כי מה-תעשה עתה באבד לה כל-רכושה יום אחד, והיא אשה אלמנה וקשת רוח ושבעת עמל ונדודים. ותרץ ותצעק אל שופט העיר ותספר-לו את-כל-הדבר, וישמע השופט את-צעקתה, ויט אזן לכל- דבריה ויאמר:



“בתי, היש לך עדים כי שמת כספך וזהבך בכדים?”



ותאמר האשה:



“אין.”



ויאמר השופט:



“אם כן מה אעשה לך, בתי? לכי אל המלך שאול, אולי יושיעך הוא.”



ותלך ותבא לפני שאול, וישמע גם הוא את-דבריה, וישלחנה אל הזקנים אשר בשער בית-אל, ותבא ותעמוד לפני שבעים ושנים הזקנים אשר בבית-אל ותספר באזניהם את-כל-דבר המעל אשר מעל שכנה בפקדון ויציגנה יום אחד ריקה מכל-רכושה.



וישאלנה גם נשיא הזקנים כשאלת השופט לאמר:



“בתי, היש לך עדים כי אמנם כן הוא כדבריך, כי שמת כספך וזהבך מתחת לדבש?”



ותאמר האשה:



“אהה, אדני, וכל-עדים אין לי, כי עשיתי בערמה ובחפזון מפחד נציב פלשתים עלי.”



ויאמר נשיא הזקנים:



“אם עדים אין לך קצרה גם יד השופטים מהושיעך. יושיעך אלהים.”


  

ג


ותצא האלמנה מאת פני הזקנים במפח נפש, ותלך בדרך לשוב אל ביתה הלוך ובכה, כי ראתה את-נפשה עזובה, ואין ישע ואין תקוה. היא יצאה את-העיר, והנה חבר נערים קטנים לפניה, משחקים יחד על יד הדרך. ויצא האחד, והוא נער אדמוני עם יפה עינים, ויגש וישאלה ברחמים:



“מה-לך, אשה, כי תבכי, ויד מי היתה בך? היד אלהים אם יד אדם?”



ותספר-לו האשה את-כל-הרעה אשר עשה לה שכנה העברי ואת-אשר השיבו השופטים את-צעקתה ריקם, מאין עדים לה. ותבך מאד ותאמר:



“אהה, בני! איככה אשוב עתה אל ביתי, ולי אין משען ומשענה, כי אשה אלמנה אנכי, ובידי אין עתה כל.”



ויצא לבב הנער לדבריה, כי נכמרו עליה רחמיו, וינחמה ויאמר:



“אל נא תבכי, אשה , עוד לא פסה כל-תקוה. שובי לכי אל-המלך שאול ובקשי מעמו כי יתן את-משפטך בידי ואני אוציאנו לאור. מהרי לכי, ואני אחכה לך כה עד שובך.”



ותעש האשה כדבריו ותשב אל המלך ותגד-לו את-דברי הנער. ויאמר המלך:



“הביאיהו אלי.”



ותקרא האשה לדוד, ויבא וישתחו לפני המלך אפים ארצה. והמלך ראה את-רך שנותיו וילעג לו בלבו ויאמר לו:



“האתה הוא זה הנער אשר התפאר באזני האשה לאמר: אני אוציא את-משפטך לאור?”



ויען הנער:



“המשפט לאלהים ובחסדו אבטח. יצוה המלך את-עבדו, ואשר יורני אלהים אותו אשמר לעשות.”



ויסב המלך פניו מעמו אל האשה ויאמר:



“לכי עמו ויושיעך, אם יוכל.”



וילך הנער עם האשה , ויצונה להוציא אליו את-הכדים, ותוציאן, ויראן את-האיש אשר הפקדו בידו, וישאלהו:



“הכר-נא, האלה הן הכדים אשר היו מפקדות בידיך?”



ויאמר האיש:



“אלה!”



ויצו הנער עוד, ויריקו את-כל-הדבש אל כלים אחרים. אחרי-כן הרים את הכדים אחת אחת וינפצן לעיני-כל-הנצבים שם, ויהי בנפצו, וימצאו פתאם שני שקלי זהב נוצצים בתוך השברים, כי דבקו אל צלעות הכדים, ולא השיגתם יד הגנב, וישארו שם.



אז ירים הנער את-שני השקלים לעיני כל-הקהל ויאמר:



הנה שני העדים. האיש עשה את-התועבה בסתר ושני השקלים האלמים גלו עונו בקהל."



וירא הגנב כי נגלה עונו, ויתן תודה, וישב את-כל-הפקדון לאשה, לא החסיר מאומה.



ויושע הנער ביום ההוא בחכמתו את-האלמנה מיד עושקה.



ושאול וכל-ישראל שמעו את-דבר המשפט אשר עשה הנער וישתאו. וידעו כלם כי רוח אלהים בו.



ושם הנער דוד, הוא דוד בן ישי בית-הלחמי, אשר היה אחרי-כן למלך על ישראל.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3241