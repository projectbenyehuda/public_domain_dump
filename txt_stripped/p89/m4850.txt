


	
	משפט הירשה
	



משפט הירשה 1 / ח"נ ביאליק


איש סוחר עשיר מאד היה בלד, ויהי לו כסף וזהב ונכסים ועבדה רבה, ויפרץ קנינו לרב, ויסחר אל ארצות רחוקות. ולאיש בן יחיד עלם; ויהי כאשר זקן האיש ולא יכל עוד לצאת ולבוא, ויעזרהו בנו העלם במסחרו ובכל-משלח ידו.



ויהי היום, ויתן הזקן ביד בנו אניה טעונה מסחורת הארץ, להביאה אל ארץ אפריקי. ויבא העלם אל ארץ אפריקי, ויעש שם מקנה וקנין, ולא אץ עוד לשוב אל בית אביו, ויוסף לסחר את-הארץ ויעש בה ימים רבים.



עוד הוא מתמהמה – והזקן אבי העלם הלך למות, כי מלאו ימיו. ויקרא אליו את-עבדו סוכן ביתו, ויצוהו על נחלתו ויאמר:



“הנה אני הולך בדרך כל-הארץ, ובני לא ישית ידו על עיני, כי הלך אל ארץ רחוקה ויתמהמה עד הנה ומי יודע מתי ישוב. על-כן היה נא אתה אחרי מותי על ביתי ועל רכושי ועל כל– אשר לי, וכלכלת אותם באמונה עד שוב בני – והשבות לו את-כל-נחלתו כצדק וכמשפט. השבע-לי אם תשקר לבני היחיד!”



וישבע לו העבד. ויכל הזקן לצות, וימת ויאסף אל עמיו.



והעבד איש נבל ובליעל. ויהי אחרי מות אדוניו הזקן, וימעל בפקדון, ויכבש את-כל-הרכוש והנכסים ויקחם-לו, וגם את-העבדים והשפחות כבש, וימרר את-חייהם ויעבידם בפרך, ויכם מכות אכזריות.  ויהי כי לא יכלו עוד נשא את-רשעו ואת-זדונו, ויברחו אחד אחד, ויבא חדשים תחתם, אשר לא ידעו את- הזקן ואת- בנו, וימשל העבד ביד רמה, ויזלל ויסבא וישמן, וימלא כל-תאות נפשו הטמאה בחיל זרים.



ויהי כשוב בן- הזקן ממסעיו וישמע כי מת אביו ויתאבל. וירד אל בית אביו ואל נחלתו לרשתם, ויהי כבאו החצרה ויראהו כלב אחד, מכלבי בית אביו, ויכירו, וישש לקראת בן-אדוניו, ויכשכש זנב לעמתו ויהמה ברחמים,  ויהי כמתלונן ביגון חרש: “למה בוששת לבוא?”



וישקף העבד בעד החלון וירא את- בן-אדוניו הבא ואת משוש הכלב עליו, ויירא מאד, כי אמר: עתה יגלה מעלי! וימהר ויצא, ויבעט בכלב בחמת-אף ויגרשהו, ואל הבא אמר בזעף:



“מה-לך פה, הזר? צא כרגע מחצרי, פן אשלח בך את-כלבי העזים.”



ויען הבא:



“לא זר אני פה, כי נחלת אבותי היא. האם לא הכרתני? הלא אני בן-אדוניך המת, ואבא היום על נחלתי.”



ויתנכר אליו העבד וישם מצחו כנחושה ויצחק צחוק זדון לאמר:



“ראו, הנה בא איש נכרי להתל בי. חי נפשי כי אך משגע או מתעתשע האיש הזה.”



ויזעק את-עבדיו לגרשו וגם שסה בו את-כלביו. וירתחו כל-דמי העלם בקרבו ולבבו התחמץ מאד, כי מי זה יראה בהעשק נחלתו לעיניו ויתאפק? ויצעק בחמתו:



“אי עבד נקלה! הלירש את-אבי אתה אומר?”



וירם עליו מקלו ויכהו; והעבד השיב לו מכה תחת מכה. ויצעק העלם, ויבא הכלב המגרש לקולו, ויהי כמתחזק להציל את בן-אדוניו המכה. ותצלח כאש חמת העבד, ויהרג את- הכלב בבעטת רגל אחת, וישתולל כחית טרף, וגם העלם עמד על נפשו בגבורה. ותהי מהומה ומבוכה וצעקה בחצר ואין מציל בין השנים.



ובימים ההם דוד, אבי שלמה, מלך על ישראל. וירא העלם בן-המת, כי ידו לא תושיע לו, ויעל ירושלימה ויצעק אל המלך לאמר:



הושיעה, המלך, אבי מת ואני הייתי בדרך רחוקה, ועתה בשובי אל נחלתי, והנה כבש עבד הבית את-כל-אשר לאבי ויגרשני, באמרו כי הוא הבן היורש ואני איש נכרי. ירא המלך וישפטני מיד חומס ובליעל?"



וישאלהו המלך:



“היש עדים לדבריך?”



ויען הצועק:


“אין”.


ויאמר לו המלך:



“אם כן מה אעשה, בני? יושיעך אלהים. הלא ידעת, כי רק על פי שנים עדים יקום דבר.”



וירא העלם כי אין תשועה, ויצעק צעקה גדולה ומרה ויאמר:



“אהה, האין שופט ואין משפט בישראל?” ויעמד בפתח הבית עמד וצעק. ויגשו השוטרים להדפו; ויהי עוד הם מתעצמים את-האיש, ושלמה בן-המלך בא בפתח, והוא עודנו רך וצעיר בעת ההיא, וירא את העלם הצועק בצרת נפשו, ויחמל עליו וישאל לו ולצעקתו, ויגידו לו. ויאמר לשוטרים: הרפו ממנו, הלא תראו כי מר נפש הוא, ואת-הצועק הטה הצדה ויאמרלו: שוב צעק אל המלך שנית, והיה כי יגער בך, ואמרת לו: שימני ביד שלמה בך והוא ישפט את-משפטי.



ויעש האיש כן, ויתן-לו המלך שאלתו, וישם את משפטו ביד שלמה, כי אמר המלך: הבה אראה, מה-ישפט הנער ואיכה יעשה.



וישלח שלמה לקרא לעבד, ויעמדו שני בעלי הריב לפני שלמה וידברו את דבריהם, זה אומר: אני הבן היורש והוא עבד בליעל גוזל אדוניו ,וזה אומר: לא, כי אני הבן ולי משפט הירשה, והוא אך איש נכרי, אשר בא להתגולל עלי, ולא ידעתי מי הוא ומאין הוא.



וישאל שלמה את-הצועק:



“הידעת איה קבורת אביך?”



ויען העלם:



“לא ידעתי.”



וישאל את-השני:



“ואתה הידעת?”



ויען העבד:



" ידעתי, והנה הוא במקום פלוני".



ויאמרלו שלמה:



“לכה אפוא והבאת לי את-זרוע אביך המת?”



וימהר העבד וילך ויבא זרוע כרותה מגופת הזקן וישימנה לפני שלמה ויאמר:



“הנה!”



ויהי כראות הבן את-זרוע אביו הכרותה ויסתר פניו ויבך, כי התעלל העבד בגופת אביו המת. ושלמה ראה וידע לבו ויהי כמתאפק ויאמר:



" לאלהים המשפט! הקיזו שניכם דם איש אל כליו."



ויקיזו שניהם דם מבשר זרועם, איש דמו אל כליו.



ויאמר שלמה אל העבד:



“טבל את-עצם הזרוע בדמך.”



ויקח העבד ויטבל, ותצא הזרוע נקיה ולבנה כשהיתה, כי לא דבק בה מאומה מדם העבד.



ויאמר שלמה אל השני:



“ועתה טבלנה בדמך אתה.”



ויתחזק הבן ויעש כמצות שלמה עליו ויטבל, ויהי כהוציאו אותה, והנה היא רטבה ומאדמת, כי קלטה הזרוע את-הדם מן הכלי ותרוהו.



ויראנה שלמה לכל-הנצבים שמה ויאמר:



“ראו, מצא דם הבן את-בשר אביו וידבק בו ויהיו לאחדים. הוא בן-המת!”



ויצו שלמה ליסר את-העבד כדי רשעתו ואת בן-המת הקים על נחלת אביו.



וירא המלך דוד את-משפט בנו וישקהו ויאמר:

חכם בני, וישמח לבי גם אני.








הוקלד לפי מהדורת דביר תשכ"ה. המהדורה סודרה והוגהה בידי יצחק פיקסלר.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4850