


	
	שלמה ושלשת האחים
	




ושלשה אנשים, שלשת אחים, באו אל שלמה לשמע חכמתו, באמרם לקחת מפיו דעת ותבונה, ויאמר להם שלמה: בזאת אאות לכם, כי תעמדו לפני שלש שנים לשרתני. וישמעו לו שלשת האחים ויעמדו לפני שלמה בארמונו וישרתוהו.

ויהי במלאת שלש השנים, והאחים טרם ילמדו כל-דבר חכמה מפיו, ויחר להם מאד, ויאמרו איש אל אחיו: עד מתי נשב בבית המלך לריק? הבה נשובה אל בתינו ואל נשינו ולא נהיה לבוז.

ויבאו וישתחוו לפני המלך אפים ארצה ויאמרו:

“אדוננו המלך! מלא מלאו עבדיך את-שלש השנים בביתך, כמדבר; ועתהשלחנו נא ונשובה אל בתינו ואל נשינו, כי בא המועד.”

ויצו המלך להביא שלש מאות זהב וישם לפניהם ויאמר:

“איש איש מכם יבחר לו כטוב בעיניו אחת מן השתים: או כי יקח מידי מאת זהב, או כי יקבל מפי שלשת דברי עצה ותושיה, והיה לכם אם כה ואם כה גמול לעבודתכם. בחרו לכם.”

והאחים נועצו בלבם, ויבחרו בזהב. ויתן להם המלך כשאלתם וישלחם לשלום.

הם יצאו מפתח הארמון, והצעיר באחיו התעשת ויאמר:

“אחי, מה עשינו? האל הזהב נשאנו את-נפשנו בבואנו להתיצב לפני שלמה? הלמענו טרחנו את-כל-הטרח הזה? הבה נשיבה את-צרורות הזהב למלך ולקחנו את-דברי החכמה תמורתם.”

וילעגו לו שני אחיו כשמעם ויבזוהו, ויוסיפו ללכת לדרכם, איש וצרור זהבו אתו.

ואולם האח הקטן שב כרגע על עקביו לבצע את-חפצו.

ויהי כראות המלך אותו, וכשמעו את-שאלתו, ויאר אליו פנים ויאמר:

"ראה שמעתיך, ולקחתי מידך את-הזהב המושב, ונתתי לך תחתיו שלשת דברי עצה וחכמה כאשר שאלת, ואלה הם:

בקש לך מלון עד בא השמש.

בגאות מי הנהר – אל תעברנו.

מנע סודך מאשה. ואם גם אשת חיקך היא.

ויברך האיש את-המלך ויצא, ויעל וירכב על סוסו, וידבק את-אחיו בדרך, וילכו שלשתם יחד.

השמש נטתה לערוב, ושלשת האחים הגיעו אל נוה שאנן ובטוח מפחד רע, אין טוב ממנו למלון. ויאמר האח הצעיר:

“הנה המקום מקום עצים ודשא ומים. גם מחסה לנו, גם מרעה לבעירנו, ועתה נלינה פה הלילה, ומחר כעלות השחר, נשכימה והלכנו.”

וימאנו אחיו ויאמרו:

“לא נחנה פה. עוד דרך שלש שעות תמימות נעבר עד בוא הלילה. עשה אפוא כיד חכמת שלמה הטובה עליך ואנחנו בדרכנו נלך ולא נשחית עתנו לריק.”

ושני האחים הלכו יחד לדרכם ואת-אחיהם הצעיר עזבו לבדו בשדה. וירד האח הצעיר מעל סוסו, ויבער מדורה מחריות העצים אשר קושש, ומלונה עשה לו תחת אלה עבתה, ויתן מספוא ומים לסוסו, אחרי-כן סעד לבו גם הוא, ויאכל, וישת, וישכב במקום ההוא, ושנתו ערבה לו מאד.

השחר עלה – והאח הצעיר הקיץ משנתו וירכב על סוסו ויצא לדרך בעקבות אחיו. מקץ שעות מספר הגיע אל הר שלג גבוה מאד. ויהי בעלותו בהר, וימצא את-גויות שני-אחיו מתגוללות בשלג וכל-רוח חיים אין בקרבם, כי בבואם בלילה אל בין צורי השלג ויאכלם הקרח ויקפאו. ויבך הצעיר לאחיו ויקברם במקום ההוא, כמשפט, אחרי-כן לקח אתו את-צרורות זהבם וילך אבל ומר נפש לדרכו.

הוא יורד מעם טבור ההר אל הנחל אשר בתחתיתו מעבר מזה, ושמש הצהרים להטה בכל-גבורתה, ותמוגג את-השלג ותגר את-מימיו בחפזון למטה, אל תחתית ההר, וכרדת האיש שמה, והנה הנחל הקטן הזוחל שמה היה לגדול, כי באו מימי השלג אל קרבו לצבות בטנו ולמלאותו על כל-גדותיו. והמים גאו ויגברו מרגע לרגע ויחסמו את-הסוס ורוכבו, אין מעבר!

עוד הרוכב עומד ועוצר בסוסו על שפת הנחל מעבר מזה, ושני אנשים מעבדי שלמה, רוכבים על שני פרדים נושאים אמתחות זהב, הגיעו אל שפת הנחל מן העבר השני, והם ופרדיהם יורדים המימה לחצותם. ויהי כראות האיש את-מעשיהם, ויקרא להם ממקומו בקול גדול ויעד בהם לאמר:

“חלילה לכם מרדת. בנפשכם היא. חכו כמוני עד חסור המים, אחר תעברו, ככה יעץ לי המלך וככה הורני.”

ואולם הם לא שעו אליו ואל אזהרתו ובבואם אל לב המצולה נגרפו הם ובעירם ויסחפו. והאיש חכה שלשה ימים עד שפל המים, וימצא את-אמתחות הזהב קשורות אל פגרי הפרדים, וימשן ויעמסן על סוסו, וישב מקץ ימים מספר בשלום אל ביתו, והוא כבד מאד בזהב.

ויהי בשובו, ותבאנה אליו שתי נשי אחיו ותשאלנה:

“ובעלינו אים?”

ויאמר האיש:

“באהבתם את-החכמה עוד יוסיפו להשתעשע בה. על כן בוששו ממני לבוא.”

והאיש נתן את-זהבו בשדות ובכרמים ויעש חיל. ויהי כהיום הזה ותשאלהו אשתו:

“הלא תגד-לי: מאין לך כל-העשר?”

אך האיש צפן בלבו גם את-העצה השלישית אשר יעצו שלמה, ויהי כמחריש. לא גלה מכל-המוצאות אותו דבר וחצי דבר. אפס כי גם האשה לא הרפתה ממנו, ותצק לו יום יום, ותדבר אליו רכות וקשות ותאלצהו להגיד לה את-כל-לבו.  ויהי כי נלאה מפניה, ויגד-לה, לא כחד דבר.

והרעה לא אחרה לבוא. מקץ ימים מספר נפלה מריבה בין האיש ובין אשתו, ותצעק האשה בקול גדול:

“המעט ממך כי המת את-שני אחיך, ותאמר להמיתני גם אותי!”

והדבר נשמע בית אלמנות אחיו, ותבהלנה את משפטן לפני המלך שלמה.

ויהי כבוא האיש לפני המלך וכדברו את דבריו, ויכירהו המלך כרגע, וידע את-כל-האמת, ויאמר:

“לך בשלום. נקי אתה מפשע. לבי לבי לנספים, על כן אשמח למשנה, כי דברי עצתי היו לישועה לוא אך לאחד ויצילוהו ממות. עתה שוב הביתה וזכרת, כי יקרה החכמה מזהב וכל חפצים לא ישוו בה.”
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1598