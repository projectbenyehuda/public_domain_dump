


	
	"חוזה, לך ברח"
	



“חוזה, לך ברח” / חיים נחמן ביאליק

[עמוס ז', יב]


“לך ברח?” – לא-יברח איש כמוני!



הלוך בלאט למדני בקרי,



גם דבר כן לא-למדה לשוני



וכקרדם כבד יפל דברי.

ואם-כחי תם לריק – לא-פשעי,



חטאתכם היא ושאו העון!



לא-מצא תחתיו סדן פטישי,



קרדמי בא בעץ רקבון.

אין דבר! אשלים עם-גורלי:



את-כלי אקשר לחגורתי,



ושכיר היום בלי שכר פעלי



אשובה לי בלאט כשבאתי.

אל-נוי אשוב ואל-עמקיו



ואכרת ברית עם שקמי יער;



ואתם – אתם מסוס ורקב



ומחר ישא כלכם סער.

תמוז, תר"ע.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2101