


	
	אם-יש את-נפשך לדעת
	




אם־יש את־נפשך לדעת את־המעין

ממנו שאבו אחיך המומתים

בימי הרעה עז כזה, תעצומות נפש,

צאת שמחים לקראת מות, לפשט את־הצואר

אל־כל־מאכלת מרוטה, אל־כל־קרדם נטוי,

לעלות על־המוקד, לקפץ אל־המדורה,

וב“אחד” למות מות קדושים –

אם־יש את־נפשך לדעת את־המעין

ממנו שאבו אחיך המדכאים

בין מצרי שאול ומצוקות שחת, בין עקרבים –

תנחומות אל, בטחון, עצמה, ארך רוח

וכח ברזל לשאת יד כל־עמל, שכם

הנטוי לסבל חיי סחי ומאס, לסבל

בלי קץ, בלי גבול, בלי אחרית –

אם־תאבה לראות את־החיק אליו נשפכו

כל־דמעות עמך, לבו, נפשו ומררתו –

מקום כמים נתכו, פרצו שאגותיו,

שאגות המרגיזות בטן שאול תחתיות,

אנחות שמפחדן סמר גם־השטן,

נהי מפוצץ צור, אך לא קשי לב האויב

העז מצור, הקשה מן־השטן –

אם־יש את־נפשך לדעת את־המעז

אל־ראשו מלטו אבותיך משאת נפשם,

תורתם, קדשי קדשיהם – ויצילום;

אם־תאבה דעת את־המחבא בו נשמרה –

ובעצם טהרה – רוח עמך הכבירה,

שגם בשבעה חיי חרפה, רק וכלמה

שיבתה לא־הובישה חמדת נעוריה –

אם־תאבה דעת את־האם הרחמניה,

האם הזקנה, האהבת, הנאמנה,

שברחמים רבים אספה דמעות בנה האבד,

ובחמלה גדולה כוננה כל־אשוריו,

ומדי שובו נכלם, עיף ויגע

אל־תחת צל קורתה תמח את־דמעתו,

תכסהו בצל כנפיה, תישנהו על־ברכיה –

הוי, אח נענה! אם לא־תדע לך כל־אלה –

אל־בית המדרש סור, הישן והנושן,

בלילי טבת הארכים, השוממים,

בימי התמוז הבערים, הלהטים,

כחם היום, בשחר או בנשף לילה,

ואם־עוד הותיר אל לפליטה שריד מצער –

אז אולי גם־כיום תראינה בו עיניך

בשפעת צללי קירותיו, בערפל,

באחת זויותיו או על־יד־תנורו

שבלים בודדות, כצל ממה־שאבד,

יהודים קדרים, פנים צמקים ומצררים,

יהודים בני הגלות, משכי כבד עלה,

המנשים את־עמלם בדף של־גמרא בלה,

משכיחים רישם במדרש שיחות מני קדם

ומשיחים את־דאגתם במזמורי תהלים –

(אהה! מה־נקלה ועלובה זה המראה

בעיני זר לא־יבין!) אז יגדך לבך,

כי רגלך על־מפתן בית חיינו תדרך,

ועינך תראה אוצר נשמתנו.

ואם לא־לקח אל ממך כל־רוח קדשו

ויותר עוד מתנחומותיו בלבבך,

ושביב תוחלת אמת לימים טובים מאלה

יגיה עוד לפעמים מפלשי מחשכיו –

אז דע לך ושמע, הה, אחי הנענה!

כי רק זיק מצל הוא, רק ניצוץ פליטה קטן,

אשר בנס התמלט מן־האש הגדולה

האירו אבותיך על־מזבחם תמיד.

ומי יודע אם לא־נחלי דמעותיהם

העבירונו ויביאונו עד־הלם

ובתפלתם מאת אדני שאלונו;

ובמותם צוו לנו את־החיים –

החיים עד־העולם!


  

תרנ"ח.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4173