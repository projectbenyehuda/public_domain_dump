


	
	אל הציפור
	



אל הצפור / חיים נחמן ביאליק

שלום רב שובך, צפרה נחמדת,
מארצות החם אל-חלוני -
אל קולך כי ערב מה-נפשי כלתה
בחרף בעזבך מעוני.
    
זמרי, ספרי, צפורי היקרה,
מארץ מרחקים נפלאות,
הגם שם בארץ החמה, היפה,
תרבינה הרעות, התלאות?
    
התשאי לי שלום מאחי בציון,
מאחי הרחוקים הקרובים?
הוי מאשרים!  הידעו ידע
כי אסבל, הוי אסבל מכאובים?
    
הידעו ידע מה רבו פה שטני,
מה רבים, הוי רבים לי קמים?
זמרי, צפורי, נפלאות מארץ,
האביב בה ינוה עולמים.
    
התשאי לי שלום מזמרת הארץ,
מעמק, מגיא, מראש הרים?
הרחם, הנחם אלוה את-ציון,
אם עודה עזובה לקברים?
    
ועמק השרון וגבעת הלבונה -
היתנו את-מרם, את-נרדם?
ההקיץ משנתו השב ביערים,
הלבנון הישן, הנרדם?
    
הירד כפנינים הטל על הר חרמון,
אם ירד ויפל כדמעות?
ומה-שלום הירדן ומימיו הבהירים?
ושלום כל-ההרים, הגבעות?
    
הסר מעליהם הענן הכבד,
הפרש עלטה, צלמות? -
זמרי, צפורי, על-ארץ בה מצאו
אבותי החיים, המות!
    
האם-עוד לא-נבלו הפרחים שתלתי
כאשר נבלתי אנכי?
אזכרה ימים כמוהם פרחתי,
אך עתה זקנתי, סר כחי.
    
ספרי, צפורי, סוד שיח כל-שיח,
ומה-לך טרפיהם לחשו?
הבשרו נחומים אם-קוו לימים,
פרימו כלבנון ירעשו?
    
ואחי העבדים, הזרעים בדמעה -
הקצרו ברנה העמר? -
מי יתן-לי אבר ועפתי אל-ארץ
בה ינץ השקד, התמר!
    
ואני מה אספר לך, צפור נחמדה,
מפי מה-תקוי לשמע?
מכנף ארץ קרה לא-זמירות תשמעי,
רק קינים, רק הגה ונה.
    
האספר התלאות, שכבר הן בארצות
החיים נשמעות, מודעות? -
הוי, מספר מי ימנה לצרות העברות,
לצרות מתרגשות ובאות?
    
נודי, צפורי, אל-הרך, מדברך!
אשרת, כי עזבת את-אהלי;
לו עמי שכנת, אז גם-את, כנף רננים,
בכית, מר בכית לגורלי.
    
אך לא בכי ודמעות לי גהה ייטיבו,
לא אלה ירפאו מכתי;
כבר עיני עששו, מלאתי נאד דמעות,
כבר הכתה כעשב לבתי;
    
כבר כלו הדמעות, כבר כלו הקצים -
ולא הקיץ הקץ על-יגוני,
שלום רב שובך, צפורי היקרה,
צהלי-נא קולך ורני!
    
ניסן, תרנ"א.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20