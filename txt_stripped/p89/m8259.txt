


	
	שלמה ואשמדי
	



א

ויהי באמר שלמה לבנות בית לאלהים, ויאסף את-זקני העם החכמים ויאמר אליהם:

הנה הסעתי אבנים גדולות ויקרות ליסד היכל לאלהינו, ועתה הורוני, במה אקציע את-האבנים והיו חלקות ומישרות, ואלהים צוה ביד משה: “לא תניף עליהם ברזל?”

ויאמרו לו הזקנים: שמענו כי יש יצור פלאים בארץ, שמיר שמו, אשר בראו אלהים בערב שבת בין-השמשות עם יתר פלאי-ידו; והשמיר קטן כשעורה, ואולם כחו גדול לבקע צורים ולגזר אבנים במגע צפרנו. ועתה צו להביא את-השמיר, והעברת אותו על האבנים, ונבקעו תחתיו כרגע, והיו מהקצעות וחלקות לכל-חפצך. הלא כן עשה בצלאל גם לאבני החשן.

ויאמר המלך: ואיה מקום השמיר?

ויאמרו הזקנים: גם אנחנו לא ידענו; אולי ידעו השדים.

ויבהל המלך אליו את-השדים וישאלם: איה השמיר? ויאמרו: גם אנחנו לא ידענו; אולי ידע אשמדי מלכנו.

“ואיה מקום אשמדי.”

ויאמרו השדים: הנה הוא שוכן באחד מהרי החשך; ושם אתו בהר באר מים, אשר חפר לו בידיו, ויכסנה באבן גדולה, ויחתמנה בחותמו. והיה מדי יום ביומו, כשובו משוט בארץ וברדתו מהתיצב בין בני האלהים בשמים, ובא לשתות מן הבאר, ובחן ראשונה את-החותם אם לא נגעה בו יד, והסירו ושבר את-צמאו. אחרי-כן ישוב ויכסה את-הבאר ויחתמנה והלך לו לדרכו ולפעלו. כה משפטו כל-הימים.

ויקרא שלמה לשר צבאו הנאמן בניה בן-יהוידע ויתן בידו אזקי ברזל, אשר השם המפרש חקוק עליהם וטבעת הקדש, אשר השם המפרש חקוק עליה, וגזי צמר ונאדות יין נתן בידו, ויורהו מה- לעשות, וישלחהו להביא את-אשמדי.

  

ב

וילך בניה בן-יהוידע, ויבא אל ההר, וימצא שם את-הבאר החתומה, כאשר אמרו השדים. וירא כי אשמדי איננו עוד, ויעש בחכמה ויכרה בור מתחת לבאר אשמדי, ויקב חור ביניהם, וישפכו כל- המים אל הבור התחתון, ואת-החור סתם בגזת הצמר. ויוסף ויכרה בור אחר, למעלה מבאר אשמדי, וחור נקב ביניהם, וימלא את-הבאר יין, אחרי-כן סתם בעפר את-שני הבורות אשר חפר ולא נודע מקומם עוד. וכבצעו את-מעשהו ויעל על העץ הקרוב ויסתר בין הענפים.

הוא יושב וצופה מעל העץ – והנה אשמדי בא, עולה בהר מדרך המדבר, ומראהו נו­רא מאד; רגליו כרגלי התרנגול וזקנו כזקן התיש ואש תאכל מנחיריו. ויחרד בניה ויירא מאד, ואולם בטח בטח בשם המפרש אשר בידו, ויתחזק וישב בלאט על השכה, ויצפה לאחרית דבר.

ואשמדי בא עד הבאר, וירא כי שלם החותם מכל-עבר, ויסירהו ויגל את-האבן וישח לשתות – והנה יין אדם בבאר תחת המים. וירגז אשמדי ויאמר:

לץ היין המה שכר,

וכל-שגה בו לא יחכם

ויתאפק ולא שתה. וישב על האבן, והוא סר וזעף, ויחרק שן, וינהם, ויתקצף ולא ידע מנוחה, ויהי בגבר עליו הצמא, ולא יכל עוד להתאפק, וישת את-היין עד תמו, וישכר, ויפל ארצה וירדם. וירעש ההר מקול נחרו והעץ אשר ישב בניה עליו התנודד כקנה. אז ירד בניה מעל העץ וישלך את-האזקים על אשמדי ויאסרהו.

ויהי כאשר הקיץ אשמדי וינער – והנה האזקים על ידיו; ויתגעש, וינס לנתק את-האזקים מעליו. ויגער בו בניה ויקרא: שם יי עליך! – ויכנע אשמדי וישקט, וילך אחרי בניה והאזקים עליו.

  

ג

ויהי הם הולכים בדרך ויעברו על תמר – ויתגרד-בו אשמדי ויפילהו. ויבאו עד בית גדול ומפאר – ויהדפהו ברגלו ויהפכהו. ויעבר אשמדי על אהל קטן אשר לאלמנה עניה, וישלח רגלו להדפו גם הוא, ותצא האלמנה ותתחנן אליו ותבך, ויט מעל האהל ולא נגע בו. ויהי כנטותו ותקע לו עצם מרגלו; ויצלע ויאמר: אכן נאמנו דברי המשל:

לשון רכה תשבר-גרם.

וילך עוד וירא והנה עור שוגה בדרך – ויטהו הדרך. וירא עוד שכור תועה – ויטהו גם אותו הדרך. וירא שמחת חתן וכלה – ויבך. וישמע איש מדבר אל תופר נעלים לאמר: עשה לי נעלים חזקות, והיו לי לשבע שנים – ויצחק. וירא קוסם עומד בקהל ומנחש – ויצחק.

ובניה בן-יהוידע רואה את-דרכי אשמדי, ויפלאו ממנו, אך היה כמחריש, וישמר את-הדברים בלבו.

  

ד

ויעלו ירושלימה ויובא אשמדי לפני המלך. ויקח אשמדי קנה וימד ארבע אמות, וישלך לרגלי המלך.

ויאמר המלך: מה עשית? ויען אשמדי: חבל ארץ ארבע אמות – זה חלק כל-אדם באחריתו, ואתה, המעט ממך כי כבשת את-כל-הארץ ותכבשני גם אני.

ויאמר לו שלמה: אינני שואל ממך בלתי-אם את-השמיר. הגידה לי איה מקומו ושלחתיך לחפשי.

ויאמר אשמדי: לא בידי השמיר, כי בידי רהב שר הים, והוא הפקידו ביד הדוכיפת, כי נאמנת רוח היא ושומרת שבועה.

וישאל שלמה: ומה-תעשה הדוכיפת בשמיר?

ויען אשמדי: הפך תהפך בו את-צחיח הסלע אשר במדבר לגן-אלהים. וככה תעשה זאת: הבא תביא את-השמיר אל ראש סלע והניחתו שם, ונבקע הסלע תחתיו, והביאה בפיה מזרע כל-עץ, והטילה אל הבקיעים, והכה הזרע שרשים, ועשה עץ למינו, והפרה מעט מעט את-צחיח הסלע, וברב הימים תהפך ארץ ציה ליפה-נוף. על כן יקרא לדוכיפת גם נגר-טור, לאמר: חרש-הצורים.

ויבחר שלמה אנשים גבורי חיל ויודעי ציד וישלחם המדברה להביא את-השמיר. וילכו האנשים וימצאו על שן-סלע קן-דוכיפת ואפרוחים בתוך הקן, והאם איננה. ויועצו הצידים, וישימו אבן זכוכית על פי הקן, ויכסוהו. ויהי כשוב האם, ותרא את-אפרוחיה בעד הזכוכית ולבא אל הקן לא יכלה. ותנקר הדוכיפת בפיה בזכוכית מחוץ וגוזליה נקרו לעמתה מבית, ואין פותח: סגרה עליהם הזכוכית. ותרום הדוכיפת ותעף ותעלם ואחרי-כן שבה ובפיה השמיר, ותשימהו על הזכוכית לבקעה. ויקם אחד הצידים מן המארב ויקלע בה צרור אבן – ויפל השמיר מפיה ויבאו ויקחוהו וילכו.

והדוכיפת ראתה כי לא עמדה בשבועתה ותלך ותחנק.

  

ה

ואשמדי עודנו עצור בבית המלך.

ויזכר בניה את-מעשי אשמדי ומעלליו הזרים בדרך וישאלהו עליהם ויאמר:

“מדוע הטית את-העור אל הדרך?”

ויענהו אשמדי:

“כי ידעתי את אשר השמיעו עליו בשמים לאמר: העור ההוא צדיק תמים, ואשר יגמלהו חסד מעט וזכה לחיי עולם.”

וישאלהו בניה עוד:

" ואת-השכור התועה למה הטית אל הדרך?"

" כי ידעתי את אשרהוא רשע למות, ואמר: איטיבה לו מעט, ואכל את-עולמו בחייו."

“ולמה בכית למראה החפה?”

“ידעתי כי מות ימות החתן בתוך שלשים יום לחפתו, והכלה הרכה והענגה תשב אלמנה ושוממה בבית אביה ימים רבים.”

“ובדבר האיש את-דבריו אל תופר הנעלים – למה שחקת?”

“כי האיש ההוא לא יחיה עוד שבע שנים תמימות, והוא ישאל לו נעלים לשבע שנים.”

“ולמה שחקת בנחש הקוסם את נחשיו?”

“ישב ישב הקוסם על מטמון זהב אשר באדמה ויחז רחוקות. ינחש נא וידע את אשר מתחתיו.”

  

ו

ושלמה החזיק באשמדי עד כלות בית אלהים להבנות. ויהי היום ויהיו שניהם לבדם בבית, ויאמר שלמה אל מלך השדים:

“הודיעני נא, במה כחכם גדול מבני האדם?”

ויאמר אשמדי:

“אם תפתח מעלי את-האזקים ונתת לי את-טבעתך – והגדתי לך.”

ויעש לו המלך את-שאלתו. ויהי אך באה טבעת הקדש בידו ויבלענה – ויקם על שלמה וירימהו, וישם כנפו האחת בארץ וכנפו האחת ברקיע, ויט בכח ויטל את-שלמה וישליכהו אל ארץ אחרת, הרחק מאד מאד מירושלים, מהלך ארבע מאות פרסה.

אחרי-כן עלה אשמדי אל בית המלך הפנימי, וילבש מלכות, ויהפך פניו כפני שלמה, וישב תחת המלך על הכסא וישפט את-העם, ואיש לא ידע.

ואת-הטבעת, אשר שם הקדש חקוק עליה, הקיא אשמדי וישליכה הימה, כי אמר: אל נא תשוב עוד אל יד איש ונגלה סודי.

  

ז

ושלמה קם ממפלתו בשדה בארץ נכר, ויהי כהלום יין, כי לא ידע איפה הוא ואנה ילך ומה-יעשה. ויצמא מאד, ויבקש בשדה וימצא ברכה, ויהי בכרעו לשתות, וירא צלמו במים, והנה אור פניו אין אתו, סר הוד מלכות מעליהם וגם קומתו נגרעה. ויתבונן עוד, והנה גם החריץ אשר בראשו נעלם ואיננו, והוא חריץ העדות, אות מושב העטרה, אשר בראש כל-נושא נזר לבית דוד מבטן ומלדה.

אז ידע שלמה את אשר עשה לו אלהים ויספק כפיו ויקרא:

“אהה, כי הסיר אלהים את-חסדו מעמי ויגרשני מנחלתו?”

ויפל על הארץ, ויתפלש בעפר ויזעק אל אלהים בקול גדול כל-היום ההוא. וכבא השמש, וישם אבן מראשותיו וישכב ביגון נפשו ויישן. ויחלם חלום והנה הוא עובר בין הררי כסף והררי זהב, וארבות ארבות בהרים, וישמע והנה קולות רצוצים בוקעים אליו מבטן ההרים, ויסר אל הארבות לראות, ויזנקו עליו פתאם מעינות דם מן הארבות, ויהיו כלשונות אדמות שלוחות כנגדו ללחכו. ויחרד שלמה והנה חלום.

ויישן ויחלם עוד, והנה מרכבות סוסים, אין מספר ואין חקר להן, יוצאות מבין הרי הכסף והזהב והוא ושריו בתוך המרכבות. והסוסים – תפארת ערב וחמדת מצרים, חדים וקלים, דקי-רגל וקשתי-צואר ויפי-רעמה כלם, רוחם נחל אש ומרוצתם סערת המדבר. ויטושו הסוסים ויגמאו ארץ וישאו את-המרכבות בסערה, ויהיו כברקים מעופפים. עוד המה שוטפים במרוצתם – והנה נפתחה פתאם שאול עמקה לפניהם, וינתרו הסוסים וירומו מעל הארץ – והמרכבות וכל-יושביהן ירדו שאולה. וייקץ שלמה.

וישב ויישן, ויחלם בשלישית – והנה הוא יושב באפריונו בגן המלך והמון נשיו ופלגשיו מחוללות סביבו. והנשים ערב-רב בנות עם ועם, שונות תאר ושונות מראה: חיתיות, צידוניות, מואביות, אדומיות, כושיות, כלן בנות מלכים ביקרותיהן, כלילות יופי ומשוש עין. ויהי המחול הולך וחזק עד אשר חזק מאד, ויסב על המלך כגלגל סופה, והמלך כציר לגלגל, ועצי הגן וערוגות הבשם ומזרקות המים והברכות והסכות – כלם נסחפו בגלגל המחול ויהיו הלך וסבב כאופן בתוך האופן מסביב למלך. עוד המחול בעצם תקפו – והנה תעה פתאם לבב המלך וראשו סחרחר, ויצנח מעל האפריון. נקע הציר ממכונו, הגלגל התפרק, ושבריו נתזו למרחוק, וכל-המחול היה כלא היה.

וייקץ שלמה בחרדה ולא יסף לישון עוד. ויתן אל לבו את-כל-דברי החלום המשלש, ויחפש דרכיו מיום שבתו על כסא אביו ועד היום ויאמר:

“עתה ידעתי על מה עשה לי ככה יי, כי פקד עלי את-שלש חטאתי, אשר הרביתי לי כסף וזהב וארבה לי סוסים, ונשים הרביתי לי. אכן צדיק אלהים, כי פיהו מריתי.”

ויהי בבקר ויקם, ויכרת לו מקל אלון, ויאמר:

  

אני שלמה מלך הייתי בירושלים.

ועתה הנה המקל אשר בידי –

זה חלקי מכל-עמלי!

מה-יתרון לאדם בכל עמלו?

  

וידד שלמה מעיר לעיר, ויסובב על הפתחים לבקש לחם, שמלתו ונעליו בלו מעליו ורגליו בצקו ומראהו כעני ואביון. והיה כאשר ישעה אליו ושאלו לשמו ולמקומו וענה לאמר:

" אני שלמה מלך הייתי בירושלים."

ויהי כמשגע בעיני כל: אנשי הרחמים נדו לו, ונערים ריקים התקלסו בו, וירדפוהו במקלות ובאבנים. וירע לשלמה רעה גדולה, ותקצר נפשו למות.



ח

ויהי מקץ שלש שנים, במלאת שני נדודיו אשר אמר יי, עקב שלש חטאתיו, שנה לחטא, שנה לחטא, ויקר מקרהו לבא אל עיר המלוכה בארץ בני עמון. וירד השוקה ויעמד שם בין הרוכלים והחניות, כי אמר: אולי יקרה אלהים עבודה לפניו והשתכר לחם יומו. עודנו עומד, והנה מלצר המלך בא, יורד השוקה לקנות צידה, לעשות לשלחן המלך. וירא את-האיש העני וישכרהו לשאת אחריו את-הצידה להביא הביתה; וילך עמו שלמה, ויהי כהביאו המשא אל חדר-המבשלות, ויאמר המלצר לתת לו את-שכרו, ולשלחו, ולא אבה שלמה לקחת, ויגש ויאמר:

“בי אדני גר ונכרי אני בעיר הזאת, ועתה אם טוב אני בעיניך, אשבה נא עמך ושרתיך, ואני לא אבקש דבר בשכרי, בלתי-אם לחם חקי.”

ויעש המלצר שאלתו, ויספחהו אליו. ויעמד שלמה לפניו בבית-המבשלות ויעזרהו בכל-מלאכתו. ויתבונן שלמה למלאכת האיש, לכל אשר יעשה, וילמד לעשות כמהו, לבשל ולצלות ולרקח ולהכין כל-מטעמים, ועוד השכיל לעשות ממנו, כי היה אלהים עמו וישלח את-הברכה במעשה ידיו.

ויהי היום וישאל שלמה מעם המלצר, לתת לו להכין את-המאכלים לבדו. וישא המלצר את-פניו גם לדבר הזה, ויתן-לו, ויעמל שלמה ויעש את-המטעמים בחכמה ובתבונה כיד אלהים הטובה עליו. ויהי באכל המלך מן המטעמים, ויערבו לו מאד, ויאמר למלצר:

“מי עשה את-המטעמים האלה אשר לא הבאת לפני כמהם עד עתה?”

ויאמר המלצר:

“לא אכחד מאדני המלך, כי לא ידי הכינו הפעם את-המאכלים, כי איש נכרי ממשרתי הכינם.”

ויפקד המלך ביום ההוא את-שלמה למלצר תחת בעליו. ויעמד שלמה לפני המלך וישרתהו ויגש יום יום את-המאכלים אל שלחן המלך, ואיש לא ידע את-ארצו ואת-מולדתו.

ולמלך בני עמון בת יחידה יפת תאר ויפת מראה וטובת שכל, ושמה נעמה. ותרא בת המלך את- המלצר החדש כי איש חמדות הוא וכל-הליכותיו נעימות, ויט לבה אחריו, ותאהבהו ותגד את- לבה לאמה.

ותגער בה אמה ותאמר:

“המבלי אין בני מלכים בארצות שכנינו נשאת עיניך אל העבד הנכרי? הלא חרפה היא!”

ואולם בת המלך עמדה באהבתה ותאמר:

“לא, כי את-המלצר אהבתי ובו בחרתי, ואם תמנעוהו ממני – טוב מותי מחיי.”

ותספר המלכה למלך. ויחר אף המלך בבתו, וידבר אתה קשות ויחרפנה. וירא כי לא יוכל לה, ויאמר להמיתה, ואולם נכמרו רחמיו אל בתו היחידה, ויגרשנה מעל פניו אותה ואת-אהובה, וישלח את-שניהם ביד אחד מסריסיו המדברה, ויניחם שם, כי אמר: אל נא אראה באהבתם ובמותם.

  

ט

ויהי בהעזב שני הנאהבים במדבר ויאמר שלמה לנעמה:

“לכי שובי, בתי, לבית אביך, והיית לבן-מלך כערכך, כי למה תאבדי בגללי במדבר ואת ענגה ורכה ולא ידעת מחסור מעודך. לכי שובי, בתי, ואני כאשראבדתי אבדתי.”

ותאמר נעמה:

“לא, כי אחריך אלך ועמך אתענה, כי אם אין אתה עמי למה לי חיים.”

ותשא קולה ותבך.

וירא שלמה מה עזה אהבתה לו, ויהמה לה לבבו, ויוליכנה עמו במדבר, ויתן את-נפשו עליה לשמרה מכל-פגע רע בדרך. כאשר עיפה משרב – ויסך לה בכנפות שמלתו, ובמצאו אבני נגף – וישאנה על כפים. ויפקדנה לרגעים, ויחרד עליה, ויהי כנושא סגלה יקרה בחיקו.

ובכל-זאת לא הגיד לה מי הוא, כי אמר: למה אהיה בעיניה כמתעתע?

ויהי בהציק להם הרעב, ויתר שלמה מקום סתר לנעמה, ויביאנה שמה והוא יצא לבקש אכל. ויפן כה וכה וימצא בחול עקבות אנשים, וילך בהן, ויבא עד מקום אחד על שפת הים. וירא שם דיגים מושים מכמרות,ויקן מהם דג, וירץ ויבא לנעמה. ויצא לקושש עצים ולהבעיר אש ונעמה עשתה את-הדג. ויהי כשסעה אותו – והנה טבעת בבטנו, וכתבת על הטבעת אשר לא ידעה מה היא, ותקרא לשלמה ותאמר:

“ראה, מה-מצאתי!”

וישם עינו בטבעת ויכירנה כרגע ויאמר:

“הלא זאת הטבעת אשר שם המפרש חקוק עליה.”

ויהי אך שבה הטבעת לידו – ורוח אלהים שבה לפעמו, ויזרח חריץ הנזר בראשו ופניו אורו, ויגבה בקומה פתאם ויהי לו הוד מלכות, ויעמד לפני נעמה כברוש רענן.

עוד נעמה משתאה למראה ושלמה כרע על ברכיו ויפרש כפיו השמימה ויאמר:

“אודך אלהים כי רחמתני!”

ובכרעו ותרא נעמה את-ראש שלמה, והנה חריץ דק, כחוט השני למראה, עוטר לו סביב, והחריץ קרן ויהל ויהי כזר תפארה. ותפעם רוחה ותקרא:

“מה-זאת?”

ויקם שלמה ויתיצב מלא קומתו ויאמר:

“עדות אלהים היא בבני דוד נושאי הנזר.”

אז הגיד לה שלמה מי הוא, ויספר לה את-כל-המצאות אותו. את-אשר התענה שלש שנים, וגם את-דבר הטבעת וכחה הגיד לה, וככלותו לספר ויאמר:

“ועתה כאשר השיב אלהים אל ידי – אין זאת כי-אם פקד יפקדני אלהים והשיבני לכבודי הראשון. אל נא נתמהמה עוד פה, נקומה ונלכה ירושלימה, ואלהים יהי עמי וגרשתי את-אויבי את-אשמדי. ואת נעמה, כי הלכת אחרי במדברבעניי ובעבדותי, חי אלהים, וסלעי המדבר עדי, כי לימיני על הכסא תשבי וראשונה למלכות ארץ אשימך. ובנך הבכור אשר תלדי לי – הוא יירש כסאי ואותו אנחיל את-המלוכה.”

ויקומו שניהם ביום ההוא וילכו ויבאו ירושלימה.

ויעזב שלמה את-נעמה באהל רעה מחוץ לעיר והוא עלה השערה.

  

י

ואשמדי עודנו יושב על כסא המלוכה אשר לכד ויהי כמלך שלמה לעיניים. ואולם בסתר עשה תועבות גדולות ונאצות. ויסר מלפניו את-שרי שלמה ועבדיו הנאמנים, ויפקד אחרים תחתם. ויבאש ריחו בעיני אנשי ביתו וישטמוהו, והוא גם הוא רחק מהם, וישב בדד וזעף. ובת-שבע אם המלך ונשי המלך ידעו את-תועבותיו בלבן ותבכינה במסתרים. ותתמהנה אשה אל רעותה לאמר: “מה-זה היה למלך כי נהפך ויהי לאחר.” ועם ירושלים שמע כי היתה רוח רעה בבית המלך ויתאבל, ויהי כמו קדר עליו השמש בצהרים.

ויהי היום ויעל השערה איש עני וקרוע בגדים ויקרא בקול:

“אני שלמה מלך הייתי בירושלים.”

ויתלקטו סביבו נערים, ויסבו עליו במקלות ובאבנים ויריעו עליו כמשגע.

ותהם כל-העיר, ויבאו ויגידו לזקנים. ויאמרו הזקנים: הבה ונשמעה מה-בפיו, הלא דבר הוא, יביאוהו השוטרים וישימו עליו משמר.

השוטרים יצאו בדבר הזקנים – והזקנים קראו לבניהו ויחקרוהו לאמר:

“הקרוא אתה לבא לפני המלך?”

ויען בניהו:

“לא, זה שלש שנים אשר לא נקראתי לבא לפניו, ולא ידעתי מה היה לו.”

וישאלו הזקנים גם את-אם המלך ואת-נשיו לאמר:

“מה-משפט המלך ודרכיו בבית?”

ותסתרנה הנשים פניהן ותבכינה ולא ענו דבר כי בושו להגיד תועבותיו.

ויקראו הזקנים לסריסי המלך וישאלום לאמר:

“בעלות אדוניכם המלך על משכבו, הראיתם את-רגליו מה הן?”

ויענו הסריסים:

לא ראינו. כי לא יחלץ המלך נעליו לעינינו."

ויצוו הזקנים את-עבדי המלך ויעשו בסתר, ויפזרו אפר מסביב למטת המלך.

ואשמדי לא נזהר בלילה, כי היה חשך, וירד יחף, ויצג כפות רגליו על האפר. ויהי בבקר וימצאו העבדים והנה כעקבות רגלי התרנגול בתוך האפר, וירוצו ויגידו לזקנים.

אז ידעו הזקנים כי לא דבר ריק בפי האיש העני ויביאוהו לפניהם ויחקרוהו. ויספר להם שלמה את אשר עשה לו אשמדי ואת-כל-אשר קרהו בימי נדודיו, ויבא אותות נאמנים, ויראם את-טבעת הקדש ואת-חריץ הנזר אשר בראשו הראם. ויראו הזקנים בעיניהם ויאמינו, וישרקו ויניעו ראש, ויאמרו:

“אכן נפלאים דרכי אלהים, ואדם מה-יבין נתיבותיו.”

ושלמה מהר ויעל אל בית המלך וטבעת הקדש בידו. ויפתחו לפניו כל-השערים מאליהם והבריחים נתקו באפס יד. ראוהו שוערים – ויסוגו אחור, שומרי הסף – וידמו כאבן. ויהרס לבא אל אולם הכסא ויעמד לפני אשמדי.

ויהי אך ראה אשמדי את-טבעת הקדש ביד שלמה – ויחרד חרדה גדולה, ויספק כנף אל כנף ויעלם.

  

יא

ושלמה שב אל כסאו ואל כבודו כבראשונה, ותרב השמחה בירושלים, ובבית המלך היתה אורה ורוחה.

ויזכר שלמה לנעמה את-חסד אהבתה ויעש לה כאשר אמר, ויקחנה מאהל הרועה, ויביאה העירה ויארשנה לו כמשפט. וביום החתנה עשה המלך משתה גדול, ויבאו כל-בעלי בריתו המלכים מקרוב ומרחוק לשמח אתו ולברכו, ומלך בני עמון בתוכם. ותצאנה בנות ירושלים לקראת החתן והכלה בתפים ובמחולות ותשוררנה לאמר:



מי זאת עולה מן המדבר

מתרפקת על דודה…

  

והמלך והמלכה עלו וישבו באפריון ועטרותיהם בראשיהם, ויגשו המלכים הקרואים לברכם, מלך מלך וקהל שריו עמו, ויגש גם המלך העמוני, ויהי כראותו את-החתן והכלה, ויכירם ויפג לבו, ויאלם, כי לא האמין למראה עיניו. וירא שלמה את-מבוכתו וישחק ויאמר:

“למה תעמד מלך בני-עמון, גשה ושקה את-בתך הסוררה ואת-חתנך המלצר”

וישא משלו ויאמר:

  

חזית איש מהיר במלאכתו –

לפני מלכים יתיצב.

  

ויוסף בשחוק:

“ויש אשר יתיצבו גם מלכים לפניו.”

ויפל מלך בני-עמון על צוארי בתו וישק לה וגם היא בכתה על צוארו.

אז יקום שלמה ויספר באזני כל-הקהל ובאזני הזקנים את-כל-דבר נעמה. את-אשר הלכה אחריו במדבר ואת-השבועה אשר נשבע לה, לא העלים דבר.

ויקומו הזקנים ביום ההוא ויברכו את-המלכה לאמר:

"אחותנו, ברוכה את ליי אלהי ישראל אשר באת לחסות תחת כנפיו. יתן אלהים את-ביתך והיה כבית רות המואביה אשר בנתה את-בית דוד.

וכל-העם מריעים בקול גדול לאמר:

“יחי המלך ותחי המלכה לעולם!”

וישתו וישמחו ויהללו את-אלהים כל-הלילה.

ויהי לתקופת הימים ותלד המלכה בן ותראהו המילדת והנה חריץ דק, כחוט השני למראה, עוטר לראשו סביב. ותרימהו לעיני יולדתו ותאמר:

“התבשרי, גברתי המלכה, בן נתן לך, יורש עצר ונושא הנזר.”

וישמעו הזקנים וכל-העם ויאמרו: מיי יצא הדבר!

ושם הילד רחבעם, הוא רחבעם בן-נעמה העמונית, אשר מלך תחת שלמה אביו, ובימיו נחלקה ממלכת ישראל לשתים.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8259