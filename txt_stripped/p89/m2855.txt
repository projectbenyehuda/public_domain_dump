


	
	המערה וחרב הפחה
	




ויהי היום ויבא פחת ירושלים לבקר את-מקום קברי מלכי בית דוד, ויהי בהשתחויתו ותשמט חניתו מאזורו ותפל בעד הארבה אל המערה פנימה; ונצב החנית משבץ פנינים ואבני יקר, ויצו הפחה את העומדים עליו להעלות את-חניתו, ויהי מה. ויורידו איש ישמעאלי בחבלים אל תחתית המערה, ויחילו עד בוש, ואין קול ואין עונה; וימשכוהו ויעלוהו, והנה הוא מת, אין כל-רוח חיים באפיו. ויורידו איש אחר, והנה הוא מת כראשון, וכן היה לשלישי וכן לרביעי. אז ישבע הפחה בחמתו לאמר: חי הנביא, כי שוב תושב אלי החנית, ולו גם בנפשות כל-תושבי ירושלים.



ויאמר לו הקדי, הוא שופט הישמעלים.



“אדוני! למה תשחית לשוא נפש עם רב מבני בריתנו. לו שמעני: שלחה-נא אחד מעבדיך אל חכם היהודים, ונתן לך אחד מבני עדתו להעלות לך את-החנית. ואם מאן ימאן – ונתת דת לאבד-את-כל היהודים. ואני ידעתי כי יצלח חפצך ביד היהודים, כי על כן טובים הם בעיני דוד נביאם ולא יהי להם למוקש.”



ותיטב העצה בעיני הפחה ויעש כן. וישלח אל חכם היהודים אשר בירושלים לאמר:



“שלחה לי את-אחד היהודים להשיב חניתי מקבר דוד, פן תספו אתה וכל-עדתך.”



ויחרד הרב החכם חרדה גדולה, כי לא נשמע עוד כדבר הזה, אשר יפרץ איש לבא אל קבר המלכים ונקה. ואולם מצות הפחה חזקה עליו, ואין להשיב. ויבך מאד, ויתחנן אל הפחה לתת-לו מועד שלשת ימים, ויתן-לו. ובכל-יום ויום היו הולכים להשתטח על קבר רחל אמנו, וידליקו שמן, וירבו תפלה וזעקה ויורידו כנחל דמעה. ויהי ביום הרביעי בבקר, והעדה כבר עיפה מצום ומזעקה, ויעמד הרב וידבר אל העדה לאמר:



“בני! מי מכם ישים כבוד לאלהים וילך בדבר הפחה אל קברי המלכים הקדושים. מי יודע, אולי שמע אלהים את-תפלתנו ולא תאנה רעה לשליח עם קדש. וצדקה גדולה תהיה לו, כי נתן את-נפשו על עם יי ויקדש את-שם אלהים ברבים.”



הרב כלה לדבר, והעדה החרישה כלה, אין מקרבה עונה.



וירא הרב כי כן ויאמר:



“אם כן אפוא נפילה גורלות.”



ויטילו את-הגורל בחיק, ויעל על שמש בית התפלה, והוא איש ישר ותמים במעשיו, ויען ויאמר:



“הנני עבד לאלהי ישראל.”



ולא אחר האיש, וירד המימה ויטהר ויתקדש, וילבש בגדי שבת, וישק לבני ביתו, וישם פעמיו אל קברות המלכים, נכון למות, והרב וכל-העדה הולכים אחריו לשלחו, והם בוכים ומתפללים לאלהים ומחזקים את-לב השמש בדברי ברכה ונחמה ורחמים.



ויהי כאשר הגיעו אל מקום קברי המלכים, והנה הפחה ועדת מרעיו כבר עומדים שם חלוצי נשק ומיחלים לבאם. ויצא השמש מתוך הקהל ויגש אל הפחה ויאמר:



" הנני וירדתי אל המערה."



ויורד השמש בחבל בעד הארבה, ויעלם מעינים. דממה גדולה וכבדה היתה מסביב. הפחה כפף ראשו ויט אזנו אל החור האפל ויקשב קשב רב, והיהודים עמדו כנציבי שיש ואין דובר דבר, רק הלבבות רועדים ודופקים בחזקה. לא עברו רגעים מעטים והנה קול ענות חלושה עולה מתחתית המערה לאמר:



“העלוני.”



וימשכו בחבל, והנה נראה להב החנית, ואחריו הנצב המשבץ פנינים ואבני יקר, ואחריו ראש השמש ופניו החורים כמת, עד עלותו כלו מן הארץ, ויבא ויושט את-החנית לפחה.



והפחה השתומם מאד למראה, וכל-העם הנצבים שם נפלו על פניהם ויאמרו:



“ברוך יי אלהי ישראל!”



ועדת ישראל צהלה ושמחה. ויביאו את-השמש אל ביתו בתפים ובמחולות, וירבו לו ולביתו מתנות, ויהי ששון ושמחה בכל-בית ישראל.



ויבא העם אל השמש לחקר מפיו, מה מראה קברי המלכים, ומסתרי המערה מה הם, ומה-נעשה עמו בקרבה? כי חשקה נפשם מאד לדעת שמץ מן הפלאות האלה; ואולם השמש שמר פיו ויהי כמחריש.



רק באזני הרב הזקן גלה סודו, כי בהיותו בחשכת מבוא המערה נצב לפניו פתאם זקן אחד ופניו נוצצים בהדר שיבתו ויושט לו את- החנית דומם ומחריש.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2855