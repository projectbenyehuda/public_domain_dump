


	
	לנתיבך הנעלם
	



לנתיבך הנעלם / חיים נחמן ביאליק




לנתיבך הנעלם כסופה זנקת



ותפרצי פתאם בית-כלאך,



ומסביבות אהלי לנצח מחקת



את-עקבות פעמיך וצלך;



במנוסת בהלה לדרך יצאת,



ובצאתך – עם צרורך למרחק נשאת



את-מצהלות צחוקך – את-פעמון זהבך,



את-להבות גילך ומדורות לבבך;



אך אחת נשית: ברכת שלומי ושלומך,



ובחפזך ותשי



בזוית קטונך גם נעל של משי,



ועל אדן החלון – אגדת חבצלותי



וצרור חלמותי



ואותי – – –





באשר את שם – היי ברוכה ממקומך!



עמך אנכי בסערה, אחותי!



ואם את עזוז סער ואני כבד חלמות –



עד ראש גבעות עולם ועד ירכתי תהמות



ירדפך יגון כל-לילותי וימי;



ונשוא אברותיך – ואת גם לא תראי –



אנכי, ענן זעף קודר, ערירי,



אל אשר תשוטי אשרך פעמי,



ובפרשי ממרומי, ובאשר אבאה,



צל מגור ושאה –



אפלח לב-עולם בברקי ורעמי



ואחיהו בגשמי



ובשירי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7160