


	
	חלב לביאה
	



א


ויהי היום ויחל מלך מואב ויאנש. בבשרו שלח רזון ושארו הלך וכלה מיום ליום, ויט המלך למות. ויאמרו הרופאים: אין תרופה למלך כי-אם שתה חלב חי מובא משדי לביאה תמימה במעונתה.



וישמע המלך את-תפארת חילו וכבוד צבאו, את-אריאל מואב, לאמר:



“מי ילך ויביא חלב למלך משדי לביאה תמימה במעונתה?”



ולא נמצא אמיץ לב, אשר ימלאנו לבו לעשות זאת, כי היגש איש אל הלביאה במעונתה לעסות שדיה ונקה?



וירא המלך כי מחשים גבוריו, ויזעם מאד, ויקרא באפו:



" כלבים אלמים! הזאת גבורתכם? האין אחד בכם אשר יתן נפשו על מלכו?"



ויצאו שני אריאל מואב, והמה ה“לבאים” אשר בראש ה“כפירים”, ויפלו לפני המלך אפים ארצה ויאמרו: 



“תשופנו עקבך, אדוננו המלך! נפש כלנו תחת הדקה בשערות ראשך וראש כלנו כפר צפרן אצבעך הקטנה, הגה מפיך יצא – והבאנו אליך בחחים את-כל-אריי המדבר ולבאיו. ואולם הדבר אשר יצוה המלך הפעם נבצרהוא מכח איש ויד אדם לא תעשנו. שאל את-חכמיך, אולי יש בפיהם עצה.”



וידרש המלך אל חכמיו ואל קוסמיו וגם בפיהם לא מצא מענה, כי מעולם לא בא כמקרה הזה לפניהם וגם אבותיהם לא הגידו להם כזאת. ובצר למלך, ויזכר את-שכנו, את-שלמה מלך ישראל, ואת-חכמתו, וירץ אליו ביד מלאכיו מכתב ויודיעהו את-כל-הרעה הבאה עליו ואת אשר אמרו לו הרופאים, ויתחנן אליו עם הספר לאמר:



" ועתה אחרי הודיעי אותך כל-זאת, איטב-נא בעיניך, המלך, ועשית-נא עמי חסד ואמת, כחסד אשר עשו אבותי עם אבותיך בבואם בימי הרעב לגור בשדה מואב, ויאספום אבותי ברחמים, וייטיבו עמם ויכלכלום ימים רבים. וזכרת כי אנשים אחים אנחנו, כי-על-כן זרע-שלשים אתה לרות המואביה, והיא ממשפחת בית אבותי, אשר דבקה בעמך ובשבטך, כאשר ידעת, והיה כשמעך את-שאלתי ורחמתני ולא תמנע ממני את-עצתך ואת-עזרתך כיד אלהים הטובה עליך וכחכמת אלהים אשר בקרבך, כי ידעתי אשר אין חכם כמוך ולא יפלא ממך דבר."



כדברים האלה שלח מלך מואב לשלמה ביד מלאכיו, וגם מזמרת הארץ שלח בידם, ברכה למלך יהודה. וכצאת המלאכים מאת פניו ויקם בחמתו ויאמר אל יועציו ושרי חילו:



“עבדים נבזים! הובשתם היום את מלככם ואת-כסאו לאמר: לא עצה ולא גבורה במואב. לכן, בהשלים מלך יהודה את-חפצי – והשלכתי את-נבלתכם לכלבים. סורו מעלי! אל-נא אראה את-פניכם!”



ב


ויהי כבוא המכתב ליד שלמה ויגעו דברי מלך מואב בלבו, ויקרא לשר-צבאו, לבניה בן-יהוידע, ויראהו את-המכתב ויאמר:



“בן-יהוידע, התלך להביא חלב משדי הלביאה?”



ויען בן-יהוידע:



“לכבודך, המלך, ולכבוד אלהי ישראל.”



“ובמה תלך?”



ויאמר בניה:



”יתן לעבדך עשר עזים."



ויעל שחוק קל על שפתי המלך, כי הבין לרע גבורו, ויאמר:



“ידעתי כי איש חיל וגבור משכיל אתה, ולא תשוב מפני כל. לך, ויהי אלהים עמך. והיה בלכתך והיו עיניך פקוחות ואזניך קשובות ונשמרת לנפשך.”



ויברך שלמה את-שר צבאו וישלחהו.



ולא התמהמה בניה, ויקח בידו עשר עזים, ואת-נערו הרועה לקח עמו, ויקם ללכת, לתור לו גב אריות באשר ימצא. ובניה קל ומהיר ברגליו כאחת האילות. עינו עין נשר, לערפל ולחשך תחדר, ואזנו – רשת במצולה, לא ימלט ממנה רחש קל במרחקי מרחקים.



וירחק בניה ללכת, ויבא בגבולות שניר וחרמון, הם הררי טרף ומעונות אריות ולבאים מעולם; והימים ימי קרח ושלג בהרים ההם וסביבותיהם. ויבקש בניה וימצא עקבות לביא בשלג, ויתקע את-עדרו בנקיק סלע, ויצו את-הנער לבלתי צאת אנה ואנה עד אם קרא לו. ובניה הלך בעקבי הלביא, באמרו למצא גם את-הגב מקרוב. הוא במעלה ההר, וירא למבוכתו כי שנו פתאם עקבי האריה ויהיו לאחרים, ויפלא בעיניו הדבר. עודנו משתאה, והנה שאגה אדירה עלתה באזניו, – כמוה כשאגת האריה, אך לא היא היא, כי נפלתה ממנה במעט, כמלא השערה. ויהי כל-הדבר כחידה גדולה בעיניו. פתאם מצא את החידה: הלא הם עקבי אריאל מואב וזאת שאגתם. אין זאת כי אם יצאו לבקש את-נפשי. והיא אשר הורני המלך לאמר: תהיינה עיניך פקוחות ואזניך קשובות.



ורוח עצה וגבורה לבשה את-בניה וידע את אשר יעשה.



ג


אכן כאשר דמה בניה כן היה. בבוא השמועה אל אריאל מואב על צאת בניה להביא חלב לביאה, ויחרדו מאד, כי זכרו את אשר העיד בם מלכם בעת זעמו. ויועצו שני אריאל מואב המה ה“לבאים” אשר בראש ה“כפירים”, לצאת לשטן לבניה ולשים לו מוקשים בדרך. ואריאל מואב גדוד מר ונמהר, אכזרי מפריצי חיות, צורר לעם יהודה מאז, כל-אנשיו גבה להם ויראה, ברזל ונחשת כלם, פרעות ראשם וזקנם כרעמות הלבאים, עורות אריות במתניהם ונעלי ברזל, תבנית כפות אריות, ברגליהם, ושאגת לביא בגרונם. ובכל-זאת לא בטחו הפעם בכחם, כי ידעו כי אין כבניה נבון תחבולות ומהיר עצה, ויאמרו ללכת הפעם עם בניה בעקבה אף הם, ויצאו השנים להשיג את בניה בדרך ולהתחבר אליו כיו­דעי ציד אנשי ברית, הבאים לעזרו. ואולם בניה עשה דרכו בסתר וידא כנשר בנתיבות נעלמות ועקלקלות לא דרכה בהן רגל מעולם.



אז שבו שני אריאל מואב ממחשבתם, ויבאו אל הררי הטרף, כי ידעו אשר יבא בניה שמה ויארבו לו שם מאחורי  סעיף סלע, ובאמרם למשך את-בניה למקום מארבם, וישמיעו פעם בפעם שאגת ארי, למען התעותו, והלך אחרי השאגה ונפל בידם. אפס כי היו עיני בניה פקוחות על דרכיו וידע להזהר, ויהי אך הכיר את-עקבות הרגלים ואת-השאגה למי הם, וימהר ויתעטף בסדין לבן אשר הכין לו מראש, לבלתי הראות על-פני השלג, ויהפך וישב כרגע על עקביו, אל נקיק הסלע, אשר עזב שם את-עדרו ואת-הנער. וישלח את-הנער לפניו, ללכת בעקבי השעלים בשלג עד תמם, ויורהו את אשר יעשה ואת אשר ידבר. וילך הנער הלוך ובכה במעלה ההר, כעצת בניה, ובניה מתגנב אחריו מרחוק עטוף בסדינו הלבן. ויהי בנטות הנער לבוא אל מאחורי סעיף הסלע ויבהילוהו פתאם שני האורבים ממחבואם לאמר: מי אתה, הנער? ומה-לך פה?



ויען הנער בבכי, ושניו צללו בפיו:



“אהה, אדני, נער אני עם הנערים בצאן אדני, ותאבד לי כבשה מעדרי ואצא לבקשה בין ההרים, אולי אמצאנה, ואולם ירא אנכי מאד את-האריות, כי רבים הם במקום הזה.”



ואחד מן האורבים אחז פתאם בנער, כי נחשד בעיניו, וינערהו הנה והנה וינהם בקצף:



“ומי אדוניך, בן-כלב ואיפה הוא עתה?”



“הנה הוא בזה מאחוריך!” – ענה פתאם קול מאחת הפנות, וחנית כבדה נתקעה בערף האריאל תופש הנער ותסכר פיו.



ובטרם יסב האריאל השני את-פניו לראות אי מזה באה הרעה, והנה חרב נוצצה – וראשו פלח כדלעת.



הקול קול בניה והחרב חרבו, כי מהר לבוא אחרי הנער, לתת נקמה במבקשי נפשו ובצוררי עמו. ויפלו ביום ההוא שני אריאל מואב מתבוססים בדמם על השלג, וישלך בניה את נבלות שניהם אל בור אחד.



ויהי כהפנותו ללכת, וירא והנה לביא מדלג ובא, יורד הבורה לריח הדם, וירד אחריו בניה ויהרגהו גם הוא, וישת מפלתו נוספות על מפלת שני אריאל מואב, כי אמר: אל יהי לי זה לשטן בדרכי אל הלביאה במעונתה.



אז יצא בניה בעקבי הלביא לבקש לו את-הגב, ותבא עליו השמש וילן בנקיק הסלע בלילה ההוא.



ד


ויהי ממחרת היום וימצא בניה את גב האריות אשר בקש, ובה לביאה מינקת גוריה, היא הלביאה אשראלמן אותה בניה תמול ואת גוריה יתם, בשלחו את-מטריפם בדרך לא ישוב ממנה. ויקח בניה אחת מן העזים וישלך לפני הלביאה, ויעמד מרחוק. ביום השני התקרב אליה מעט וישלך עוד עז אחת; ככה עשה ללביאה יום יום, עד אשר הסכינה עמו ותתנהו מקץ עשרה ימים לגשת אליה לשחק עמה ולמשמש בדדיה. ויקח בניה מחלבה ויבא לפני שלמה; ויקרא שלמה למלאכי מואב ויאמר:



“הנה חלב הלביאה אשר שאלתם, שאוהו והביאוהו לאדוניכם ושתה ורפא לו, וזכר לברכה את- גבורי, את בניה איש החיל, כי בנפשו הביא את-חלב הלביאה. ועתה לכו לשלום ויהי אלהים עם פיכם ולשונכם.”



ויקחו מלאכי מלך מואב את-החלב וילכו לדרכם. ותבא עליהם השמש בדרך, ויפגעו במקום וילינו שם. המה שוכבים וישנים, וראש המלאכים, הוא גם רופא המלך ויועצו בדבר החלב, חלם חלום בלילה ההוא, והנה אבריו נצים אלה עם אלה. הרגלים אומרות: לנו היתרון על כל-האברים, כי לולא אנחנו – מי ילך להביא את-החלב למלך? ותאמרנה הידים: לנו הבכורה, כי איך יעסו שדי הלביאה ואיך יקח החלב מבלעדינו? ותאמרנה העינים: אנחנו בראש כלכם, כי בלעדינו לא יראה איש דרכו ולא ימצא את-ידיו ואת-רגליו. ויען הלב ויאמר: כלכם כאין בלעדי, הן אנכי היועץ ולולא עצתי – מה מועיל בכלכם? ותען הלשון ותאמר: אנכי אנכי היא הנבחרת מכלכם, כי לולא הדבר אשר בי לא עשיתם מאומה.



הדבר יצא מפי הלשון וכל-יתר האברים חברו עליה ויחרפוה ויבזוה לאמר:



“אי יושבת חשך ואפלה! אי בריה רכה לא עצם בה! האת תתנשאי עלינו? איך לא יראת לעמד במקום גדולים!”



ותאמר הלשון:



“לכן היום תאמרו כלכם כי אני אני השלטת עליכם!”



וייקץ רופא המלך והנה חלום, וישמר את-הדברים בלבו ויקם וימהר ללכת לדרכו הוא ואנשיו.



וישובו המלאכים ויעמדו לפני המלך. וראש המלאכים הגיש בידו את-כד החלב למלך, ורוחו עודנה נפעמה מחלום הלילה, ויאמר:



“הנה שבנו עתה, אדני המלך, ונבא לך חלב כלבה…”



הדבר יצא מפי האיש, ופני המלך התעותו מזעם וירקע ברגל-חמה ויקרא:



“הוציאוהו ויתלה!”



הוא מוצא ביד שר הטבחים, וכל-אברי בשרו רועדים ומתחלחלים כלם מפחד מות. ותאמר להם הלשון:



“הראיתם היום כי כלכם בידי! התודו כי אכן אני המושלת בכלכם.”



ויענו כל-האברים ויאמרו:



“מודים ומודים אנחנו! לך הגדלה ולך היתרון! לו אך הסירי מעלינו את-מר המות הזה.”



ותאמר הלשון לשר הטבחים:



“השיבני למלך, כי דבר לי אליו לטובתו ולשלומו.”



ויושב האיש אל המלך, ויתנפל לרגלי המלך ויתחנן אליו לאמר:



" אהה, אדני המלך, למה הוצאתי להתלות, ואני הן הבאתי לך את-השקוי אשר יתן מרפא לבשרך."



ויאמר המלך:



“האם לא פיך ענה בך כי חלב כלבה הבאת?”



ויען האיש ויאמר:



“ינסה-נא כבוד אדוני המלך וישתה מן החלב, אם לא יעלה ארוכה לו, כי אכן חלב לביאה החלב, ואולם יש אשר בלשון הצידים יקרא ללביאה כלבה, ויסלח המלך לשגגת פי עבדו הפעם, כי לא שמרתי לשוני בעמדי לפני המלך.”



ויבאו הדברים בלב המלך וישמע להם, וישת מן החלב וירפא. ביום ההוא הסיר המלך מלפניו את-גדוד אריאל מואב וישלחם מעליו, ולא יספו להצר עוד לישראל. ויהי שלום אמת בין מלך מואב ובין ישראל כל-ימי שלמה.



והוא הדבר אשר כתב שלמה במשליו:

מות וחיים ביד לשון.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5989