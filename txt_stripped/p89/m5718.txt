


	
	דוד והצרעה והעכביש
	




ויהי היום עוד ודוד יושב בגנו, וירא צרעה אוכלת עכביש, ויאמר:

“אלהים, למה בראת את-אלה לשוא? הצרעה השחת תשחית את-הדבש ועשה לא תעשנו; והעכביש ארג יארג כל-השנה וקוריו לא יהיו לבגד. מה-בצע ומה-חפץ באלה?”

והנה קול אלהים באזניו:

“דוד התבוז ליצירי כפי? יבא יום ומצאת בהם תשועה גדולה וידעת כי לא בראתי דבר לשוא.”

ולא מלאו הימים ודוד ברח מפני שאול המלך, כי בקש שאול את-נפשו, ויתחבא דוד במערה אשר במדבר. וימן לו אלהים עכביש, ויארג את-מסכתו על פי המערה ויסגרנה. ויעבר שם שאול ואנשיו, ויאמר האחד: הבה נבאה אל המערה ונרגלנה, אולי דוד מסתתר שם. ויען השני: ראה המסכת השלמה בפי המערה, ולוא בא איש שמה כי עתה נקרעו קורי העכביש לקרעים. אין זאת כי ריקה היא.

ויסורו האנשים משם ואל המערה לא באו. ודוד שכב בירכתי המערה וישמע את-כל-דבריהם. ויהי כי הרחיקו רודפיו, ויצא ממחבאו, וירא את-התשועה אשר עשה לו העכביש, ויברכהו ויאמר:

“ברוך בוראך וברוך גם אתה, העכביש!”

ויהי אחר הדברים האלה ושאול עודנו רודף את-דוד. וישמע דוד כי באו שאול ואנשיו אחריו המדברה, וידע את-המקום אשר חנו שם, ויבא שמה וימצא את-שאול שוכב ישן במעגל, וחניתו מעוכה בארץ וצפחת המים מראשותיו, ואבנר והעם שוכבים סביבותיו. ויגש דוד בלאט, וירא והנה רגלי אבנר זקופות בשנתו כשני עמודים, כי איש קומה הוא, ויעבר תחתיהן, כעבר איש בין המזוזות בשער, ויבא המעגלה ויקח את-החנית ואת-צפחת המים מעם מראשותי שאול, ואין רואה ואין יודע ואין מקיץ, כי כלם ישנים ותרדמת אלהים נפלה עליהם. וישב לצאת – והנה מתח אבנר את-רגליו ויכס על דוד, ותכבדנה עליו כשתי קורות, עוד מעט והתמעך. וירע לדוד ויקרא לאלהים מן המצר, ותבא צרעה ותשלח עקצה בבשר רגל אבנר, וישב ויזקף את-רגליו, ודוד יצא בשלום.

אז ידע דוד כי אין דבר לריק במעשי אלהים, ויש אשר יהי העכביש מלאכו והצרעה עושת דברו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5718