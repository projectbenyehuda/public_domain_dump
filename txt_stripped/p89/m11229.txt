


	
	דון קישוט
	



מיגואל די סרונטס סאאוידרא: תולדותיו ודון קישוט ספרו

מיגואל די סרונטס סאאוידרא, הגדול בסופרי הישפניה, תפארתה
וגאונה, נולד בשנת 1547 בעיר אלקאלה. אביו, רודריגו, רופא עני
וחרש ומטופל בבנים, היה נודד ועובר כל ימיו עם בני ביתו ממקום למקום
לבקש פרנסה, ובין שאר ערי מגוריו ישב ימים, הוא וביתו, גם במדריד הבירה
ובשיביליאה. בעיר הזאת היה מיגואל הצעיר קרוב קרבת מקום אל אבי התיאטרון
העממי בהישפניה, אל הדרמטורג המפורסם בשעתו לופי די רואידו,
והקרבה הזאת השפיעה עליו בודאי השפעה ידועה. על שאר פרטי חייו, על
גדולו וחנוכו בימי הילדות והנער, אין אנו יודעים כמעט מאומה. מדברי
סרונטס עצמו, המסיח לפי תמו באחד מכתביו, אנו שומעים, כי נפשו
דבקה לאהבה את דברי השירה והחזון עוד בעצם ימי ילדותו. תאותו אל הקריאה
בספרים חזקה עליו כל כך, עד שהיה מלקט קרעי ניר וגליונות מקרקע הרחוב
וקורא מעליהם את הכתוב ואת הנדפס בהם. מה היה טיבם של הספרים אשר מלא
הנער את רוחו מהם – אין לדעת. יש לשער, כי היו אלה מן המין החביב והמצוי
ביותר בימים ההם – רומני האבירים וספורי נפלאותיהם. הימים היו ימי תרועת
מלחמה וקול ענות גבורה בהישפניה. רוחות של תעצומות ועוז היו משוטטות
באויר המדינה ומשכרות את כל הלבבות, ואת חזות לבם ומשאת נפשם מצאו
בני הדור בספורי מאורעותיהם הנפלאים של אותם אנשי הפלא עזי הרצון ורבי
העלילה, הידועים בשם “האבירים המשוטטים”.

קרוב לשנת 1566 נעקרו בני בית סרונטס עוד הפעם ממקומם וישובו למדריד. שם
כלה מיגואל את חוק תלמודו בדעת הלשון והספרות בבית הספר, ובאחד מקובצי
השירים, שיצאו לאור בשנת 1569 על מות המלכה הצעירה איזבלה די
ולואה, נתפרסמו ראשונה גם מקצת משירי מיגואל הצעיר. עורך הקובץ
ומוציאו, מורה מיגואל, הפרופסור לופיס די הוס, חולק תשומת לב מיוחדה
לשירים אלה והוא קורא לכותבם, הסופר המתחיל, בשם “תלמידי היקר והאהוב”.
בן עשרים וארבע התחבר מיגואל –אין יודע איזה הדרך – לשלוחי ההרצוג החשמן
אקואויבא שבאו לנחם את המלך פיליף על מות יורש העצר דון קרלוס,
ובשובם לארצם, לאיטליה, נלוה אף הוא אליהם. ארץ איטליה עשתה עליו רושם
חזק מאד, ולא ביפי שמיה ובתועפות מגדליה ובתי כניסותיה, כי אם בחיי החרות
שבה, אשר לא ראה כמוהם בארץ מולדתו, ארץ העריצות והאדיקות הנפרזה. במשך
שתים עשרה השנה ששהה באיטליה למד לדעת את דרכי המדינה ואת לשון הארץ
וספרותה. בימים הראשונים לשבתו שם היו לו מהלכים בין העומדים לפני
ההרצוג; אבל עד מהרה ונפשו הרותחת, תאבת הפעלים והעלילה, קצה
“בחיי הארמון” הריקים והבטלים, ובשנת 1570 בא לעבוד בצבא בחיל
דיאיגו די אורבין. באחת המלחמות הכבדות בים נפצע פצעים קשים ותאבד לו
יד ימינו, ולבסוף, אחרי פגעים רבים, בהיותו באניה בדרך לשוב אל ארצו,
נלקח בשבי, ויובא הוא ורבים מבני ארצו השבויים עמו לאלג’יר. שם הגיעו לו
ימים קשים ומרים: התענה בידי בעלים אכזרים, התגלגל בבתי כלאים אסור
באזיקים, נמכר מרשות לרשות כעבד, וגם נרדה בפרך. ואולם כל הפגעים האלה לא
דכאו את עוז רוחו, לא הכשילו את אמץ לבו ולא הפילו מנדיבות נפשו מאומה.
בכל מקום התענותו היה ה“גדם” לאב וליועץ ומנחם לחבריו בני ארצו
הנתונים בצרה כמוהו, בכח לבו, בחריצותו ובכשרון המעשה. הוא כתב גם
קומידיות אחדות, להיות למשחק לחבריו בעת הפנאי, להפיג קצת את יגונם, והוא
עצמו היה בין המשחקים. פעמים רבות אף השליך נפשו מנגד ובתחבולות
מחכמות מאד, שהיה בהן הרבה מן החריצות וההסתכנות, נסה למלט את נפשו
ונפש חבריו מן השבי, אבל כל נסיונותיו היו לריק. ארבע פעמים ברח הוא
וחבריו עמו – וכל פעם נתפשו בכף, ומיגואל ביקר רוחו גאל את כל חבריו
מענש מות, בשימו את עון מנוסת כלם בראשו, ויתן את נפשו לפני הרודפים
כמסית היחידי לעברה זו. פעם אחת חבל תחבולה גדולה ונמרצה מאד,
להמריד את כל הנוצרים השבויים הנמצאים באלג’יר, עשרים אלף איש, על שוביהם
הלוחצים אותם, לכבוש את העיר כלה ולהסגירה בידי ממשלת הישפניה. המחשבה
הזאת, שהיה בה הרבה מן ההזיה ה“דון קישוטית” לא יצאה, כמובן, לפועל, ואם
אחרי כל אלה נצל מיגואל מענש מות, אין זאת כי אם אצבע אלהים או תאות
הבצע של שוביו, אשר על פי התעודות והכתבים שמצאו בידו הכירו את ערכו
ויקוו לקחת בפדיון נפשו מחיר רב. הם הסתפקו אפוא בענשים אחרים, קלים
ממות: הכבד הכבידו את נחשתיו ויוסיפו עליו משמר.

מקץ חמש שנים לשביו, אחרי גלגולים רבים ונפלאים, נפדה מיגואל סוף סוף
בידי קרוביו ומיודעיו בחמש מאות אדומים, ויושב בשנת 1580 אל ארצו, אל
עיר מדריד. את כל התלאה אשר מצאה אותו בעיר שביו כתב מיגואל על ספר,
והדברים נקראים כספורי נפלאות ומעשי נסים. הרבה מאורעות מהם נכנסו לבסוף
כעין חמר במקצת מן האפיזודות שבספר דון קישוט השלם.

בשובו למדריד קוה ל“עליה” בכהונת הצבא, עקב עבודתו הנאמנה, אבל
תקותו לא באה, ובצר לו הסתפח לצבא פורטוגליה ואיי אזור, ויבוא
לליסבון. העיר הזאת ויושביה מצאו מאד חן בעיניו ובכתביו הוא מפזר להם
שבחים הרבה. אחר כך הלך לאוראן ולמוסטוהאן בשליחות הממשלה. בשנת 1582
שב עוד הפעם להישפניה, ומן העת ההיא והלאה התמכר לספרות. ספור האידיליה
מחיי הרועים, שהוציא בשנת 1584 בשם “גאלאטיה”, עשה לו שם, ואחרי נשואיו
הוציא בזה אחר זה כמה וכמה דרמות וקומידיות, שלא ירדו זמן רב מעל במת
התיאטרון והיו חביבות מאד בשעתן על הקהל. מכל המחזות האלה לא הגיעו אלינו
כי אם שנים, ויתרם, כעשרים או יותר, אבדו מן העולם.

שכר הסופרים שקבל היה, כנראה, מעט מאד לפי צרכיו, ומפני דחקו נאנס לעסוק
שוב בדברים שאין להם כל ענין לספרות. בתחלה שמש פקיד מפקח על הספקת
הצרכים לצי המלך פיליף השני, אחר כך – גם גובה מסים. לרגלי משרתו זאת היה
סרונטס סובב בעירות ובכפרים לגבות את המס, וילמד לדעת את כל דרכי העם
הפשוט לכל פנות חייו. אמנם לא הניח סרונטס בעת ההיא את ידו גם
מעבודת הספרות ויהי כותב שירים מזמן לזמן, אבל כתיבה זו לא היה בה כדי
להניח את הדעת. מן הצד השני, לא נזהר הרבה גם בחובות משמרתו. לא לפי רוחו
ומזגו היתה זו ולא עסק בה אלא מאונס. לא עברו ימים מועטים ואירע לו
מכשול: שלוחו מעל בכסף הממשלה, וסרונטס, מאין לו במה לשלם כדי כל
הנזק, נתחיב מאסר. בשנת 1597 הובא, לפי פסק הדין, אל בית הכלא
בשיביליאה, מקום שהיה כלוא שם בעת ההיא מחנה כבד של אסירים, כאלף ושמונה
מאות איש. שם ישב שלשה חדשים, ושם, באמצע המהומה והזוהמה של אוכלסי
פושעים וחטאים מכל המינים –זרחה פתאם “רוח הקדש” לסרונטס ודמות “דון
קישוט” עלתה לפניו במחשבה. בצאתו מבית הכלא גמל יציר רוחו, ובשנת 1605
בא לעולם ספר “דון קישוט”, חלק ראשון.

הרושם שעשה הספר בהישפניה אין לתאר. בשנה הראשונה ליציאתו נתפשט בחמש
מהדורות. לא היה יודע ספר בהישפניה אשר לא קרא את דון קישוט, וכל אחד
ואחד טעם בו טעם מיוחד: זה קרא ופיו נתמלא שחוק וזה קרא –ולבבו נתמלא
מחשבות. הספרים התפלים, “ספורי האבירים”, שהעם היה שטוף בקריאתם, אבדו
מהרה מתוך הקהל: חצי לעגו השנונים של סרונטס בספרו החדש פגעו בהם ולא
היתה להם תקומה עוד. כבוד סרונטס זרח פתאם כשמש בכל אפסי ארץ הישפניה.
עתה נח מעט מעצבו ומרוגז חייו, ויגיעו לו ימי יצירה ועבודה ספרותית פוריה
מאד. יושב היה מעתה בשלוה ובכבוד וכותב ומוציא מתחת ידו ספר אחר ספר. הנה
קובץ נובלות והנה קובץ שירים, והנה עוד ועוד. רוחו היה בעת ההיא כמעין
המתגבר. ובעוד הוא מכין את הספר השני של דון קישוט – והנה קפץ עליו פתאם
רגזו של זיפן אחד, שנתקנא בכבודו של סרונטס, והקדים ופרסם חלק שני,
מזויף, לדון קישוט. הנבלה הזאת גרמה הרבה צער לסרונטס, והיא שזרזה
אותו למהר ולכלות את החלק השני ולהוציאו לאור. החלק הזה, שיצא בשנת 1616,
זכה אף הוא לפרסום וכבוד כזה הקודם לו, והספר המזויף נדחה מהרה מפניו
ועבר ובטל מן העולם. רוחו היוצר של סרונטס לא חדל מעשות פרי גם אחרי כן,
בימי השיבה. בשנת 1616, והוא כבן שבעים, מת בחליו הכבד אשר התענה בו
ימים רבים ויקבר בעיר מגוריו. עתה אין זכר לקברו ואין יודע מקומו.



הרבה ספרים טובים כתב סרונטס, ואף בהרבה מן הספרים ההם נתגלה כח היצירה
והחדוש של מחברם, אבל אחד הוא ספרו “דון קישוט” שזכה וזכה את מחברו
לשם עולם. במה כחו של זה גדול?

המחבר בעצמו מעיד, שלכתחלה לא כתב את ספרו אלא כדי “לבדח ולשעשע” את לב
הקורא וגם למען “שים לשחוק וללעג את ספרי האבירים ולמעט על ידי כך את
השפעתם הנפסדת”.

ואולם אין איש בן־דעת אשר יקרא את הספר עד תמו ולא ירגיש כי לא ספור
לשעשועים או פארודיה בלבד נתן לנו ב“דון קישוט”, כי אם עוד איזה דבר,
שהוא גדול ונעלה הרבה מזה, שהתכון לו המחבר.

קודם כל יכריע אתכם כח התפיסה של הספר, רוחב ההיקף. שני החלקים של “דון
קישוט” הם אפופיא גדולה ונפלאה, שקפל סרונטס לתוכה באמנות נפלאה
את הישפניה כלה, את כל חיי העם בדור ההוא. עוברים לפניכם שם במחזה המון
ציורים ומעשים ותמונות בני אדם וטפוסים שונים, אישיים וקבוציים, למן
רועה העזים ועד היושב על הכסא, הם ומנהגיהם, שיחותיהם ועסקיהם, שבתם
ולכתם, חכמתם ואולתם, בגדיהם, מאכלם ומשתם, ועוד ועוד, אין נגרע מכל
חייהם דבר.

בתוך הפרקים והשיחות באים, מלבד זה, משולבים גם הרבה רעיונות נעלים
ופתגמי חכמה, פרי המחשבה העליונה של הדור ההוא, ביחד עם המון פתגמי עם
ומשלי הבריות, פרי רוח העם ונסיון החיים; יש שם גם זכרונות ומאורעות הרבה
מחיי סרונטס עצמו, המשולבים אף הם בקורות המדינה ובחיי הצבור, ועוד
ועוד…

שפעת חומר זו, היא בלבד דיה לעשות את הספר ל“אוצר בלום”, למין “כל בו”
לאומי של הישפניה. ואולם ערכו העולמי של ספר יש לבקש לא
בשפעת חמרו, כי אם בצורתו. ספר “דון קישוט” הריהו בעקר יצירה
אמנית כבירה, פרי רוחו של יוצר ואמן גאון, של משורר וחוזה יחיד במינו.
כל הספר, מראשו ועד סופו, נכתב בחכמה ציורית רבה וביכלת אמנית מאין
כמוה. מערכת בנינו, הזווג הנפלא של פשטות התכן הספורי, פשטות קדמונית,
עם כח דמיון חזק ובהיר מאד, הממשות הציורית בצדם של מעשי פלאים ובתוכם,
השיחה השוטפת בנחת ובדרך טבעית, התנועה החיונית ברגעי הפעולה והעלילה
שבספור, הסגנון המלוטש, ועל כל אלה רוח ההתול, אותו ההומור
הסרונטסי, המיוחד רק לו והוא אביהו הראשון בספרות כל העולם – כל אלה
מצטרפים יחד למכלול אחד של יופי ושלמות ומעלים את הספר למדרגה עליונה של
יצירה אמנית מיוחדת במינה, למרגלית מבהקת באוצר הספרויות של כל
העמים.

אבל יש עוד צד אחד בדבר: הנשמה הפנימית של הספר, הרעיון שבשרשו, האידיאה,
והיא שמרוממתו גם על כל הזמנים.

שני הטפוסים העקריים, המשוכללים ביותר, שבספר, ב“דון קישוט” האביר ובסנשו
פנסא נושא כליו, סמל לנו המחבר, מדעת או שלא מדעת, שני עולמות מלאים,
הפוכים זה מזה, אחד יוצא ואחד נכנס. לכאורה, לא הביא לנו המחבר את הבריות
האלה כי אם לשחק בהן: מלוים אתם את ה“אביר” ו“נושא כליו” בכל מסעותיהם
ומאורעותיהם הנפלאים; רואים אתם בשגעונו, בנצחונותיו המדומים ובמפלותיו
הנאמנות של זה, ובפקחותו ההדיוטית, בפחדנותו ובאהבת בצעו של זה, שומעים
אתם את השיחות המשונות של שניהם – ופיכם מתמלא שחוק מאליו; אבל אחרי אשר
שבעתם את השחוק – והנה היתה עמכם רוח אחרת. הרגש תרגישו, כי מתחת למסוה
השגעון של האחד וקלפת ההדיוטות של השני נתנו לנו שני סמלים, שתי
דמויות נצחיות: של “אידיאליות” העליונה ושל הפוכה הגמור, ה“ריאליות”
הפשוטה. האביר “אל־פחד ואל־דפי” הוא “האביר בן דמות היגון”, דון
קישוט, בכל שגעונותיו וזרותיו הריהו איש אשר רוח יתרה בו, אדם המעלה.
יתרון הרוח ירושה הוא לו מעודף הכח של אבותיו האצילים, אלה שהביאו בשעתם
את האבירות לעולם. בימיו, אמנם, כבר אבד ניר לאבירות הקדמונית, זו שהיתה
תערובת נפלאה של הוד וגבורה וגדל נפש כרוכים ביחד עם אכזריות ופריצות
וכל תועבה – אבל שלהבתה, נפרדת מנחלתה, היתה בוערת ומעלה עשן בספרות.
אחרי שקוע שמשה בארץ חיים, הופיע ירחה בארץ הספרים. מבול של
“ספורי אבירים”, ספורים מלאים נפלאות וזרות ותהפוכות, הציף פתאם את הארץ
וימלא את כל הרוחות שכרון והזיה. דומה, כאלו רוחות האבירים הקדמונים יצאו
מקבריהם ויהיו מתהלכים רואים ואינם נראים בעולם התהו, לנסוך על כל בשר
רוח עועים ולהכות את כל הלבבות בשגעון. רצידיבים ממין זה מצויים בדברי
הימים. חזיון היסטורי, שכלה גופו ותם כחו הממשי בחיים – רוחו המופשט
יורד ומתגלגל לשירה ולספרות ושם הוא חי את חייו השניים, החיים שאחרי
המות, ובדמות נאצלת יותר, בתור תנועה שירית, או כחזון לב ומשא נפש. חזון
לב כזה נעשתה האבירות גם לדון קישוט. מרוב שגותו בספרים ממין האמור,
נטרפה דעתו עליו לדבר אחד, ובשגעונו הוא חולם על דבר תחית ה“אבירות”,
אבל לא בדמותה הקדמונית, הפראית, אלא על כזו שכמוה לא היתה במציאות
מעולם, על מין “אבירות צרופה”, ספרית, אבירות שכלה מסירות נפש מאהבה
וכלה גאולה ופדות. זהו מין “אביר ברוח” שלא בזמנו ושלא במקומו. מוציא
הוא את כלי הזין הישנים, ירושת אבותיו, שהיו מוטלים בפנת הבית בלא תשמיש
עדן ועדנים והעלו חלודה, והוא יוצא בהם להשמיד את הרע ולהביא ישע
לאמללים, והכל בשם האהבה לאיזו “גברת לב”, “דולציניה” מופשטת, שכמעט אין
הוא עצמו יודע ברור מה טיבה. גלגולי מאורעותיו וכל מה שעלתה לו בחייו
המלאים תלאה רבה מביאים לידי שחוק גדול, אבל באחרית השחוק יבא העצב ושפך
עליכם את רוחו. שגעונו של דון קישוט הוא הוא השגעון הנעלה של כל החולמים
והלוחמים הגדולים, היוצאים להביא ישועה לעולם ומוסרים נפשם על חזון לבם
ומשאת נפשם. בפרק השנים עשר של הספר בא נאום ארוך ונפלא, שנשא דון קישוט
במסבת רועי עזים. הנאום הזה שנאמר לא במקומו ולא בזמנו מביא את שומעיו
רועי העזים לידי תמהון, ואולי גם לידי שחוק, אבל בעל הנפש לא ישחק. מתוך
דברי הנאום נעלים, ומתוך דברים ומעשים רבים אחרים, אפשר לעמוד על יפי
נפשו החולמת של בעליהם ועל צפוני רוחו העדינה. חולם הוא על תקומת “דור
הזהב” בעולם, דור תמים ונקי, קרוב אל הטבע ושלו בצדקתו. הרע והחמס
שבעולם אינם מניחים לו לשבת בשלוה ואינם נותנים דמי לרוחו הסוער. במקום
אחר מונה סנשו פנסא את שבחיו: “נדיב הנדיבים, חונן עבדו… גא בין ענוים,
עניו בין גאים, אמיץ לב, ארך רוח, נעלב ואינו עולב, נאמן באהבה, טוב
וישר… ושונא רע” – תאור זה איננו רחוק מן האמת, ויש עוד להוסיף עליו:
“עדין נפש, איש הכבוד, בז לבצע” ועוד ועוד. ובכלל, אך משגה הוא בידי אלה
החושבים את דון קישוט למשוגע ממש. באמת, אין זה כי אם איש ההזיה ובעל
החלומות. בכל מה שמחוץ ל“רעיון האבירות” – דעתו זכה ורחבה, הגיונותיו
נעלים ועדינים, פיו יהגה חכמה ושפתו שפת נדיבים. על שגעון איש אשר כזה לא
נשחק. אכן גם מעשי שגעונו שני פרצופים להם: של שחוק ושל עצב, ומי בעל
עינים יראה את שניהם. ביחוד מעורר בנו תוגה רבה ועמוקה הציור האחרון בסוף
הספר השני, כשדון קישוט שב אחרי גלגולים רבים בפחי נפש מ“מערכות המלחמה”
והוא שבע תלאה ועלוב ומנוצח. לבנו, לבנו לו. זו מלחמה, זו אמונה –
וזה שכרן! הלחנם קורא שמו “האביר בן־דמות היגון”!

דמות נושא הכלים סנשו פנסא היא הפוכה הגמור של דמות דון קישוט. זהו טפוסו
של “איש העם”, אכר פשוט, אדם המוני וגס, תמים לכאורה, ובשעת הצורך – ערום
ופקח, לבו טוב עליו תמיד, פטפטן, פחדן, עיניו לבצעו ולכרסו ומבקש בכל
דבר תועלת עצמו. אמנם מסור הוא בלב ונפש לאדוניו ומכיר ביתרון רוחו של
זה, אבל “חוש המציאות” לא יעזבהו כליל ועיניו בראשו. מאמין הוא ואינו
מאמין בכח נפלאותיו של אדונו – הכל לפי צורך השעה. עושה הכל “ככתוב”
בספרי האבירים, הוא, הבור ואיש הנסיון, חותך את כל מעשיו על פי פתגמי עם
ומשלי הבריות, שהם הם כל חכמתו והוא מרבה לתבל בהם את שיחותיו במדה
גדושה. אדונו חם המזג, המהיר והרותח, נופל כל פעם ברעה ונוקש; והוא, איש
האדמה, המתון וכבד התנועה, רואה רעה ומסתתר. בשעה ש“האביר” עומד בתוך
סערת הקרב וחייו בסכנה – עומד זה ומטפל בבזת הצידה, למלא את בטנו כי
ירעב. סוף דבר, אלה השנים הם בני שני עולמות שונים זה מזה: עולם הדמיון
ועולם המציאות, או “עולם האצילות” ו“עולם העשיה”. שתי מלכיות הן, האחת
עבר זמנה והשניה הגיעה שעתה. דון קישוט האביר מת ביגון וסנשו פנסא נושא
כליו יורש אותו. עולם יוצא ועולם בא, אחרית וראשית – וסרונטס, המאור
גדול בדור ה“תחיה”, עומד באמצע שניהם והוא שוחק ועצב כאחד.

כזה, או מעין זה, הוא הרעיון הפנימי והעיקרי שבספר דון קישוט. אפשר
שהמחבר לא כון לזה מדעת, אבל זה כחה של יצירה גאונית, שהיא נעשית משל
ודוגמא לדורות מאליה, שלא מדעת בעלים. יסוד המשל הוא היסוד הנצחי שבה,
והוא שמקרב אותה לרוח כל בני האדם כאחד ומרוממתה ממעל לכל הזמנים
והגבולות. הנמשלים רבים ומשתנים עד אין סוף לפי המקום, הזמן והאיש, והמשל
אחד ונצב לעולם.

ובכל היות הרעיון שבספר עמוק ונדרש לכמה פנים – הנה הספור עצמו, מצד
הצורה, הוא פשוט מאד ומתקבל על לב כל אדם, כקטן כגדול. לא לחנם נתרגם
הספר לכמה לשונות במלואו ובקצורו ובקצורי קצורים, לגדולים ולקטנים ולקטני
קטנים. הקורא העברי ימצא בו, כמדומה, קורת רוח מיוחדת. יש בספר זה, באופן
הרצאתו, בפשטותו ובדרכי שיחתו וספורו, הרבה מן הרוח הביבלי. ואולי הצורה
החיצונית בלבד.

ח. נ. ב.



התרגום העברי נעשה על פי תרגום דון קישוט השלם נוסחא חדשה, שנמצאה בשנים
האחרונות, ולפי דעת רוב ה“סרונטיסיטים” היא הנכונה והיא הנקיה ביותר
מזיופים והוספות ידי זרים. ומפני שתרגום זה נועד בעיקרו לבני הנעורים, באו
בו השמטות וקצורים רבים. ביחוד נשמטו כל אותן האפיזודות שאין להן ענין
לגוף הספור ומסיחות את דעת הקורא מן העיקר.



פרק ראשון: מי הוא זה ואי זה הוא דון קישוט הלמנשי?


איש היה בעיר קטנה בגליל למנשא, קיכדה שמו,
מזרע האצילים, אחד מאלה אשר כידון עתיק ימים
להם ומגן ישן נושן וסוסה כושלת ברך עם זרזיר
מתנים. והאיש כבן־חמשים שנה, גבה קומה ודק
בשר, ואשה ובנים אין לו. וישב האיש בנחלתו
הקטנה, הוא ושלש נפשותיו עמו: אשה סוכנת
בית כבת ארבעים, נערה יתומה אסופת חוץ, קרובה
לו, כבת עשרים, ועבד אחד זקן, העושה כל־מלאכה
בבית ובשדה. ויכלכל קיכדה את־ביתו מתבואת
נחלתו במסכנות, ויהי לו לחם לאכל ובגד ללבש.
והשכים קיכדה יום יום בבקר ויצא השדה לצוד
ציד, ואת כל־זמנו הפנוי היה נותן למקרא
ולהגיון בספרים. וישתקע כל־הימים בספרי
בדים וירב להגות בספורי נפלאות, אשר כתבו
הסופרים בימים ההם על־דבר הליכות אבירי
הפרשים ועלילותיהם בימי קדם. ויאמן קיכדה
בתמתו לכל־דברי הנפלאות, חזון רוח הסופרים,
וילך לבו אחריהם ונפשו דבקה בהם מאד. וינח
בגלל הקריאה את־כל־מלאכתו, ויטש גם־את־הציד
אשר אהב, ולא פנה בלתי אם־אל־הספרים
וחזיונותיהם. וימכר מנחלתו חלקה חלקה ובכסף
מכרן הרבה לו ספרים ויוסף לשגות בהם
כל־הימים. וגם בלילה לא שכב לבו, כי הגה הגה
בכל־פעלי הגבורים, ויקנא בהם ובגבורותיהם,
ויתאו להיות כמוהם ולהדמות אליהם בגבורה
ובעז רוח, בתהלת נצחון ובשם עולם, בפה ממלל
רמות ובתפארת מליצה.

ויהי כי־הרבה לשגות בספרים ההם
ובתעתועיהם, ויתע לבבו ודעתו התבלעה;
וילמד את־לשונו גם־הוא להרבות להג ולדבר
גבוהה גבוהה, כאחד האבירים המדמים, ובאחרונה
נתקעה מחשבה בלבו, להעשות אף הוא ל“אביר
משוטט” רב־פעלים וגדל־עליליה, ועבר בארץ
לארכה ולרחבה, ועשה מלחמות, ופעל גבורות
והצמיח ישועות גדולות. עם־ענקים יאבק ויכל להם
ואת־האימים ידבר תחתיו. והעביר זדים כליל
מן־הארץ, והשמיד כל־רשעי עולם מתחת שמי
אלהים. נפלאות כאלה וכאלה תחולל ימינו ועשה
לו שם עולם לא יכרת. והיה שם קיכדה לגאון
ולתפארת לארצו ולתהלה לעיר מולדתו. ומי יודע
אולי תושיע לו זרועו גם לעלות לגדלה, והיה
למלך אדיר באחת מארצות הפלאות וגויים עצומים
למשמעתו יסורו. ביום ההוא – וחשף קיכדה
את־כל־זרע עזו וימין צדקו, ותקן את־כל־העולם
לפי רוחו, ונטע משפט אמת בארץ וצדקה לכסא
תשב.

ויש אשר התנשא בלבו לאמר: הנה אני אגדילה
עוד את מעשי מכל אבירי עולם, והייתי כאריאל
וכאביר האבירים, והשארתי את־שמי לברכה
בקרב הארץ, וזכרי יעמד לדור דורים.

ובאחד הימים קם קיכדה להפיק את־זממו, ויוצא את
כלי־נשקו הישנים מאשר הם שם, ויעבר חלאתם
מעליהם, ויצחצחם, וימרקם עד־היות להם ברק.
וירא את־הקובע והנה אין תחתית לו –ויעש אותה
לוחות ניר עבה, ויעמל בה שבוע תמים. וככלותו
לתקן, ויאמר לנסות את־התחתית אם חזקה היא –
ויך עליה בכידונו, ותשבר כרגע, ויאבד לריק
כל־עמלו.

ויארך קיכדה את־רוחו, וישב לתקן את־השברים
ויחבר אותם בחוטי ברזל, ויבטח הפעם בקובעו
כי חזק הוא, ולא שב לנסותו עוד.

ויבא אל הארוה, ויתבונן בגל העצמות, הוא סוסו
הזקן והרזה, וייטב בעיניו מאד, ויאמר: אכן טוב
סוסי מכל־סוס, אין כמוהו ליפי ולגבורה. טוב הוא לי
גם־מבוציפלוס, הלא הוא הסוס המפרסם אשר
לאלכסנדר מוקדון. אין לי עתה כי אם־למצוא לו
שם נאה ומתקן לפי כבודו.

וייגע ארבעה ימים וארבעה לילות, ויבקש,
ויחפש – וימצא לסוסו שם נאה וערב מאד לאזן
–“רוסיננטי”, לאמר: “סוס לפנים”, כי אמר קיכדה:
כסוס כבעליו מקרה אחד להם. ראשית שנינו
מצערה, ואולם אחריתנו תשגה מאד. אני מקטני
האצילים עליתי לגדלה ואהי לאביר נודע בשערים,
והוא, הקטן והדל אתמול, נהפך עתה ויהי לסוס
אבירים…

אז יתן את־לבו לחקור לדעת, מה השם אשר יקרא
לנפשו הוא. ויתר בחכמה את־כל־שמות האבירים
הגדולים אשר בארץ, ומקץ ימים עמד ויקב לו שם
חדש אשר־לא היה עוד לעולמים: “דון קישוט”, כי אמר
אל־נא יחליפו את־שמי בשם

אביר אחר, אשר לא הרבה כמוני לעשות גדולות.
וישם דון קישוט אל־לבו, כי האביר המפרסם
אמדיס, זה האריאל החביב עליו מכל־שאר האבירים
אנשי השם, נקרא בספרים על־שם ארצו גליא
גם־בשם לוי, לאמר: “אמדיס הגלי”, ויוסף
גם־קיכדה לעצמו עוד שם לוי, לאמר: “דון קישוט
הלמנשי”, כי אמר: אעשה־נא חסד ואמת עם מדינת
מולדתי, עם למנשא, ואצלתי עליה מהודי,
בצרפי את־שמה לשמי, ושמרה לי את־החסד הזה
לאלף דור.

וימצא דון קישוט כתוב בספרים עוד, כי
כל־האבירים אשר מעולם, זה דרכם, לבחור להם
יפה־פיות מבנות הארץ, וראה כל־אביר את בחירת
לבו, כראות בת־עליון, אותה יעריץ, אליה ישא
נפשו ולשמה ולזכרה יקדיש את כל גבורות
נשקו ופרי נצחונו. ויאמר דון קישוט בלבו:
הנה אני יוצא מחר לעשות גבורות בארץ, והיה
בהכותי את־אחד האימים או את־אחד הזמזומים
והכרעתיו –האין טוב אלו נמצאה לי לעת כזאת
באחד המקומות יפיפיה בחירת לב, אשר אליה
אשלח את איש מצותי הנכנע לפני, ובא זה וכרע
לפניה ברך, וחנן את־קולו לאמר: “בי גברתי
העדינה! ידבר־נא עבדך דבר באזניך:הנה אני
הענק קרקוליאמברו נגיד האי ממנדרניא, אשר
הכריעו בקרב אביר האבירים, לו דומיה
תהלה,דון קישוט הלמנשי. ועתה שלחתי הנה
במצות אדוני המנצח לעמד לפני אור פניך,
ועשית בי כטוב בעיניך”.

ויצא דון קישוט ויבקש ימים רבים, וימצא לו
יפיפיה כלבבו, אשר אליה ישא את־נפשו,
בכל־עלילותיו. המאשרת הזאת, אשר לא ידעה מאומה
מכל־הטוב אשר יחשב עליה אבירנו הגדול, היתה
בת אחד האכרים אשר בכפר הקרוב לעיר מולדת
דון קישוט, ושמה אלדונזה לורנצו. אומרים, כי
דון קישוט אהבה לפנים והיא לא ידעה, ועל־כן נתן
בה עתה את־עיניו ויבחרנה להיות לו לגברת לב
ולמשא נפש. ויסב את־שמה דולציניה
הטובוסית, על־שם טובוסו כפר מולדתה. השם
הזה נעם אף־הוא לאזן דון קישוט, כשמו וכשם
סוסתו, כי היה בעיניו כשם בת־מלך או בת
נסיכי־ארץ, וישמח על- הדבר בלבו.




פרק שני: ראשית דרכו של דון קישוט בצאתו מכפר מולדתו


ויהי ככלות כל־התכונה, וימלך לב דון קישוט
עליו לבלי התמהמה עוד ולבצע מהרה את־מזמת
לבו; כי אמר: הן רבה רעת האדם בארץ ועצומים
כל־חללי הרשע והזדון, ואני הרבה עמי פדות
ורב לי ידי להושיע. לי נקם ושלם לרשעי ארץ,
ומרפא וישע לשבורי לב. באשר אופיע, שמה
אביא רוח והצלה לאמללים ומחתה לפועלי און.
ועקרתי את־הרע ואת־הפשע מן־השרש, והצמחתי
תחתם את־הטוב ואת־הצדק ואת־הישועה. ועתה
אם־אתמהמה עוד ומנעתי מבני האדם את־ישעי
ואת־כחי – ומצאני עון לא־יכפר לי עד־עולם.

ולא־הגיד לאיש מכל מחשבותיו דבר, וישכם
בבקר, בטרם יכיר איש את־רעהו, וילבש מדיו,
וישם עליו את כלי נשקו, את־המגן שם על שמאלו
ואת־הכידון לקח בימינו, ויחבש את־רוסיננטי,
וירכב עליו, ויצא דרך הפשפש אשר
בירכתי החצר אל־השדה. ואיש לא ראהו בצאתו,
ויהי לו הדבר לאות, כי ראשית דרכו צלחה,
וילך שמח וטוב לב.

הוא בשדה, עוד לא הרחיק ללכת, ותעל על־לבו
פתאם מחשבה אימה אחת לאמר: כל־יודעי דת
האבירים יודעים, כי כל־הבא להסתפח בקהל
האבירים ראשונה, אין לו עוד צדקה להתגרות מלחמה
עם אביר בן־ברית עד אם־הקדש תחלה כדת, וגם
אחרי עברו בברית – אין לו עוד המשפט לצאת
בלתי אם־בכלי זין לבנים ובלא חותם אבירים
במגנו, עד־כלות ימי מלואיו במלחמות ונדודים,
וזכה לכל־הדברים ההם בגבורות ידיו ובכח
עלילותיו. ועתה איככה יהי הוא, דון קישוט, לאביר
– והוא לא הקדש עוד לבוא בקהל, ואיש לא מלא
את־ידיו לכהנו?

ויתעצב מאד דון קישוט וכמעט נחם מדרכו
ויאמר לשוב; ואולם בעוד רגע התעשת ויאמר:
הנה אני הולך בדרך, והיה האיש אשר יפגשני
ראשונה – הוא האריאל אשר־הקרה אלהים לפני, למלא
את־ידי ולהקדישני לבוא בקהל האבירים.

אחרי כן אחשף את־זרוע עזי במלחמתי הראשונה,
וזכיתי גם־אני לחותם תפארה במגני, והייתי
כאחד האבירים אנשי השם.

המחשבה הזאת הניחה את־דעתו, ויתן את־סוסו
ללכת אל אשר יהיה רוחו, כי אמר: כן דרך
הנפלאות וזה סודן. ויעל דון קישוט על־לבו
את־כל־הגבורות ואת־כל- הגדולות אשר הוא נכון
לעשות ויאמר: "ברור לי הדבר כשמש, כי מקץ
ימים, בהגלות נגלות לעיני הדור האחרון ספר
קורותי המהללות בכל־גדלן ואמתן, ופתח הסופר
החכם, כותב הספר ההוא, את־הפרק הראשון על־ראשית
דרכי בדברים האלה:

“עוד השחר פרוש על־ההרים, וכנפי הודו אך־נגעו
בכנפות ארץ; כמעט פצחו פיהן כנפי רננים
נעלסות ותקדמנה ברננת נעם ובצפצופי צוף
את־זהרי הבקר הראשונים – והנה האביר הגדול
והמהלל דון קישוט עזב פאת מטתו, ויבחל ברך
מרבדי ערש יצועיו, וירכב על־כרוב סוסו, הוא
רוסיננטי הנהדר, וירד אל־עמק הקדומים, עמק
מונטיאל…”

ויוסף דון קישוט ויאמר:

“אשרי הדור ואשרי בני הדור, שיזכו לראות
בעיניהם את־קורותי המהללות כתובות על־ספר.
אשריהם ואשרי חלקם, זכאים הם! אכן גדולים
מעשי גבורותי וראויים הם כי יוחקו בצור לעד
ויחצבו בשיש לעולמים. ואתה אישי הסופר
הגדול העתיד לבוא, אתה האיש, אשר תזכה לחרות
בעט ברזל ובצפרן שמיר את כל־הליכותי
ועלילותי הגדולות – אין אני יודע מי אתה ואי
מזה תבא, ואולם אחת שאלתי ובקשתי מעמך:
אנא, אל־נא תשכח מלשים זכרון גם לרעי הנאמן
ולבן־לויתי היחידי בכל־מסותי הגדולות בדרך
– לסוסי לרוסיננטי הטוב!”

כאלה וכאלה דבר דון קישוט לנפשו, ויהי
הולך וטופל אמרים וחורז מליצה למליצה, ככל אשר
ידע על־פה מספריו, כלשונם וככתבם. ורוסיננטי
התנהל בינתים לאטו. ותגע עת הצהרים, ותך
השמש על־ראש דון קישוט ותיבש את־שארית המח
בקדקדו, כי היה היום יום תמוז בוער כתנור.
וילך דון קישוט כל־היום ההוא בדרך ומצפה
לגדולות, ואולם כל־עלילה רבה, אשר יראה בה
את־כחו, לא באה לידו. ויחר לדון קישוט מאד,
ותקצר נפשו.

לעת ערב עיפו דון קישוט וסוסו וירעבו מאד, כי
לא־הצטיד האביר בצאתו, והוא וסוסו לא־אכלו
ולא־שתו ביום ההוא מאומה. ויפן האביר כה וכה
לראות אולי ימצא במקום ההוא טירה נשגבה או אהל
רועים לסור שמה. וישא עיניו וירא והנה ליד
הדרך מנגד כעין בית, וידפק את־סוסו ויבוא
עד־שם.

והבית בית מלון אורחים לעוברי דרך. ואולם
בעיני דון קישוט המבקש פלאות בכל־מקום, היה
הפנדק כטירה נשגבה לכל־פרטיה, וירא לפניו
בדמיונו חומה בצורה וגבוהה בשמים, ובראש
החומה, לארבע פנותיה, ארבעה מגדלים רמי
קרנות, והקרנות כסף טהור נוצץ, ותעלות עמקות
מסביב לחומה, וגשרים הרבה תלויים שם באויר –
את־הכל ראה בדמיונו, אין נגרע דבר. ויהי בטרם
יקרב שמה, ויעצר בסוסו, ויחכה עד־בוש, כי
אמר: “עוד מעט והופיע גמד מעל ראש אחד
המגדלים, ובשר בתרועת חצוצרה את־דבר בואי”.
ובראותו כי־בושש הגמד לצאת ותרועת החצוצרה
טרם תשמע –ויתמה מאד. והסוס אף־הוא לא יכל
עוד להתאפק ויבט אל הארוה, מקום אבוס ומספוא.
ויקרב דון קישוט עד לפני הבית, וירא והנה
שתי ריבות נצבות בפתח, ויאמר בלבו: אין זאת
כי אם־בנות האביר נסיך הטירה לפני. עודנו
עומד, והנה רועה חזירים, מאסף עדרו מן־השדה,
תקע בקרן. ויחשבה דון קישוט לתרועת הגמד,
אשר יצא סוף סוף לבשר בוא האורח, וישמח מאד,
כי באה תקותו, ויגש עד־הפתח. למראה האיש
לבוש המדים והחמוש כלו מכף רגל ועד־קדקד
נסוגו שתי הריבות בחרדה, וירם דון קישוט
את־הסנורת מעל פניו, ויגל את פרצופו הרזה
והמכסה אבק, ויאמר: “אל־נא, עלמות עדינות ויעלות
חן, אל־נא תיראנה ואל־נא תסגנה אחור מפני, כי חק
לאבירים מבני־בריתי לבלתי נגע לרעה באיש,
ואף כי־בבנות נדיבים ושועי־ארץ אשר כמוכן”.

והריבות היו מבנות דלת העם, ובארחן לחברה
עם־חמרים ותסרנה הנה ללין. ויהי כשמען
את־דברי האיש המוזרים ותצחקנה מאד. ויקצף
דון קישוט ויאמר:“תמת דרך אחות ליפי, ושחוק
פרוע – אולת וכלמה. ואולם אני לא להכלים אתכן
באתי, עבדכן הנאמן אני ולעשות רצונכן – חפצי
ומאויי.”

ה“ניבים הנאוים” האלה, אשר אזן הריבות מבנות
דלת העם לא הסכינה להם מעולם, וכל־מראה האביר
המשנה, עוד הגדילו את־שחוק פיהן. ויתמרמר
להן דון קישוט, ותבער חמתו להשחית. ומי יודע
אם־לא מרה היתה אחריתן, לולא מהר לבוא שמה
הפנדקי, איש שלום ועליז רוח מטבעו, כי־על־כן
שמן הוא, וישכך חמה.

כראות הפנדקי את־האיש הפלאי ואת־פרצופו
המשנה ואת־חליצתו – ויאמר לתת את־קולו בשחוק
אף־הוא, ואולם מראה כלי־הנשק הרבים הטיל עליו
קצת אימה, ויתאפק וידבר אליו רכות לאמר:

“אדוני האביר הנעלה, אם־מלון אתה מבקש – הנה
כל־בית מלוני לפניך. הואל־נא ולין פה
וכל־מחסוריך אמלא ביד רחבה, כי יש־בביתי כל,
זולתי מטה למשכב…”

וירא האביר כי־נכנע שר־הבירה לפניו (כן היה
הפנדקי בעיניו), ויענהו נעימות אף־הוא:

"אדוני שר־הבירה! איש מסתפק במועט אנכי, כי:

עדיי – נשקי, והקרב –מרגועי…"

“ואם כן”, ענה אחריו הפנדקי הערום, "אין זאת
כי־גם:

מצעך – חלמיש, ותרדמתך – הנדודים…

ואם־אמנם כן הוא, אין טוב לך בלתי אם־לרדת מעל
סוסך ולסור אלי, כי לנדודי שנה אין טוב מבית
מלוני…"

ובדברו כה ויחזק ברסן – וירד דון קישוט מעל
סוסו בכבדות, כי עיף מאד, כי לא־בא יום תמים
כזית לחם אל־פיו.

ויצו דון קישוט את־הפנדקי על־הסוס לאמר: שים
עינך עליו, כי אין בכל־הבהמה כמוהו. ויתבונן
הפנדקי בסוס – והנה נופל הרבה מכל־דברי
השבח אשר אמר עליו בעליו, אין בו אף־החצי.
ויביאהו אל־הארוה וישב. והריבות השלימו
בינתים עם־האורח ותקמנה לעזר־לו להפשיט מעליו
את־חליצתו. ותפשטנה מעליו את־השריון
ואת־הכתפות ואת־בית החזה, אולם את־הקובע
ואת־השהרון לא יכלו להסיר, כי היה קשר
פתיליהם אמיץ, ודון קישוט לא נתן להניף עליהם
שכין.

וילך בקובעו ובשהרונו כל־הלילה ההוא, ויהי
מראהו משנה ומעורר שחוק מאין כמוהו. וירא
דון קישוט את־שתי הריבות והנה הן מסובבות אותו
ושוקדות עליו, ויאר להן את פניו בחן ובחסד,
וישא משלו ויאמר:

עוד כל־ימי עולם לא נחלו אראלים

כבוד ויקר מיד נשי חמודות

כנחל דון קישוט בראשית דרכו,

בצעדו ראשונה מכפר מולדתו;

סגלות נשים שרתו לפניו,

ובנות מלכים אחרי סוסו הלכו.

לאמר, אחרי רוסיננטי, זה שם סוסי וזה זכרו לדור
דור. ושמי אני – דון קישוט איש למנשא. אמנם
חשב חשבתי מתחלה, לבלי התודע בשמי
המפרש אל־איש, עד אם־יכריזו עלי מעשי גבורותי,
אשר־אני עתיד לעשות לתהלתכן, עדינותי, ולשם
תפארתכן, ואולם דברי השיר –הם אשר גלו
לפניכן את־התעלומה לפני זמנה.

ובכל־זאת, דענה לכן, גבירות עדינות, כי־עוד בוא
יבוא היום וחוללה ימיני נפלאות לכבוד שמכן,
והשיבותי לכן את־גמולכן אל־חיקכן, עקב החסד
והאמת אשר עשיתן עמדי הלילה…

כחידות סתומות היו המליצות האלה באזני הריבות,
ותחרשנה ולא ענו דבר, כי אם־שאל שאלו אותו,
אולי רעב הוא ויסעד לבו.

“הן, לו יהי כדבריכן!” אמר דון קישוט, “יש לי,
כמדמה, צרך בדבר זה…” היום יום הששי היה,
ובשעה ההיא לא נמצא בבית המלון כל־אכל, מלבד
גלדנים קטנים ופת חרבה, ויגידו לו את־הדבר.

“אין רע!” ענה דון קישוט, “דגי רקק רבים שקולים
כנגד תנין גדול אחד. האין אחת היא, אם־ישקלו
על־ידי שקל אחד שלם, שהוא עשרים גרה, או עשרים
גרה, שהן שקל אחד. ועוד, האם־בשר העגל לא ינעם
מבשר השור, ובשר הגדי מבשר התיש. כן
גם־דג הרקק יערב לחך מן־התנין הגדול.
סוף־דבר, את־אשר תביאו – הביאו מהרה, כי עשק קבה
יכשיל זרוע, ועוד מעט וכרעתי תחת משא אזני”.

ויערכו לו שלחן בחוץ אצל פתח בית המלון לרוח
הערב. ובעל הבית הביא לפניו גלדנים באושים
וסרי טעם ולחם נקודים, עבש ויבש כלו,
אשר־עינו כעין החלדה בנשק דון קישוט. והאביר
יושב ומתקשה לאכל, כי פתילי קובעו ושהרונו
הקשורים בצוארו לא־נתנו לו להרחיב פה, ויהי
כחבוש. ותחמל עליו אחת מהנערות ותגש
מן־האכל אל־פיו. ובעל הבית נעץ קנה בין שני
האביר וישקהו דרך פי הקנה מי־תמד עכורים.
ויקבל עליו האביר את־כל־יסורי הסעדה בארך
רוח, ואת־הפתילים לא חתך. עודנו מסב, והנה רועה
החזירים עובר שם, מחלל בחלילו נגינת ערב.
ויתחזק דון קישוט באמונתו, כי אמנם אל־טירת
אבירים נחוהו רגליו, ויהי השלחן בעיניו מלא
דשן:הלחם העבש – פת סלת נקיה, התמד – יין
המשמר, הפנדקי – שר הבירה, שתי הריבות –
בנות מלכים. והנה זה עתה בא גם־מנגן לכבודו.
עתה ראה עין בעין, כי אמנם הצליח אלהים
את־ראשית דרכו; רק דאגה אחת עכרה עוד את־רוחו,
כי עד־עתה לא־הקדש עוד כדת “המלואים” אשר
לאבירים, ולפי החק עוד אין לו אפוא כל־צדקה ללכת
בגדולות ובנפלאות ולעולל גבורות בארץ.


פרק שלישי: דון קישוט עובר בברית האבירים


ויקם דון קישוט מעל השלחן ויבא את־בעל
המלון אל־הארוה וינעל את־הדלת אחריו, ויכרע
על־ברכיו לפני בעל המלון ויקרא:

“הו, אריאל, אריאל! בי נשבעתי כי לא־אקום
מכרע על־ברכי ולא אמוש מפה עד אם־אמצא חן
בעיניך, אדוני, והבטחתני למלא את־שאלתי
ובקשתי, ועשית לי את־הדבר הגדול, אשר יהי
באחריתו לכבוד לך ולטוב לכל־האדם אשר על־פני
האדמה.”

כראות האיש את־דון קישוט משתטח לפניו ומרבה
תחנונים, ויתמה מאד, ולא ידע מה־ישיב אותו או
מה־יעשה. ויפצר בדון קישוט מאד לקום מעל הארץ,
ולא אבה לו דון קישוט ויאטם אזניו, עד־אשר חמל
עליו האיש באחרונה ויאות לעשות לו ככל אשר
ישאל.

אז יקרא דון קישוט בשמחה:

"אכן, מראש בטחתי, כי לא־ימנע אדוני ממני
את־החסד, כי נדיב הוא ונדיבה רוחו. ועתה הואילה
ושמע: שאלתי ובקשתי, כי מחר כעלות השחר
תקדישני לקהל האבירים והעברתני בבריתם.
ואני זאת אעשה: כל־הלילה הזה אעמד במגדל
התפלה אשר בטירתך על־משמרת כלי־הנשק,
כחק לאבירים בליל התקדשם…

ובכן, מחר ישלם חפצי, ואני אצא ביד רמה לשוט
בעולם ולעשות ישועות בארץ…"

עתה נוכח הפנדקי הערום, כי אמנם כאשר שער
מראש כן הוא: כי דבר לו עם־איש אשר אין נכונה
ברוחו. ויאמר להיטיב לבו מעט ולהתל בדון
קישוט, ויחזק את־ידיו בדברים, ויהללהו
על־המחשבה הטובה אשר בלבו, ועל־הדרך
הנכונה והישרה אשר־יאמר ללכת בה ואשר הצלח
יצליח עליה, כי כן יכיר נאמנה במראהו: כאיש
גבורתו! ויוסף לספר לו בערמה, כי אמנם גם־הוא
היה אביר נוסע לפנים, וגם־עתה בכבוד האבירים
יתימר, ועל־כן שש ושמח הוא לעשות רצון אורחו
איש החיל ולהעבירו בברית האבירים. ואולם מגדל
תפלה אין עתה בטירתו, כי המגדל הישן נהרס
על־מנת לבנות חדש במקומו. אפס אל־נא יפל לב
האביר עליו, בשעת הדחק יצא יצא ידי חובת “ליל
שמורים” גם־בעמדו תחת כפת הרקיע. הנה מקום
אתו בחצר על־הבאר ונצב שם למשמר כל־הלילה,
ומחר כעלות השחר ועשה לו, אם ירצה השם,
כדת, והיה לאביר שלם ומקדש, לאביר אבירים
אשר אין על־עפר משלו.

“אבל הגידה נא לי, איש החיל” שאל הפנדקי
לבסוף, “היש צרור הכסף בידך?”

“אף פרוטה אחת אין!” ענה דון קישוט, "הן בדק
בדקתי בכל־ספרי הזכרונות לאבירי עולם, ולא
מצאתי כתוב, כי יקח עמו איש מהם כסף לדרך…

וינע עליו הפנדקי בראשו ויאמר:

“שגית, אדוני, שגית. אין “לא מצאתי כתוב” ראיה. הן
גם־לכתנות אין שם רמז וזכר, ובכל־זאת חזקה
על־האבירים, כי לקחו עמם גם־כתנות גם־כסף.
וגם־רטיה ותחבשת וסמים היו נושאים עמם, אשר
ירפאו בהם את־פצעיהם במלחמות. הלא ידעת
את־כל־התלאה אשר תמצא את־האבירים במסעיהם
הרבים. עוברים הם במדברות ובערבות ציה
ובבקעות שוממות, והיה כי־תקרה אותם מלחמה
ופגעה בהם חנית או חרב – מי ירפא להם שם? אמנם
יש גם־יש כאלה אשר שרם, הוא פטרונם, אחד
המכשפים הטובים, יצא לעזרתם ושלח להם
על־כנפי עבים את־אחד הגמדים או את־אחת היפיפיות
ובידם סם חיים, מין צרי, מלא הכוס, אשר אם־ישתה
ממנו השותה שתים ושלש טפות – ונרפאו
כל־פצעיו כרגע והיו כלא היו, אבל לא כל־אביר
יזכה לפטרון כזה, והנסים אינם מצויים, ומחכמה
נהגו אפוא קדמוני האבירים לתת ביד נושאי כליהם
ההולכים עמם צידה לדרך לכל־צרכם. ואשר נושא
כלים אין לו – וקשר הוא את־צידתו עמו לאחורי
האכף בצרורות קטנים, לא־יראו כמעט, ואשר יהיו
בקטנם כצרורי מרגליות ואבני־חן לעינים; כי
נמנעו האבירים מהרבות להם אמתחות בדרך,
אם־לא בשעת דחק גדול… כן יעשו כל־האבירים,
ומהם תלמד לעשות גם־אתה. ראה יעצתיך (אף
כי־לי המשפט גם־לצוות עליך, כי־על־כן אעשה
לך לאב הלילה), אל־נא תצא מעתה לדרך אם־לא
צרור הכסף ושאר צרכיך עמך”.

“כאשר צוני אדוני כן אעשה”, ענה דון קישוט, “לא
אפיל דבר. ועתה אלכה־נא, אבי, ואתיצבה
על־משמרתי”.

ויולך הפנדקי את־דון קישוט אל ירכתי חצרו,
ושם באר מים אשר ממנה ישקו החמרים
את־בהמתם, ושקת על־יד הבאר. וינח דון קישוט
על־השקת את־שריונו ואת־חליצתו, ויקח
את־הכידון בימינו ואת־המגן שם בשמאלו,
ויתמודד ויצעד קוממיות ובהדרת גבורים אנה
ואנה על־יד השקת. והשמש באה בצאת דון קישוט
אל־משמרתו, ויהי ערב.

ויבא הפנדקי הביתה ויספר לאורחיו החמרים
והרכבים את כל־הדברים האלה. ויצאו כלם
לראות באביר המשנה ובמעלליו, ויתיצבו
מרחוק, ויראו והנה נצב האיש על־משמרתו, פעם
יתהלך קוממיות הנה והנה, ופעם יעמד פתאם,
ונשען אל־כידונו, ועמד ככה דומם עד־בוש, ועיניו
בכלי הנשק אשר על־השקת. ולא נעלם מעיני
הרואים דבר מכל מעללי האיש, כי היה הלילה
בהיר, ויאר להם הירח את־כל־המראה.

ואחד החמרים אמר להשקות את־פרדותיו, ויגש
אל־השקת, ויאמר להסיר את־חליצת האביר מעליה,
ויתן עליו דון קישוט בקולו ויקרא:

“הוי פלוני אלמוני, אביר יהיר ועז־מצח! מי הוא זה
ואי־זה הוא אשר־ערב את־לבו לגשת ולשלח יד
בנשק אשר לאמיץ באבירים מכל חוגרי חרב אשר
מעולם! חי נפשי, כי בן־מות האיש ההוא”.

ולא שת החמר לבו לדברי האיש, ויגש אל־השקת
וישלך את־כלי הנשק ממנה והלאה, אז ישא
דון קישוט את־עיניו השמימה, ויכן את־לבו אל־מול
גברתו אל־מול דולציניה, ויקרא:" חזקיני־נא
ואמציני, בחירת לבבי: צוי־נא מרחוק את־ברכתך
וישעך לעבדך הנאמן, בצאתו הפעם להנקם
נקם החרפה הראשונה, אשר־השיא עליו אויב.
היי־נא עתה מגן לי, ובמלחמתי הראשונה אל־נא
תמנעי ממני עזרתך ואל־נא תעזביני!" וישלך
את־המגן מידו, ויאחז בשתי ידיו בכידון,
ויך בו על־ראש החמר בחזקה, ויפל החמר ארצה
כמת. אז ירים דון קישוט את־כלי נשקו וישיבם
אל־מקומם הראשון, וישב להתהלך על־יד השקת
ברוח שוקטה כבראשונה, כאלו לא־נפל דבר.

ויקהלו כל־באי בית המלון ויסבו על־דון
קישוט במקלות, ויאמרו להכותו, ואולם דון קישוט
נאזר בגבורה, וישתער אליהם בחמת כחו, ויהי
מראהו נורא ואים מאד. וייראו האנשים מגשת,
ויעמדו מרחוק וירגמוהו באבנים. ויסך דון
קישוט במגנו על־ראשו, ויעמד כחומת ברזל
בפני כל־הנחרים בו, ואת־משמרתו על־יד השקת
לא עזב. וימהר הפנדקי לבוא אל־מקום המעשה,
ויהס את־החמרים וישכך את־חמתם, באמרו: הלא
רואים אתם,כי דבר לכם עם־איש אשר אין דעתו
שלמה, ופגיעתו רעה. – אז הרפו ממנו החמרים.

וישם הפנדקי אל־לבו, כי לא־עת צחוק היא, וכי
אין טוב לו כי אם־להחלץ מהרה מן־האורח המשגע,
ויגש אליו ויאמר:

“שמעני, איש החיל! זמן המשמרת, לפי חקי
האבירים, שתי שעות, ואתה נצב על־משמרתך זה
כארבע שעות. דיך, הבה ואמלא עתה את־ידך
להיות אביר כמשפט!”

“לו יהי כדבריך” – ענה דון קישוט.

וימהר בעל המלון ויבא את־הפנקס, אשר ירשם
בו את חשבונות התבן והמספוא, אשר־יתן
בהקפה לחמרים, ויקח אתו את־נערו המשרת
ויתן בידו זנב נר דולק להאיר לו, וגם את־שתי
הריבות לקח עמו. וילכו יחדו אל־השקת, ויגש
בעל המלון אל־דון קישוט, ויצוהו לכרע
על־ברכיו, וישם עין בפנקס, ויהי כמרחש
דברי תפלה בשפתיו, וישלף חרב דון קישוט
מתערה ויכהו בה בחזקה שתי פעמים:אחת
על־ערפו ואחת על־גבו. אז יצוהו לקום, ויאמר
אל־אחת מן־הנערות להצמיד אל־מתני האביר החדש
את־חרבו. ותעש הנערה כדבריו, והיא מתאפקת
בכל־כחה מצחוק, ותברך את־האביר לאמר:" יחזק
אלהים את־מתניך, האביר, ועשית חיל במלחמה!"

וישאל דון קישוט לשמה, למען ידע מי היא, וזכר
לה את־החסד אשר עשתה עמו הלילה. ותאמר הריבה
בענוה: “שמי טולוסה, ואבי סנדלר בטולידה,
ואני משרתת בחנות סנשו ביני, ולפקדתך,
אביר נעלה, נכונה אני בכל־עת!”

ויבקש מעמה דון קישוט לעשות לו גם את־החסד
הזה – והוסיפה על־שמה את־תאר “דונה”. ותאות לו
גם־בדבר הזה.

ותגש גם־הריבה השנית, ותשם את־הדרבונות על
נעלי האביר, ותגד לו, כי שמה מולינרה, ואביה
טחן. ויוסף דון קישוט את־תאר דונה גם על־שמה,
ויבטיחנה טובות וגמולות.

ויהי אחרי כלות כל־סדר המלואים לכל־משפטיו
וחקותיו, ולא התמהמה עוד דון קישוט, כי נחפז
לצאת לדרכו ולבקש עלילות גדולות, ויחבש
את־סוסו ויעל עליו, ויברך לשלום את־שר הבירה
ויחבק־לו, ויודהו ברב דברים על כל־הטובות
והחסדים, ויעתר עליו דברי משל ומליצה הרבה
מאד, אשר לא יכילם הגליון מרב. והפנדקי
אף־הוא השיב לו ברכה בדברי־חן נמלצים מאד,
ובקצור נמרץ, כי רק־אחת אותה נפשו הפעם:
להפטר מהרה מן־האורח הלז, ולא־שאל מעמו גם
שכר המלון, וישלחהו בשלום.


פרק רביעי: מה עלתה לאבירנו בצאתו מבית המלון


הבקר אור, ודון קישוט עלה על־סוסו ויצא מבית
המלון שמח וטוב לב, נפשו תרועת מלחמה, וקרביו
– צהלת אבירים. ותעבר השמחה את־לבו ותהי
כמפעפעת ויוצאת מתחת למחגרת סוסו.

ויעלו על־לבו דברי בעל הבית ועצתו על־אדות
הכתנות והכסף ושאר צרכי הדרך – וימלך
לשוב לפי שעה אל־ביתו להצטיד, ושם יבקש לו
איש כלבבו, להיות לו לנושא כלים. ויזכר
את־שכנו הקרוב לו, אכר עני ומטפל בבנים,
ויאמר: הוא האיש אשר יכשר למשרה כזאת. וימהר
ויהפך ללכת בדרך העולה לכפר מולדתו.

ורוסיננטי ידע את־נפש בעליו, וישא רגליו
כאילה, וישש כגבור לרוץ הביתה. הם בדרך,
עוד לא הרחיקו, והנה כקול בכי וצוחה נשמע
מתוך החרשה הקרובה. ויחד דון קישוט
ויקרא:" ברוך האלהים אשר אנה לידי עלילה
להראות בה ראשית כחי וגבורתי. אין זאת כי אם־קול
שועת אמלל קורא לעזרה מן־המצר עולה באזני".

ויט את־סוסו, וימהר אל־המקום אשר־עלתה הצעקה
משם. כמעט בא אל־החרשה וירא והנה סוס עומד
אסור אל־העץ האחד, ואל העץ האחד אסור נער ערם
עד־מתניו, והנער צועק ובוכה מרה. כי אכר אחד,
גבה ובריא, עמד מאחריו ויך ברצועה על־גבו
החשוף, הכה ופצע, הכה ודבר תוכחה: “קח מוסר
וזכר! את־פיך חסם ואת־עיניך פקח!”

והנער צועק ומיליל לעמתו:

“הוי, הוי,אדוני, הרף־נא! חטאתי ולא אוסיף עוד!
באלהים ובכל־מלאכיו נשבעתי, כי לא אוסיף עוד,
מעתה תהיינה עיני פקוחות ואשמר את־צאנך היטב.”

וימלא דון קישוט חמה ויקרא:“הו, אביר נבל
ואכזרי! חלילה לך מהתנפל על־איש אשר־נשק אין
עליו, עלה־נא כרגע על־סוסך, החזק רמח והתראה
אתי פנים! עתה אראך את־נחת זרועי, וידעת
היום, כי רק־מוגי לב יתעיבו עלילה כמוך…”

כראות האכר את־הפרש המזין מכף רגל ועד־ראש
מעורר חניתו עליו – וימת לבו. וידבר תחנונים
לאמר:

“בי אדוני האביר, שכר שכרתי את־הנער הזה
לרעות צאני, ואולם עצל הוא ועושה מלאכתו רמיה,
וירב נזקי. אין יום אשר לא־יפקד שה מן־העדר.
וביסרי אותו על־ככה – ואמר אך־מתאנה אני לו,
למען עשק שכרו. ואולם חי אלהים, כי שקר יענה
בי!”

“היש נבל ובליעל אשר יעז לשקר גם־בפני?!”
–הרעים עליו דון קישוט בקולו – “בשמש הזה,
המאור הגדול לממשלת היום, נשבעתי, כי בתק
אבתקך בכידון הזה אשר בידי! שלם תשלם לו
כרגע ואל תפצה פה! ואם־לא, חי האלהים, המושל
בגבורתו עולם, כי כלה אכלך כרגע. מהר והתר
את־הנער מאסוריו”.

ויירא האכר מאד, ויתר את־אסורי הנער. וישאל
דון קישוט את־פי הנער למכסת שכרו, ויקב לו
הנער. ויחשב דון קישוט את־הכסף לפי מספר
החדשים אשר עבד הנער עם־בעליו, ויצו את־האכר
לפתח את־צרורו ולשלם אחת לאחת, ולא יגרע
פרוטה, כי בנפשו הוא. וישבע האכר באלהים
ובחיי ראשו, כי קטן נשיו הרבה מאשר אמר
הנער, כי קנה לו נעלים, ובחלותו שכר לו רופא
ויקז־לו דם פעמים.

“עור בעד עור ודם תחת דם!” קרא דון קישוט, “תחת
עור הנעלים פשטת עתה ברצועתך את־עורו
מעליו, ותחת הדם אשר־הקזת לו – הנה שפכת
עתה את־דמו בלי פשע. אין לך אפוא בידו מאומה
ועליך לשלם לו את־שכרו במלואו, אל־תגרע
פרוטה!”

ויאמר האכר בערמה:

“בי אדוני האביר, ילך־נא הנער עמי הביתה,
ושלמתי לו כאשר צויתני, כי־אין צרור הכסף
בידי”.

ויצעק הנער ויאמר:

“איכה אלך אתו ואדוני האביר איננו אתנו? הלא
את־עורי יפשיט מעלי!”

ויאמר דון קישוט: “שלום יהיה־לך ואל־תירא מלכת
אתו, כי אם־אחת ישבע האביר – ולא יפר עוד.
שכרך ישלם לך במלואו, אנכי אערבנו!”

“אבל אדוני!” קרא הנער “לא אביר ולא בן־אביר הוא
בעלי, כי אם־אכר עשיר וכילי, ושמו “הלדודא”.”

“ומה בכך?” אמר דון קישוט, “גם בני ההלדודים
יש אשר־יהיו מהם אבירים. לא בשם וביחש יתרון
גבר, כי כל־איש – בן מעלליו הוא”.

“אמת ויציב!” אמר הנער, “ואולם את־האיש הזה
ומעלליו הלא ראית כי עשק יעשק את־פעלת
שכירו העני, אשר עבדו בזעת אפים”.

“אל־נא תאמר כן, אחי”, אמר הלדודא, "הואל־נא ולך
עמי, ואני בכבוד כל־האבירים נשבעתי, כי
שלם אשלם לך כפעלך, עד הפרוטה האחרונה!
ועוד זאת אעשה לך, כי אתן לך ממיטב כספי,
מעות מבשמות, עוברות לסוחר…

“מן־המעות המבשמות אני פוטרך”, אמר האביר
ברוח נדיבה, “רב לי, אם־תשלם לו מעות פשוטות.
ואולם השמר־לך, פן תפר את־שבועתך, כי־גם
אם־כלטאה בחגוי הסלע תסתר – חי אני, אם־לא
גם־משם אוציאך ונתתי בך את־נקמתי הגדולה.
ודע כי פי איש־החיל, פי דון קישוט הלמנשי,
מחתת זדים ומשגב חלכאים, מדבר אליך!”

וככלותו לדבר דפק את־סוסו וימהר וילך
לדרכו. הוא הרחיק משם, והאכר לקח את־הנער
ויאסרהו אל־העץ שנית, ויפלא את־מכותיו
מבראשונה. ויצעק הנער מעצמת מכאוביו, ויקרא
בשם האביר המושיע. וילעג לו בעליו, ויוסף
לענותו, ויאמר: “הרם קולך עוד, קרא אל־אבירך
בכח, אולי יבא ויושיעך. הלא מגן לדל ומחסה
לאביון הוא!”

ודון קישוט נסע לדרכו ויהי שמח וטוב לב, כי
עשה היום את־התשועה הגדולה ביער; ויתעורר
לבבו ויקרא: הוי, דולציניה הטובוסית היפה
בבנות! אשריך ואשרי גורלך, אמנם מאשרת את
מכל בנות תבל, כי נפל חבל בנעימים לך לשבות
שבי ולהכניע למשמעתך מעריץ נאמן ואביר
מהלל כמוני היום – דון קישוט הלמנשי. וראי
גם־ראי: אך־אמש הקדש הקדש ויהי לאביר, ועתה
כמעט יצא לדרכו, ותהי ראשית מפעליו, להשיב
גמול ונקם על־הגדולה בנבלות ועל־הנוראה
בתועבות מכל אשר־עשו הזדון והאכזריות
מעולם. היום הזה הפיל דון קישוט שבט רשע מיד
צר ואכזר, וימלט נפש נקיה מכף בליעל!

עד־כה ועד־כה ודון קישוט הגיע אל־פרשת דרכים.
ויזכר את־משפט האבירים מעוברי ארחות, אשר
אם־יגיעו אל־מקום כזה, ושלחו רסן מפי־סוסם,
והלכו לקראת נחשים. ויעש אף־הוא כמוהם, ויעצר
בסוסו, ויתבונן בדרכים, ואחר שלח רסן מפי
הסוס ויתנהו ללכת כחפצו, לאמר: ברגליך
אפקיד דרכי, אל־אשר תוליכני אלך…

וישא רוסיננטי את־רגליו וירץ בדרך ישרה,
העולה אל־ארותו – העירה.


פרק חמישי: מסירות נפש ושכרה


ויעבר דון קישוט כברת ארץ, וישא עיניו וירא
והנה ארחה באה לקראתו, הולכת מטולידה למורסיה
להביא משי. והארחה ששה סוחרים מחזיקים סוככים
בידיהם, ועמם ארבעה עבדים רוכבים על־פרדים
הולכים לשלחם, ושלשה חמרים רגלים נוהגים
בפרדים. וירא אותם דון קישוט ויחשבם לאבירים,
וימהר וילבש גבורה ויתיצב על אם הדרך,
את־הכידון החזיק בימינו ובמגן סוכך על־לבו,
ויעמד ערוך למלחמה. כמעט הקריבו האנשים לבוא,
וירעם עליהם דון קישוט בקולו:



“הו, עמדו, עמדו! חי ראשי, כי לא־תלכו מזה עד
אם־תעידו בפיכם, כי אין נערה יפיפיה בכל־הארץ
כדולציניה הטובוסית מלכת למנשא.”



ויבינו הסוחרים כי איש משגע לפניהם. ויהתל
בו האחד ויאמר:



“אדוני האביר! איככה נוכל להעיד על־יפתך ואנחנו
לא ראינוה מעולם. הוציאנה אלינו ונראנה פנים,
והיה אם־יאמנו דבריך ונעידה בה גם באין אונס”.



ויקצף דון קישוט ויאמר:



“התחשב לצדקה עדות כזאת? לא כי האמן תאמינו
והכר תכירו והעד תעידו גם־בלי־ראות!
ואם־תמאנו – צאו מהרה, נעוי־לב וקשי־מצח,
והתראו אתי פנים, אם אחד אחד, כדת האבירים
ומשפטיהם, ואם כלכם יחד, כדרך נקלים כמוכם”.



“בי אדוני האביר” – התל הסוחר עוד ויהי כמתחנן –
“למה תאמר להחטיא את־עבדיך בני־המלכים הנצבים
פה, להעיד על־דבר אשר־לא ראוהו, ואף כי־עדות
כזאת, אשר תתן דפי בכל בנות המלכים אשר
בארץ. ועתה אם־אין הנערה עמך – הלא תראה־נא
אותנו את־צלמה, ולוא גם בתבנית קטנה כגרגר
החטה. ויהי־נא לב אדוני בטוח, אשר אם־גם עינה
האחת תמצא תרוטה והשניה נוטפת גנבר וגפרית,
גם־אז לא נמנע מהעיד ככל אשר־תשית עלינו…”



“דום, נבל ומגדף!” צעק דון קישוט בחמת אפו, “לא
נטף תטף אותו הדבר אשר אמרת! לא נטף תטף! כי
מר ומשק תטפנה עיניה, וקומה לה כברוש רענן!
כלה יפה רעיתי ומום אין בה. הנני עליכם – נבלים,
ונקמתי מכם את־החרפה הגדולה אשר חרפתם
היום את־תאר פני שרתי בבנות, את־בחירת לבבי!”



ובדברו כה – וירם את־כידונו בכח על־הדובר בו,
וישתער עליו בחמה שפוכה. כמעט היה האיש
הסוחר עז־המצח בכל־רע, ואולם ברגע הזה כשלו
פתאם ברכי רוסיננטי ויפל, ודון קישוט התגלגל
מעליו וישתטח מלוא קומתו ארצה. וינס לקום ולא
יכל, כי־כבדו עליו מדיו, מדי הברזל הישנים,
ויתגולל בעפר הנה והנה, ויפרפר בידיו
וברגליו בלא־כח, ובהתגוללו כה לא־חדל מקרא
ומצעק: “הו הו, עמדו, מוגי־לב, אל־תנוסו, הבזויים!
אם־נפלתי – הלא אשמת סוסי היא, ולא אשמתי!”



ואחד מן־העבדים, אין זה כי אם־איש מהיר חמה, לא־יכל
עוד למשל ברוחו, ויחטף מיד דון קישוט את־הכידון
וישברהו, ויהיו השברים למקלות חובלים בידו,
ויך בהם את האביר העלוב מכה רבה, וידש
את־בשרו כחובט חטים. ולא עמד הפעם גם־שריון
הקשקשים לדון קישוט בצרתו ולא הצילו מרסוק
אברים. וינח העבד את־כל־זעם אפו בדון קישוט,
ויוסף להכותו בלי חמלה, וישן, וישלש, עד
כי־יגעה ידו ורוחו רפתה. ודון קישוט לא החריש
אף־הוא, וגם בשכבו על־הארץ ומטר המהלמות נתך
עליו לא חדל בכל־זאת מחרף את ה“שודדים”, ויקללם,
ויאים עליהם, ויעד בם את־השמים ואת־הארץ ואת
כל־צבאם.



ויסעו הסוחרים לדרכם, ודון קישוט נשאר לבדו
על־פני השדה מוטל כאבן אשר־אין לה הופכים. כי
הן בעודנו בריא ושלם, לא יכל לקום, אף כי־עתה,
בהיותו מעוך ורצוץ ולא־נותר בו מתם. ובכל־זאת
התנחם בלבו לאמר: כזה וכזה יקרה את־כל־האבירים
במסעיהם, ואף כי־אני – אשר רק־בגלל סוסי הנכשל
באתני כל־הצרה הזאת!


פרק ששי: אבירנו מובא אל־ביתו


וישכב דון קישוט במקום ההוא, ובצר לו התאמץ,
כדרכו, להעלות על־לבו דבר מספריו מעין התלאה
אשר מצאתהו. ויזכר את־פגעי בלדובינוס
הגבור, אשר נלחם בו דודו, הוא אלוף מנטובה,
ואשר בגדה בו אהובתו שרלוטה, ותעזבהו פצוע
ביער על־ראש אחד ההרים. בדברי הספור הזה,
אשר־שעשע בזמנו לב נערים וזקנים, מצא עתה דון
קישוט דמיון שלם לפגעיו הוא. ויתגולל על־הארץ
במכאוביו, ויתן את־נפשו כנפש האביר האמלל
בלדובינוס, ויהמה לבבו מאד. ויקונן אף־הוא
כדברים אשר־קונן האביר ההוא אז, בשכבו פצוע
ביער, לאמר:



הה, איך אפוא, גברת נפשי,



האם לא־יהמו לי רחמיך?



הטרם תדעי כי־בצרה אני?



אם־כזבה אהבת נעוריך?



ובהגיע דון קישוט אל־החרוזים האלה:



אהה, כי־דודי נדיב הרוח,



אלוף ומודע לי ונגידי…



והנה אכר אחד, בן־עיר דון קישוט ושכנו, עבר
על־פניו, הוא וחמורו עמו, שבים מבית הרחים. וירא
האכר איש שוכב על־הארץ ונאנח, ויגש אליו
וישאלהו מי הוא ועל־מה הוא נאנח. ויחשבהו דון
קישוט לאלוף מנטובה, ויוסף לקרא לפניו את־דברי
השירה, ויתנה בם את־צרת נפשו ואת־נגעי לבבו
ואת כל־התלאה אשר מצאתהו. וישתאה האכר מאד
לדברי האיש, ויסר את־הסנורת השבורה לרסיסים
מעל פניו, וימח מעליהם את־האבק, ויכירהו,
ויספק את־כפיו ויקרא:



“אהה, אדוני קיכדה! מי עשה לך את הרעה הזאת ומי
הביאך עד־הלם?” – ואולם דון קישוט הוסיף לקרא
את־דברי השירה ככל הכתוב בספר עד־תמם. וירא
האכר, כי לא־ימצא מענה, ויסר מעל קיכדה את
כלי־זינו השבורים, ויפשיטהו את־מדיו ברחמים,
ויבדק את־בשרו מכף רגל ועד־ראש, לראות אם־יש
פצע. ויהי כי לא־מצא כל־אותות דם, וירם את־דון
קישוט מעל הארץ ויניחהו על־החמור, וילקט
את־כלי המלחמה ואת שבריהם, ויעמס על־רוסיננטי,
וינהג את־הסוס במוסרה ואת־החמור באפסר,
ויתנהל לאטו, הוא וכל־הכבודה עמו, ללכת העירה.
ודון קישוט תלוי ושוכב בנס על־גב החמור והוא
נאנח ונאנק לרגעים, כי רבו מכאוביו מאד
וכל־בשרו דוי. וישאלהו האכר פעם בפעם
לשלומו, כי נכמרו רחמיו, ואולם אבירנו האמלל –
אין זאת כי אם־יד אחד השדים היתה עליו, להעלות
על־לבו מהמון ספורי המעשה אשר־ידע משלים אחרי
משלים מעין התלאה אשר מצאתו הוא. עתה עזב
את־דבר בלדובינוס ויתמשל אל־הכושי
אבנדראס, אשר שבהו שר־המבצר רודריגו די
נרואס ויכלאהו בארמונו. וכאשר שאל האכר
שנית לשלום דון קישוט – ויענהו ככל הדברים
אשר־דבר אבנדראס השבוי אל־רודריגו, ככתבם
וכלשונם, לא גרע מלה. אז הבין האכר, כי יצא
שכנו מדעתו – ויאץ ללכת העירה.



ויתעורר דון קישוט פתאם ויקרא:



“אדוני ונגידי דון רודריגו הנרואסי! ידע תדע
כי “חריפה” היפה־פיה אשר־אמרתי לך – תקרא
מעתה דולציניה הטובוסית, כי רק־בשמה לבד
עשיתי ואני עושה ועוד ידי נטויה לעשות
את־כל־הגבורות והנפלאות, אשר לא־ראה ולא־רואה
ולא־יראה כמוהן איש מעולם ועד־עולם”.



“בי אדוני”, אמר האכר, “פקח עיניך וראה, לא נגיד
אנכי ולא דון רודריגו, כי אם־שכנך הקרוב לך
פידרו אלונסו; וגם־אתה, אדוני, לא בלדובינוס
ולא אבנדראס אתה, כי־אם־האציל בעירו, האדון
קיכדה”.



“ידעתי גם־ידעתי מי אני”, אמר דון קישוט, “יש
לאל ידי להיות לא רק־כאחד הגבורים ההם, כי גם
כל־הגבורים יחד אשר מעולם כאין הם לפני…”



עד־כה ועד־כה והם הגיעו אל שער העיר. וימנע
האכר מבוא העירה בעוד יום, פן־יהיה האביר המוטל
על־החמור לשחוק בעיני רואיו. ויתמהמה שם
עד־הלילה, עד־כלות רגל מן־השוק, ואחר באו העירה.



ואנשי בית קיכדה דאגו מאד לאדונם, כי זה שמונה
ימים אשר נעלם פתאם ואיננו. ויבאו שמה
בלילה ההוא שני רעי קיכדה; כהן העיר והחובש.
ותשח לפניהם סוכנת הבית את־דאגתה וחרדת
נפשה לאדונה. ותשפך את־כל־חמתה על־הספרים
ותחרפם ותקללם באלהים ובשטן, כי לפי דעתה,
הם אך־הם אשר היו בעוכרי נפש אדונה ויבלעו
דעתו. והנערה האסופה קרובת קיכדה, הגידה אף־היא
כדברי הסוכנת. ותספר להם את־כל־הזרות
והתהפוכות אשר־ראתה בדודה בימים האחרונים
לפני העלמו, כי שגה שגה בספרים ימים ולילות
תמימים בלי־חשך, ויש אשר־יתעורר פתאם ושלף
חרבו והכה בה על־הקיר מכה רבה, ואמר: את־ענקים
הוא נלחם. ובכלות כחו אחרי מלחמה כזאת – והגיח
מלא הכד מים אל־פיו, ושבה אליו רוחו וכחו
יתחדש, ואמר: מי־מרפא הם, אשר שלח לו אסקיף
מלאכו הטוב ומעוז חייו. “אין זאת”, אמרה הנערה,
“כי־אם־הספרים עוללו לנפשו כה, ארורים הם וארורים
יהיו. אבל – הוסיפה הנערה – אשמה אנכי, כי־ראיתי
בתהפוכות דודי ולא גליתי אזן איש. מי־יודע, אלו
בערו את־הספרים מן־הבית, לא־באה עלינו הרעה
הזאת”.



“אכן” – נענע הכהן בראשו – “הכל מן־הספרים, מחר
והוצאתי את־כלם לשרפה, ובערתי את־הרע מקרב
הבית”.



והאכר בא עם־הכבודה עד־הבית, ויעמד מאחרי
החלון וישמע את כל־הדברים ההם, ויקרא בקול:



“פתחו שערים ויבא אלוף מנטובה והאביר
בלדובינוס, השב פצוע ממערכות המלחמה. פנו
מקום לכושי לאבנדראס אשר־לקחו שבי גבור
החיל ושר־המבצר רודריגו הנרואסי ויביאהו
הארמונה…”



ויצאו אנשי הבית לראות מי הבאים, ויכירו
את־האיש המוטל על־החמור והנה־הוא קיכדה האובד,
ויחרדו לקראתו ויקומו לחבקו; ואולם דון קישוט
דחם מעליו בידו ויאמר:



“הניחו לי! שב אנכי מן־המלחמה פצוע באשמת
סוסי. שאוני והשכיבוני במטה וקראו לארגנדה
החכמה וחבשה את־פצעי ורפאתם”.



ותספק הסוכנת כפיה ותאמר:“הראיתם, כאשר
נבא לבי על־אדוני כן הוא. יבא־נא אדוני הביתה
ויהי בואו ברוך. אנחנו בידינו נחבש פצעיך, ולא
אחת הארגנדות אשר־אמרת. אהה, ארורים הספרים
וארורים יהיו לעולם כי־עכר עכרו את־נפש אדוני
ויביאו עליו את הרעה הזאת!”



וישכיבו את דון קישוט במטה ויבקשו פצעים
בבשרו ולא מצאו. ויאמר דון קישוט: “יצא יצאתי
למלחמה על־עשרה נפילים מאיתני העולם, אין כמוהם
לגבורה בכל־הארץ, ויהי בהשתערי אליהם
ותמעדנה רגלי סוסי ואפל עמו ואחבל…”



“הנה גם־אלה פה!” אמר הכהן, “הנה זה יצאו
הנפילים לשחק־בו! בכהנתי נשבעתי כי־מחר עד
בוא השמש שרף אשרף את כל־הספרים”.



ויסבו על דון קישוט, ויחקרו וידרשו מפיו
על־כל־המוצאות אותו, ואולם הוא לא־ענה
על־כל־שאלותיהם דבר, כי אם־בקש בקש להביא לו
אכל להשיב נפשו, ולתתו לישון במנוחה, כי עיף
מאד. ויחקר הכהן את־האכר, ויספר־לו האיש את
כל־אשר ידע, וגם את־הזרות אשר־שמע מפי דון
קישוט בדרך ספר, לא העלים דבר.



עתה נוכח הכהן, כי־אמנם נכון משפטו אשר חרץ
על־הספרים, ויגמר בלבו, לבלתי אחר הרבה
את־מעשה המשפט, כי־מחר יבצענו.


פרק שביעי: נכלי פרסטון המכשף ומזמת דון קישוט החדשה


ויהי ממחרת בבקר, בטרם יעור דון קישוט
משנתו, ושני הרעים, הכהן והחובש, באו אל־ביתו
לעשות בספרים את המשפט. ויקראו לנערה,
ויקחו את־המפתח מידה, ויפתחו את־חדר
הספרים, ויבאו שמה, הם והסוכנת, וימצאו בחדר
כמאה כרכים גדולים הדורים בתכריכיהם, והרבה
קטנים. כראות הסוכנת אותם, ותנס מפניהם החוצה,
ותשב מהרה ובידה כוס מים קדושים ואגדת אזוב.
ותאמר אל־הכהן בחרדה:



“הזה יזה־נא, אדוני המחכם, מן־המים הקדושים
האלה על־החדר ועל־כל־מלואו, וטהרת אותו, כי
יראה אני את־רוחות הטמאה ואת־השדים הרבים, אשר
השליטום פה הספרים האלה בטמאתם.”



וישחק הכהן לתמת האשה. ויקומו שניהם, הוא
והחובש, ויוציאו את־הספרים איש ממקומו,
ויבדקום אחד אחד, וימצאו והנה הם כלם
תעתועים, מהבל ורעות רוח יחדו. מהם ספורי
נפלאות וחזיונות בדים על־הליכות אבירים
ומסותיהם הגדולות ועל כל־מעשי תקפם וגבורתם
בהצותם על־ענקים ודרקונים ובעוררם את־חניתם
על־אלף קוסמים ואשפים בלהטיהם, בכח שדים
ורוחות ובידי מלאכים טובים ומלאכי חבלה; ומהם
שירי מזמור ופזמונים, הגיון לב ושפך שיח
על־יצרי לב־גבורים ומאוייהם: על־נפתולי אהבים
וקנאות, על־תענוגות והוללות, על־גבורות בקרב
ובשתי היין או שירי נהי ויגון על “פגעי הזמן
הבוגד” וקינות תמרורים ותפלה לאביר נגף וכואב
כי־יעטף בעניו ולפני יפתו שוכנת מרחקים
ישפך לבו. והדברים ארכים ויגעים ובאים
ברב־ענין, והם מלאים מעקשים ועקלקלות
ותהפוכות פתאם, להתעות לב הקורא ולהכותו ברוח
עועים ובשממון. ולשון הספרים אף־היא עמקה
וכבדה ונפתלה מהבין, לא הדר לה ולא טעם, כלה
מליצה על־מליצה, אשה תפלה מרעותה. ויהי הם
בודקים את־הספרים ומוציאים דינם לשרפה, ושתי
הנשים עומדות עליהם ומאיצות בהם לבער את־הטמאה
מן־הבית. וישלכו כל־הספרים הנשפטים בעד
החלון אל החצר החיצונה, כי־שם תערך להם מדורה
הלילה. זולתי שנים שלשה ספרים אשר־מצא בהם
הכהן דברי טעם ויבדילם לטובה, ויתנם על־יד
החובש למשמרת. עוד הם עושים את־מעשיהם בספרים,
והנה דון קישוט קורא פתאם:



“הו הו, אתיו הנה אבירי החיל! עתה באה העת לחשף
את־זרועכם ולהראות גבורתכם, כי עוד מעט ורמה יד
האויב!”



ויחרדו כלם לקול הצעקה, וימהרו אל־חדר דון
קישוט – והנה הוא עומד שם ושואג בקול ומעופף
חרבו אל־כל־רוח. ויחזיקו בו האנשים
וישכיבוהו שנית במטה, ויביאו לו אכל להשיב
נפשו. אז רוח לו מעט ויישן שנית.



בלילה ההוא כלתה הרעה אל־הספרים מעם הסוכנת,
ותערך להם מוקד בחצר, ותשלח את־כלם באש
השמימה, לא־הבחינה בין טוב לרע, כי אצה האשה
לבער מן־הבית את־רוח הטמאה כליל. ושני הרעים,
הכהן והחובש, נועצו יחדו לרפא את־עמיתם
משגעונו רפואה שלמה, ויבאו בלט, ויסגרו
את־דלת חדר הספרים ויטוחוה בחמר, ויהיו פניה
כפני הקיר. ויאמרו לנשים: כי ישאלכן אדוניכן
לחדר הספרים, ואמרתן: בא קוסם לילה וישאנו,
אותו ואת־כל־מלואו, ולא נודע עתה מקומו.



ביום השלישי קם דון קישוט ממטתו, כי נרפא
מעט מן־המכות, וילך לדרש בספריו, כמשפטו.
ויחפש את־חדר הספרים ולא מצאו. וימשש בקיר –
ואין פתח. ויקרא לנשים וישאלן, ותענינה פה
אחד כדברים אשר־שמו בפיהן הכהן והחובש, לאמר:



“באחד הלילות, אחרי צאת אדוננו לדרכו, והנה זה
בא קוסם עם ענני שמים, רוכב על שרף מעופף, וירד
ויבא אל אהל הספרים, ויעש שם את־מעשהו.
אחרי־כן התעופף ויעל דרך ארבת הגג והבית
נמלא עשן. ונבא לראות את־העשוי – והנה אין אהל
ואין ספרים ואין כל.”



ויאמר דון קישוט:



“אכן נודע הדבר! אין זה כי אם־מעשה ידי אויבי
בנפש, האשף הגדול פרסטון. צפה צפה בחכמת
כשפיו, כי אחד האבירים בן־צלו ינגף לפני
בקרב, ויקם לרדפני. ואולם כל עמלו יעלה בתהו.
כבר נגזרה הגזרה משמים ואין להשיב!”



“הדבר הזה”, אמרה הנערה, “ברור כשמש. אבל
יגד־נא אדוני דודי, מה־לו ולצרה הזאת? ולמה יביא
את־נפשו בריבות אבירים ותגרותיהם? האין טוב מזה
לשבת בשלום בית ולבלי התהלך בגדולות? הלא כן
יאמרו גם־המושלים:”רבים יצאו לגז צאן – וישובו
גזוזים".



“הה, שארתי!” ענה דון קישוט וינופף ידו, “מה רבה
משוגתך! הלא בטרם ימצא איש את־לבו להפיל אחת
משערותי ארצה – מרט אמרט בידי את־כל זקנו!…”



ותחרשנה שתי הנשים ולא ענו דבר, כי ראו
את־דון קישוט הולך וזועף, ולא אבו הרגיזו.



וישב דון קישוט בביתו בשלוה כשבועים ימים
ואיש לא ידע מה־בלבו. כי שקטה רוחו למראה עין,
וירב שיחה עם־שני רעיו, הכהן והחובש, וידברו
בחכמה ובלשון למודים על־האבירים והליכותיהם
בימי קדם, ויהיו מתוכחים ומתפלפלים, זה בכה
וזה בכה. כמעט האמינו אוהביו, כי־נואש ממסעיו
ולא ישוב לדרכיו עוד. ואולם הוא עשה בסתר וידבר
על־לב אכר אחד משכניו השכם ודבר, ויסיתהו
ללכת אחריו להיות לו לנושא כלים בדרך. ויבטח
דון קישוט את־האכר בשכרו טובות וגדולות עד אין
מספר, עשר וכבוד וממשלה, וגם את־אחד האיים,
מאשר יכבש במלחמותיו, הבטיח לתת־לו, ושמהו
לשר ולנגיד על־האי ההוא ועשה בו כרצונו. והאכר
איש עני ותמים ומאמין לכל־דבר. ויהי כדבר אליו
דון קישוט יום יום – ויאות ללכת אחריו. ויעזב
סנשו פנסא (כן שם האכר) את־אשתו ואת־בניו,
וילך אחרי דון קישוט, ויהי לו לנושא כלים.


פרק שמיני: האביר יוצא שנית לדרך ונושא כליו עמו


ולא־אחר עוד דון קישוט את־מעשהו, ויכון לדרך.
ויעש לו צידה כעצת שר הבירה, הוא הפנדקי,
בליל המלואים, ויכן־לו כתנות ותחבשות
וכל־צרכיו. וגם־כסף לא־מעט אסף בידו, מאשר עבט
ומאשר מכר מאחזתו בהפסד מרבה. ויתקן את־כלי
נשקו השבורים כאשר יכל, וישאל לו מגן חדש
מאת שכנו, וככלותו להכין הכל, ויועד לנושא
כליו את־יום צאתו לדרך. ויבקש סנשו פנסא מאת
דון קישוט להרשותו לקחת אתו את־חמורו לדרך, כי
לא־הסכין ללכת רגלי. ויהי דון קישוט בתחלה
כמפקפק, כי לא ידע נכונה, אם־כשר הדבר לפי
מנהג האבירים, ואם־היתה כזאת לעולמים, אשר־ילוה
אל־אביר נושא כלים רוכב על־חמורו. ובכל־זאת לא־השיב
הפעם את־פני נושא הכלים, ויתן לו שאלתו,
בתקוה, כי עוד מעט והחליף את־החמור בבהמה כבודה
ממנו, ממלקוח האביר, אשר־יעז ויצא ראשונה
לקראתם בדרך.



ויהי בלילה ויקומו שניהם, דון קישוט ונושא
כליו, וירכבו על־בהמתם, ויצאו חרש מן־הכפר
ללכת למסעיהם. וילכו בחפזון כל־הלילה, כי
יראו פן־ירדפו מאנשי הכפר אחריהם והשיגום.
ותזרח השמש בעמק מונטיאל, הוא העמק אשר עבר
שם דון קישוט בתחלה. ויתנהלו שניהם לאטם
בעמק ההוא, האביר המזין יושב על־הסוס ונושא
הכלים בצדו רוכב בכבוד על־החמור כאחד האבות
הקדמונים: הנאד והשקים קשורים במרדעת
ותלויים מזה ומזה לשני צדי החמור. ויתאוה
סנשו פנסא תאוה לדעת אם־תקום מהרה הבטחת
אדוניו בדבר האי, כי קצרה רוחו לחכות, ויפתח
את־פיו ויאמר:



“זכר־נא, אדוני האביר, ואל־נא תשכח את אשר
הבטחתני לפני צאתנו על אדות האי, כי יודע אני
בנפשי, אשר־כח לי ולב מבין לשפט ולמשל כאחד
השליטים אשר בארץ”.



ויענהו דון קישוט לאמר:



“דע לך, ידידי, כי מנהג קדמוני הוא לאבירים מימי
עולם, להשליט את־נושאי כליהם על־אחד האיים מאשר
יכבשו במלחמה. וגם־אני, חלילה לי לשנות
מן־המנהג היפה הזה; ועוד גדולה מזאת אעשה־לך:
תחת אשר־האבירים שהיו לפני האריכו את־נפש
נושאי כליהם עד ימי הזקנה, ורק אחרי־כלות שארם
וכחם בעמל ותלאה ובעבודה קשה, עבודת יום ולילה,
חלקו להם בעליהם חלף עמלם איזה שם תאר של־נסיך
או אלוף באחד האיים הקטנים – הנה אני לא־כן
אעשה עמך. אם־אני ואתה, לא־נספה במלחמה, הלא
קרוב הדבר, כי בטרם יעבר שבוע ימים, ונפלה
בידנו ממלכה אדירה ובנותיה הרבות, ואתה תצלח
למלוכה על אחת מהן – וקמה בידך לנחלה! ואל־נא
תשתומם על־הדבר. כאלה וכאלה, ועוד גדולות
ונפלאות מאלה, יש אשר־תמצאנה את־האבירים
בדרכם, ואני יש לאל ידי לתת לך כהנה
וכהנה…”



“ואם־כן”, ענה סנשו פנסא ויאמר,“אם־הנפלאות ההן
אשר־אמר אדוני תמצאנה גם־אותנו, והייתי אני
למלך – הלא היה תהיה גם “תרנגלתי”, היא אשתי
תיריזה, למלכה, ובני יהיו לבני מלכים!”



“אמת ונכון!”



“ואני לא־כן אדמה”, השיב סנשו, “אני מהרהר לי כך:
אם גם־יעשה אלהים ארבות בשמים, והמטיר עטרות
על־הארץ – אף אחת מהן לא תהלם את־ראש רעיתי
תיריזה. לוא שמעני, אדוני, למלוכה לא תצלח האשה,
לא תצלח, רב לה אם־תעשה לנסיכה”.



“גל על־אלהים דרכך”, אמר דון קישוט, “והוא הטוב
בעיניו יעשה. אפס אל־נא תשפל בעיניך הרבה
ואל־נא תבחר בקטנה ממשרת נגיד מדינה.”



“את־הדבר הזה לא אעשה, אדוני”, ענה סנשו פנסא,
“כי־על־כן אשען אל חכמת אדוני, כי יבין לתת עלי
משרה, אשר־תהיה גם־לטובתי וגם לפי־כחי”.


פרק תשיעי: פרשת המלחמה הגדולה בטחנות הרוח


וישאו שני הרוכבים את־עיניהם ויראו והנה
כשלשים או כארבעים טחנות רוח נפוצות על־פני
הבקעה אשר־הם הולכים בה. ויאמר דון קישוט
לנושא כליו:



“עתה תראה כי־הצליח אלהים את־דרכנו הרבה
מאשר פללנו. הרואה אתה את־מחנה הענקים
הנצבים שם מנגד? היום אצא עליהם למלחמה
והפלתי את־כלם חללים והיה שללם לנו לראשית
הון. וצדקה תהיה־לנו מאת האלהים, כי כלינו
את־העדה הרעה ההיא מקרב הארץ”.



“הענקים איפה הם?” תמה סנשו.



“הנה הם שם לפניך”,ענה האביר, “וידים ארכות להם,
כשתי פרסאות ארך היד האחת”.



"מה אדוני מדבר אל־עבדו? אמר סנשו, “הלא אין
כל־ענקים שם, כי אם־טחנות רוח! ולא ידים להן, כי
אם־כנפי עץ, אשר בהתהפכן לרוח וסובבו את־אבני
הרחים…”



“אכן עתה הראיתי לדעת”, אמר דון קישוט, “כי לא תדע
עד־מה מדרכי האבירים ומסותיהם! לא טחנות רוח, כי
ענקים לפנינו, ואם־ירא אתה מפניהם, כי־עתה סב
לך הצדה ושא בעדי תפלה לאלהים, ואני לבדי
אשליך נפשי מנגד ואשתער אליהם בסערת
מלחמה”.



הוא כלה לדבר, וירץ את־סוסו בדרבונות רגליו
ויעט אל־מול הענקים, ולא שמע את־צעקת סנשו
הקורא אחריו בכל־כח להשיבו, כי היה עתה כחרש
וכעור, ולא־ראה ולא־הבחין דבר, ויצעק מרחוק
לעמת טחנות הרוח:



“הו, עמדו, עמדו, ואל־תנוסו, מוגי־לב שפלים
ונבזים! כי רק־אביר אחד יוצא כנגד כלכם…”



וברגע הזה נשב הרוח ותסבינה הכנפים על־צירן.
ויקרא דון קישוט ויאמר:



“ולוא כהנה וכהנה תרבינה זרועותיכם, והיו
כזרועות הענק בריארי לרב, הנקה לא תנקו מידי!”



ובדברו כה, ויקרא בשם בחירתו דולציניה ויפקד
את־רוחו בידה, ויחזק מגן ויט בכידון –
וישתער בחמת כח על הטחנה הקרובה. ואולם
ברגע התקע כידונו בכנפה, ויהפך הרוח
את־הכנף בכח גדול מאד – וישבר הכידון לשבבים
והסוס ורוכבו הורמו למעלה, ויוטלו שניהם
בחזקה למרחוק מן־הטחנה והלאה.



ויבהל סנשו את־חמורו אל־מקום מפלת אדונו, וירא
והנה זה שוכב בצד־סוסו סרוח ארצה ולא יוכל קום,
ויבהל ויאמר:



“ישמרנו אלהים ברחמיו! האם לא־אמרתי לאדוני
מראש, כי לא ענקים לפנינו, כי אם־בתי טחנה
ורחים. הלא רק־האיש אשר ראשו סחרחר כרחים הוא
לבדו לא־יראה זאת”.



“שתק, אחי סנשו”, ענה דון קישוט, “הטרם תדע כי אין
כאיש מלחמה צפוי לחליפות ופגעים. אמנם לבי אמר
לי –וכן היא באמת – כי־הפעם יד המכשף פרסטון
היתה בדבר. הוא אשר־גזל ממני את־חדר ספרי והוא
אשר־הפך את־הענקים לטחנות רוח. ולמען מנוע
ממני את־עטרת הנצחון עשה כדבר הזה, כי
תכלית שנאה ישנאני. ואולם דע־לך, כי־בוא יבא
יום וחרב צדקי תשים קץ לכל־נכלי רשעתו”.



“מי יתן והיה!” – אמר סנשו פנסא, ויתמך
את־אדונו להקימו מעל הארץ, ולהרכיבו על־הסוס
השבור, אשר נקעו כמעט כל־כפות ירכיו.



ויסעו משם וילכו בדרך בואכה אל־נקרת צור
לפיסי, כי שם נכונו להם, לדברי דון קישוט, עלילות
גדולות. ויהי הם הולכים ומשוחחים במארע,
ויתעצב מאד דון קישוט על־הכידון השבור, ויאמר
אל־נושא כליו:



“קראתי באחד הספרים, כי אחד מאבירי קדם, אשר
אבדה לו חרבו במלחמה, כרת לו מן־האלון שוכה
גדולה ויעש בה שמות במחנה האויב. כאביר הזה
אעשה אף־אני: מן־האלון הראשון אשר־יקרה לפני
אכרת־לי שוכה גדולה ובה תראך ימיני נוראות
כאלה, אשר לא־ראתם עין בן־תמותה זולתך מעולם”.



“אמן, כה יתן אלהים!” אמר סנשו, “נאמנים עלי
כל־דברי אדוני כדבר אלהים. ואולם למה ישב
אדוני מטה וכפוף אל־צדו? אין זאת כי אם־מפני
החבטה”.



“כן, אחי, גדולה היתה המכה בנפלי, אבל
אל־לאביר פצוע מלחמה התאונן והאנח, גם
אם־יכבדו פצעיו מאד וגם בהשפך בני מעיו
ארצה”.



“אם־קבלה היא”, אמר סנשו, “נקבל, אבל אני בתמי
חשבתי, כי אם־יאנח אדוני ורוח לו. ואשר לי –
הנה שאלתי ובקשתי, כי־יואיל אדוני להתיר לי
להאנח בכל־פה גם מכאב כל־שהוא, אם אך־אין אסר
האנחה חל גם על־נושאי הכלים”.



וישחק דון קישוט לתמת נושא כליו, ויבינהו בינה,
כי אמנם אסר כזה אין בכל־ספרי האבירים ודתיהם,
ואשר על־כן הרשות בידו להאנח ולהאנק כטוב
בעיניו וככל־אות נפשו, על־דבר ועל לא־דבר.



ויער סנשו את־אזן אדונו כי־הגיעה עת לאכל.
וימאן דון קישוט, וירשה את־נושא כליו לאכל
לבדו. ויכן סנשו לו מקום על־החמור ויוצא
מן־הצידה אשר בתרמילו ויאכל ממנה בתאות
נפש, אכל ורכב אחרי אדונו. ופעם בפעם הצמיד
את־פיו אל פי החמת ויגמא לתאבון מן־היין, וילך
בדרך הלך וגמא מן־החמת. וייטב לבו עליו מאד
וישכח את־כל־דברי אדונו והבטחותיו ותסר
כל־דאגה מלבו. ותנעם עליו גם־הדרך אשר־הוא
הולך בה, כי היו בעיניו כל־חתחתיה למישור.



וילינו בלילה ההוא בחרשה תחת העצים. ודון
קישוט כרת לו שוכה, כאשר אמר, ויתן בראשה
את־דקר הברזל, שארית הכידון השבור, ותהי בידו
לכידון.



ויזכר דון קישוט את אשר קרא בספרים על נדודי
הלילה אשר ישבעו האבירים בדרך, בהגותם
על־משכבם בבחירת נפשם וכל־מעיניהם בה, ויעש
כמעשיהם גם־הוא ויתהפך כל־הלילה וידד
מעיניו שנה ולא הגה בלתי אם־בדולציניה. לא־כן
סנשו פנסא: הוא שכב על בטן מלאה – וכרגע נפלה
עליו תרדמת אלהים ולא־נע ולא־זע עוד עד־הבקר. לא
העירוהו גם קרני השמש, אשר טפחו על־פניו, וגם
זמרת הצפרים ומצהלותיהם הרבות לקראת השמש.
ויעירהו דון קישוט, ויהי אך־קם סנשו על־רגליו,
וימשש בנאד וימצאהו דל ורזה הרבה
מבראשונה, ויתעצב אל־לבו, כי רחקה ממנו
התקוה למלא במהרה את־החסרון. ולא־אבה דון קישוט
גם־הפעם לסעוד לבו, כי השבע השביע נפשו
המון חזיונות והרהורים כל־הלילה. ויעלו
על־בהמתם ויוסיפו ללכת בדרך הלך ונסע
אל־לפיסי. ויפגעו במקום ההוא בשלש שעות אחרי
חצות היום. ויאמר דון קישוט:



“פה במקום הזה ישיגונו העלילות כנחל שוטף, עד
צואר נחצה. ואתה, סנשו אחי, ראה הזהרתיך: אם
גם־תראני עומד בגדולה שבסכנות, חלילה לך
מהניף חרבך לעזרתי, כי רק־בהתנפל עלי שפלי
עם ובני בלי־שם מתר ל”זר" כמוך, אשר לא־אביר הוא,
לבוא לעזרני, אבל במלחמתי עם אבירים כערכי –
חלילה וחלילה! אסר מפרש הוא בדתי כל־האבירים".



“את־פקדת אדוני אשמר”, אמר סנשו, “כי־עבדך איש
מנוחה ואוהב שלום מעודו, ובריב לא־לו – לא יתערב
מעולם. ואולם לדבר הזה יסלח לי אדוני, כי
אם־יתנפל איש עלי – ועמדתי על נפשי בכל־כחי,
כי אין חק בארץ אשר־יאסר עלי מעשות ככה”.



“כדבריך, אחי, כן־הוא”, אמר דון קישוט, “הבא
להרגך השכם והרגהו. לא־כן בנפל אביר עלי – לעת
כזאת עליך למשל ברוחך ולבלם חמת גבורתך”.



“קבלתי עלי ואקימה”, אמר סנשו, “ויהי אדוני
בטוח, כי אהיה נזהר מאד מעבר על־מצותך, כאשר
אני נזהר ממלאכה ביום השבת”.


פרק עשירי: האביר נלחם במכשפים וגואל בת מלך משביה


עוד הם מדברים, והנה שני נזירים בנדיקטים לבושי
שחורים באים לקראתם, רוכבים על־פרדים, ומאחריהם
הולכת מרכבה וארבעה פרשים עמה ושני חמרים
רגלים. בחיק המרכבה ישבה גבירה כבודה, ההולכת
עתה לשיביליה, לראות פני בעלה השר לפני צאתו
ארצה הדו, לרגל משרתו הגבהה, אשר־נתנה לו שם.
ודבר אין למרכבה ולנזירים, כי רק־במקרה נועדו
בדרך אחת. ויהי אך־ראה דון קישוט את־הנוסעים
ויאמר לנושא כליו:



“עתה תראה כי־אעשה נפלאות גדולות. הרואה אתה
את־שני השחורים הבאים לקראתנו? –אין אלה כי
אם־שני מכשפים המוליכים במרכבה בת־מלך
גזולה מארמונה. עלי להציל את־השבויה – ויהי מה!”



ירא אני פן תגדל הרעה הזאת מרעת הרחים – אמר
סנשו בלבו. ואל־אדונו אמר: “שמעני אדוני, הלא
רק־שני נזירים שם לפנינו, והמרכבה מרכבת
נוסעים הולכי דרך. השמר לך, אדוני, פן־יתעלל
בך השטן גם־הפעם ורעה לך זאת מן־הראשונה”.



“הוא אשר אמרתי!” ענה דון קישוט, “אין אתה יודע
עד־מה בעלילות האבירים ומסותיהם. בעוד רגע תראה
היקרך דברי אם לא”.



ובדברו כה – וירץ את־סוסו לפניו ויעמד על אם
הדרך ויקרא אל־הנזירים בקול: “הו, זרע השטן
וילדי השאול! הוציאו כרגע מן־המרכבה
את־בת־המלך השבויה, ואם־לא – מות תמותון כרגע!”



ויעצרו שני הנזירים בפרדיהם, ויתמהו מאד
למראה האיש ולדבריו, ויאמרו:



“בי אדוני! לא ילדי שאול ולא זרע השטן עבדיך,
כי אם־שני נזירים מן־הבנדיקטים, והולכים אנחנו
לתמנו בדרך, ולא נדע היושבת בת־מלך שבויה
במרכבה אם־לא?”



“העיני איש כמוני תנקרו?” –קרא דון קישוט
–“נבלים!”



וישתער בחמה שפוכה על־הנזירים וינופף
בכל־כחו את־הכידון על־ראש אחד מהם.כפשע היה בין
האיש ובין המות, ובפחדו צנח מעל הפרד ויפל
מלוא קומתו ארצה. ורעהו ראה זאת, ויתקע
את־הדרבונות בצלעות פרדו –ויברח.



וסנשו פנסא ראה את־הנזיר בנפלו, וירד מהרה
מעל החמור, ויגש לפשט את־הנופל. עד־כה ועד־כה
ושנים ממשרתי המרכבה הקריבו לבוא אל־מקום
המעשה, וישאלו את־סנשו, על־מה הוא עושה ככה
לנזיר. ויענם סנשו, כי־בא לקחת את־שלל אויב
אדונו, כי כן משפט המנצח. ויחר אפם מאד
ויפילו את־סנשו ארצה, וימרטו שערות זקנו,
ויפליאו את־מכותיו עד־אשר לא־נותרה בו נשמה
ויהי מוטל כמת. ודון קישוט לא ראה את־הדבר, כי
מהר אל־המרכבה להציל את־בת המלך משביה.
וירא הנזיר כי־היתה הרוחה – וימהר ויקפץ
על־פרדו, והוא עודנו רועד כלו ופניו חורים
כשיד, ויחפז לברח, וישג את־רעהו הפליט,
וימצאהו נצב בדרך, הרחק מאד מן־המקום, עומד
ומחכה בלב נפעם וחרד לאחרית דבר. ולא־התמהמהו
עוד הנזירים כי־נפל עליהם פחד אלהים, וימהרו
להמלט ולא־הביטו אחריהם.



ודון קישוט עודנו הולך על־יד המרכבה ומדבר עם
היושבת בה. ויאמר אל־האשה: “גברתי הנעלה
רבת התפארת! עתה חפשיה את לעשות בנפשך
כטוב בעיניך, כי־על־כן דכאה זרועי את־רהב
שוביך ומעניך. ולמען מנע מכבודך את־הטרח
לדרש לשם גואלך הנני וגליתי לפניך מי אני:
דעי, כי דון קישוט הלמנשי אנכי, אביר משוטט
ומבקש עלילות גדולות ועבד נאמן ליפה בנשים
לדונה דולציניה הטובוסית. ועתה גמולה אחת אשאל
מעמך, חלף החסד אשר־עשיתי עמך היום: שובי־נא
אל־טובוסה ופקדי בשמי את־גברתי, את־דולציניה,
והגדת לה בפיך את כל־הגדולות אשר־עשיתי
היום לגאלתך ולפדות נפשך”.



ולא־נתן דון קישוט את־המרכבה ללכת לדרכה
ויאמר להשיבה בחזקה. וירא זאת אחד מן־הפרשים
מן־המלוים את־המרכבה, והוא גבור חיל, קצר אפים
ועז נפש – ויחר אפו. ויתפש בכידון אשר־ביד
דון קישוט ויאמר:" גש הלאה, האביר! אם־תוסיף
לעצר את־המרכבה – חי נפשי, כי בן־מות אתה!"



“לוא אביר היית ואיש כערכי, כי־עתה לא־נקיתיך
עוד על־אולתך ועל־עזותך, בן־בוז ואיש נקלה!”



“האנכי אינני אביר! חי נפשי, כי שקר תשקר!
השלך את־הכידון ושלף כרגע את־חרבך וצא
להלחם אתי!”



“עתה תראה!” – אמר דון קישוט.



וישלך את־הכידון מידו וישלף חרבו ויסך
על־נפשו במגן, ויקם על־הפרש להמיתו.



ולא־מצא הפרש את־ידיו לעשות מאומה, כי לפתע היה
הדבר; ובראותו כי־כלתה אליו הרעה – וימהר
ויחטף כר מן־המרכבה הקרובה אליו ויהי לו
למגן, ויתיצב הכן כנגד האביר וחרבו שלופה
בידו. והאשה היושבת במרכבה נבהלה מאד
למראה, ותצו את־הרכב לעבר משם והלאה, ותתצב
מרחוק. וישתערו שני האויבים זה על־זה בחרי אף
ובחמה שפוכה והחרבות השלופות נוצצות זו לעמת
זו ממעל לראשם. ויורד הפרש חרבו על דון קישוט
בכח גדול ובשצף קצף, ותהי המכה גדולה וחזקה
מאד, ויהי בה כדי לשסע איש לשנים לכל־מלוא
ארך קומתו. ואולם עין אלהים היתה על־האביר לשמרו
מפגע, כי־נועד לגדולות מאלה, ותט החרב, ותפגע
בכתף השמאלית, ותתז בדרכה חצי הקובע ובדל
אזן וגם חצי השריון כרתה; ויפל הברזל ברעש
ארצה וצלע דון קישוט השמאלית נחשפה. ותצלח
כאש חמת האביר, ויהי מראהו נורא ואים מאד,
ויתחזק, וישתרבב, ויקרא בשם דולציניה
אהובתו, ובשארית כחו ובכל־חמתו זנק על־הפרש
ויכהו אחת בחרבו – ויהם אותו. ויפרץ דם רב
מפי הפרש ומאזניו ומאפו, וכמעט התעלף האיש
ויפל ארצה, לולי מהר וילפת את־הפרד בשתי
ידיו. והפרד נבהל מאד מן־המכה, וישא רגליו
ויטש כמשגע על־פני השדה, ופתאם נחבט
ויפל ארצה – ורוכבו עמו.



ודון קישוט עמד במקומו ויתבונן במראה ברוח
שוקטה. ויהי אך־נפל הפרש, וירד מעל הסוס
וימהר אל־המכה, ויכונן את־פי החרב אל־מול פניו,
ויאמר בקול מצוה: “הכנע מפני, ואם אין –
את־ראשך אסיר מעליך”.



ולא־יכל הפרש הנדהם להוציא הגה מפיו, וכמעט
אמר דון קישוט לכלות בו את־כל־חמתו. ואולם
האשה, אשר ישבה כל־העת במרכבה ותתבונן
בפחד גדול לכל־הנעשה, חרדה לבוא אל־האביר,
ותבך ותתחנן־לו לחמל על־עבדה, לבלתי הכותו
נפש. ויען דון קישוט בהדר ובעז לאמר:



“אמנם גם־לדבר הזה אשא את־פניך, גברתי
היפיפיה; ואולם אחת אני נוטל על־האביר הזה: הלך
ילך עירה טובוסו ובא בשמי ועמד לפני היפה
בנשים, לפני דונה דולציניה, ונתן את־נפשו בידה
לעשות בו כטוב בעיניה”.



ולא הבינה האשה לדבריו, ולא ידעה מי ומה היא
דולציניה, ואולם מחרדתה הגדולה ומצרת נפשה
הבטיחה את־האביר, כי־מלא ימלא נושא כליה
באמונה את כל־המצוה עליו.



“מוצא שפתיך נאמן עלי”, אמר דון קישוט, “לא־אעשה
עוד לאיש הזה רעה, אף אם־כבדה חטאתו מאד”.



ויקחו הנוסעים את־הפרש הפצוע אתם וילכו
לדרכם.


פרק אחד עשר: שיחת חכמה בין האביר ובין נושא כליו והשבועה הגדולה


ורוח סנשו פנסא שבה אליו אחרי המכות, וימהר
ויקם על־רגליו, והוא עודנו מעוך ורצוץ כלו, אין
בו מתם. וירא את־מלחמת אדונו עם־הפרש,
ויתפלל בלבו על נצחון אדונו אל־האלהים, למען
מלאת במהרה את־דבר האי אשר הבטיח דון קישוט
לתת בידו. ויהי אך־כלה הקרב ודון קישוט אמר
לעלות על־רוסיננטי, וירץ אליו סנשו לתמך־בו,
ובטרם יעלהו – ויכרע פתאם על־ברכיו, ויאחז
ביד דון קישוט וינשקנה ויאמר:



“אדוני דון קישוט, יהי־נא חסדך עם־עבדך ונתת
לי את־האי אשר־לכדת במלחמה הנוראה הזאת,
כי־יודע אני בנפשי אשר־כח לי ולב מבין למשל
ולשפט בחכמה כאחד השליטים אשר בארץ”.



ויען דון קישוט ויאמר:



“דע־לך, סנשו אחי, כי המלחמה אשר־ראית איננה
בלתי אם־אחת מן־המסות הקטנות אשר תמצאנה
את־האבירים על פרשת דרכים, ואלה וכאלה
לא־ינחילו את־בעליהן איים, כי אם־מחץ קדקד ואזן
גדועה. הארך־נא אפוא את־רוחך עד־בוא לנו גדולות
מאלה והנחלתיך משנה כבוד וממשלה…”



ויעתר סנשו ברכותיו על דון קישוט, וישקהו
על־ידו שנית, וגם את־שולי השריון נשק,
ויתמך־בו להרכיבו על־הסוס. אחרי־כן עלה
וירכב על־חמורו גם־הוא וילך אחרי אדונו. ודון
קישוט לא־ברך לשלום את־אנשי המרכבה ולא־דבר
עוד אתם מאומה, כי נטה משם ויאץ ללכת אל־החרשה
הקרובה. וישטף רוסיננטי במרוצתו, וירא סנשו
כי פגר חמורו, וירם קולו ויקרא אל־אדונו מרחוק
ויעצרהו. וישיגהו סנשו, והוא עיף ויגע,
כל־עוד רוח בו, ויאמר:



“כאשר אחזה־לי אני, אדוני, אין טוב לנו בלתי
אם־לבוא ולהסתר באחד מבתי התפלה, כי־האיש
אשר נלחמת בו היום ברעה גדולה הוא, ולא יפלא,
אם עד־השוטרים יובא הדבר, ותפשונו כשודדי דרך
ושמונו בכלא, וישבנו שם עד־אשר יבא אליהו…”



וישחק דון קישוט ויאמר:



“רב לך מדבר הבל. הראית מימיך, ואם־קראת
בספרים, כי יובא אביר בפלילים אף אם־תפיל ימינו
חללי חרב כאלה וכאלה”.



“מה־לי ולגללי קרב? אני לא־הפלתים ולא ידעתים
מעודי. אחת אני יודע, כי אוי אוי לאיש הנופל בידי
השוטרים ההם”.



“לדבר הזה אל־תדאג, אחי” – הרגיעו דון קישוט –
“אנכי אנכי מגן לך. גם־מידי הכשדים אפדך, אף
כי־מידי השוטרים. ואולם הגידה נא לי, ואל־תדבר
אלי בלתי אם־את־האמת: הראית מימיך בכל־הארץ
אביר גבור חיל כמוני? הקראת מימיך בספרים
על־אדות אחד הגבורים, אשר יהי כמוני עז־נפש
להתגרות מלחמה, אמיץ לב לעמד על־נפשו, מהיר יד
לתנופת חרב, וחרוץ להכות אויב?”



“אגידה לאדוני דבר אמת”, ענה סנשו, “הנה אני
לא־קראתי מעולם כל־ספר, כי לא־ידע עבדך קרא וכתב
מעודו. ואולם נכון אני להשבע שבועי שבועות,
כי־מעולם לא־שרתי לפני אדון עז נפש ואמיץ לב
כמוך, אדוני רב החסד. ומי יתן ולא־יבא לאדוני חלף
עז רוחו הגמול אשר־יגרתי מפניו. ועתה רק־אחת
אשאל מעם אדוני: אחבשה־נא את־אזן אדוני
הפצועה, כי נוטפת היא דם ובתרמילי רטיה
ותחבשת למזור”.



ויאמר דון קישוט:



“צר לי מאד, כי־שכחתי להכין לנו את־צרי פארברס
מלוא הכוס, כי־עתה לא נצרכנו לכל־אלה. נטף אחד
ממנו שקול כנגד כל־הרטיות וסמי המרפא”.



“הצרי הזה מה הוא?” שאל סנשו.



“הצרי הזה”, ענה דון קישוט, “סם־מרפא הוא לכל־מיני
פצעים קשים, והאיש אשר־יש לו ממנו – הוא לא־יירא
מות עוד. והיה כעשותי אותו ונתתיו לך ועשית לי
בו כמשפט הזה: מדי ראותך אותי באחת המלחמות
שסוע לשנים – וכזה יש אשר־יקרה לא אחת –
והרימות בנחת את־חצי גופי אשר־נפל ארצה, ובטרם
יקרש הדם, תמהר להצמידו אל החצי השני אשר
נשאר על־האכף, ואולם כון תכון את־הצמדים זה
אל־זה והיו תואמים, ואחר תגמיאני מעט מן־הצרי,
וחייתי והייתי כאחד האבירים”.



“אם־כן” אמר סנשו, “הנני מושך כרגע את־ידי
מן־האי אשר הבטחתני, ובשכר כל־יגיעי הרב
ועבודתי הנאמנה אתך אינני שואל מאת אדוני
בלתי אם־את־הדבר האחד הזה: למד תלמדני
את־מעשה הצרי הנפלא ההוא, ובטוח אני, כי
בכל־מקום ישקלו הקונים על ידי שנים שנים
שקלים במחיר אנקיה אחת – ומצא לי כסף הממכר
כדי מחיתי בנחת לכל־ימי חיי. אין לי עתה כי
אם־לדעת בכמה יעלה מעשה הצרי הזה?”



“בשלשה שקלים תעשה לך שלש חביות מלאות” –
אמר דון קישוט.



“אהה, אדוני”, קרא סנשו, “ולמה אחרת מלהכין
את־הצרי וללמדני את־מעשהו עד־כה?!”



“עצר ברוחך, סנשו אחי”, אמר דון קישוט, “עוד
גדולות ונצורות מאלה בידי לגלות לך. ועתה עלי
לחבש בכל־זאת את־אזני, כי־כאב תכאב עלי יותר
משהייתי חפץ”.



ויוצא סנשו רטיה ותחבשת מן־התרמיל. וירא
פתאם דון קישוט את־קובעו והנה הוא שבור – ויהי
כמשתולל מרב חמה. אז ישים ידו על־חרבו ואת־עיניו
נשא השמימה, וידר ביום ההוא נדר גדול לאמר:



“באלהים, אל עליון, קונה שמים וארץ ובתורתו
הקדושה נשבעתי, אם־לא כאשר נדר אלוף מנטובה,
גואל דם בן־אחיו המומת בלדובינוס, כן אעשה
גם־אני: מפה לא אפרש על־שלחני ומטה לא־אציע
לי, וגם מיתר התענוגות, אשר לא־אזכרם עתה,
אנזר, עד אם־נקמתי מאויבי את־נקם קובעי השבור”.



ויאמר סנשו אליו:



“אבל ישם־נא אדוני אל־לבו, אשר אם־מלא אויבך
אחרי פקדתך וילך טובוסו, ויתיצב לפני
דולציניה – כי עתה עשה האיש ככל אשר־קבל עליו
ונקי הוא מכל ואין לו אפוא משפט מות עוד”.



“אמנם נכונה דברת הפעם”, אמר דון קישוט,
“ועל־כן את־החצי הראשון מנדרי, על־דבר הנקמה
הפר אפר, ואולם חציו השני במקומו יעמד, כי לא
אנוח ולא־אשקט עד אם־אקח לי בחרבי ובכידוני
מעל־ראש אחד האבירים קובע טוב ומשבח כקובעי.
ואל־תדמה, סנשו, כי מלבי אני בודה את־נדרי
הפעם. יש לי על־מי להשען בדבר הזה: ככה עשה
בזמנו גם האביר ממברין, באבד לו קובעו,
ועל־פיו אני עושה את אשר־אעשה…”



“את־כל־דברי השבועה האלה ישא הרוח!” אמר
סנשו, “כי קשים הם לגוף ומזיקים לנפש. הגע
בעצמך, אדוני, ואם־יעברו ימים רבים ולא נפגע
בעל קובע בדרך – הנוכל עמד בשבועתנו? הבאמת
ובתמים נתענה ימים ושנים ככל אשר תשים
השבועה עלינו? הנשכב תחת כפת הרקיע ולא
נפשט בגדינו, ואם־נקבל עלינו את־כל־יתר
הענויים והסגופים, הכלולים בשבועת האלוף
המנטובי המשגע? הלא ישם־נא אדוני אל־לבו:
הדרכים האלה לא מעבר לאנשים מזינים הם, כי
רק־הרכבים והחמרים ילכו בהם, ואלה לא־אנשי
קובע הם, וגם־ראה לא־ראו קובע בעיניהם מעולם…”



“טועה אתה, סנשו”, אמר דון קישוט, “עתה תראה,
כי־לא־תעברנה כשתי שעות ובאו לקראתנו אנשים
מזינים מחנה כבד כארבה לרב”.



“מי יתן והיה!” אמר סנשו, “לוא יצליח אלהים
את־דרכנו וכבש אדוני במהרה בקרוב את־האי, אשר
נתתי עליו את־נפשי. אחרי־כן אמותה בשלום
ונאספתי אל־אבותי”.



“כבר אמרתי לך”, אמר דון קישוט, “כי לדבר הזה
אל־תדאג. אחת מן־הממלכות הלא נפל תפל בידך
לנחלה. ואולם נחדל עתה מזה. הואילה נא ובדק
בתרמילך, אולי תמצא שם עוד מעט מן־הצידה,
וסעדנו את־לבנו, אחר נלך לבקש לנו מלון באחד
הארמונות ושם אכינה לי גם את־הצרי אשר אמרתי,
כי חי־האלהים – אם־לא כאב אזני גדול מאד”.



“יש־פה אתי בצלים וחריץ גבינה ופתותי לחם”, אמר
סנשו, “ואולם המאכלים האלה לא לפי חך אביר
גדול כאדוני הם”.



“עד־כמה לא ידעת את־דרך האבירים!” אמר דון
קישוט, “אלו קראת בספרים כמוני, וידעת, כי אין
כאבירים ממעטים באכילה. יש אשר־יעבר חדש תמים
ואל־פי האביר לא־יבא אכל, ואשר יאכל – וחיה
את־נפשו כצפור באשר ימצא. הרבה ספרים קראתי
ולא־מצאתי בהם אביר אחד מאלף האוכל כבני אדם,
לבד מאשר יקרה אל־משתה גדול אשר־יערך לכבודו
באחד הארמונות, וכדומה לזה.”



“אמנם טעיתי”, הצטדק סנשו, “איש לא־למד עבדך
ולא־ידע ספר, ודרכי האבירים נפלאו ממני”.



ובדברו כה ויוצא את־הצידה מתרמילו וישבו
שניהם, האביר ונושא הכלים, שבת חברים ויאכלו
לתאבון. ובראותם כי ירד היום, וימהרו לכלות
את־סעדתם הדלה, ויקומו וירכבו על־בהמתם
ויחפזו ללכת ולבקש להם בית־מלון בטרם יחשך
עליהם היום. ואולם השמש באה ובית מלון טרם
ימצאו. ויבאו עד־סכות רועי עזים ויעמדו ללון
שם. ויהי ככל אשר־חרה לסנשו על־בלי הגיע
אל־כפר, כן שמח דון קישוט על־לינו הלילה תחת
כפת הרקיע. מקרה כזה, מדי בואו, היה לו לעדות
חדשה, כי אמנם נאמן באבירים הוא וכל דרכיהם
דרכיו.


פרק שנים עשר: דון קישוט במסבת רועי העזים


ורועי העזים יושבים על־הארץ מסביב למדורת אש
ומבשלים נזיד. ויראו את־שני האורחים וישמחו
לקראתם ויברכום לשלום. ויפתח סנשו את־רוסיננטי
ואת־חמורו וישלחם במרעה, והוא מהר וישב
אל־המדורה, כי־עלה באפו ריח הניחוח של־בשר
העזים המבשל, ויתאו תאוה להעביר מהרה
את־הגדול בנתחים מן־הקלחת הרותחת אל־תוך מעיו.
בין כה וכה והרועים הסירו את־הקלחת מעל האש,
ויפרשו עורות כבשים על־הארץ, ויקראו
את־אורחיהם בידידות לאכל אתם לחם. וישבו ששת
הרועים, כל הנמצאים בסכה, מסבה אחת על אדרות
הכבשים, ואת־דון קישוט כבדו לשבת בראש
המסבים על־קורה אחת. וסנשו עומד על־דון קישוט
וגביע הקרן בידו, להשקות ממנו את־אדונו יין.
ויפן אליו דון קישוט ויאמר:



“סנשו אחי, בואה־נא ושבה־נא בזה לימיני
והתאחדת לעיני האנשים הטובים האלה עם־אדוניך
ומצוך, אשר הקימו עליך האלהים; מכוסי תשתה
ומקערתי תאכל, למען תדע, מה רב הטוב הצפון לכל
הדבקים בדרכי האבירים ומה רבים הכבוד
והגדלה, השמורים לכל־המתהלכים לפניהם
באמונה. אכן, גם ה”אבירות" כאהבה תשוה קטן
וגדול".



“ברוך אדוני איש החסד לאלהים!” אמר סנשו, “ואולם
אני את־האמת אגיד לאדוני כי איש אשר כמוני ינעם
לו אכל בדד בפנתו פת חרבה ובצלים מאכל ברבור
אבוס במסבת מלכים, כי איש לא־למד אנכי במסכת
“דרך ארץ” והנמוסים הנהוגים בסעדה נשגבים
ממני ולא־אוכל עמד בהם: אכל בנחת, מעט בשתיה,
מחה פיך, אל־תגהק ואל־תפהק ואל־תתעטש – לא ולא,
אדוני, כל־הדברים המחכמים האלה לא לפי־כחי
וחכמתי הם. ועתה אם־באמת ובתמים חפץ אדוני ביקר
עבדו – הואל־נא ובחר לי כבוד אחר, אשר־ייטב
ואשר־ינעם לי מזה, ואולם מן־הכבוד הזה אני
מושך את־שתי ידי מהיום ולצמיתות עולם, ויהי רצון
כאלו קבלתיו”.



“ובכל־זאת”, אמר דון קישוט, “עליך לשבת לימיני, כי
אשר־ישפיל נפשו –האלהים ירוממנו ועם־נדיבים
יושיבנו”.



ובדברו כה – ויתפש ביד סנשו וימשכהו
ויושיבהו עמו.



והרועים לא־הבינו מאומה מכל־דברי הזרות האלה
ויהיו מחרישים ואוכלים ומביטים באורחיהם
היושבים בראש המסבה שבת נשואי פנים ואוכלים
לתאבון גדול מבשר העזים, בהורידם ממנו אל־בית
הבליעה נתח אחרי נתח, כגדל האגרוף כל־אחד. כתם
הבשר שטחו הרועים על־עורות הכבשים אלונים
יבשים וישימו שם חצי החביץ גבינה קשה ומוצקה
מאד, אשר אלו חצבה מאבן שיד לא־קשתה לשנים
כמוה. והגביע, גביע הקרן, אף הוא לא־שבת
ממלאכה, כי סבב סבב על־המסבים וירץ מלא וריק
מיד ליד הלך ושוב כמה פעמים, ואחד משני נאדות
היין, אשר הביאו הרועים, הורק מהרה עד־תמו.



ודון קישוט, אחרי שברו רעבונו, נחה עליו הרוח,
וירם מן־האלונים מלוא החפן ויתבונן בהם,
וישא קולו ויאמר:



“אזכרה ימות עולם, שנות דורות קדומים ולבבי יהמה
עלי מאד! אכן מאשר מאין כמוהו היה הדור הראשון
ההוא, לו אבותינו הקדמונים בשם “דור הזהב” קראו.
ולא מהיות הזהב, היקר עתה ב”דור הברזל“, נתון
כאבנים בימים ההם, כי אם־מאשר לא ידע האדם עוד
להפלות בין “שלי” ו”שלך“. בימים הרחוקים
והקדושים ההם כל בני האדם כמשפחה אחת היו
להם ויד אחת לכלם בטוב אלהים ובחסדו. אם־רעב
האיש – ושלח את־כפו אל־אלוני חסן רעננים
ובלי־יגיע מצא שפעת פרי מגדים לאכל לשבעה,
ואם־צמא – ויביאו לו מעיני אלהים ונהרות איתן
עתרת מים חיים וזכים להשיב נפשו. נחילי דבורים
פקחות וחרוצות כוננו להן את־עדותיהן בנקיקי
סלעים ונבובי העצים ותענקנה לכל־יד שלוחה
מתנובת עמלן המתוקה ומעסיסן הערב. אילני שעם,
עצי אלהים אלה, התפצלו מאליהם את־קלפתם הרחבה
והקלה, להיות ליריעה פרושה על־משכנות האדם,
למחסה להם ולמסתור מזרם וממטר. בימים ההם –
ושלום אמת שלט בארץ ואהבה ואחוה ורעות היו בין
האדם ובין רעהו. דקר המחרשה בפיו העקם לא־נועז
עוד לפלח ולרטש את־בטן האדמה, האם הרחמניה
לכל־חי, כי גם באפס־יד ובאין אונס פתח פתחה
את־חיקה המלא ברכת אלהים ותשבע רצון
לכל־בניה כאחד. ותמימים וישרי דרך היו בני
האדם ולבם לא־ידע קנאה ותאוה; לא־התנשא איש
על־רעהו ועין אדם לא־צרה בחברו. ויהי לבוש האדם
רק לכסות מערמיו, ואחרי תפארת שוא, משי
וארגמן ויקר אטון מצר יבא, לא רדף. הרועות
בשדה, עלמות צנועות וכלילות יפי, הלך הלכו
בלי צעיף על פני גבעות ובתוך עמקים, מחלפות
עבתות להן ומקלעות ציצי־בר עם־ירק עלים לוית־חן
לראשיהן, ותהיינה נחמדות למראה גם־מגבירות
הכרכים, היוצאות לבושות מכלול ומתיפות בעדי
עדיים מובאים מעברי ימים, ככל אשר־יחדש
לבקרים יצר ההתהדרות. ומאויי האדם, אהבתו
וגעגועיו, אף־הם לבשו מלים פשוטות ותמימות,
כתמת רחשי הלב אשר הולידו אותם. גם את־השקר
לא־ידע האדם עוד ולא השיגו התרמית והחנפה
את־גבול האמת והתם. המשפט לא נטה מדרך הצדק,
לא עותוהו השחד ומשוא הפנים, וזדון תקיפים
לא־שלט בו לרעה. כי גם־אשם ונשפט עוד טרם יהיה
בארץ, כי לא־השחית עוד האדם את־דרכו ולא התעיב
עלילה. ועתה הנה באו ימים אחרים, ימים רעים מאד.
התאוה והקנאה הרימו ראש והרשע יתהלך בקומה
זקופה. ומיום ליום הולכת ורבה רעת האדם והתועבה
תפרץ בכל־גבולותיו. אין אמת ואין משפט ואין צדק
ואין תם ומישרים בארץ. ויקם אלהים את־עדת
האבירים להביא ישועה בארץ,להיות מעוז לדל ומחסה
לאביון, אבי יתומים ודין אלמנות. ואני, אחד
מן־האבירים ההם, באתי עתה בצל קורתכם, אחי
הרועים. ואתם, אנשי חסד, אף כי לא־ידעתם מה אני
ומי אני, ובכל־זאת לא מנעתם ממני ומנושא כלי
את־הטוב ואת־הכבוד, לכן ברוכים אתם וברוכים
תהיו לאלהים!”



ככל־דברי המשא והחזון האלה נשא דון קישוט
על־חפן מלאה אלונים, כי הזכר הזכירוהו האלונים
את־ימי דור הזהב ולא־כלא את־רוחו עוד. והרועים הטו
אזן לכל־הדברים הנפלאים ההם ויתמהו מאד איש אל
רעהו, כי לא־הבינו לשכל אמריו ולא ידעו מה הם
ומה־מקומם פה.



וגם סנשו החריש – ויוסף לאכל לתאבון גדול
את־האלונים אכל והגש פיו אל־נאד היין השני,
אשר תלוהו הרועים לצננו על שוכת השעם.



ככלות דברי דון קישוט פתח אחד מן־הרועים את־פיו
ויאמר:



“אדוננו האביר המשוטט, גם־זאת נעשה־לך, למען
תדע עד־כמה יקר כבודך בעינינו, כי עוד מעט ובא
הלם אחד מנערינו, ונגן לפניך עלי־נבל ובפיו
ישיר משירותיו הנעימות, ושמעת וערב לאזניך,
כי יפה־קול ומיטיב נגן הנער מאין כמוהו”.



עד זה מדבר – וזמרת נבל ערבה נשמעה מקרוב,
וכרגע נראה גם־המנגן, והוא נער יפה תאר ויפה
עין. ויושיבוהו הרועים בתוכם, וינגן וישר
באזניהם ממיטב נגינותיו ושירותיו. ויערבו
השירים מאד על־דון קישוט, ויבקש להוסיף עוד,
ואולם בעיני סנשו היה הדבר רע, כי במלאת כרסו
נטה מאד אל־השנה, ויאמר בזעף אל־אדונו:



“אין טוב לאדוני בלתי אם־יציע לו כרגע משכב
וישן, כי האנשים הטובים האלה, העובדים יום יום
בזעת אפם, השנה יפה להם בלילה ואין לבם פונה
עתה אל־הזמירות ואל־הפזמונים”.



“אמנם רואה אני עין בעין”, אמר דון קישוט, " כי
משמוש הנאד מטה יותר לשנה מלזמרה".



“כלנו טעמנו, ברוך השם, מן־היין ויערב לנו”,
ענה סנשו.



“לא אכחד זאת”, אמר דון קישוט, “קום אפוא אתה והכן
לך משכב באשר תבחר, ואיש כמוני נאה לו יותר
להיות ער כל־הלילה מתת שנה לעיניו. אם־כה
ואם־כה עמד־נא וחבשה־לי את־אזני, כי כאב תכאב
עלי יותר מן־המדה.”



ויקם סנשו לעשות את־חפץ אדוניו, וירא אחד
מן־הרועים את־הפצע ויקטף עלים מן־החלפות הגדלים
שם בשפע, וילעסם, ויזר עליהם מעט מלח, וימרח
על־הפצע ויחבשהו, באמרו כי אין טוב כסם הזה
למרפא. ואמנם כאשר אמר הרועה כן היה, וירוח
הרבה לדון קישוט מכאבו.


פרק שלשה עשר: תקלה שבאה לאביר ולנושא כליו על־ידי בהמה


ויהי בבקר ויקומו דון קישוט ונושא כליו
ויפרדו מעל־הרועים ויצאו לדרכם. ויבאו
בצהרים אל־יער אחד, וימצאו שם בקעה יפה, כלה
דשא ירק, ופלג מים זכים וקרים שוטף בתוך
הבקעה. ויאמרו להנפש שם בצל ולהסתר מחם
היום, וישלחו את־בעירם במרעה הדשן, לרעות
שם כטוב בעיניהם, והם ישבו לאכל על־שפת הנחל.
ויוציאו מיתר הצידה אשר בתרמילם, ויאכלו
בכל־פה, אכול וכלות את כל־המזון. וסנשו לא־נזהר
להביא בכבל את־רגלי רוסיננטי, כי היה הסוס
בעיניו שפל ברך ומצניע לכת, ויבטח בו, כי
ישמר נפשו ממוקש ולא ישרך דרכיו. ואולם
השטן אבה הכשילו, ויקרה לפניו שפעת סוסות
רועות באחו מנגד, כי היה שדה היער ההוא מקום
חנות בצהרים לחמרים ולסיסים מעוברי הדרך.
ויהי אך־הריח בהן רוסיננטי, ויט אחרי שרירות
לבו, וירץ ברגל קלה ובצהלה לקראתן ויאמר
להתעלס אתן. ולא־אבו לו הסוסות, כי נעם להן
המרעה מחברת הסוס הנכרי. ותבעטנה בו
ובאהבתו, ותשלחנה בו שן, וגם את־מחגרת האכף
קוססו. ויעמד רוסיננטי ערם וחשוף מתנים; ואולם
סור לא סר משם, ויקבל את־כל־היסורים באהבה.
ויראו הסיסים כי מקשה ערף הוא ומבהמתן לא
יחדל, ויאספו עליו במקלות ובאלות ויכוהו
בלי־חמלה מכות גדולות ונאמנות. עד־אשר נמוטו
רגליו ויפל ארצה כפגר. כראות דון קישוט
וסנשו מרחוק וירוצו בכל־כחם אל־מקום המעשה.
ויאמר דון קישוט לסנשו:



“רואה אני,אחי סנשו, כי בני האדם האלה לא
מן־האבירים הם, כי אם־נקלים ושפלי־עם, ולכן
גם־אתה תוכל הפעם להיות לי לעזר בצאתי להנקם
בהם את־נקמת סוסי הנכלם לעינינו.”



“אהה, אדוני, מה־כחנו לעשות נקמה – והם רבים מאד
כעשרים איש ומעלה, ואנחנו רק שני אנשים
הננו, או איש ומחצה!”



“אני האחד שקול כנגד מאותיהם”, אמר דון קישוט,
ומבלי דבר דבר עוד שלף את־חרבו ויעט
אל־הסיסים. וגם סנשו התעורר ויעש כן, כי אצל
עליו אדונו מרוח גבורתו וחמת כחו. ויך דון
קישוט בחרבו את־אחד הסיסים מכה קשה, ויכרת
מאדרתו ומכתפו יחד. ויקומו כל־הסיסים כאיש
אחד, ויתנפלו על־האביר ונושא כליו באלותיהם,
וימטירו עליהם מהלמות כבדות, ויחבטום
בחרי־אף ובקצף גדול. מן־המכה השניה נפל
סנשו ויגהר מלוא קומתו ארצה, ולדון קישוט
לא־עמדו הפעם אמץ לבו וגבורתו, ויפל תחת
המכות ארצה אף־הוא, ויקר המקרה להיות מפלתו
אצל מפלת רוסיננטי, כי הסוס החבוט והמעוך שכב
עוד סרוח במקומו ולא יכל קום, וישתטח אדונו
לרגליו. כראות הסיסים את־כל־העלילה אשר עוללו
הפעם, וימהרו ויטענו את־בעירם וילכו לדרכם,
ויעזבו את־גבורי החיל ואת־הסוס שוכבים
שלשתם למעצבה על־הארץ.



וסנשו התעורר ראשונה מן־המכות וירא והנה הוא
שוכב בצד אדונו, ויאנח ויאנק מאד, ויאמר בקול
רפה ומלא תחנונים:



“אוי, אדוני דון קישוט, אוי אוי, אדוני!”



“מה־בקשתך, אחי סנשו?” – השיב דון קישוט, וקולו
רפה ומלא תחנונים אף־הוא. “שאלתי ובקשתי אדוני,
אם־טוב הדבר וכשר לפניך, יהי־נא חסדך להגמיאני
מעט מצרי פיאובלס, אם־ישנו תחת ידך, אולי מרפא
בו גם־לשבר עצמות כאשר ייטיב גהה לפצעים”.



“אהה, ידידי”, אמר דון קישוט, “אלו היה הצרי
בידי מה הייתי חסר? ואולם בכבודי כבוד אביר
משוטט, נשבעתי, כי בעוד שני ימים, אם־לא
מן־השמים יעכבוני, והיה הצרי ההוא בידי או
כי־שתי זרועותי יבש תיבשנה…”



“ומה־דעתך, אדוני”, הוסיף סנשו לשאל, “כמה
יארך הזמן עד־שוב אלינו הכח להניע רגל?”



“אלהים הוא היודע”, ענה דון קישוט הנחבל; ואחר
נאנח ויאמר: “אבל אשם אנכי, כי־חללתי חרבי
להניפה על־בני אדם אשר לא מן־האבירים הם כמוני,
ועל־כן באה עלינו הצרה הזאת. אין זאת כי
אם־העליתי עלי את־חמת אלהי הקרב, כי־עברתי חק
אבירים ונענשתי. על־כן שמע את־אשר אני מצוך
הפעם, ואתה שים לב לדברי והזהר בהם, כי
בשלומי ובשלום נפשך הוא: אם־תראה אספסוף מבני
בלי־שם כאלה מתנפלים עלינו, אל־נא תיחל כי
אשלף אני חרבי מתערה; כדבר הזה לא־אעשה עוד,
כי־אם־אתה לבדך שלף חרב והך בהם לכל־אות
נפשך! גזר על־ימין ועל־שמאל. אפס אם־יבאו
אחרי־כן גם־אבירים לעזרתם ונוספו על־שונאינו –אז
רק־אז גם־אני אקום להושיעך, ובזרועי הנטויה
אכריע את־כלם. ואתה הלא ראית עין בעין
בכל־מסותי הגדולות מה חזקה הזרוע הזאת!”



הדבר הזה לא־ישר בעיני סנשו ויאמר:



“בי אדוני, הלא יודע אתה כי איש שלום ומנוחה
וארך רוח עבדך מעודו, וטוב לי לשאת כל־כלמה
וכל־עלבון בדממה מהשלך נפשי מנגד, כי־חנן
אלהים את־עבדך אשה ובנים ומחיתם עלי. ועל־כן
אף־אני מוסר לך מודעה מראש, כי חלילה וחלילה לי
מעתה מהניף חרבי גם על־אביר וגם על־אחד העם;
ומראש אני מודיע פה נגד אלהים, כי סולח אני
מהיום והלאה סליחת עולם על כל־דבר כלמה ועל
כל־עלבון אשר ישיא עלי כל־איש, אם־נקלה
ואם־נכבד, אם עשיר ואם־דל, אם בן־אצילים ואם
בן־בלי־שם”.



כשמוע דון קישוט את־הדברים האלה –ויאמר:



“מאד מאד הייתי תאב, כי תשוב אלי נשימתי וכי
יחדל מעט הכאב אשר בצלעי, למען אמצע כח
להשכילך בינה, עד־כמה רבה משוגתך, סנשו.
הגע בעצמך, האמלל! אלו נהפך מזלנו פתאם
לטובתנו והביאנו בלי פגע ומכשול אל־חוף אחד
מן־האיים, אשר יעדתיו לך – איככה תעשה ממשלה
באי הזה אם־לא ביד חזקה? הטרם תדע, כי בני
הארצות הנכבשות לא במהרה ולא ברצון יתנו
את־צוארם בעל המלכות החדשה, ויש אשר ינסו
גם־לפרק את־העל מעל צוארם וקמו למרד בך
ובממשלתך – האמנם תסלח להם ולא תתיצב
בפניהם? לא, סנשו אחי: עצה וגבורה לממשלה!
ובלעדיהן לא־תקום ממשלתך ולא־תכון בידך”.



“לו מצאתי את־העצה ואת־הגבורה היום, בבוא עלינו
הצרה! ואולם עתה חי ראשי הפצוע, כי טובות לי
תחבשות ורטיות מכל־העצות והגבורות גם־יחד.
ועל־כן לוא שמעני: ינסה־נא אדוני לקום, אולי יהי
אלהים עמך ויכלת עמד על־רגליך והקימונו בעזרת
אלהים גם את־רוסיננטי העלוב, אף כי־הוא איננו ראוי
לכך, כי רק־בגללו באנו האסון. מעולם לא פללתי
כי רוסיננטי הצנוע והתמים יעשה לנו כה! אין זאת
כי נאמן המשל: יוסיף ימים יוסיף דעת. מי מלל לי,
כי אחרי המכה הגדולה אשר הכה אדוני בחרבו
את־הפרש האמלל ההוא על־יד המרכבה תתחולל
פתאם סערה כבדה של־מהלמות מקל ואלה על־גבינו
אנו!”



“אין גב דומה לגב”, אמר דון קישוט במרירות,
“ואם־גבך אתה, המלמד במכות ושק עבה כסותו,
יכאב עליך ככה, אף כי־גבי אני, המפנק מנער
ומעטהו בוץ דק מארץ הול – הלא יגדל מכאובו
שבעתים. ואמנם לולא ידעתי נאמנה, כי פגעים
כאלה וכאלה נחלת כל־העוברים בברית האבירים,
כי־עתה מתי מיגון וצער”.



“אבל יאמר־נא לי אדוני בחסדו”, שאל סנשו,
“הימצאו האבירים נחלות כאלה לעתים קרובות
אם־לא? כי ירא אני, פן־תפל חלילה בגורלנו עוד
נחלה אחת כזאת – ולא־יהיה בנו כח עוד להגיע
אל־הנחלה השלישית לעולם, אם־לא בחסד אלהים
ובחמלתו הרבה עלינו”.



“דע לך, סנשו אחי”, ענה דון קישוט,“כי אמנם רבים
מאד פגעי האבירים, ואולם גם־שכרם הרבה, הרבה
מאד, כי גם־הקטן שבהם אך כשחוק לו להעשות
קיסר ומלך. ולולא המכאוב הגדול אשר בצלעותי,
כי־עתה הבאתי לך על־זה חבילי חבילות של־ראיות
מתוך ספרי האבירים אשר ידעתי. הלא כן היה
מעשה, למשל, באביר הגדול אמדיס הגלי,
אשר־נפל יום אחד ביד אויבו ומבקש רעתו המכשף
ארקלי, ויקשרהו המכשף אל־העמוד אשר בחצרו
ויכהו במוסרות סוסו מאתים מכות. וסופר אחד נעלם
שם אבל נאמן מאד מספר עוד מעשה באביר ופבוס
שמו, אשר־ישב כלוא באחד הארמונות, ופתאם
נבקעה הרצפה מתחתיו ויפל אל־תוך מערה אפלה
מאד וידיו ורגליו אסורות בחבלים. שם תפשוהו
ויענוהו עד־מות, כי הביאו אל־בטנו על־ידי חקן
סילון של־מימי שלג וחול יחדו, ולולי המכשף
הגואל שבא לישועתו, כי־עתה היה בכל־רע. כל־זאת
לא־אמרתי לך, כי אם־למען תדע, כי לא־טוב אני אפוא
מאלה האבירים גבורי החיל, ואין רע אם־גם־אני
אתענה מעט בקהלם. וגם־זאת עליך לדעת, סנשו, כי
הפצעים העשויים בדרך מקרה בכלי־עץ סתם לא
לחרפה הם לאיש המכה ואין שמם פצעים כלל. הלא
דין מפרש הוא בדתי הקרב לאמר: וכי־יכה תופר
נעלים את־עמיתו באמום אשר בידו אין חרפה
למכה, כי לא במקל הכהו. וגם־אנחנו, אף כי־מעך
מעכו הפעם את־צלעותינו במלחמה, בכל־זאת נקיים
אנחנו מחרפה, כי הכלים אשר רוצצו וידושו
את־בשרנו אינם בלתי אם־יתדות עץ ומוטות בלבד,
וביד אחד האויבים לא־ראיתי, כמדמה, לא־חרב
ולא־חנית ולא־פגיון…”



“לא מצאה לי השעה להתבונן היטב אם כאשר ראית
כן־הוא”, אמר סנשו, “כי בטרם מצאתי את־ידי
ואת־רגלי והנה חשכו עיני מן־המכות ורגלי מעדו,
ואפל תחתי במקום אשר־אני שוכב עליו עתה סרוח
לעיניך, ואין אני חושש כלל, אם־המכות מכות
חרפה הן ואם־לא. כל־דאגתי עתה רק־לבשרי, אשר
יכאב עלי מאד, כי היו המכות חזקות ונאמנות,
ולעולם תהיינה חרותות בזכרוני,כאשר הן חרותות
גם־בבשרי…”



“אל תאמר כזאת, סנשו –אין זכרון אשר לא ימחנו
הזמן ואין מכה אשר לא ירפאנה המות”.



“אוי אוי לנחמה כזאת”, קרא סנשו במרירות, “אלו
היתה מכתנו מאלה שרפואתה שתים שלש רטיות
החרשתי, ואולם אהה, כי מכתנו גדולה מאד,
ותמהני אם גם־כל הרטיות אשר בבתי המרפא
תעלינה ארוכה לה”.



“רב־לך, סנשו”, אמר דון קישוט, “אסף כל־שארית
כחך והתחזק לקום, וגם־אני אעשה כן, וראינו מה
היה לרוסיננטי. כי לפי השערתי, נפלו בחלקו
של־העני הזה שלש הידות בכל־המכות”.



“אין כל־פלא בדבר”, אמר סנשו, “כי־על־כן גם־הוא
אביר משוטט כבעליו. ואולם תמה אני על־חמורי,
איככה יצא זה נקי ושלם מכל־הצרה הבאה עלינו
וגם־אחת מעצמותיו לא נשברה”.



“עין אלהים היא”, אמר דון קישוט, " ראה ראה כי בצרה
גדולה אנחנו ויעמד לנו רוח והצלה מעט
מן־הבהמה הזאת! כי,לפי שעה, יהי לי החמור תחת
רוסיננטי, להביאני עד־אחד הארמונות, לתת־שם מנוחה
לעצמותי ותחבשת לפצעי. כי באמת אמרו, אין
כל־חרפה לאביר לרכב גם על־החמור, וזוכר אני,
שקראתי בספר אחד, מעשה בישיש הטוב והחכם
סילן, שבא אל־העיר מאת השערים והוא יושב לו
ברוחה ורוכב על־גב חמור יפה ומשבח מאד".



“בין רכיבה לשכיבה ההבדל גדול מאד”, העיר סנשו,
“האיש ההוא רכב על־החמור ואולם אדוני הלא שכב
ישכב עליו עמוס ומוטל כשק של־זבל”.



“הפצעים אשר ימצא האביר במלחמה לכבוד הם לו
ולא לחרפה”, אמר דון קישוט, על־כן חדל לך, אחי
סנשו, מהשיב על־דברי והתחזקת וקמת
על־רגליך, ועמסתני על־החמור ונלך מפה בטרם
ירד עלינו הלילה והשיגנו במקום השמם הזה".



“איה אפוא פיך אשר אמרת, כי אך־כבוד ואשר הוא
לאביר ללון ביערות ובמדבר שממה תחת כפת
הרקיע?”



“כדבר הזה”, אמר דון קישוט, “יעשו האבירים
לעתים, אם־מאין בררה ואם־מרב אהבה לבחירת לבם.
בגלל האהבה יש אשר יתגורר האביר שנה תמימה או
שנתים בראש אחד הצורים הגבהים והיה למפגע
לכל־חליפות השמים והרוח: החרב יאכלנו ביום
והקרח בלילה, והכל לשם הגבירה, אף כי־היא
עצמה לא תדע מכל־הדברים האלה מאומה. ככה עשה
גם־אמדיס הגלי כאשר עצבתו גברתו,
ויתבודד על־פני בלטיניברוס, הוא צור הנכאים,
ויתענה שם ימים רבים, לא אזכר כמה, בכל־מיני
ענויים קשים. ואולם נחדל־נא מזה, סנשו, וקום
ועשה כאשר צויתיך, כי מה־נעשה אם־יקרה, חלילה
, כאסון רוסיננטי גם את־חמורך”.



“אל־תפתח פה לשטן!” אמר סנשו בחרדה, ויתחזק
לקום, ואולם הדבר הזה כבד ממנו לעשותו,
ויאנח עשרים פעמים בשברון מתנים, ואחרי־כן
נאנק שבעים פעמים, ואחרי־כן קלל את־יומו
ואת־מכיו ואת אשר־הדיחו עד־הלם מאה ועשרים
קללות נמרצות, ורק אחרי כל־אלה התנער בכבדות
מעפר ויעמד על־רגליו, וגוו עודנו כפוף כקשת,
כי גם־אחר כל־מאמציו לא־יכל להזדקף. ויחבש
את־החמור ויעמס עליו את־האביר, ואת־רוסיננטי קשר
במוסרה לאחורי החמור, ויאחז באפסר בהמתו,
וישא רגליו הכושלות ויתנהל לאטו, הוא
וכל־הכבודה אחריו, ופניהם לדרך המלך. ואלהים
היה בעזרם וימצאו אחרי עברם כמהלך מיל
את־הדרך הנכונה וילכו בה. וישאו את־עיניהם
ויראו והנה כעין בית עומד מרחוק. ותהי מריבה
בין דון קישוט ובין סנשו, זה אומר: ארמון ומבצר
הוא, וזה אומר: לא, כי רק־פנדק שם, ועד הם מריבים
והנה באו עד־הבית; ולא בדק עוד סנשו לראות דברי
מי קמו, וימהר לבוא הוא וכל־הכבודה עמו בשערי
חצר הפנדק.


פרק ארבעה עשר: הארמון המכשף, מופת הצרי ועוד


והפנדקי ראה איש מוטל על־חמור מובא החצרה
וישאל את־סנשו למחלת האורח. ויאמר סנשו: לא
חולה האיש, כי נפל נפל מראש צור גבה וצלעותיו
נתמעכו מעט. ולפנדקי אשה רחמניה וטובת־לב,
אשר־לא כבנות מלאכתה, וגם־בת אחת לו, עלמה
צעירה וטובת מראה. ותחמל הפנדקית על־דון קישוט
ותאספהו ברחמים, ובתה הנערה עוזרת על־ידה
לסעדו. ושם בפנדק שפחה אחת משרתת, והיא
מכערת עד־מאד, פניה רחבים, חטמה קצר, צוארה עבה
ושקוע בין כתפיה, אחת מעיניה פוזלת ואחת
תרוטה וכל־קומתה אמה וזרת. ותכנה בת הפנדקי
והשפחה לאיש האורח מטה רעועה מאד בעלית
הגג. והעליה מקום מתבן לפנים, כאשר יעידו
על־זה סמנים רבים, ואולם עתה ילינו שם חמרים
ורכבים מבאי הבית, ובליל המעשה לן שם חמר
אחד מודע לשפחה ומשכבו לא־רחוק ממשכב דון
קישוט, ותהיינה לו מרדעות פרדיו ועצבותיהן
למצע תחתיו. ובכל־זאת טוב חלקו מחלק דון קישוט,
כי היו יצועי האביר ארבעה נסרים קשים,
לא־עשויים, סמוכים בנס על־שני מוטות עקלקלים,
מפץ רזה וקשה מאד, אשר לולא בצבצו קלקי הצמר
בעד נקביו, כי־עתה חשבם כל־ממשש לאבני חצץ,
שני סדיני עור ושמיכת צמר אחת בלויה ומרוטה,
אשר יספרו כל־חוטי מסכתה אחד אחד מישן.
במטה היפה הזאת השכיבו את־אבירנו והנשים
קמו מהרה לרפאותו: בעלת הבית ובתה מכסות
את־כל־בשרו, מקדקד ועד־קרסל, אספלניות
ורטיות, והשפחה מריטורנית מאירה להן. ותרא
בעלת הבית את־הצלקות ואת־החבורות בבשר
האורח, ותאמר לסנשו:



“דומות הצלקות האלה כסמני מכות”.



“לא”, אמר סנשו, "לא מכות הן, כי אם־בנפל אדוני
מראש הצור ויתנו שני הסלעים וזיזיהם אותות
בבשרו. "ואחרי־כן הוסיף ויאמר: “הלא תחשכי,
גברתי, מעט מן־האספלניות גם־לי, כי חושש
אנכי קצת, לא־עליך, במתני…” “הגם אתה היית
בנופלים?”



“לא, גברתי, כי מחרדתי פתאם על־מפלת אדוני
אחזוני צירים גדולים, ואהי כאיש אשר־הכוהו אלף
מכות”.



“אמנם יש אשר־יבא כדבר הזה”, העידה בת בעלת
הבית, “גם־אני יש אשר אראה לא־אחת בחלומי והנה
אני נופלת פתאם מעל־ראש מגדל גבה, נפל וירד,
נפל וירד, ובהקיצי והנה אני מעוכה ורצוצה כלי
אין בי מתם”.



“ובי”, אמר סנשו, “היה כמעשה הרע הזה בהקיץ ולא
בחלום, ובשרי מלא עתה חבורות בעליל ולא בחזון,
ככל החבורות אשר אתן מראות בבשר אדוני,
כתבניתן וכמתכנתן”.



"ומה־שם אדוניך? שאלה פתאם השפחה מריטורנית.



ויקב סנשו את־שם אדונו במלואו:“דון קישוט
הלמנשי אביר משוטט ומבקש עלילות גדולות
ואמיץ לב בגבורים”.



“ומה־זה אביר משוטט?” שאלה השפחה.



“הוא האיש הנכון בכל־רגע גם־למלוכה וגם־למהלמות
כאחד”, אמר סנשו, “היום אמלל הוא באמללים, ומחר
והנה שתים, שלש עטרות מלכים בידו, מתת חסד
לנושא כליו”.



"ואיה אפוא עטרת מלכותך? "שאלה בעלת הבית.



“עוד לא- הגיעה השעה”, אמר סנשו, “רק כירח ימים
אשר יצאנו לדרך ולידנו לא־באה עוד כל־עלילה
גדולה, ויש אשר־תמצא בדרך דבר אשר
לא־בקשתו מעולם. ובכל־זאת, חי ראשי, כי אם־שוב
ישוב אדוני לאיתנו וגם־אני אצא שלם, בלי מום,
מן־המכות, לא אחליף ולא אמיר את־כבודי גם בכבוד
אחד האלופים אשר בספרד”.



ודון קישוט החולה שמע ממטתו את כל־הדברים
האלה, ויתחזק וישב, ויתפש בכף בעלת הבית
ויאמר:



“גברתי היפה־פיה, אכן מאשרת תהיי בעיניך,
כי־זכית להביא היום בשערי ארמונך איש אשר
כמוני. לא־לי הרבות תהלה לנפשי, כי על־כן יאמר
המושל:”יהללך זר ולא־פיך“. שאלנה את־נושא כלי
ויגדכן מי אני. אחת עלי לאמר לכן: עד־עולם אשמר
בלבי את־זכרון הטובה, אשר עשיתן עמי היום
וכל־ימי חיי תברככן עליה נפשי. ולולא יעץ
אלהים לאסר את־נפשי בחבלי אהבה ולהכניעני
לפני העינים היפות של־הקוסמת הרחוקה ההיא, אשר
את־שמה אשא עתה על־שפתי בלחש, כי־עתה מי
יודע אם־לא הלכתי שבי לפני קסם העינים הנפלאות
האלה של־בתך הנחמדה, הנצבת עתה בזה על־יד
מטתי”



ובעלת הבית ובתה ושפחתה השתאו מאד, כי
נשגבו דברי האביר מבינתן, ויהי כאלו דבר
באזניהן כשדית; רק אחת הבינו: כי לב האיש הזה
הוגה להן חבה ותודה. ותתמהנה מאד אשה
אל־רעותה, כי היה האורח בעיניהן שונה ונפלה
מכל האנשים אשר־ידעו ואשר־ראו עד־היום ולא דמה
אל־אחד מהם. ותברכנה בעלת הבית ובתה
את־האביר בשלום ותצאנה.



ומריטורנית עמדה לחבש לחבורות סנשו, כי גם־הן
היו צריכות רפואה כחבורות אדונו. ותרצף
את־כל־בשרו רטיות רטיות, לא השאירה רוח
כאצבע. וכצאתה לקח לו סנשו מחצלת קנים ושמיכת
שק בלה ויצע לו משכב על־הקרקע, בין משכב
החמר ובין מטת אדונו בתוך, ויפל תחתיו
כאלמה, כי עיף מאד וישאל את־נפשו לישן.



ואולם המכאוב העצום בצלעותיו גרש את־השנה
מעיניו, ויתהפך סנשו וישכב לאנחות לפוף
כלו ברטיות ומנוחה לא מצא. ודון קישוט התנודד
אף־הוא במכאוביו על־מטתו הצרה והקשה, ויהי
שוכב והוזה כארנבת בעינים פקוחות. והחמר
אשר־לן עמם בעליה ירד לפקד את־פרדותיו ולתת
לפניהן מספוא חק לילן, וישב מהרה וישכב.



ותגדל הדממה בחצר הפנדק, כי נמו כל־אנשי
הבית שנתם וכל־הנרות כבו, רק עששית יחידה
ורפת אור, התלויה באמצע הספון, האירה עוד
את־העלטה.



ובתוך הדממה הגדולה שבה רוח העועים לשחק
כפעם בפעם באביר האמלל והמטרף, ויהי
גם־הפנדק הזה בעיניו לארמון אחד הנסיכים,
והנערה, בת הפנדקי –לבת הנסיך. ובגבר עליו
רוח שגיונו – ויאמן, כי כמעט ראתה הנערה אותו
ותחמד כרגע את־יפיו ותאהבהו אהבה עזה, ויהי
דברה עמו, כי עוד הלילה הזה תבא אליו בסתר,
בלי דעת הוריה, והלכה אחריו אל־אשר יקחנה.



וירע מאד לדון קישוט ויצר לו, כי־ירא פן־ידיחהו
השטן והסיר לבבו מאחרי דולציניה הטובוסית,
והוא הלא נשבע לשמה שבועת אהבת עולם. ויחרץ
בלבו להתחזק באמונתו ולבלי עשות מדחה – ויהי
מה.



עודנו הוזה ושוגה בחזיונות לבו, והנה
מריטורנית, שפחת הפנדק, אשר התאותה תאוה
לטעם מן־המעדנים בעליה, באה החדרה בלאט והיא
כמתגנבת. ויהי אך־עברה את־המפתן ויתחזק
דון קישוט וישב מחתל ברטיותיו על־המטה
ויפתח את־זרועותיו לקראתה, כי אמר: הנה בת
הנסיך באה. השפחה הלכה חרש, הלך הלך ומשש
בידיה, ותבא אל־בין זרועות דון קישוט הפתוחות.
ויתפשנה וילפתנה בחזקה, וימשכנה
בכל־כחו אליו, והיא חרדה מאד ותירא להוציא הגה
מפיה, ותעמל להנתק מבין ידיו ולא יכלה. ויאמר
לה דון קישוט חרש, וקולו נעים ורך:



“שמעי־נא, בת נסיך, עדינה ורכה! בכל־לבבי
ובכל־נפשי הייתי נכון להשיב לך שבעתים
ככל־תגמוליכי עלי, כי־על־כן הראיתני הלילה
את־זהר יפיך ותביאי אלי את־חסד נעוריך. ואולם
יד־אלהים היתה בי להפילני במכאובי הקשים
אל־המטה הזאת אשר אני שוכב עליה מעוך ורצוץ
כלי, ואין כחי במתני למלא הפעם את־כל־משאלות
לבך. ועוד גדולה וקשה מזאת: כרת כרתי ברית
אהבת עולם לבחירת לבי היפה בנשים לדולציניה
הטובוסית – ואיככה אפירנה? לולא אלה המעצורים
שהיו לי, כי־עתה לא־נואלתי עד־כה לבלי מהר
וזכות באשר הרב אשר תאמרי לתת־לי בחסד ימינך
ובטוב לבבך.”



ומריטורנית נפוגה מאד, ויהי בשרה נחל זעה, כי
החזיק בה האביר בכל־כחו ולא הרפה ממנה.
ותאבק עמו בדממה, ותתאמץ להחלץ, ותהי קרובה
להתעלף. והחמר הקיץ משנתו וירא את־כל־העשוי
למודעתו השפחה, ויחר אפו, ויעט בחמתו
אל־האביר ויהמהו במכת אגרוף חזקה וכבדה מאד,
ויפגע האגרוף בלחי. ויפל האביר נדהם
ומתעלף על־המטה ופיו נובע דם. והחמר לא אמר
די, ויקפץ ויעמד על־גו דון קישוט וירמסהו
ברגליו. ויהי כי־כבד המשא על־המטה –ותתמוטט
ותפל תחתיה ברעש. מקול רעש המפלה התעורר
בעל הבית, ויבן כרגע כי רק־בפשע מריטורנית
כל־הרעש, וירגז, ויעל נר, ויחרד אל־מקום
השערוריה, ויהי הולך ומחרף בקול, לאמר:



“איך אשה מבישה? הנני אליך!”



ותירא השפחה מפני בעליה, ובחפזה לנוס
ותכשל בסנשו ותפל, ותכבד עליו כנטל
אבנים. ויתחלחל סנשו, כי לא־ראה ולא־ידע מה,
ויאמר: אך מפלצת לילה היא וחלום זועה. וינער
ויך בשני אגרופיו את־כל־סביבותיו, ותפגענה
המהלמות בגוש הכבד המוטל עליו. ולא ידעה
מריטורנית בשת ותשב אל־חיק סנשו מהלמות
שבעתים, ותגרש באגרופיה את־יתר התנומה
מעפעפיו. וירא סנשו כי מכה הוא, ולא ידע ביד
מי, ויקפץ על־רגליו, וילפת בידיו את־מריטורנית.
אז תפרץ ביניהם מלחמת אגרופים כבדה מאד, אשר לא
ראתה עין כמוה לגבורה ולהדר. עד־כה ועד־כה
–והפנדקי נבהל לבוא החדרה ויאר בעששית
את־שדה המלחמה. וירא החמר את־מודעתו ברע,
ויטש את־האביר ויחש לעזרתה. והפנדקי
התנפל על־השפחה ויאמר להשחיתה, ותהי מהומה
ומבוסה ויד איש ברעהו: החמר הכה את־סנשו,
וסנשו הכה את־השפחה, השפחה הכתה את־סנשו
והפנדקי הכה את־השפחה; ותהיינה הידים
מהירות ונאמנות במלאכה, לא שבתו רגע. ולהגדיל
המהומה, כבתה פתאם העששית ביד הפנדקי ויהי
חשך. ותוספנה הידים אמץ, והאגרוף בכל
אשר־יפגע ירשיע.



ושם בפנדק נקרה אחד השוטרים וישמע את־קול
המהומה וימהר אל־העליה ויקרא בקול פקיד
ומצוה:



“בשם החק והמשפט –חדלו מריב!”



ויכשל השוטר בגופת דון קישוט, והוא עודנו
שוכב כמת ופניו למעלה, ויאחז בזקנו וינערהו
ויקרא:



“חושו לעזרת המשפט!”



ובראותו כי השוכב לא נע ולא זע, ויחשבהו לחלל
ואת־האנשים אשר נמצאו שם נתן כמרצחים ויקרא:



“הו הו, סגרו את־כל־השערים! איש אל־יצא! כי נרצח
בזה איש!”



כשמע הנאבקים את־הדבר־הזה, וינוסו איש
למקומו בהחבא ורק דון קישוט וסנשו נשארו, כי
לא יכלו למוש ממקומם מרב המכות. השוטר ירד
להביא נר, למען חפש את־הרוצחים ולתפשם –ורוח
דון קישוט שבה אליו ויקרא לסנשו בקול חלושה,
כקולו אתמול בעמק האלות:



“סנשו אחי, הישן אתה? הישן אתה, סנשו אחי?”



“אין שנה בבית הזה!” אמר סנשו והוא מלא כעס
וחמה, “אך כל־שדי השחת יצאו להתעלל בי
הלילה!”



“אכן כדבריך כן הוא. אין זאת כי אם־הובאנו אל־ארמון
מכשף. ועתה הסכת ושמע, סנשו: יש עם לבבי
לגלות לך רז עולם, ואולם השבעה לי אם־תגלה סודי
לאיש עד־קץ הימים”.



“הנני אשבע, כי־לא אגלה סודך לאיש עד־בוא קץ
ימיך. ומי יתן והיה האות הזה יום מחר ופתחתי
את־פי ולא אאלם עוד”.



“על־מה תקללני, סנשו? כי מה רעה עשיתי לך? האמנם
חפץ תחפץ במותי?” “חלילה לעבדך מזאת! כי רק
מבלתי יכלת להצפין סוד אמרתי ככה. אין נפשי
לשמר פקדון עד־בוא רקב בו מרב שמירה”.



“אם כה ואם כה”, אמר דון קישוט, “הנה מצאתי אותך
ישר רוח ונאמן לב לפני ובידך אפקיד סודי.
דע־לך, סנשו, כי בלילה הזה פקדני אלהים
ויראני מנפלאותיו,וינסני במסה אשר תהי לי
לגאון ולתפארת; קצור הדברים: זה מעט באה הלם
ותעמד לפני בכל־הודה בת נסיך הארמון, נערה
בתולה, אשר לא־ראיתי כמוה ליפי ולחן בכל־הארץ.
אין את־נפשי להרבות דברים על כל־החמודות אשר
לסגלת עלמות זאת, לבלתי הפר בריתי עם מושלת
לבבי, עם־דולציניה הטובוסית, ואולם אחת אמר לך:
אין זאת כי אם־קנא קנאו השמים באשרי, או,
כאשר אמרתי לך, אך ארמון מכשף הבית הזה, כי
כמעט באתי בדברים עם־בת- החמודות ההיא ואשפך
את־נפשי בחיקה – והנה יד יצאה, כזרוע ענק, לא
ידעתי מאין, ומכת אגרוף חזקה הלמה ראשי.
אחרי־כן קם עלי הענק וירמסני ויהמני וישבר
כל־עצמותי והנני עתה ברעה גדולה מרעתי אתמול.
על־פי כל־הדברים והאמת האלה יורני לבי, כי
אין־זאת בלתי אם־אחד כושי ענק, אשף גדול, הפקד
לשומר על־בת הנסיך, ולא לי יעודה סגלת היפי
הלזו”.



“וגם לא לי!” אמר סנשו, “כי עלי התנפלו ארבע
מאות כושים ויפצפצוני ויפרפרוני, ויכוני
מכות כאלה, אשר מכות האלות מיום אתמול נדמו
בפניהן כצפיחיות בדבש. אהה, אדוני! מה־פשעי
ומה חטאתי כי הבאתני עד־הלם, ואני לא אביר ולא
בן־אביר, ובמה מצאתי חן בעיני אנשי מלחמתך
לתת־לי שלש הידות בכל־מכותיך ומגפותיך?”



“מה אתה שח?” תמה דון קישוט, “האמנם גם־אותך
הכו?”



“הלא אמרתי לך: הכה הכוני מכות גדולות. אהה,
יאבד יום אולד בו”.



“אל־נא תתעצב ידידי”, נחמהו דון קישוט, “עוד מעט
ואכינה את־הצרי היקר ונרפאו כל־מכותינו כהרף
עין”.



עוד הם משיחים, והשוטר שב, והוא עטוף מטפחת
לילה, פניו זעומים ובידו עששית דולקת. ויתמה
לראות את־האיש אשר חשבו לחלל והנה הוא שוכב
פרקדן ומשיח בנחת עם־חברו, ויגש אל־דון
קישוט וישאלהו:



"ומה־שלומך עתה, איש טוב?



“הכן ידברו במקומכם לפני אביר משוטט?” התעורר
דון קישוט על־השואל, “לוא היתה נפשי תחתיך, כי
עתה בחרתי לי שפת נדיבים משפתך אתה, איש ריק
ונקלה”.



לשמע דברי עזות כאלה יוצאים מפי איש לא־מראה
לו צלחה כאש חמת השוטר וירם את־העששית ויך
בה על־ראש דון קישוט ויצא. ועיני דון קישוט חשכו
פתאם מן־המכה ויהי כמתעלף. וינערהו סנשו
ויאמר:



“ברור הדבר בעיני, אדוני, כי האיש הזה הוא־הוא
הכושי האשף. וכאשר אחזה לי אני, שמר ישמר
בארמון הזה את־האוצרות לאחרים, ואת־המכות –לנו.”



“כדבריך כן הוא”, אמר דון קישוט, “ואולם אתה אל־נא
תשית לב למעשי המכשפים, אל־יחר לך עליהם
ואל־יזעף לבך, כי־על־כן אויבינו אלה רוח המה
ולא בשר, לא יראו לעין ולא יתפשו ביד, וגם
אם־בנרות נחפשם לעשות בהם נקמה – לא נמצאם.
קומה אפוא, סנשו, אם־תוכל, ולך שאל מעם שר הבירה
מעט יין ושמן ומלח וחלפות, ועשיתי את־הצרי אשר
אמרתי, כי־אמנם יש לי בו הפעם צרך גדול, כי
הפצע אשר נתן ה”רוח" בראשי שותת דם וכאבי
אנוש."



ויקם סנשו מעל הארץ, והוא נאנח ונאנק בשברון
מתנים, ויצא לעשות דבר אדונו. ויתן לו בעל
הבית את־כל־שאלתו, וישב סנשו וימצא את־אדונו
שוכב על־מפלת מטתו ובמצחו זרחו שתי חבורות
גדולות בנות העששית. ויתחזק האביר ויקח
מיד סנשו את־הסמים, ויתנם ערב אחד בכיור,
וירתיחם על־האש. וככלותו לרתח, ויצו להביא
צנצנת זכוכית, לערות אליה את־המרקחה, ויבקשו
צנצנת בכל־הפנדק ולא מצאו. ויתן לו בעל הבית
בטוב לבבו לגין פחים ישן, אשר הורק שמנו, ויער
אליו דון קישוט את־נזיד הצרי, והוא רוחש ומלחש
על־המזג תפלות ולחשים רבים, לחש ושנה שבעים
פעמים כל־תפלה והרבות עליה כריעות
והשתחויות עד אין מספר. וסנשו והפנדקי
והשוטר עומדים ורואים ותמהים. ויהי ככלותו
לערות ולהתפלל, ויאמר דון קישוט לנסות ראשונה
את־כח הצרי בבשרו, וישת כחצי הלג מיתר
הצרי אשר עדף בכיור. ויהי אך־באה המנה היפה
הזאת אל־קרבו –ויחל להקיא בחזקה וירק כרגע
את־כל־בני־מעיו ארצה. ויחלש מאד דון קישוט,
ותשטפהו הזעה, ויבקש לכסותו בבגדים ולתת לו
מנוחה. ויעשו כן כל־הנצבים שם ויצאו מן־החדר
ויעזבוהו לנפשו. ואבירנו שכב במקומו וירדם,
ויישן שלש שעות תמימות. ויהי בהקיצו והנה שב
אליו כחו, ומכאוביו היו כלא היו, ויהי חזק ובריא
כיום צאתו ראשונה מביתו. וירא סנשו את־המופת,
וישאל מעם אדוניו לתת גם־לו את כל־הצרי העודף
בכיור לשתותו עד־תמו, ויאות לו דון קישוט,
ויתפש סנשו את־הכיור בשתי כפיו ויערהו
אל־פיו ויגמא לתאבון את כל־הנמצא בתוכו. ואולם
אין זאת כי־קרבי סנשו לא היו ענגים ורכים כקרבי
אדונו, ובטרם יקיא והנה חבלים גדולים אחזוהו,
מעיו נהפכו בבטנו ונפשו נקטה בחייו. ויאמר
סנשו כי־בא קצו, ויקלל את־הצרי ואת־משקהו
הרוצח. וינד לו דון קישוט ויאמר:



“היודע אתה, סנשו? לוא הקדשת לאביר לא באוך
כל־המדוים האלה, כי, כאשר אחזה לי, אין בצרי
כל־מועיל לאיש אשר־לא אביר הוא”.



“שאול ואבדון!” צעק סנשו בחמתו, “אם־כן למה
לא־מנעני אדוני מנגע בסם המות הזה?”



הוא לא כלה לדבר – והנה נפתחו כל־הצנורות אשר
לנושא הכלים האמלל וכל־מעינותיו נבקעו. ויהי
השפך רב ועצום מאד על־כל־סביבותיו, וישטף גם
את־מחצלת הקנים ואת־שמיכת השק, ושתיהן נפסלו
עד־מהרה לתשמיש. ויתהפך סנשו בחבליו כשתי
שעות, בשרו שפע נחלי זעה קרה, שניו צללו,
כל־יצוריו התפלצו, ויהי אך זועה, ויאמרו
כל־רואיו, כי לא־תהי לו תקומה עוד. וגם בעבר עצם
הזועה לא רוח לסנשו, ויהי להפך, כי אזל כחו
וברכיו כשלו, וישכב ארצה יגע וחלש עד־מות.



ודון קישוט קם ממשכבו והוא חזק מתנים ואמיץ
כח. ותשב רוח הגבורה לפעמו, ולא־אבה התמהמה
עוד רגע אחד, כי־כלתה נפשו לצאת לפעליו הגדולים.
וימהר ויחבש בידיו את־רוסיננטי ואת־החמור,
ויעזר להלביש את־נושא כליו ולהעלותו
על־בהמתו. אחרי־כן רכב על־סוסו גם־הוא, ובטרם יצא
וירא מוט ארך ומחדד מצב בפנת החצר, ויגש
ויקחהו להיות לו תחת הכידון. ובגשת דון קישוט
עד־שער החצר, ויקרא לבעל הבית ויאמר לו בנחת
ובכבד ראש כדברים האלה:



“אדוני איש קשטיליא! את־החסדים הגדולים והעצומים
אשר עשית עמי בארמונך המפאר לא־אשכח לך
עד־עולם, והשב אשיב לך גמול כיד האבירים הטובה
עלי; ועתה אולי ריב לך עם־צר ואויב אשר פגע בך
ויכלימך – הגד־נא לי ונקמתי ממנו את־נקם
חרפתך שבעתים, כי־כן משפט האבירים וזאת
חובתם, לעמד לימין נכלם וחלש, להביא תשועה לאין
ישע לו ולדכא זרוע עריץ”.



ויען בעל הבית ויאמר: “אדוני האביר! אינני
שואל מעמך לא נקמה ולא עזר, כי אני אריב לנפשי,
וידי תושיע לי. ומה אני שואל מעמך? כי שלם
תשלם לי לפי החשבון שכר מלונך ושכר אכלך
וגם את־מחיר התבן והשעורים אשר נתתי לבהמתך
תשלם”.



“אם־כן אך פנדק הוא הבית הזה?” – תמה דון
קישוט.



“וממיטב הפנדקאות!” ענה בעל הבית.



“ואני אמרתי במשגה, כי־אל־ארמון באתי”, אמר
דון קישוט, “ועתה, אם־כדבריך כן הוא, זאת עשה:
משך תמשך ידך מן־השכר ולא־תדרשנו מעמי,
כי לא־אוכל הסג גבול עולם, אשר גבלו ראשוני
האבירים לאמר: “ואביר כי־יבא אל־פנדק, נתן ינתן
לו כל־צרכו חנם אין כסף”. ואמנם אך דרך צדקה
ומישרים הוא המנהג הטוב הזה, כי־על־כן יתענו
האבירים ככל אשר־יתענו וחייהם תלויים להם
מנגד כל־הימים”.



“מה־לי ולכל־הדברים האלה?” התרגז הפנדקי,
“שלם תשלם את־אשר לי בידך והניחות לי!”



“אך פנדקי נבער ורע אתה”, אמר דון קישוט.
ובדברו כה דפק את־רוסיננטי וינופף כידון, וינס
דרך השער החוצה, וירץ בחפזון, בלי ראות,
הילך אחריו נושא כליו אם־לא. בראות הפנדקי
כי־נמלט האביר בלי תשלומים, וימהר אל־סנשו
לבקש שכרו. וימאן סנשו לשלם, כי אמר: רצון
אדוני – רצוני, ומשפט אחד לאביר ולנושא כליו
לבלי שלם מאומה בבתי המלון. ויחר לבעל הבית
מאד וירב אתו בחזקה, ואולם סנשו הקשה ערפו
ויאמר: לא אשלם פרוטה, אף אם־תמיתני. הכמפר חק
יעשה נושא הכלים?!



ושם בין העומדים בחצר הפנדק נקרו ארבעה
שורקי צמר משגוביא ושלשה עושי מחטים
מקורדובא ושנים אנשים מתושבי שיביליה, כלם
בחורים עליזים והוללים, חומדי לצון ומהתלות.
ורוח אחת לבשה פתאם את־כלם ויגשו ויסחבו
את־סנשו מעל החמור, ואחד רץ ויבא שמיכה,
וישליכו את־סנשו אל־תוכה, וישאוהו לאמצע
החצר. שם עמדו הבחורים ויחזיקו בכנפות
השמיכה ויניפוה תנופה חזקה, הנף וזרק את־סנשו
השמימה, כהזרק הכלב בליל הכרנבל. ויצעק
סנשו צעקה גדולה ומרה, ותבא צעקתו עד־אזני דון
קישוט.ויעמד האביר במקומו, ויט אזנו ויקשב,
אולי מנה לו אלהים עלילה חדשה, להראות בה כח
ימינו – והנה הקול קול נושא כליו. ויהפך את־סוסו
ויריצהו אל־חצר הפנדק. ויהי כהגיעו שמה,
וימצא את־שער החצר סגור ומסגר. ויקף את־הגדר
סביב סביב, ואין פתח ואין פרצה. ויבא אל־ירך
החצר מאחוריה, ושם הגדר שפלה, וירא את־תעלולי
הבחורים ואת־סנשו הפורח באויר, וכמעט נתן
את־קולו בשחוק, לולא תקפו הזעם. וינס לטפס
ולעלות על־הגדר ולפרץ החצרה, ואולם כחו כשל
מאד ולא־יכל גם לרדת מעל־סוסו. וירא כי־אין כחו
להושיע, וישפך מרחוק את־כל־חמתו על
המתעללים בסנשו, ויקללם קללות נמרצות,
ויחרפם ויגדפם בלי־חשך. והנערים לא הרפו
בכל־זאת מטרפם, ויוסיפו להתעלל ולשחק־בו
בידים חרוצות ומהירות, השלך והטל אותו ככדור
למעלה, עד כי־עמדו מכח. אחרי־כן לקחו את־סנשו
ויושיבוהו על־החמור ויליטוהו באדרתו ויאמרו
לשלחו. ותחמל עליו השפחה מריטורנית, ותשאב
בכדה מים צוננים מן־הבאר ותגש אליו. ויהי
אך־הרים את־הכד אל־פיו – והנה קול אדונו מעבר
הגדר קורא ומזהיר:



“אל תשת, סנשו בני, אל־תשת, כי בנפשך הוא.
צא אלי ונתתי לך מצרי הפלאים אשר בידי,
ושתית וחיתה נפשך”.



ויבט סנשו אל־עבר פני אדונו בעין רגז ותוכחה,
ויען:



“אין זאת כי אם־שכח אדוני, כי לא אביר הנני ולא לי
הצרי. או אולי כלה ונחרצה מעם אדוני להפך גם
את־יתר בני־מעי אשר בבטני והקיאותי את־קרבי
ארצה עד תמם?… יהי אפוא הצרי הטוב ההוא לך
לבדך וגם לכל־ילדי השטן, וממני חדל!”



ובדברו כה, ויט את־הכד אל־פיו ויטעם – והנה הם
מים. וישאל להביא לו יין, ותעש מריטורנית
הרחמניה גם את־שאלתו זאת, ותקח יין בכספה,
ותגש לסנשו, ותאמר לו ברחמים: שתה,ידידי".



ויהי אך הגיח את־היין אל־פיו – ותארנה עיניו
וידפק את־חמורו. ושערי החצר נפתחו לפניו
לרוחה, ויצא סנשו לקול תרועת כל־הנצבים שם,
והוא שמח וטוב לב, כי־על־כן גם אחרי כל־אלה
לא־שלם לבעל הבית מכיסו מאומה, כי ערבו מתמול
שלשם, הוא גופו המכה, פדהו גם־הפעם. אמנם חבל
חבל בעל־המלון את־השקים, הוא התרמיל, אשר
לסנשו, ויקחם לו בשכרו, ואולם סנשו בחפזו
לצאת לא־שם לב להם, וימהר לעזב את־המקום ולבוא
מהרה אל־אדונו.


פרק חמשה עשר: המלחמה הכבדה של דון קישוט עם צבאות אליפנפרון שנהפכו לעדרי כבשים בכשפים.


ויהי כאשר הקריב סנשו לבוא ויאמר אליו דון
קישוט:“עתה רואה אני עין בעין, כי־אמנם בארמון
מכשף לנו הלילה, ואלה האכזרים אשר התעללו
בך אך מכשפים הם, וזה־לך האות והמופת החותך,
כי ברגע אשר אמרתי לבוא לעזרתך – והנה סר
ממני כל־כחי, לא יכלתי גם־לטפס ולעלות
על־הגדר השפלה אשר בירכתי החצר. לולא זאת לא
התאפקתי עוד, ובאפי כי־עז לא השארתי מהם
גם־שריד ופליט, אף כי־על־פי הדין המפרש, אין
לאביר להניף חרבו על־נקלים כמוהם”.



“לולא סר גם־ממני כחי, לא התאפקתי אף־אני
מעשות נקמה בהם, אף אם־לפי מראה לבי אני, לא היו
שם לא מכשפים ולא שדים, כי אם־בני־אדם, בשר
ודם כמוני וכמוך אדוני, ובעצם אזני שמעתי
בקרא איש איש מהם את־רעהו בשמו: פלוני
בן־פלוני; וגם בעל הבית בעצמו שם מפרש לו:
יוחנן האטר. ואם־אתה, אדוני, לא־מצאת כח לטפס
ולעלות על־הגדר, אין זה כי אם־מאיזו סבה אחרת ולא
בגלל הכשפים. מכל־זה למדתי דבר אחד:
כל־הגדולות והנפלאות אשר נרדף אחריהן תבאנה
אותנו באחריתן אל־רעות וצרות כאלה, אשר לא־נמיש
עוד את־צוארותינו מהן. האין טוב לנו אפוא, אדוני,
לשוב עתה, בעת הקציר, אל ביתנו ואל־שדנו, משוט
בהרים ובעמקים ונפל שבע אל־הפח ואל־הפחת.”



“אי סנשו!” אמר דון קישוט, " עד־כמה קצרה דעתך
מהשג את־דרכי האבירים! אמר־נא לי: היש
בכל־הארץ דבר ערב לנפש מתענוג הנצחון
במלחמה?"



“מה־בצע בכל־זאת”, אמר סנשו, “ועבדך, אדוני,
לא־זכה עוד לטעם מן־התענוג המתוק הזה אף באצבע
קטנה, כי בכל־המלחמות הרבות, מעת צאתנו
ועד־היום, לא נחלנו בלתי אם־פגעים רעים ומכות
נאמנות ומהלמות ומכאובים אין קץ; ורע מכל –זה
המעשה האחרון, דבר הטלטלה הגדולה בחצר
הפנדק ביד מכשפים רעים, אשר, לדבריך, אין
כל־נקמה שולטת בהם ונבצרה ממני לטעם את־הטעם
המתוק, אשר אמר אדוני, ולוא רק־הפעם!”



“הלא על־זה דוה לבי גם־אני”, אמר דון קישוט, “ואולם
דע לך, סנשו, כי היום הזה נדרתי בלבי למצא לי
חרב נפלאה במינה, חרב מופת, אשר לא־יצלחו עליה
כל־כשפים. ומי יודע אולי יחנני אלהים ואנה
לידי את־חרב אמדיס הגבור, היא חרב החרבות,
לטושה וחדה כתער היא, ואין שריון ואין מגן וקובע
ואין כח כשפים אשר יעמדו בפניה”.



“ויהי כן, אני לא אושע”, אמר סנשו כמתיאש,
“כבר נגזרה גזרה, כי גם־הצרי וגם־חרב הפלאות
לא־יביאו תשועה בלתי אם־לאבירים, אבל נושאי
הכלים אחת דתם, כי־יאבדו ברעתם”.



“הסר דאגה מלבך”, הרגיעו דון קישוט,
“מן־השמים ירחמו עליך!”



עוד הם מדברים ככה והנה ענן אבק כבד עלה
כנגדם מרחוק. ויראהו דון קישוט ראשונה ותחי
רוחו ויאמר:



“האח, סנשו! עתה בא היום הגדול והנורא! היום
הזה תחולל ימיני גבורות ונפלאות אשר עליהם
ישתומם דור אחרון. הרואה אתה תימרות אבק עולות
מקצה הארץ? חיל לאמים רבים, מחנה עצום וכבד עולה
לקראתנו, והאבק – אבק רגליו הוא”.



“אם־כן”, אמר סנשו, “שנים הם המחנות, כי גם־שם
מאחרינו עולה ענן אבק”. ויבט דון קישוט אל־אחריו,
והנה כדברי סנשו כן הוא, ויקרא בשמחה גדולה:
“האח! שני מחנות צרים הם, היוצאים זה על־זה
למלחמה, ופה בבקעה הרחבה יתראו פנים”.



וישמע סנשו וימג לבו, ויקרא בפחד:



“אהה אדוני, ומה־נעשה אנחנו?”



“אנחנו?” ענה דון קישוט באמת ובתמים, “אנחנו נצא
לישע החלשים. עליך לדעת, סנשו, כי פה במקום
הזה יתנגשו הפעם יחדו שני מחנות עצומים
וכבירים מאד. בראש המחנה האחד הולך האמפירטור
אליפנפרון מושל האי טרפובנה, ובראש המחנה
השני –מלך הגרמנטים פנטפולין, המכנה “חלוץ
הזרוע”, כי כן דרכו, לצאת חשוף יד ימינו
במלחמה.”



“ובגלל מה הם מתגרים מלחמה?” שאל סנשו.



“נלחמים הם”, ענה דון קישוט “בגלל הדבר הזה:
אליפנפרון עובד האלילים חשקה נפשו בבת
פנטפולין היפהפיה, ואבי הנערה ירא אלהים,
וימנענה ממנו, על־כן פרצה המלחמה הזאת”.



“בזקני נשבעתי”, קפץ סנשו וישבע, “כי צדיק
פנטפולין בריבו, ובכל־כחי נכון אני להושיעו”.



“חובתך, חובת שומר אמונים היא, ותעשנה”, אמר דון
קישוט, “ועתה בא והעליתיך על ראש הגבעה
והראיתיך משם את כל־החיל הרב וקראתי לפניך
בשם את כל־ראשיהם וגבוריהם”.



ויעלו שניהם על ראש הגבעה ויתיצבו שם
ויתבוננו במחנות ההולכים וקרבים. והמחנות לא
היו בלתי אם־שני עדרי צאן נהוגים בידי רועיהם
אלה לקראת אלה, ואולם ענני האבק הכבד עורו
את־עיני האביר ונושא כליו מראות נכוחה. ותנח
הרוח על דון קישוט וישא קולו ויאמר:



“הרואה אתה שם אביר מזין, מדיו צהבים והאות
במגנו: ארי מעטר רובץ לרגלי נערה יפה? –הוא
גבור החיל לורקלקו מושל גשר הזהב. עתה ראה
את־זה: חליצתו עדויה פרחי זהב כלה, והאות
במגנו: שלשה כתרי כסף בערוגת תכלת – הוא
מיקוקולמבו האים. וזה העומד על־ימינו, ענק גדול
ורם למראה – הלא הוא הגבור העז והנמהר
ברנדברברן מושל ערביאה המשלשת. קלפי
עורות נחשים – שריון קשקשים לו, ומגנו –השער
אשר־הסיע שמשון ביום תתו נקמתו
בפלשתים…”



“ועתה סב אל־אחריך והתבונן אל־המחנה השני:
הנה זה העובר בראש כל־הצבא – הלא הוא האמיץ
בגבורים, המנצח ואיננו מנצח, טימוניל די
קרקשונה; מדיו ארבעה צבעים להם: תכלת, ירק,
לבן וצהב בהיר, והאות במגנו: חתול זהב על־ערוגת
עין האפר וכתבת “מיאו” חרותה עליו, כראשית שם
בחירת לבבו מיאולינה היפיפיה. ועתה ראה את־זה,
אשר בכבד גופו יעיק סוסו האביר תחתיו, מדיו
לבנים כשלג, ומגנו לבן וחלק, אין כל־אות וחותם
עליו– הלא הוא הטירון לאבירים, צרפתי מלדה,
פיוריס פפין שמו. ועתה הלא תראה את־זה אשר
יתקע את־דרבונות רגליו בצלעות ערוד טלוא ומנמר,
הלא הוא הדכס אספרטפילרדו דיל בוסקי. האות
במגנו:שיח אספרגוס ועליו כתבת בלשון
קשטיליה:”בחן את־גורלי'…"



ככה הוציא דון קישוט במספר את־כל־הגבורים
אנשי השם אשר ידע מספריו ויקרא לכלם
בשמותם, וישם להם מדים וכלי מלחמה שונים אלה
מאלה, לצבעיהם ולדגליהם ולאותותיהם. וסנשו
פנסא הקשיב בדממה לכל הדברים האלה ויפן פעם
כה ופעם כה, ויבקש בעיניו את־האבירים
ואת־הענקים אשר אמר אדונו ולא מצא. ויתמה מאד
ויאמר:



“יקחני השטן אם־אראה איש מכל־הגבורים אשר
אמר אדוני! אין זה כי אם־גם הפעם יתעלל בנו אחד
המכשפים, כמעשהו אמש”.



“האין אתה שומע צהלת סוסים, רעם תפים ותרועת
חצוצרות?”



“חי אלהים כי אינני שומע דבר, מלבד פעית אילים
ובני־צאן…”



ואמנם ברגע הזה קרבו לבוא העדרים וקול הצאן
נשמע בגעותו. ויאמר דון קישוט לסנשו:



“הפחד הוא אשר יתעה את־עיניך ואזניך מראות
ומשמע נכוחה. סב לך אפוא הצדה אם רך־לבב אתה,
ונצבת מרחוק, ואני לבדי על־האויב אתגבר”.



ודון קישוט נטה בכידון ויטש כחץ אל־מול העדרים.
לשוא צעק אחריו סנשו לעצרו, כי שומע לא־היה
לו, ויהי להפך, כי דפק דפק האביר את־סוסו ביתר
עז, ויהי דוהר ומצעק:



“הו הו, אלי, אלי כל־האבירים החונים על־דגל המלך
הגדול פנטפולין חלוץ הזרוע! אני עמכם
להושיעכם במלחמתכם הקדושה את־הצר הצורר
אליפנפרון.” ובדברו כה ויבקע בכל־כח אל־תוך
העדרים וידקר בחניתו את־הצאן על־ימין ועל־שמאל.
ויצעקו אליו הרועים ונעריהם והוא לא שמע.
ויתירו מחגורתם את־קלעיהם, ויקלעו בו אבנים
גדולות כאגרופים, אבל הוא לא שם לבו גם־לזאת
ויוסף להכות בצאן, ויהי מקפץ הנה והנה, דהר
וצעק: “איכה אליפנפרון העריץ! צא אלי והתראה
אתי פנים ונתתי את־נבלתך מאכל לעוף השמים
ולחית השדה…”



וברגע הזה פגעה בו אבן גדולה מאד ותקענה
שתים מצלעותיו. ויוצא את־פך הצרי וישת
ממנו – והנה אבן שנית פגעה פתאם בפניו –
ויתפוצץ הפך, ושלש ארבע ממלתעות האביר
נתעו. ולא יכל עוד האביר האמלל להתחזק
על־מושבו ויפל מעל־הסוס ארצה. ויחשבו הרועים
כי נפל חלל וייראו מאד, ויאספו את־עדריהם, ואת
נבלות צאנם, שבע במספר, עמסו על שכמם, וילכו
לדרכם בחפזון.



וסנשו נצב כל־העת על ראש הגבעה והוא מורט זקנו
וסופק כפיו ומקלל את־יומו. כעבר העדרים ירד מעל
הגבעה ויגש אל־מפלת אדונו ויאמר:



“אהה אדוני, למה עשית כזאת? הלא אמרתי לך כי
לא־היו שם אבירים, כי אם־עדרים.”



“אצבע המכשף הבליעל היא!” התחזק דון קישוט
ויאמר, “זה הצר הצורר אותי, מקנאתו ומרעת עינו
בתהלת גבורתי, הפך גם הפעם את־האבירים לאילים
וכבשים. ולמען תוכח כי כן הוא, קום סנשו,
ורכבת על־חמורך אחריהם חרש, וראית כי שבו
עתה אל־דמותם הראשונה והנם כאנשים, כדמות
אלה הגבורים אשר הראיתיך על־הגבעה. אפס אל־נא
תחפז ללכת, כי זקוק אני עתה לעזרתך. גש־נא אלי
ובדק את־פי: היש בו עוד שן אחת שלמה אם־לא? לי
נדמה, כי כל־מלתעותי נשברו”.



ויקרב סנשו את־עיניו אל־פי אדונו ויאמר לבדקו.
ברגע הזה עשה הצרי את־שליחותו –וזרם קיא חזק
מאד זנק בכח מפי האביר ויטפח על־פני סנשו
ועל־כל־זקנו.



“הרחמן יצילנו!” צעק סנשו מבהלה, “מה היה לאיש
הזה? אין זאת כי אם־נפצע פצע מות, כי־על־כן יקיא
דם…”



ואולם בעוד רגע הכיר על־פי המראה והטעם והריח
כי לא דם אך צרי הוא – ויתקפהו הגעל גם־הוא,
ומעיו נהפכו בקרבו, ויקא אף הוא על־פני דון
קישוט את־כל־אוצרות בטנו, ויהיו שניהם נוצצים
לאור החמה כעדויי מרגליות. וירץ סנשו
אל־חמורו, אל־השקים, להביא משם מטלית לקנוח
ולתחבשת –והנה אהה, אבדו השקים ואינם!
ויספק סנשו את־כפיו ויקלל את־יום התחברו
לאדונו, וכמעט גמר בלבו להואש מן־האי
ומכל־השכר הטוב הצפון לו ולשוב בעוד מועד
הביתה.



עד־כה ועד־כה ודון קישוט קם מן־הארץ, ידו השמאלית
תומכת לחיו הרצוצה וימינו החזיקה ברסן הסוס
וילך אל־סנשו. וימצאהו עומד נשען אל־חמורו
והוא עצוב ונכה־רוח מאד. וינחמהו דון קישוט
ויאמר:



"דע־לך, סנשו, כי ככל אשר תגדל הרעה כן
תשגה הטובה באחריתה. אל־נא תנוד אפוא לי ואל־נא
יזעף לבך על־כל־התלאה אשר מצאתני, כי־על־כן
פסח פסחה עליך ואותך לא השיגה.



“האותי לא השיגה?” אמר סנשו בזעף, “האם האיש
אשר הרקד אמש בשמיכה לא בן־אבי הוא? והשקים
אשר אבדו לי היום עם־כל־אשר בתוכם – האם של־איש
אחר הם ולא שלי?”



“האמנם אבד אבדו לך השקים?” השתומם דון
קישוט.



“אבדו ואינם”, ענה סנשו בזעף.



“ואם־כן לא יבא היום אכל אל־פינו?”



"לא יבא, אם־לא נשבר את־רעבוננו בשרשי העשבים
הגדלים פה לפנינו על־פני כל־האחו, כאשר יעשו
כן, לדברי אדוני, כל האבירים.



“ובכל זאת”, אמר דון קישוט, “בחרתי עתה להשיב
נפשי בפת־סלת או גם בפת־קמח ובשנים שלשה ראשי
דגים מעשנים, מאכל עשב. אפס אל־נא יפל לבך
עליך, סנשו. שב על־החמור ולך אחרי, ואלהים הזן
בטובו את־כל־העולם כלו, מקרני ראמים ועד ביצי
כנים, הוא לא יעזבנו ולא יטשנו ולא יסיר חסדו
ואמתו מאתנו לעולם ועד, כי הלא עבדיו אנחנו
ואת־רצונו אנו הולכים לעשות, והוא הלא לא־יקפח
שכר כל־בריה, ועינו טובה על־כל־יצוריו כאחד,
מן־היתוש הפורח באויר ועד התולעת הזוחלת
באדמה ועד הכלכית אשר במים; מזריח שמש,
מוריד גשמים ומפריח דשאים גם־לטובים
וגם־לרעים”.



“נאה לאדוני היות מוכיח ומטיף בשער מהיותו
אביר”, אמר סנשו.



“על־האביר לדעת כל־דעת”, אמר דון קישוט, “וכבר
נמצאו מקדמוני האבירים כאלה, אשר נשאו משא
במרחבי שדה ויטיפו אל־ההרים כאחד המלמדים
אשר בארץ. וזה האות, כי יש אשר הסיף והעט יהיו
כרוכים ביד אחת לא יקהו זה את־זה”.



“לוא יהי כדבריך”, הסכים סנשו, “ואולם עתה טוב
לנו כי נלך לתור לנו מקום ללון. ומי יתן ולא
נכשל עוד הפעם בארמונות מכשפים ובשדים
וברוחות ובלילין ובשאר מזיקים רעים, כי
אם־ישנה, חלילה, כדבר הזה ואבדנו לנצח ותקומה
לא־תהי עוד לעצמותינו”.



“התפלל, בני, על הדבר הזה לאלהים”, אמר דון
קישוט, “והולכתני אל־אשר תוליך, כי אתה תבחר
מלון הלילה ולא אני. ואולם טרם נלך מזה, גש־נא,
סנשו, הלם ומששת באצבעך את־פי ובדקת
כמה שנים חסרתי במלחמה, כי־גדול המכאוב
מאד”.



ויבא סנשו את־אצבעו אל־פי האביר וימשש
בחניכיו הנה והנה, ויחשב אחת לאחת, והנה
נעדרו כארבע מן־הטוחנות העליונות ושתים וחצי
מן־התחתונות. ויספק דון קישוט את־כפיו ויקרא:



“אהה סנשו! צר לי מאד! את־ידי השמאלית, אותה אשר
לא תאחז חרב, הייתי נותן כפר השנים האלה. פה
ואין שנים – כטחנה בלי אבני רחים. השן יקרה
מאבן החן. אחת נחמתי, כי תלאות כאלה וכאלה
תמצאנה את־האבירים בדרך. עלה אפוא ורכב
על־חמורך ועבר לפני, ואני אלך אחריך בדרך
אשר תבחר אתה.” ויעש סנשו כן. וילכו שניהם
בדרך המלך הלוך ובקש מלון: סנשו רוכב
על־חמורו בראש, ודון קישוט על־רוסיננטי מתנהל
לאטו אחריו, כי כאב השנים חזק עליו מאד ולא
נתנו ללכת בחפזון.


פרק ששה עשר: דון קישוט הולך מחיל אל־חיל וסנשו פנסא נושא שלל רב


ויהי בדרך ויאמר סנשו לדון קישוט:



“אדוני, נתן נתתי את־לבי לדעת, על־מה השיגונו
כל־הצרות והפגעים הרעים האלה, וראה זה מצאתי,
כי רק־מוסר אלהים הוא, בגלל אשר חטא אדוני לחקי
האבירים, הלא נשבע אדוני בפיו להנזר
מכל־תענוג, עד־אשר תמצא ידו את־קובע מלנדרין,
או כדומה לו, והנה לא הקים אדוני את־שבועתו עד
היום הזה”. “אולי צדקת, סנשו”, אמר דון קישוט,
“ובאמת ובתמים אמר לך, כי אמנם יצאה השבועה
מלבי ואשכחנה. עתה אתאמץ לתקן את־המעות,
כי יש ויש ביד האבירים לעשות גם־כזאת”.



“השמר לך, אפוא, אדוני, לבלי שכח גם־הפעם
את־מוצא שפתיך, פן־ישובו השדים והרוחות
להתעלל בנו”.



עוד הם הולכים ומדברים והנה השמש באה ויהי
לילה. וילכו בחשך ויבקשו בית־מלון בכל־הדרך
ולא מצאו. ויצק אותם הרעב מצוקה גדולה, כי באבד
השקים ויאבד להם גם יתר הפליטה מצידתם,
וייעפו מאד. וישאו עיניהם ויראו והנה כעין
אבקות אש, רבות מאד, נעות וקרבות לעמתם.



וימת לב סנשו מפחד וירעד כעלה נדף, ודון
קישוט אף־הוא יגר בלבבו מאד ותסמר שערת ראשו,
ויעצרו שניהם בבעירם ויעמדו. מקץ רגע התחזק
האביר מעט ויאמר: “אין זאת, סנשו, כי אם־עליליה
גדולה מאד ורבת הסכנה נכונה לי הפעם. עלי לאזר
אפוא עתה כגבר את־כל־חלצי ולחשף פעם אחת את
כל־זרוע עזי”.



“אויה לי, כי אמלל אני!” צעק סנשו, “אם־יתערבו,
חלילה, גם־הפעם מכשפים בדבר, מה־נעשה ליתר
צלעותינו?”



“בטח בי, סנשו”, נחמהו דון קישוט, “הפעם הזאת לא
אתן לנגע לרעה גם־בחוט משמלתך. ואם־התעללו
בך המכשפים שם, בחצר הארמון, אין זאת כי
אם־מאשר הבדיל החיץ ביני ובינך, ואולם עתה הלא
במרחבי שדה אנחנו ואין דבר אשר יחץ בפני. חזק
ואמץ אפוא, סנשו, כי אני אדונך עמך”.



“כן אעשה, אדוני”, אמר סנשו, “חזק אחזק ואמץ
אאמץ, אך לוא יהי אלהים עמדי”. ויטו שניהם
הצדה ויעמדו במקומם, מחרישים וצופים באבקות
הנעות, לדעת מה הן. ותקרבנה האבקות, והנה
נגלתה לאורן עדת אנשים רבים מתנהלים לאטם, מהם
כעשרים איש, רוכבים על־פרדים ועוברים בראש,
כלם לבושים מעילים לבנים ולפידים בידיהם, והם
הולכים בנחת ומרננים חרש רנה עצובה. אחריהם
נשאת מטה עטופת אבל וששה פרשים עוטי שחורים
כלם, הם ופרדיהם, מלוים אותה מאחריה. המראה
הפלאי הזה, אשר נגלה פתאם בליל חשך ובמקום
שמם מאדם, נתן פחד גדול בלב סנשו, שניו צללו,
כאלו אחזתו פתאם הקדחת, וכל־אמץ רוחו עזבו
כליל. ואולם עם דון קישוט היתה פתאם רוח אחרת.
כמעט קרבה ה“לויה” והנה צלחה עליו הרוח כפעם
בפעם, ויצא ויעמד קוממיות על־אם הדרך, ויט
בכידון לקראת האורחה, וישא קולו ויקרא:



“הו הו, אבירי החיל! עמדו עמדו, ותנו לפני דין
וחשבון, מי אתם, ומאין באתם, ואנה תלכו ומי זה
האביר החלל אשר במטה? רואה אני, כי נעשה בזה
דבר בליעל, אם בידכם אתם ואם ביד אחרים,
ועתה הגידו לי כרגע, והשיבותי לעושה הרע
כרשעתו, ויהי מי.”



ויען אחד מן־האנשים הלבנים העוברים בראש:



“אל־נא תעצרנו, אדוני, כי עוד הדרך רבה לפנינו
עד בית־מלון, והאנשים אצים, ודברנו נחוץ”.



ובדברו כה וידפק את־פרדו ויאמר לעבר בחפזון.
ויחר לדון קישוט על־עזות האיש, וימהר ויתפש
ברסן הפרד ויעצרהו ויאמר:



“לא תלכו מזה עד אם־תתנו לפני את־הדין
ואת־החשבון אשר אנכי מבקש, ואם־לא חי אני אם
אשאיר מכם שריד ופליט!”



ויתחלחל הפרד, כי נעצר פתאם ביד זר,
ויזדקף קוממיות ויפל את־רוכבו אחור. ועבד
האיש הנופל התעורר על־מעשה האביר ויחרפהו
ויקללהו. ותצלח כאש חמת דון קישוט ויטל
באפו את־הכידון על אחד מן־האורחה ויכהו ארצה.
ותדרך נפש האביר עז וישתער גם על־יתר
האנשים, ויך בכידון על־ימין ועל־שמאל, ויהי
כאחד הנמרים עז ונמהר מאד. וגם על־רוסיננטי
צלחה מרוח הגבורה, ויהי כאלו נתנו לו כנפים,
רגליו קלו וצוארו לבש הוד וגאות, וידהר ברב
כחו הנה והנה, ומראה לו כנשר מעופף. ותהי
מהומה גדולה בכל־האורחה, כי אנשי שלום היו
ולא־הזדינו בצאתם, וימהרו העוטים לבנים וינוסו
בבהלה, ויפוצו בשדה עם־הלפידים אשר בידיהם,
ויהי מראיהם כמראה המתחפשים בשחקם בלילות
החג. העוטים שחורים נשארו נטועים במקומם, כי
נלכדו רגליהם בשולי שמלותם הסרוחות
ויסתבכו לבלי מוש, ויך דון קישוט את־כלם
באפס יד, ויניסם מהרה מן־המערכה, כי לא־נסה
איש מהם להתקומם, באמרם: אין זאת כי אם־השטן
בעצמו יצא מן־השאול לקראתנו ויבא לגזל מידנו
את־גופת המת.



וסנשו ראה את־כל־מעשי גבורת אדוניו וישתאה
בלבו ויאמר: אכן אמיץ לב וגבור חיל הוא אדוני,
ולא לשוא יתפאר בגבורתו.



והפרש המכה ראשונה עודנו שוכב ארצה ולפידו
הדולק בצדו. ויגש דון קישוט ויכונן את־ראש
כידונו לעמת פניו ויאמר: הכנע תחתי, ואם־לא
בן־מות אתה. ויאנח האיש השוכב ויאמר:“אהה,
אדוני, המעט ממך כי נשברה רגלי ולא אוכל למוש,
ומה־לך עוד? ועתה, אם יש אלהים בלבב אדוני, אל־נא
יחטא בדמי, כי מפרחי הכהנים אני, וכל־הנוגע
במשרת אלהים יחלל ברית”.



“ואי זה הרוח נשאך הלם אם כהן אתה?” שאל דון
קישוט.



“מזלי הרע!” ענה האיש ברוח נכאה. “אני וחברי
הכהנים כלנו שנים עשר איש, הולכים אנחנו
ללוות את־המת המוטל על־המטה הזאת, כי גוע האיש
בעיר נכריה, ולחפץ בני משפחתו מובא הוא עתה
אל עיר מולדתו, להקבר שם בקברות אבותיו”.



“ומי המיתו?” שאל דון קישוט.



“אלהים נגפו בחלי רע וימת”, ענה האיש.



“אם־כן מנעני אלהים מטרח הנקמה”, אמר דון קישוט,
“כי־על־כן היתה בו יד אלהים, ואין לנו בלתי
אם־לכף ראש ולקבל את־הדין בדממה, כאשר הייתי
עושה כן, אלו שלחה היד ההיא בנפשי אני…
ועתה ידע־נא כבוד כהנתו, כי האיש הנצב לפניך
בזה אביר הוא, יליד למנשא, ושמו דון קישוט,
ומלאכתו ותפקידו הטלטל ונוד על־פני כל־הארץ,
לבער כל־רע ממנה ולתקן בה כל־מעות”.



“אין אני יודע איככה ובמה תתקן שם את אשר
תתקן”, אמר האיש,“ואולם את אשר תקנת אותי הלא
ראית: כי נשבר נשברה רגלי ופסח אהיה מעתה
כל ימי חיי. ואשר אמרת כי תבער את־הרעה
מן־הארץ – הנה פגיעת אדוני בי ומעשה גבורתו היא
בעיני הגדולה מכל־הרעות אשר מצאוני בחיי.
ועתה, אחרי כל־הבא עלי, יואל־נא אדוני וחלצני
מתחת הפרד הזה, כי נלחצה רגלי בין המשורים
ובין המרדעת”. “ולמה החשית עד־עתה? לולא
הגדת לי, כי עתה עמדתי ודברתי עליך
עד־הבקר”. וימהר דון קישוט ויקרא לסנשו, ואולם
סנשו לא־נחפז לבוא כי הלך לשלח ידו בבזה,
ובעת ההיא עמד על־אחד הפרדים הטעונים צידה לרב,
ויהי פורק ממנו ונותן את־כל־הנמצא אל־תוך
אדרתו אשר קפלה ויעשנה לצרך מלאכתו זאת
כעין האמתחת. וככלותו לפרק ויעמס את־כל־הבז
על־חמורו ויבא לקול אדונו. ויחלצו שניהם את־רגל
הכהן מן־המצר, ויושיבוהו על־הפרד, ואת־הלפיד
נתנו בידו, ויאמר אליו דון קישוט:



“רוץ והשגת את־רעיך הנמלטים, ובקשת מהם
בשמי, לתת־לי סליחה היום, כי לא־בזדון הרעותי
להם, כי אם־מאנס, כי לא־אוכל לסור מחובת תפקידי”.
וסנשו הוסיף:



“והיה אם ישאלו אותך רעיך האנשים ההם לאמר: מי
הוא זה ואי־זה הוא האיש אשר עולל לנו כה, וענית
ואמרת להם: הלא הוא האביר המהלל דון קישוט
הלמנשי, המכנה גם בשם ‘האביר בן־דמות
היגון’”.



וכלכת האיש לדרכו, וישאל דון קישוט את־סנשו:
מה ראה עתה, בשעה הזאת, כי הסב לו שם חדש לאמר:
אביר דמות היגון?



ויען סנשו:



“התבונן התבוננתי כמה רגעים בפני אדוני לאור
הלפיד אשר ביד נכה הרגלים והנה נראו לי
עצובים וזועפים מאד עד לחמלת לב, לא־ראיתי כמוהם
לעצב וליגון מעודי.אין זאת כי אם־מרב יגיעתך
במלחמות או מאבד לך השנים מפיך”.



“זאת לא זאת”, אמר דון קישוט, “כי אך־רוח נבואה
נצנצה בך והיא נתנה את־השם הזה בפיך. הטרם
תדע כי כן משפט כל־הגבורים להתכנות בשמות
לוי איש איש לפי דרכו ורוחו: זה בשם “אביר להט
החרב” יקרא, וזה יכנה בשם “אביר קרנף”, וזה
“אביר עז־מות”, וזה –”אביר הדוכיפת“, ועוד כאלה
שמות משמות שונים ולמה אגרע גם־אני מהיות לי
שם לוי? על־כן אך רוח נבואה היתה בך לקרא לי בשם
“האביר דמות היגון”, הוא השם אשר אבחרנו מעתה
לי, ולעת מצא אצוה גם־לצור על־מגני דמות פנים
עצובים וזועפים מאד, והיו לי לאות ולחותם תמיד”.



“הטרח הזה למה?” אמר סנשו, “והכרת פניך תענה
בך מכל־הצורות והחותמות. אין לך כי אם־לגלות
את־פרצוף פניך – ואמר כל־הרואה: “אביר בן־דמות
היגון”! ובאמת אמר לאדוני”, הוסיף סנשו ויהי
כמבדח, “כי הנה הרעב ואבדן השנים השחיתו
מאד את־תאר פניך עד לבלי הכירם, ואין אפוא
כל־צרך לאדוני בפרצוף פנים מציר על־מגנו”.



וישחק דון קישוט לדבר הבדיחה אשר אמר סנשו,
ובכל־זאת לא־שב ממחשבתו בדבר השם החדש אשר
יקרא לו מעתה ובדבר צורת הפרצוף על־המגן.
ויזכר דון קישוט את־המטה, ויאמר לגשת ולראות
אם־יש שם מת, כדברי האנשים, אם־אין. וימנעהו
סנשו מעשות ככה, ויאץ בו לעזב מהרה את־המקום,
כי אמר: “מי יודע אולי יכלמו הנסים מפחדם
וממרך לבם, ונאספו עלינו והשיבו לנו כגמול
ידינו. ועתה למה נתמהמה עוד? הנה החמור חבוש,
וההרים קרובים, ואנחנו רעבים, ושלל הצידה רב –
ומה־לנו עוד? נקומה־נא ונתנהל לאטנו עד־בואנו
אל־מקום שאנן מפחד, וישבנו ואכלנו את־שלל
אויבנו לבטח ואין מחריד: הלא כה יאמר משל
הקדמוני: המת –לקבר, והחי– ללחם”.



ויעשו כן, ויבאו אל־בין ההרים וילכו שם
וימצאו עמק דשא, וישבו לאכל. וימלאו
את־בטנם מכל המעדנים אשר־בזז סנשו מאת
הכהנים מלוי המת, כי־כן אנשי הקדש ההם
לא־ישכחו את־נפשם בצאתם לדרך ולא יחסרוה
מכל־טוב. וישא סנשו מאמתחותיהם שלל רב,
וימצא לו ולאדונו לאכל ולשבע ולהותיר. ויהי
אחרי אכלם ויצמאו מאד למים, ויאמר סנשו: הנה
הדשא רטב ודשן למראה, אין זאת כי אם־המקום מקום
מים, ועתה נלכה ונבקשה, אולי יקרה אלהים לפנינו
נחל או מעין ולא־נמות בצמא. ויעמסו יתר הצידה
על־בעירם, ויאחז דון קישוט את־רוסיננטי במתגו
וסנשו אחז ברסן חמורו, וילכו הם ובעירם באפלת
הלילה לבקש מים.


פרק שבעה עשר: ליל פחדים


ויהי הם עולים במעלה ההר ומגששים באפלה –
והנה באו אל־בין עצים ענפים ועבתים. ויכפל
עליהם החשך ויגדל מאד עד לבלי־ראות כל־מאומה
בדרך. פתאם החרישה את־אזנם המלה כבדה, כמשק
מים רבים בנפלם מראש צורים במורד – וישמעו
וישמחו. ואולם עד־מהרה שבת משושם, כי בעמדם
רגע אחד להקשיב לדעת, אי־מזה ההמלה באה, והנה
בקע ויעל מתוכה קול רעש אחר, אדיר וחזק מאד,
כרעש המון מקבות ופטישים כבדים משתקשקים
בלי־חשך, העולה יחד עם־שאון צלצל אזקים וכבלי
ברזל. הרעש המשלש והפלאי ההוא, האפלה הכבדה,
שממות המקום ורחש העלים, רחש סתום ונעלם
בעפאי העצים הקודרים – כל־אלה חברו להם יחד
למלא את־המקום המון פחדים ובלהות גדולות.
ואמנם לב סנשו יצא ממרך ומאימה, אך נפש דון
קישוט דרכה פתאם עז וישא קולו ויאמר:



“שמעני, סנשו! הלילה הזה יוטל גורלי! אני אני
האיש אשר־יעדו אלהים להשיב את־עטרת האבירים
להדרה הראשון ולקומם על־הארץ את־ממשלת “דור
הזהב” כימי קדם. השמת לבך אל־האימה החשכה
ואל־רחש העלים הטמיר במקום השמם הזה? השומע
אתה את־נהמת המים ושאגתם, בהתגלגלם תהומה
ממרום הררי־אל וכפי מגור? התצלנה אזניך לקול
הלמות ברזל אדירה וחזקה משתקשקת בכח
ובלי־חשך? הלא גם־לב הארי המס ימס מכל הפחדים
והמוראים הגדולים האלה – אך־לא לב אביר
אשר־כמוני. כי ככל אשר יגדלו המוראים
וככל־אשר ירבו החתחתים, כן יפרץ כחי וכן
תלהט נפשי וכן תפעמני גבורתי להעפיל ולצאת
לקראת פחדי המות. ועתה, סנשו, קום ושנס היטב
את־מחגרת רוסיננטי למתניו – ויהי אלהים עמך
לשמרך! פה במקום הזה תוחיל לי שלשת ימים,
והיה אם־לא אשוב אליך למועד, ועשית עם־אדוניך
את־החסד האחרון הזה: הלך תלך עירה טובוסו,
והגדת לבחירת נפשי, לדולציניה היפה בנשים,
לאמר: עבד עבד אותך אבירך בכל־כח ימינו ובכל
אמונת לבבו, ועתה ירד למלחמה, ויעש בשמך
גבורות גדולות – ויפל בגבורתו חלל!”



ויבך סנשו בשמעו הדברים האלה, ויען ויאמר:



"אהה, אדוני! מי יבקש מעמך ללכת לקראת מות? הלא
טוב טוב לנו כי נסתר בעוד לילה באחד המחבואים
עד עבר הסכנה, והיתה לנו נפשנו לשלל. גם לא
למרך לב יחשב־לנו הדבר, כי־על־כן אין רואנו ואין
יודענו פה. ועוד גם־זאת: אני בעצם אזני שמעתי
לא־אחת מפי כהן הכפר בדרשותיו בבית־הכניסה,
כי אל־לאיש לנסות את־האלהים, ולמה אפוא יחטא
אדוני בנפשו לשחתה בידיו. ועתה אם־לא
על־נפשך תחוס עינך, יהמו־נא רחמיך עלי, עבדך
הנאמן, אשר אם־ירחק אדוני ממני – ומתי מפחד
כרגע. ואני, בעזבי את־ביתי ואת־מולדתי ואלך
אחרי אדוני, אמר אמרתי, כי־היטב תיטיב עמדי
ונתת לי את־האי הארור אשר אמרת – ועתה הנה
אדוני אומר לעזבני בדד באשון חשך ואפלה ובמקום
שמם. הזה הגמול אשר תגמלני? אהה, אחריתי
כאחרית כל־אץ להעשיר! ואולם אם־כלה ונחרצה מעם
אדוני לבצע הפעם את־מזמתו, ישב־נא פה עד־הבקר
ואחר ילך, כי־רועה היה עבדך בנעוריו ויודע אני
על־פי אותות השמים וכוכביהם, כי עוד מעט ועלה
השחר ".



“האותות והכוכבים איפה הם?” שאל דון קישוט, “הלא
אין כל־כוכב נראה עתה בשמים? אולם אם־כה
ואם־כה, דע לך, סנשו, כי־אני ממחשבתי
לא־אשוב, ואל־יאמרו, כי הדמעות והבכי המסו
את־לב דון קישוט. על־כן אל־נא תפצר בי, והאלהים
אשר־נטע בתוכי עזוז ואמץ־לב לחרף נפשי הפעם
במלחמה הגדולה, אשר־כמוה לא־היתה עוד לעולמים,
הוא יהיה עמך וינחמך מיגונך. קומה אפוא וקשר
את־מחגרת רוסיננטי הדק היטב וישבת בזה עד־שובי
אליך, אם־חי ואם־מת”.



וירא סנשו כי לא־יכל לו בבכי ותחנונים – וישם
אל־הערמה פניו. ויהי הוא קושר ומהדק את־המחגרת
לרוסיננטי – ויעש בסתר, ויאסר במוסרת החמור
שתים מרגלי הסוס, ודון קישוט לא ראה. וידפק
האביר את־סוסו ללכת – והנה רקד הסוס וינתר
תחתיו ולא־אבה ללכת כדרכו. ויחד סנשו
ויאמר:



“ירא־נא עתה אדוני וידע, כי מן־השמים יעצרוהו,
כי־שמע אלהים בקול תחנוני ויעש בסוסך
את־הפלא הזה. ועתה אל־נא תכבד לבבך עוד,
אל־תכה את־הבהמה חנם ואל־תדפקנה, פן־יקרך
עון, כי תלך עם־מזלך בקרי, והעלית עליך את־חמת
האלהים”.



ויחר לדון קישוט מאד, ויתעצב אל־לבו, כי קצרה
רוחו לחכות עד־הבקר, וינחמהו סנשו ויאמר:



“אל־נא ירע לאדוני ואל־יחר אפך, כי יודע עבדך
לספר ספורים יפים ושעשעתי בהם את־נפשך עד אור
הבקר. ועתה אולי יואיל אדוני לרדת מעל סוסו ושכב
לנוח על־הדשא”.



“האנכי ארד מעל סוסי? ואם־אני אישן?” אמר דון
קישוט בקצף, “אל־שנות ואל־מנוחה לאביר מבקש
סערת הקרב ובלהות מות. יפה השנה לך ולרעיך
כמוך, כי לכך נוצרתם”.



“אל־באפך, אדוני”, ענה סנשו, “כי רק בלא־דעת
הוצאתי מפי מלין.” ובדברו כה נגש סנשו
אל־רוסיננטי וילפת בידיו את אכף הסוס
ואת־אדונו הרוכב וילחץ אליהם בחזקה ויעמד כה
בלי־נוע עד־בוש; ככה גדלה חרדתו לקול רעש
הקשקוש הבא בלי חשך מרחוק! וישאל מעמו דון
קישוט לספר לו את־אחד הספורים, למען העסיקו
בדברים כאשר הבטיח. ויאות סנשו ויאמר:
“שמעה־נא, אדוני, הנני ואספרה; ואולם אחת אני
נוטל עליך, אל־נא תשסעני בדברים, כי אם־תשסעני
– והתבלעה דעתי ולא־אוכל לגמר עוד, ראה
הזהרתיך”.



“ספר, ספר”, האיץ בו דון קישוט, “ואני לא אפסיקך.”



“ובכן”, אמר סנשו, “הנני ואספרה: בכפר
אסטרמדורא היה היה רועה צאן, לאמר: איש אחד רועה
עזים, ושם רועה העזים אשר בספור המעשה שלנו –
לפי רואיס, ויהי היום ורועה העזים לפי רואיס…”



“שמע־נא, סנשו”, הפסיקו פתאם דון קישוט בקצר
רוח, “אם־תשנה ותשלש ככה כל־מלה ומלה הלא
לא־יתם הספור גם מקץ יומים. ספר בחכמה
ובתבונה כבן־דעת, ואם־לא, יפה לך השתיקה”.



“אדוני”, ענה סנשו ויהי כמתרעם, “ככה מספרים
במקומנו, בכפר מולדתי, וככה אספר גם־אני.
ולמה יאנסני אדוני לאחז במנהגים חדשים,
לא־שערום אבותינו”.



“ספר כאשר ידעת”, נאות לו דון קישוט, “אם־גזר
עלי מזלי כי־אשמע ספוריך, ספר ואשמעה”.



“ובכן”, הוסיף סנשו לספר, “ויהי היום וינהג
הרועה את־עזיו בשדות אסטרמדורא, ויבא הוא
ועדרו עד־נהר. ויאמר להעביר את־עדרו בנהר ולא
יכל, כי גאו בעת ההיא מימי הנהר ויעלו
על־כל־גדותיו. ויבקש וימצא שם דיג אחד, ולו
סירה קטנה, אין בה מקום כי אם־לאיש אחד ולעז אחת.
וישכר את הדיג להעביר בסירתו את־העזים אחת
אחת. וישב הדיג בסירה ויעבר ראשונה עז אחת,
וישב ויעבר עז שניה, וישב עוד ויעבר עז
שלישית. ראה, אדוני, מנה וספר היטב את־העזים אשר
העביר, כי אם־תפקד גם־עז אחת בחשבון – ותם
כל־הספור באמצע, לא אוכל אחרי־כן להוסיף עוד גם
מלה אחת. ובכן הנני מוסיף לספר: שפת הנהר מעבר
מזה היתה כלה אדמת טיט ובוץ, והדיג הוציא זמן
הרבה על כל־עז ועז. ובכל־זאת שב עוד הפעם ויעבר
עוד עז אחת, ואחרי־כן – עוד אחת, ועוד אחת”.





“בשם אלהים!” קרא דון קישוט בקצר רוח, “שו־נא
בנפשך כי כבר העביר את־כל־העזים, והוסף לספר
את־עצם המעשה…”



“לא יעשה כן”, אמר סנשו בקר רוח, “כמה עזים
העביר עד־עתה?”



“שאול ואבדון!” התרגז דון קישוט, “מאין אדע זאת?”



“הרואה אתה? הלא הזהרתיך לדקדק היטב בחשבון.
ועתה, חי אני, כי תם ונשלם ספורי, לא־אוכל עוד
הוסיף דבר…”



“אבל מה ענין הספור לחשבון העזים?” צעק דון
קישוט, “הלא תוסיף לספר, איש אין־דעת!”



“לא אוכל, אדוני! לא אוכל. כי ברגע אשר־אמר אדוני,
כי לא־ידע את־מספר העזים המעברות, בו ברגע
התעופף ספורי מזכרוני כעוף ולא־אדע את־אחריתו.
וצר לי מאד, כי למה אכחד מאדוני – ואחרית הספור
היתה יפה ומושכת מאד את־הלב”.



“ובכן, בא הקץ לספורך?” שאל דון קישוט ולבו
זעף.



“בא, בא”, ענה סנשו, “כאשר הגיע הקץ גם לחיי
אמי, מנוחתה בגן־עדן.”



בדברים כאלה השתעה האביר ונושא כליו
כל־הלילה. ויהי לפנות הבקר ויפתח סנשו בלאט
את־רגלי רוסיננטי, וירגש הסוס כי שב אליו כחו
–ויצהל, ויבעט, וילך הנה והנה כתמול שלשם.
ויהי הדבר לנס בעיני דון קישוט, ויאמר: מה אות,
כי יצליח אלהים את־דרכי אשר אלך בה היום.



עד כה וכה – והשחר עלה ויאור המזרח, וירא דון
קישוט והנה הוא עומד בחרשת ערמונים ענפים
ומצלים והרעש הגדול עודנו הולך וחזק ומחריש
אזנים, ויכון דון קישוט ללכת לקראתו. ויצו לפני
לכתו שנית את־סנשו על־אדות דולציניה כדברים
הראשונים אשר־דבר אמש, ועוד הוסיף עליהם כאלה
וכאלה דברי נחומים ויאמר: “ועתה, סנשו, אל־ירע
לבך ואל־יחר לך, כי כן רצון האלהים. ולשכרך
אל־תדאג – אני דאגתי לו: עוד לפני צאתי מביתי
כתבתי צואה, ובה פקדתיך לטובה בצוותי לתת
לך שלומים מנכסי כדי עבודתך עמי. והיה
אם־ישיבני אלהים מדרכי זה בשלום – ונתתי לך
לנחלה את־האי אשר הבטחתיך”.



ויבך סנשו שנית כשמעו את־דברי דון קישוט
הטובים, ויהפך לבבו לדבקה באדוניו ולבלתי
עזבו בסכנה הגדולה, אשר־יאמר ללכת לקראתה.
ויהי בדפק האביר את־סוסו ויהפך לקראת הרעש –
וילך סנשו אחריו בדממה, ידו אוחזת ברסן ידיד
נעוריו, הוא החמור, ודמעתו על־לחיו.



ויבקעו בחרשת הערמונים ויצאו מקץ שעה אל
בקעה רחבה, נתונה בין צורים גבהים, ויראו מרחוק
והנה מפל מים איתן מאד, מתגלגל ויורד בכח
וברעש גדול מראשי הצורים, ובתים קטנים, כעין
חרבות מפלה, עומדים לרגליהם. מקרב החרבות האלה
עלה צלצל ברזל ודפקה רבה, ויחרד רוסיננטי
ויסוג אחורנית. וירגע האביר את־סוסו ויתקרב
בלאט ובנפש חרדה אל־החרבות, וסנשו הולך אחריו,
רועד כעלה נדף והוא כופף קומה, מאריך צואר ומציץ
פעם בפעם בעד רגלי רוסיננטי, אולי יראה שם סוף
סוף את־המפלצת ההיא, אשר הפילה עליהם בלהות
כל־הלילה. ויהי בגשתם וימצאו לתמהונם הגדול
והנה כששה פטישים כבדים, פטישי מלבדות
עולים ויורדים בחרבות בכח ועושים במלאכת הלבד.
והם הם אשר השתקשקו כל־הלילה וימלאו את־לב
האביר ונושא כליו אימת מות!



כראות האביר את־הדבר הזה – ויהי כאבן. ויתן
סנשו עין באדוניו מן־הצד, וירא והנה הוא עומד
נדהם וכפוף ראש וכלו כלי מלא בושה וכלמה.
והאביר אף־הוא הציץ על־סנשו בסתר, וירא והנה
היו לחייו כנאדות נפוחים, עוד מעט והתפקעו
משחוק, ויחר לדון קישוט, ובכל־זאת כמעט דבק
השחוק גם־בו. וסנשו אך־הרגיש בדבר – ויפרץ
השחוק ממלוא פיו וכרסו, ויתמך בשתי אגרופיו
את־חלציו ויצהל ויצחק עד אין כח. ארבע פעמים
חדל מן־השחוק וארבע פעמים שב אליו. וככל אשר
הרבה לשחק כן הוסיף להלעיב ולהתקלס בדון
קישוט ובדברי צואתו אשר השמיעו אמש ברוח
גבורה לאמר: “שמעני, סנשו, הלילה יוטל גורלי!
אני אני האיש אשר יעדו אלהים לקומם את־ממשלת
“דור הזהב” על הארץ…”



ויתעבר דון קישוט וירעם פנים, וירם את־כידונו
ויך בו את־נושא כליו שתי פעמים, אז רפה רוח
השחוק מסנשו וישפל קולו ויאמר:



“אל־נא יחר לאדוני, חי נפשי, כי רק־לצון חמדתי לי.”



“ואולם אני לא אתלוצץ”, אמר דון קישוט ברוח קשה,
"גשה־נא אפוא הנה, אדוני הלץ, וענה בי: האמנם
אמר תאמר, כי לוא במקום המלבדות מצאתי חתחתי
מות כי־עתה נסוגותי אחור מפניהם? או האם־אני,
האביר, איש המלחמה והחרב, חיב להכיר בטיב
המלבדות ולהבחין בקולות פטישיהם, כמוך אתה,
האכר הגס בן־הכפר?



ועתה אם־עודך מפקפק בכחי, נס־נא והפך את־ששת
הפטישים האלה לענקים והטל את־כלם יחד לתוך
זקני – אם־לא ברגע אחד אכריע את־כלם, בזרקי אותם
השמימה, כשראשיהם למטה ורגליהם למעלה…"



“אמנם חטאתי, אדוני”, הודה סנשו, “ולא אוסיף עוד.
הבה ונברך את־אלהים על־אחרית פחדנו הפעם.
מי־יתן והיתה כמוה גם־אחרית כל־יתר הפגעים
הנכונים עוד לנו בדרך. ואולם יגד־נא אדוני במו
פיו: האין זכרון פחדנו הגדול בלילה מביא הפעם
לידי שחוק?”



“לא אכחד, כי כן הוא”, אמר דון קישוט, “אבל אל־לך
להרחיב פה ולהאריך לשון בדבר הזה, כי־על־כן
לא כל־איש מהיר דעת הוא להבחין בין דבר לדבר.”



“תחת זה”, אמר סנשו, “אדוני מהיר ידים הוא להניף
כידון על־ראש נושא כליו ולהכותו שתי מכות.
ואולם בדבר הזה אין רע, לכל מכה יש רפואה;
“ואשר יכה – הוא יאהב” אומרים הבריות. ואף זאת,
כל־האדונים אחרי הכלימם את־עבדם וכפרו כרגע
את־פניו בזוג מכנסים; ואולם אין אני יודע מה
הכפר אשר יתנו לו חלף המכות. האבירים יעניקו,
לפי הנראה, לעבדיהם המכים איים וממלכות”.



“הכל תלוי במזל, סנשו”, ענה דון קישוט, " ומי
יודע, אולי גם הדבר הזה בוא יבא וקמה תקותך
בידך. ועתה גם־אתה שא־נא לי, ידידי, הלא איש
חכם אתה ולא־נעלם ממך, כי אין אדם שליט ברוחו
תמיד. על־כן זאת עצתי מעתה, ואתה שימנה על
לבך: שמר פיך ולשונך בלכתך עמי ואל־נא
תרבה שיחה, כי ברב דברים לא־יחדל פשע. וגם
בכל־ספרי האבירים לא־מצאתי רמז וזכר, כי אחד
נושאי הכלים ירבה שיחה עם־אדוניו כמוך עמי.
העבד יכבד את־אדוניו, הפועל – את־בעליו, ונושא
הכלים – את־אבירו. את־הדבר הזה עליך לזכר
כל־הימים. החסדים והטובות אשר־הבטחתיך בוא
יבאו בעתם; ואם לא־יבאו – הנה שכרך נכון לך
במלואו, כאשר אמרתי כבר."



“כן אדוני דובר”, אמר סנשו,“ואולם יואל־נא אדוני
להודיעני, כמה השתכרו נושאי הכלים בימים
ההם? ומה היו תשלומיהם? הקבל קבלו את־שכרם
לחדשים ואם־ביומם, ככל שכירי יום?”



“בימים ההם”, אמר דון קישוט, “לא היו נושאי הכלים
מקבלים שכר, כי אם־חסדים וטובות. ואולם אני בחר
בחרתי לקבע לך בכתב צואתי אשר עזבתי
בביתי למשמרת, גם־שכר קצוב כפי עבודתך, כי
בזמן הזה הגיעו ימים קשים ורעים לאבירות, ומי
יודע מה־ילד יום? על־כן אמרתי, אל־נא תשפט נפשי
בעולם האמת בגלל דבר קטן ערך כשכר עבדי”.



“כל־דברי אדוני אמת וצדק”, אמר סנשו, “ויהי לב
אדוני בטוח, כי מעתה אשמר פי ולשוני, לא אדבר
ולא אשחק ולא אלעג, כי אם־כבד אכבדך כאשר
יכבד עבד את־אדונו ומצוו.”



“ובדבר הזה”, אמר דון קישוט, “תאריך ימים על פני
האדמה, כי גדול כבוד בעלים ככבוד אב ואם ומתן
שכרם אחד הוא”.


פרק שמנה עשר: קובע ממברין נפל בידי אבירנו


עוד הם משיחים יחדו והנה טפטף גשם דק וירד
עליהם. ויאמר סנשו להסתר במלבדות עד עבר
הגשם, וימאן דון קישוט, כי היה לבו זועף
על־המלבדות אשר שמוהו לשחוק. וישט מעליהן
בזועה ויעבר משם ימינה ויט לדרך. וישא
דון קישוט את־עיניו וירא והנה איש רוכב על־חמורו
בא בדרך כנגדו ועל־ראשו נוצץ דבר כעין הזהב.
ויאמר לסנשו:



“עתה תראה כי יקרני כדבר המשל: “נסגרה דלת
אחת – השניה כנגדה נפתחת”, לאמר, אם התל התלו
בנו השמים הלילה וימנעו ממנו את־העלילות
הגדולות – תחת זה הקרה יקרו לפנינו הפעם
עליליה רבה, אשר אם־אסוג אחור מפניה והיה
אשמי בראשי, וכל־פתחון פה לא־יהי לי עוד
להצטדק. אם לא־תתעני עיני, הנה זה איש בא
לקראתנו וקובע ממברין בראשו, הוא הקובע אשר
בגללו נשבעתי את־השבועה הגדולה”.



“הזהר־נא, אדוני, פן־ישנה דבר המלבדות…”



“אך אל־בור שחת תרד!” צעק דון קישוט בחמתו,
“מה־לקובע ממברין ולמלבדות!”



“אין אני יודע דבר”, אמר סנשו, “ואולם לולא נגזרה
עלי שתיקה, כי־עתה הבאתי תלי תלים של־ראיות כי
אמנם שגה ישגה אדוני גם־הפעם”.



“אי בוגד קטן אמנה!” קרא דון קישוט, “האני אשגה?
אמר־נא לי, האין אתה רואה אביר בא לקראתנו והוא
רוכב על־סוס אמץ וטלוא וקובע זהב בראשו?”



“את אשר־אראה אותו אדע”, אמר סנשו, “האיש הבא
לקראתנו רוכב על־חמור אמץ כחמורי, ודבר נוצץ
בראשו”.



“והוא הוא קובע ממברין אשר אליו אשא נפשי ואותו
אבקש”, אמר דון קישוט, “ועתה סב לך הצדה
ועזבני לבדי, וראית כי לא־יעבר רגע והיה הקובע
בידי לשלל”.



“הצדה סב אסב”, אמר סנשו, “ובדבר הקובע – מי
יתן ולא־תהי אחריתו כאחרית המלבדות…”



הדבר יצא מפי סנשו ופני דון קישוט נהפכו
לירקון ויאמר:



“זכר, אחי, אם־תעלה עוד פעם אחת את־דבר המלבדות,
ולוא רק על־לבבך – לא אמר דבר עוד, כי אם שחק
אשחקך לעפר ושמתיך כלבד.”



וידם סנשו, כי ירא פן־יקים אדונו הפעם
את־דברו. והאיש ההלך הקריב בינתים לבוא והוא
רוכב, כדברי סנשו, על חמור אמץ, ואגן נחשת קלל
על־ראשו, כי היה האיש גלב, ובלכתו אל־הכפר
הקרוב לעשות את־מלאכתו השיגו הגשם, ויתן
את־אגנו, אגן הגלבים, בראשו להיות לו למחסה.
ויהי אך־ראהו דון קישוט, ויעט אליו, כדרכו,
בכידונו הנטוי ויקרא:



“עמד על־נפשך, יצור נבזה, או כי השב תשיב
את־הקובע לאשר לו המשפט!”



כראות הגלב את־השטן אשר־קפץ עליו פתאם
בדרך – ויתחלחל מאד, ויצנח מפני הכידון
הנטוי ארצה, וישא רגליו כאחד הצבאים ויברח.
ובברחו נפל האגן מעל ראשו, וירא דון קישוט,
ותנח רוחו, ויצו את־סנשו להרים את־האגן מעל
הארץ. ויעש סנשו כן, וירם את־האגן ויבדקהו
מצדי צדדים ויאמר:



“חי נפשי, כי אין טוב ממנו לתגלחת, ומחירו בעיני
לא־פחות משמונה פרוטות.”



ובדברו כה – ויגש את־האגן לאדוניו. וימהר דון
קישוט ויתנהו על־ראשו כקובע ויסובבהו כה וכה
כגלגל וימשש ויחפש מסביב את־השהרון ולא
מצא, ויאמר:



“אין זאת כי אם־גדול היה במדתו ראש הענק, אשר
למענו הכינו את־הקובע. ורע מזה, כי יחסר הקובע
כחצי הכלי.”



וירא דון קישוט את־סנשו מצחק וישאלהו:



“על־מה אתה שוחק, סנשו?”



ויען סנשו:



“שחק אשחק בהעלותי על־לבי, עד־כמה גדל שעור
ראש הענק אם אגן הגלבים היה לו לקובע”.



ויאמר דון קישוט:



“אמנם אין זאת כי אם־נפל הקובע המפרסם הזה בידי
איש לא־ידע ערכו, ובראותו את־הכלי והנה הוא
מקשה אחת זהב טהור – ויתך את־חציו האחד ואת
החצי השני נתן כאגן לתגלחת. ואולם אין רע,
בכפר הקרוב אתננו לנפח ויתקננו, ושב
הקובע להיות כשהיה, ואולי ייטב גם משהיה.
ולפי־שעה ישב על־ראשי כאשר הוא, כי טוב כל־שהוא
מאפס כל, הלא גם־עתה יגן עלי מפני מכת אבן”.



“אולי כדבריך כן הוא”, אמר סנשו, “ואולם הגידה
נא לי, אדוני, מה־נעשה אפוא עתה לסוס הטלוא,
אשר עזבו בעליו פה, זה הסוס הדומה דמיון גמור
לחמורי האמץ? מתוך חרדת האיש ומנוסתו הקלה
יש לשער, כי לא־ישוב עוד לקחת את־חמורו, והחמור,
חי נפשי, טוב בעיני מאד מאד.”



ויאמר דון קישוט:



“לא־נכון לאבירים לגזל את־רעם הנגף לפניהם
ולקחת את־סוסם מתחתם; כי רק־האביר אשר אבד לו
סוסו במלחמה הוא רשאי לעשות כדבר הזה.
וגם־אתה אל־נא תשלח, אפוא, את־ידך בסוס או בחמור
הזה – קרא לו שם כאשר תחפץ – כי בראות אותנו
בעליו הולכים מזה, ושב כרגע לקחת את־בהמתו.”



ויאמר סנשו: “עד אלהים, עד־כמה אחמד את־החמור
הזה לקחתו לי, או לו להחליפו בחמורי הגרוע
בעיני ממנו. עתה רואה אני, כי אמנם קשה לעמד
במשפטי האבירים: אין לך רשות גם לעשות
חליפים… ואולם יאמר־נא אדוני, אולי מתר לי,
על־כל־פנים, להחליף את־מרדעת חמורי במרדעת
חמור הפליט?…”



“דבר זה”, ענה דון קישוט, “לא פרש בדתי האבירים,
ואולם מספק יש להקל, אם־באמת השעה שעת דחק
היא לך…”



“בודאי ובודאי, אדוני”, מהר סנשו לענות, “יש
ויש לי במרדעת צרך גדול מאד…”



בפיו דבר ובידיו מהר לעשות כרשיון אשר־נתן
לו. ויפשט את־הכלים מעל חמור הגלב ויפאר בהם
את־חמורו הוא, וייף חמור סנשו הרבה מבראשונה.
אחרי־כן סעדו האביר ונושא כליו את־לבם מיתר
שלל הכהנים וישתו מן־המים אשר בנחל
המלבדות, ויקומו וירכבו על־בהמתם. וישלח
דון קישוט רסן מפי רוסיננטי ויתנהו ללכת
אל־אשר יבחר, כדרכו, וחמור סנשו מתנהל אחריו.
ויפגעו בדרך, באשר מצא הסוס ראשונה, וילכו
עליה לאטם, הלך והחרש. ולא־יכל סנשו להתאפק
עוד, כי הציקתהו רוח בטנו, ויפתח פיו ויאמר:



“אדוני, הלא תעשה עם־עבדך חסד ואמת והפרת לי
אך־הפעם את־גזרת השתיקה; עוד מעט והתבקעה
בטני”.



“דבר, אבל בקצור נמרץ”, התיר דון קישוט, “כי אין
ענות נפש כארך לשון”.



“אם־כן”, אמר סנשו בשמחה, “הנני ואדברה: זה
כימים אחדים אשר נתתי לבי לחקר בדבר ואמצא,
כי לא־רב הבצע אשר נמצא בכל־מסותינו הגדולות
בדרכים השוממים האלה, מקום אין רואה ואין יודע
את־גבורותינו. על־כן יעצתי: הבה נבקש לנו
את־אחד הקיסרים הגדולים, אשר־מלחמה לו באויביו,
ובאנו לשרת לפניו, ויצאנו בצבאותיו, ועשינו
את־נפלאותינו לעיני כל. ובדרך הזאת גם־אתה
תנחל כבוד ויקר מיד הקיסר וגם־גבורותיך
תכתבנה בספר לזכר עולם; ומי יודע, אולי
בזכותך גם־שם נושא כליך הנאמן יזכר בספר
לטוב…”



“דבריך טובים ונכוחים, סנשו”, הסכים דון קישוט,
“ואולם דע, כי עד העת ההיא עוד עלינו לעמד
בנסיונות רבים וקשים וגדולים. והיה מקץ ימים,
בבואנו לעמד לפני הקיסר – והלך שם תהלתנו
לפנינו. ילדים יראוני בבואי בשערי העיר – ורצו
לפני סוסי וקראו: הנה זה בא האביר איש השם,
הנה רוכב על־סוסו עזוז וגבור, גבור מלחמה! אז
תהם כל־העיר לקראתי והריע כל־העם תרועה גדולה,
ופתאם יופיעו פני המלך בחלון הארמון. והיה אך
יראה המלך אותי והכירני כרגע על־פי תלבשתי
ועל־פי החותמת אשר במגני, ועמד וקרא בקול: הו,
הו, איכם אבירי ופרשי! מהרו וצאו לקבל את־פני
פאר האבירים, את־דון קישוט הלמנשי! וחרדו מהרה
כל־אבירי המלך לקול הפקדה, והמלך אף־הוא
בכבודו ובעצמו ירד לקראתי מעל מדרגת הארמון,
וחבקני בשתי זרועותיו, ונשק אותי על־שפתי
לעיני כל־העם, והביאני אל־חדרי הארמון פנימה,
מקום המלכה הנחמדה ובתה כלילת היפי יושבות
שם יחדו ומחכות לבואי בקצר רוח. אך־תדרך
רגלי על־המפתן – והייתי אני בעיני בת־המלך
כבן־אלהים והיא בעיני כבת־שמים, ומקץ רגעים
אחדים – והנה לבות שנינו נלכדו ברשתות האהבה
לאין מפלט. מחדר המלכה יביאוני אל חדר אחר, כלול
בהדרו, והפשיטו את־כלי המלחמה מעלי,
והלבישוני בגד חמודות: מחלצה יקרה כלילת
תכלת, אשר תשו עלי יתר הוד ויתר תפארת.
ובלילה, בשבתי אל־שלחן המלך לאכל, אשא
אל־בת המלך את־עיני בסתר ולא־אגרענה עוד ממנה
כל־עת המשתה, והיא גם־היא עשה תעשה כדבר הזה,
ובסתר, כמוני, כי־על־כן חכמה ופקחת היא. אחרי
כלות המשתה – ובא פתאם הארמונה ננס מכער מאד,
ואחריו עלמה יפיפיה באה, צועדת בין שני ענקים
אנשי קומה בתוך, ועמד הננס וקרא בשם את־אחד
ממעשי הגבורה אשר־ספרו עליהם חכמי קדם,
והכריז לאמר:”מי ומי מן־האבירים אשר יעשה לעיני
המלך כמעשה הגבורה ההוא – לו ראש אבירים
יקרא“. ועמדו כל־האבירים ונסו את־כחם – ולא
יוכלו, רק אני לבדי, האביר האורח, עשה אעשה
את־המופת וגם יכל אוכל, והיה לי הדבר למשנה
כבוד ולמשנה תפארת בעיני כל, ונתנני לחן ולחסד
שבעתים בעיני בת־המלכה. אז אשאל מעם המלך
לשלחני אל מערכות המלחמה – כי מלחמה למלך
הזה באויבו המלך הגדול והאדיר כמוהו – ונתן
לי המלך כרגע את־בקשתי. והיה בלילה, לפני
יום צאתי לקרב, ונועדתי אל־בת המלך בסתר אצל
אשנב חדר משכבה אשר בירכתי הגן, ודברתי
עמה שם דברי אהבה וגעגועים רבים, כחק
לנאהבים בשעת הפרידה. אני אאנח, היא תתעלף,
ונערתה, היודעת סודנו ונאמנת לנו, תחרד להביא
מים… וכשוב נפש בת־המלך אליה – ונפרדתי
מעליה בנשיקות ודמעות אין קץ, ובאותו מעמד
תכרת בינינו ברית אהבת עולם. אחרי־כן אצא
למלחמה ועשיתי גבורות גדולות ונוראות, אשר
לא־נעשו כמוהן מיום היות אביר על־הארץ, ובשובי
מן־המלחמה בתרועת נצחון – והיתה לי בת־המלך
לאשה, אם־ברצון אביה ואם באנס, וכל־הארצות
אשר־כבשתי בחרבי ובקשתי תהיינה לי לנחלה,
ויצא לי שם כשם אחד המלכים הגדולים אשר בארץ.
אז אזכר את־נושא כלי ואת־כל־אלה אשר עזרוני
לעלות לגדלה והרביתי להם את־חסדי כיד המלך.
ואולם את־נושא כלי אפלה לטובה מכלם, כי אתן־לו
לאשה את־הנערה ההיא, אשר־עמדה באמונתה לפני
בת־המלך כל ימי אהבתנו ותהי לצירת חרש
בינותינו; והנערה בת־גדולים ושועי ארץ…”



“את החסד הזה”, קרא סנשו בשמחה, “אקבל בשתי
ידי! אותו ארצה! כי לפי רוחי ונפשי הוא… ואולם
לא־אכחד מאדוני את־דאגתי: אולי לא־יאבה, חלילה,
המלך לתת לך את־בתו ברצון, ואתה תקחנה,
כדבריך, באנס, כי תברח עמה בסתר, וכדומה –
מי־זה יתן אפוא לי את־הנערה ההיא אשר אמרת?”



“אל־תדאג, סנשו”, נחמהו דון קישוט, " אין לאל יד
איש להניאני מעשות את־הדבר הזה".



“אם כן”, אמר סנשו, “רכב וצלח, אדוני, ויהי אלהים
עמנו”.



“ואלהים”, אמר דון קישוט, “יתן לאיש ואיש כמשאת
נפשו וכמאוייו! כי האיש אשר לא־ישא נפשו
לגדולות, נקלה הוא ונקלה יהי עד־עולם!”


פרק תשעה עשר: דון קישוט מתיר אסורים


וישא דון קישוט את־עיניו וירא והנה גולת אסירים
נהוגה ובאה בדרך, כלם כשנים עשר איש,
צואריהם רתוקים יחדו, כדמות מחרזת, בשלשלת
ארכה אחת, וידיהם אסורות באזקים. וארבעה פקידים
מזינים, שנים פרשים ושנים רגלים, הולכים
עם־האסירים לשלחם.



ויאמר סנשו:



“אלה הם אסירי המלך, וגולים הם לעבודת פרך”.



“אסירי המלך?” תמה דון קישוט, “מי הוא זה המלך
אשר יקום על־איש לאסרו ולהתעמר בו?”



“כדבר הזה לא אמרתי”, ענה סנשו, “האנשים האלה
פושעים וחטאים הם, ובעונם נשפטו לעבודת
פרך.”



“אם־כה ואם־כה”, אמר דון קישוט, “הן לא מרצונם ילכו
אל־אשר ילכו, כי אם־מאנס”.



“כדבריך כן הוא”, אמר סנשו.



“אם־כן”, אמר דון קישוט, “עלי לעשות כחובתי:
לגדע זרוע עריצים ולהביא ישע לאמללים”.



“אל־נא, אדוני”, אמר סנשו, " אין חמס ואין עריצות
במשפט המלך, כי אם־ענש על־חטא. האנשים האלה
עברו חק ונענשו כדי־רשעתם".



עד הם מתוכחים – והאסירים הקריבו לבוא. ויגש
דון קישוט וישאל בדברי חן וכבוד את־אחד מבני
הלויה הפקידים, אולי יואיל ובאר לו, על־מה נהוגים
האנשים האלה ככה. ויענהו הפקיד קצרות
ונמרצות, כי האנשים האלה אסירי הדרת כבוד
המלך הם, ומובלים הם לעבודת פרך – ויותר אין
דבר.



ויפצר דון קישוט באיש, לבאר לו בפרוטרוט כאשר
יוכל, את־פשעי האסירים ואת כל־אשר הגיע אליהם.
ויאמר השני: לך ושאל, אם־חפץ אתה, את־פי
האסירים והם לא־יעלימו ממך דבר; כי־כן דרך
האנשים האלה: עושים הם כל־תועבה וגם ישתבחו
בה.



ויעש דון קישוט כן, ויחקר את־האסירים אחד אחד
למדת עונשם ולסבתו.



ויגידו לו האנשים בלשון התולים וברוח עליזה
את כל־מעשי תעתועיהם אשר־נתפשו עליהם למלך,
איש כפשעו וכענשו ספר. ובהתגלעם לא ידעו
בשת, וירבו התלוצץ, ויתאמצו להראות כגבורי
הרע וכשמחים לעשות כל־נבלה, ויבחרו להם מלים
וניבים מלשון הגנבים, ויהי להם זכר נבלותם
כשחוק לצון וכחזון מהתלות, אשר ייטיבו בהם
את־לבם. ודון קישוט שמע בשים־לב את כל־פרשת
הפשעים הכבדים, גנב וחמס ורצח וכחש וקסם
ועוד תועבות כהנה וכהנה, ויען ויאמר:



“אכן רואה אני מכל־דבריכם, אחי היקרים, כי־אמנם
לפי מעלליכם שפטו השופטים אתכם, ובכל־זאת בטוח
אני, כי הענש לא לפי רוחכם ולבבכם הוא. מי יודע,
אולי יש עוד למצוא צד־זכות לאיש ואיש מכם: האחד
–אולי מרך לבו הכשילו, כי ענה ביד שופטיו
ויודה על־חטא אשר לא־חטא, השני – אולי אכף עליו
מחסורו, השלישי – אולי משגה היה עם־שופטיו.
הדבר הזה ברור בעיני כל־כך ומתקבל כל־כך
על־לבי, עד כי־נכון אני להוכיח עתה, ולפניכם,
על־מה ומה שלחני אליכם אלהים היום הזה ויכהנני
לו לאביר, לאמר: לאיש אשר תפקידו להביא פדות
וגאלה לכל־אמלל ולהושיע עני ודך מיד חזק
ממנו. ומאשר לא־נעלם ממני הכלל הגדול אשר
אמרו חכמים לאמר: “אל תקח באנס את אשר־ינתן לך
ברצון”, על־כן אנסה תחלה דבר אל־הפקידים האלה,
הנצבים עליכם, אולי יאותו הם ברצונם הטוב,
לפתח את־האזקים מעל ידיכם ולשלח אתכם חפשים
לארבע רוחות השמים; ולעבודת המלך לא יבלע,
כי ימצאו אחרים תחתיכם, אשר יעשוה בלב שלם
ובנפש חפצה, ואולם אל־לנו להעביד את־איש אחינו
ולא רוחו, כי לחפש ברא אלהים את־האדם וחפשי
יהיה. ואף כי־האנשים האמללים האלה”, הוסיף דון
קישוט ויאמר אל־הפקידים, “אשר־לכם לא־חטאו
במאומה ולנפשכם לא עשו כל־רעה. ישא־נא אפוא איש
איש את־עונו על־נפשו, כי יש אלהים שופט צדק
במרום, והוא יתן לאיש ואיש כרשעתו ולצדיק
כצדקתו. ועתה, אדוני הפקיד, ראה הנני מדבר
אליך רכות ונוחות: שלח את־האנשים האלה לחפשי
ותברכך נפשי, ואם אינך משלח – גור לך מפני
חרבי וכידוני!”



“אכן בחכמה ידבר האיש הזה!” לעג ראש הפקידים, "
אך קטנה הוא דורש מעמי: לשלח חפשי אסירי
המלך! כאלו בידי לשלח ובידו לצוות… שטה
לך מזה, אדוני, ולך לדרכך ותקן־נא את־האגן
הזה הנתון בראשך ואל־נא תשאל מעם החתול חמש
רגלים".



“אתה הוא חתול וחלד ונבל כאחד!” צעק דון קישוט
בחרי־אף, וכרגע השתער בכידונו על־הפקיד
ויכהו ארצה. וימהרו יתר הפקידים וישלחו
ידיהם אל־חרבותיהם ואל־חניתותיהם ויקומו
על־האביר להכותו, ואולם ברגע הזה החלו האסירים
לשבר את־השלשלת אשר רתקו אליה, ותאבד עצה
מאת הפקידים ויתרוצצו הנה והנה ולא מצאו
את־ידיהם. וסנשו קם בשעת המהומה ויפתח
את־אזקי אחד האסירים מעל ידיו. וימהר המפתח
אל־הפקיד הנופל ויגזל קלעו מידו ויבקע לו
בקלע דרך בין הפקידים, ויתר האסירים נפוצו
בשדה וירגמו את־פקידיהם באבנים כבדות.



ויהי כי נואשו הפקידים מתשועה – וירכבו
על־סוסיהם וינוסו.



וירא סנשו את־העשוי ויכהו לבו, כי־ירא
פן־יבא הדבר עד־השופטים, ורדפו אחרי עושי
הפשע, וישח לאדוניו את־דאגתו. ויאמר דון
קישוט:



“אל־נא תדאג, סנשו. עתה אדע את־אשר אעשה.”



ובאמרו כה – ויזעק אליו את קהל האסירים, והמה
עודם מתרוצצים בקול המון וצוחה על־פני השדה
ומפשטים את־הפקיד המכה ארצה. ויאספו כלם
מסביב לדון קישוט, ויעמדו לשמע מה־ידבר בם
האיש הפלאי הזה. ויען דון קישוט ויאמר:



“שמעוני, אחי ורעי! רוח נדיבה תכיר חסד, וכפיון
טובה – חרפה ותועבה. אתם ראיתם את אשר עשיתי
היום לגאלתכם ולפדות נפשכם. אני הסירותי מסבל
שכמכם ואפרק את־על הברזל מעל צואריכם. על־כן
גם־עליכם להשיב לי גמול היום, ובזאת תבחנו
אם־כנים ונאמני־רוח אתם. הנה קראתי לכם היום
דרור, שובו אפוא ושימו את־שלשלת הברזל
בצוארי כלכם וקמתם והלכתם יחדו עירה
טובוסו, ובאתם אל־גברתי, אל־דולציניה הטובוסית
השוכנת שם, ופקדתם אותה בשמי לשלום,
והגדתם לה את כל־הגדולות אשר עשיתי לכם היום,
כאשר ראו עיניכם, אל־תפילו דבר; ראו בקשתי
מעמכם, אף־צויתיכם. ואחרי־כן תפנו והלכתם
בשלום לדרככם איש אל־אשר יהי רוחו ללכת.”



ויען אחד מן־האסירים, גינס די פסמונטי שמו,
והוא הפוחז והעז מכלם:



“אדוננו איש החסד, פודנו וגאלנו! הקשית לשאל
מעמנו דבר אשר יכבד מכל־כבד. מי־זה מאתנו
פתי ויחרף נפשו ללכת בחבורה יחדו ובדרך
המלך? הלא אנחנו רק בשבילים נעלמים נתגנב,
ואיש לנפשו, למען הסתר מעינים ולא נפל בידי
השופטים. כי־על־כן יעצתי, ישם־נא אדוננו
על־עבדיו חלף שאלתו מספר תפלות ותחנות כאשר
יחפץ, כי אין מעצור לעבדיך לעשות את־החובה הזאת
בכל־עת ובכל־מקום ובכל־מקרה: ביום ובלילה,
בנוחם ובנודם, בשעת מלחמה ובשעת שלום. אבל
אל־נא תקשה לשאל מעמנו דבר אשר לא־נוכל עשוהו,
כי כאשר ישאל איש תפוח מאת התדהר – כן הדבר
הזה.”



“אם־כן”, צעק דון קישוט וחמתו נצתה כרגע, “אם־ככה
אתה עונה אותי, בן־נעות המרדות, חי נפשי, אם־לא
הלוך תלך לבדך אל־אשר אשלחך, הלוך וכשכש
זנב ומוט הברזל על־צוארך.”



כשמע הפוחז את־הדברים האלה וידע את־אשר
לפניו, ויקרץ עין לרעיו, ויקומו כאיש אחד –
וברד אבנים כבדות נתך בן־רגע על ראש האביר.
לשוא עורר האביר בדרבונותיו את־רוסיננטי: הסוס
עמד במקומו כפסל מקשה ולא נע ולא זע. וסנשו בא
אל־אחורי חמורו ויסתר־שם מפני ברד האבנים,
היורד בזעף ובלי חשך. וימהר דון קישוט ויסך
על־נפשו במגן, ואולם הברד כבד עליו מרגע לרגע,
ותפגענה שתים שלש מן־האבנים בראשו ויצנח
מעל סוסו ויפל ארצה.



כראות הפוחז את־זאת, ויעט אל־הנופל ויסר מעל
ראשו את־האגן ויך בו על־כתף האביר שלש וארבע
מכות חזקות, ואחר חבט את־האגן בקרקע כמה
פעמים, עד־אשר כמעט נשבר הכלי לרסיסים. ויתר
האסירים הפשיטו מעל דון קישוט את־אפדתו ומעל
סנשו את־כל־בגדיו העליונים, לא הניחו לו בלתי
אם־כתנתו לבשרו, ובחלקם את־השלל נפוצו
על־פני השדה וימלטו על־נפשם מאימת המשפט.
וישארו ארבעתם בשדה: החמור ורוסיננטי,
סנשו ודון קישוט; החמור – צולל בהרהורי לבו,
ראשו משפל ואזניו מזדעזעות, כאלו עוד אימת
ברד האבנים עליו; הסוס – סרוח אף־הוא על־הארץ בצד
אדוניו, כי בפגע בו האבנים ויפל אף־הוא; סנשו –
בכתנתו האחת, רועד כלו מפחד המשפט העתיד
לבוא, ודון קישוט – שרוע בפשוט ידים ורגלים
על־הארץ, והוא מלא כעס וחמה על־זדון לב בני־אדם
ומעלם, כפויי טובה בני כפויי טובה, הגומלים רעה
למושיעיהם וגואליהם.


פרק עשרים: דון קישוט מתבודד בין ההרים ומקבל על־עצמו יסורי אהבה


וירא דון קישוט את־הרעה הבאה עליו ויאמר
אל־נושא כליו:



“אכן זה מאז שמעתי, כי “גמול טוב לנבל כצרור מים
בכברה”. לוא האמנתי לדבריך, כי־עתה לא־נפלתי
ברעה הזאת. ואולם אחרי אשר כבר נעשה המעשה
אין לי בלתי אם־להאריך רוח. מעתה אדע להזהר.”



“כאשר אהפך אני והייתי לתרכי”, אמר סנשו, “כן
אמת הדבר הזה, כי ילמד אדוני להזהר. ואולם הלא
האמן תאמין לי אך־הפעם: אם לא־נמלט על־נפשנו
כרגע – ומרה לנו שבעתיים, כי ישלחו השופטים
לדלק אחרינו, והשיגונו, והמשפט גם־פני אביר
לא־ישא. וכבר נדמה־לי, כי תשמענה אזני
את־שריקות חצי המשפט מסביב לראשי.”



“כי־על־כן מוג לב אתה מעודך, סנשו,” אמר דון
קישוט, “ואולם למען לא־תאמר כי קשה ערף אני, הנני
ואעשה הפעם כעצתך וקמתי והלכתי מן המקום
הזה. אפס השמר־לך פן־תזיד באחד הימים או באחת
השעות או באחד הרגעים לבטא בשפתים או
גם־לרמז, כי אני מפני הסכנה או ממרך לב
ברחתי. חלילה וחלילה! אם־תאמר כדבר הזה – הנני
מוסר בזה מודעה מראש, כי שקר תשקר וכזב
תכזב, מהיום והלאה ועד קץ כל־הימים. ויד לפה,
סנשו! אל־נא תפצה פה עוד להשיב על־דברי! הרהור קל
אחד, כי־בורח אני מפני הסכנה – ואני עומד
במקומי כמסמר נטוע, מוכן ומזמן לכל־פרענות
שבעולם!”



ויען סנשו את־אדוניו לאמר:



“אדוני, הזהירות לא תחשב למרך לב, ובאשר תכריע
הסכנה את־הבטחון, אך אולת היא לבלי התרחק
ממנה. החכם ישמר נפשו ממוקש רע ולא יחרפנה
לשוא באפס תקוה. וראה גם־ראה, אדוני: אמנם איש
לא־למד עבדך מנער, אכר פשוט ובור, ובכל־זאת לא
חסרני אלהים גם־אני מעט מן־ה”בינה הישרה"
ונסיונות החיים אלפוני עצה. שמעני אפוא הפעם
ועשה כדברי, ובטוח אני כי לא־תנחם: עלה ורכב
על־רוסיננטי, ואם אינך יכול, אני אעזרך, וקמנו
והלכנו לדרכנו. לבי אומר לי, כי יפה לנו עתה
כח הרגלים מכח הידים."



וידם דון קישוט, ויעל על סוסו, ויעזב את־המקום
ההוא, וסנשו עבר על־חמורו בראש להורות לפניו
הדרך. ויבאו בלילה אל־בין הרי סיירא מורינא, הם
הם ההרים אשר ימלטו שמה להחבא כל־פליט ובורח,
וימצאו נקרות צורים ואילני שעם, וייטב המקום
בעיניהם ללין שם ולהתחבא ימים אחדים. ויבדק
סנשו את־הצידה אשר על־חמורו והנה היא שלמה,
לא־שלחו האסירים בה יד, וישמח מאד, ויסעדו
את־לבם וישכבו תחת העצים וירדמו. ופליט אחד
מן־האסירים, הוא הנבל גינס די פסמונטי, נקרה
אף־הוא בין ההרים האלה, כי בברחו בשעת המהומה
וימלט הנה להסתר. ויעבר בלילה על־פני שני
הישנים ויכירם. וירא והנה בעירם רועה על־ידם,
רוסיננטי והחמור, וייטב החמור בעיני הנבל
ויגנבהו ויברח עמו. ויהי כאשר קם סנשו
בבקר וירא כי־נלקח חמורו ואיננו – ויגעה
בבכיה גדולה ומרה ויספק כפיו, ויקונן בדמעות
שליש לאמר:



“איכה, בר־בטני ויליד ביתי? הי בן־שעשועי,
שמחת ילדי ונחמת אשתי! הי הי פרוסת לחמי, עזרי
כנגדי וחצי מחיתי! מה אעשה? ואנה אני־בא עתה
בלעדיך?!”



ויקם דון קישוט לנחמו, ויבטיחהו להשיב לו
בגנבתו שלשה עירים מן־החמשה אשר עזב בביתו
ביום צאתו, וליתר תקף יתן לו עליהם שטר. ויאמן
בו סנשו, ויברכהו על־החסד וימנע קולו מבכי
וימח דמעתו מעל־פניו, ויתנחם בהבטחת אדוניו
אחרי חמורו הגנוב.



ויוסיפו ללכת בין־ההרים ויעמיקו לבוא שם,
ויתעו זמן רב, הלוך ונסוע בדממה, כי־זכר סנשו
את־גזרת אדונו עליו ולא ערב את־לבו לפתח פה,
ותקצר נפשו בעמל הדרך ויקץ בחייו. ויהי
כי־הציקתהו רוח בטנו ויפתח פיו ויאמר:



“אדוני, אנא עשה־נא עמי חסד ואמת וברכתני
ושלחתני בשלום אל־אשתי ואל־ילדי; שם בביתי
הלא ישוב אלי פי והייתי חפשי לדבר ולשוחח
ככל אשר־יעלה על־רוחי. לא־כן עתה, בשוטי יומם
ולילה עם־אדוני פה במקומות השוממים וגם פי אין
אתי, הלא כקבור חיים הנני וטוב לי המות. אלו
נתן פה לבהמתנו כי־עתה שוחחתי עמה אם־מעט
ואם־הרבה וירוח לי. ואולם רדוף כל־הימים אחרי
עלילות גדולות ומצוא מכות ומהלמות ושבוע נדודים
והקלע בשמיכת הקלע והיות אחרי כל־אלה כאלם
לא־יפתח פה – חי־ראשי, כי־טוב המות מחיים
כאלה.”



“רואה אני ללבבך, סנשו”, אמר דון קישוט, “כלה
תכלה נפשך להסיר מפיך את־המחסום אשר שמתי
לו. ראה, הנני נותן לך הפעם את־שאלתך
ואת־לשונך אפתח. דבר עתה כאשר עם־לבבך,
ואולם דע, כי אין כח הרשיון הזה יפה בלתי
אם־כל־ימי שוטנו בין־ההרים האלה.”



“יהי כן”, אמר סנשו, “אוציאה־נא את־רוחי עתה, ואשר
ילד יום אותה ידע אלהים לבדו. ובכן שמעני,
אדוני, הנני ואדברה: זה כמה ימים מאז יצאנו
לשוט בארץ ולבקש גדולות; ועתה הנה תקע אותנו
השטן בין ההרים האלה והננו הולכים ותועים באין
דרך ובאפס משעול. האמנם במקום השמם הזה
יקוה אדוני למצוא גדולות?”



“אי, סנשו”, אמר דון קישוט, “אלו ידעת
את־המחשבה הגדולה אשר אשא בלבי ואשר אותה
אמר לבצע פה במקומות האלה, כי עתה החרשת.
דע לך, כי לא־לשוא כתותי רגלי ואבוא עד־הלם,
פה נכון אני לעשות את־הגדולה בגבורות ואת־הראשה
בעלילות, אחת מאלה אשר היא לבדה תנחיל לעושיה
עטרת אלמות ושם עולם לא יכרת”.



“האין בדבר הגבורה הזאת סכנה גדולה?”



“לא”, אמר דון קישוט, “ואולם אחרית הדבר תלויה בך
ובזריזותך.”



“בי ובזריזותי?” תמה סנשו.



“כן, בך”,אמר דון קישוט, כי ככל אשר תמהר אתה
לשוב מן־המקום אשר אשלחך שמה, כן יתמו מהר
גם־ימי ענותי אני, וכן ימהר כבודי להגלות.
סוף־דבר, רואה אני כי תתאוה לדעת את אשר־בלבי
לעשות, על־כן לא־אאריך את־רוחך עוד. דע־לך, סנשו,
כי גמרתי בלבי לעשות כמעשה ראשי האבירים
מגדולי העולם, וכמוהם כן גם־אני הגיע יומי
לקבל על־עצמי יסורים וסגופים ולענות את־נפשי
בין ההרים ככל אשר תמצא ידי. מיני הסגופים
רבים ושונים הם מאד: יש מן־האבירים אשר בהשבר
עליו לבו, כי־בגדה בו גברת נפשו וכדומה,
ושנה את־טעמו פתאם ונהפך למשגע ולפרא אדם
והיתה ידו בכל: עצים יעקר משרש, מימי נהרות
זכים ידלח, רועים ועדריהם ישמיד, בתים יהפך
על־יושביהם, כפרים ישלח באש, יסחב סוסים
בציצית ראשם או בזנבם על־הארץ, ועשה עוד מעשי
שגעון כאלה וכאלה; ויש אשר־ינוס אל־בין ההרים
וכלה את־ימיו בבכי ואנחה ובשממון, מספד
כתנים יעורר, והחריד את־העמקים בזעקת שבר,
והוריד כנחלים דמעות, והיה כאיש אשר נואש
מכל־תקוה ויקץ בחייו לעולמים. באחת מדרכי
הסגופים האלה בחר אבחר גם־אני, אם כי־לא
נמלכתי עוד בלבי איזה הדרך מכלן היא הישרה
והטובה לי."



“משער אני”, אמר סנשו; “כי כל האבירים ההם עשו
את־מעשי תעתועיהם מאנס, מפני כמה סבות
מכריעות, ואולם אתה, אדוני, מה הגיע לך ומה ראית
על־ככה, כי־נמלכת פתאם לצאת מן־הדעת
ולהשתגע? האמנם יש לך אות ומופת חותך כי
בגדה בך גברת לבך דולציניה ותמר את־כבודך
באחר?”



“הלא זאת תהלתי!” אמר דון קישוט, “אביר כי־יצא
מדעתו בגלל אחת מן־הסבות – במה כחו יפה
ומה־תפארתו? רק־בזאת יתהלל האביר: בצאתו
מן־הדעת על לא־דבר, למען רמז לגברת הלבב לאמר:
“אם בעץ לח נפלה שלהבת, אף כי־בעץ יבש!” ובכן
סנשו ידידי, אל־נא תשחת עוד דברים לשוא למען
השיבני ממחשבתי הנפלאה ואל־נא תפצר בי, כי
היא לא תצלח: משגע אני מעתה ומשגע אהיה עד
שובך אלי מן־הדרך אשר אשלחך שמה והבאת לי
מכתב מאת גברת לבי, מאת דולציניה הטובוסית,
מענה על־אגרתי אשר־אשלח לה בידך. והיה אם־טוב
יבשר מכתבה וכאמונתי תגמלני – ובא כרגע הקץ
גם־לשגעוני ותמו ימי עניי ומרודי; ואם־רע
יבשר – ואבדה בינתי לעולמים ושגעוני לא־יסור
עוד. אם־כה ואם־כה – ואני בשובך מן־הדרך אחלץ
מן־המצר אשר השארתני בו תלוי ועומד, ותשובתה
תכריע משפטי והוציאתני מספקי הקשה, אם
לששון ולשמחה ואם לשגעון גמור ומחלט. אבל
הגידה־נא לי, סנשו, השלם עוד בידך קובע ממברין?
ראה ראיתי בהרימך אותו אחרי השלך אותו הנבל
ארצה. השמת לבך לקובע הזה מה חזק הוא? הנבל
ההוא יגע לנפצו לרסיסים ולא יכל. אות נאמן הוא
כי־טובה מקשתו מאד מאד.”



ויען סנשו:



“אדוני, חי־אלהים כי־יש אשר תקצר רוח עבדך
בדבריך ולא אכילם עוד, יען יש מהם כאלה אשר
יביאו אל־לבי מחשבה, אם־לא כל־ספוריך על־אדות
כבושי ארצות וממלכות ואיים ועל־אדות יתר
הנסים והנפלאות אשר־יעשו אותם האבירים –
כל־אלה יחד אינם בלתי אם דברי רוח ומשלי אפר
ומשאות שוא ומדוחים וכדומה. הלא כל־השומע
כי־נתן אדוני את־אגן הגלבים לקובע וכי עודך
מחזיק בטעותך זה ארבעה ימים – והיית בעיניו
כמשגע וחסר דעה. האגן הלא קמוט ומעוך כלו
והנה־הוא צרור בתרמילי, כי אמרתי, אולי ירחמני
אלהים והשיבני בשלום אל־אשתי וילדי – ותקנתי
את־הכלי והיה לי לתגלחת זקני…”



וינד דון קישוט לסנשו ויאמר:



“שמע־נא, סנשו! באלהים, אשר את־שמו נשאת עתה
לשוא, נשבעתי גם־אני, אם־יש ואם־היה בכל־הארץ
ומעולם ועד־עולם נושא כלים ערל־לב וחסר בינה
כמוך! היתכן, ואם־יאמן, כי גם־אחרי כל־ימי
התהלכך ושוטך עמי עוד לא־נפקחו עיניך לראות,
עד־כמה ארחות האבירים מלאים למראה עינים זרות
ותעתועים ותהפוכות פלאים? הלא אנחנו האבירים
נתונים אנחנו תמיד ברשות כתי כתות של־מכשפים
ושרי מעלה, אם־טובים ואם־רעים, וידם אך־היא העושה
את־כל־התהפוכות והתעתועים ההם, אם־למען התעות
את־עיני אויבנו ולגונן עלינו ואם־למען הכשילנו.
אין אפוא כל־פלא, אם־מלאכי הטוב הפך בעיניך
ובעיני אחרים את־קובעי,קובע ממברין, לאגן
הגלבים. ורק־מחכמה ולטובתי עשה כדבר הזה:
כי־על־כן הקובע קובע סגלה הוא ויקר ערכו מפז,
ובהראותו כאגן הגלבים לא־יושם אליו לב
ולא־יקים עלי את־כל־באי עולם לרודפים. גם האסיר
הנבל, אשר־נסה לנפץ את־הקובע – לוא הבין את־יקר
ערכו, כי־עתה לקחו לו ולא השליכו ככלי אין חפץ
בו. שמר־נא אפוא, ידידי, את- הסגלה הזאת כבבת
עינך, והיה הקובע בידך לפקדון, כי־הפעם אין לי
צרך בו, וגם את־יתר חליצתי ובגדי אתפשט, עד
היותי ערם כלי, כי־כן משפט השגעון אשר
לאבירים וכן אבחר לעשות גם־אני.”



ובשוחחם כה וכה – ויבאו עד רגלי הר גבה וזקוף.
וההר בודד לו בתוך יתר ההרים ובתחתיתו יפכה
נחל מי־מנוחות, נתון כלו במסגרת דשא ירק
ורענן, שמחה ללב ומשוש לעין, וסבכי עצים
עם־שיחים, גבהים עם־שפלים, וציצים ופרחים רבים
ונחמדים נפוצים אנה ואנה על־פני הבקעה וכללו
את־יפיה. את־העמק הנחמד הזה – אותו אוה האביר
בן־דמות היגון למקלט לו לכל־ימי תעניתו ונדרי
שגעונו. ויהי אך־ראהו ויחל רוח השגעון
לפעמו, וישא קולו ויקרא:



“הנה הנו המקום אשר יעדתיו לי אני לתנות בו
את־צרת נפשי הגדולה מני־ים. אל־הנחל הקטן
והבהיר הזה תזלנה בלי־חשך דמעות עיני ושתו
על־מימיו נוספות; ופה יומם ולילה תפרצנה אנחותי,
עדות ללב נשבר ונדכא, וזעזעו לרגעים את־עצי
ההרים האלה ועפאיהם. הוי, דולציניה הבת־טובוסו
גברת לבי! אליך, יום נשפי, תענוג מכאובי, כוכב
חיי וקרן ישעי, אליך אזעק ואשוע מבין
מעמקי ההרים האלה, המפרידים בינותינו: שעי־נא
אל־תפלת הערער והושיטי לו ממרחקים קרן אחת
משמשות עיניך, גמול ושכר לעבדך עקב אמונתו
הגדולה לך. ואתה, הה, נושא כלי וגבר עמיתי, רעי
הנאמן עמי בכל־ארחותי, ביום טובה וביום רעה!
חרת־לך היום על־לוח לבבך חרת היטב את־כל־הדברים
אשר אעולל פה לעיניך, למען תספר ולמען תגיד
אותם באזני הנפש היחידה ההיא, אשר היא לבדה
סבה בכל־המוצאות אותי כיום לעיניך.”



ובדברו כה – ויקפץ מעל רוסיננטי ארצה ויפתח
את־חבישתו ויסטרהו על־צלעותיו ויאמר:



“דרור יקרא לך היום האיש, אשר מנע אלהים
את־הדרור מנפשו. הו סוסי, סוס רכובי, שבע התהלה
והתלאה! לך־לך היום אל־אשר ישאך הרוח, כי לך
נאה. הלא כל־עין רואה תקרא כרגע את־החרות
על־מצחך, כי אין מהיר וקל כמוך בכל־סוסי אבירי
עולם. בצבאים אין משלך ונשרי שמים לא־ידמו
לך…”



כראות סנשו את־הדבר הזה ויאמר:



אדוני, אם־באמת כלה ונחרצה מעמך להשתגע פה
ועלי ללכת בשליחותך, כי־עתה אין טוב לנו בלתי
אם־לשוב ולחבש את־רוסיננטי, והיה לי תחת חמורי
האובד; כי אם־אלך רגלי, מי יודע מתי אגיע למקומי
ומתי אשוב; הלא ידעת, אדוני, כי איש כבד רגלים
אנכי מעודי."



“יהי כדבריך, סנשו”, אמר דון קישוט, “ואולם בטרם
לכתך מזה תוחיל לי עוד שלשת ימים וראיתני
בשגעוני, והיית עד נאמן לכל־התעתועים
ולכל־התהפוכות אשר אעשה ואשר אדבר למען
בחירתי רצתה נפשי בה, למען דולציניה.”



“ומה אראה עוד ולא ראיתי?” שאל סנשו.



“תם אתה, סנשו, ולא תדע – עוד יש לי רב! עלי לקרע
עוד את בגדי, לפזר סביבי את־מדי וכלי־זיני, לחבט
את־גלגלתי בסלעים האלה, ועוד זרות ונפלאות
כהנה וכהנה…”



“השבעתי אותך, אדוני”, קרא סנשו בחרדת לב,
“השבעתי אותך, אשר אם־תחבט את־גלגלתך
בסלעים – וידעת להזהר; כי יש אשר־תהי פגיעת
הסלע בגלגלת קשה מאד, עד־כדי שים קץ פעם אחת
לכל תעתועיך ונדרי הבליך גם־יחד. ואמנם לוא
בקולי שמעת, כי־עתה אמרתי: אם־באמת חבוט
הגלגלת גזרה היא, ובלעדיו לא־תכון, הלא דיך
אם־תחבטנה במים או בכל־דבר רך, כגון בכסת או
במוך וכדומה… סוף סוף, הלא אין כל־המעשה הזה
בלתי אם־גנבת דעת, דבר תעלולים ותרמית עינים –
ולמה לך להחמיר עליך יותר מדי? ולדולציניה
אל־תדאג, כי אין מעצור לעבדך מהעיד בפניה, כי
חבט אדוני את־ראשו אל חלמיש צור קשה משמיר…”



“ברוך אתה לי, ידידי סנשו, על־מחשבתך הטובה”,
אמר דון קישוט, “ואולם עליך לדעת כי־רמיה רחקה
ממני, ובאמת ובתמים אעשה את אשר־אעשה; כי־לא
כאחד האדם האביר ויכזב, ואם־אטיח את־ראשי
בצורי הסלעים – אעשה זאת באמונה ובלבב שלם. טוב
אפוא, כי בטרם לכתך מעמי תשאר־נא לי מעט
מן־התחבשות, והיה לי תחת הצרי, אשר אבד לי
בסערת הקרב, לפצעי ולחבורתי.”



“אהה”, קרא סנשו, “ואבדת החמור קשה לנו כפלים,
כי גם־הרטיות והתחבשות נלקחו עמו. ואולם אחת
אשאל מעם אדוני: אל־נא ישא את־שם הצרי הארור
על־שפתיו, כי גם־לזכרו יתקפני הגעל ובני־מעי
יהפכו בקרבי. ועוד גם־זאת: שלשת הימים
אשר־שמת עלי אדוני לשבת פה ולראותך
בשגעונך – יהיו־נא בעיניך כאלו תמו כבר,
ונתת בידי את־האגרת עתה ושלחתני, כי־כלתה
נפשי לשוב מהרה אל־אדוני ולהתירו מנדרו
ומשגעונו.”



“גם־לדבר הזה אשא פניך, סנשו”, אמר דון קישוט,
“אבל איך תכתב האגרת ומכשירי כתיבה אין עמנו?”



“אל־נא תשכח, אדוני, גם את־התעודה בדבר העירים.”



“לא אשכח דבר, סנשו. ואשר לעצם האגרת – הנה
בדין הוא שתכתב על־עלים מעלי העצים, וטוב מזה, על
לוחות דונג, כאשר היו עושים כן גם קדמוני
האבירים, ואולם מאשר גם־אלה, כמו הניר, אינם
מצויים פה עמנו, על־כן יהי־נא לי ספר הזכרון
אשר בחיקי במקום גליון ורשמתי עליו את־דברי,
ואתה תתן את־הכתוב אל־המורה או אל־הכהן אשר
תמצא בכפר ראשונה והעתיקו אותו אל־גליון ניר
חלק בכתב יפה וברור. אפס השמר לך מתת אותו
אל־יד אחד הנוטריונים להעתיקו, כי כתב יד אלה
סבוך ופתלתל מאד וגם השטן בעצמו לא־יבין לקרא
בו.”



“ומה־נעשה לחתימת ידך?” שאל סנשו.



“האביר אמדיס הגלי לא־חתם את־שמו על־מכתביו.”



“טוב ויפה, ואולם שטר המתנה על העירים בלי
חתימה איננו שוה מאומה. ואם־יעתיקו את־חתימתך
בכתב זר ונחשבה למזיפת ואני אצא נקי
מן־העירים.”



“את־פקדתי בדבר העירים תמסר לאנשי ביתי בעצם
כתב ידי בספר הזכרון והם לא־ימנעום ממך.
ואשר לאגרת האהבה – דיני אם־תחתמנה ככה:
“שלך עד־רדתו שחת, האביר בן־דמות היגון”.
ואין רע אם־תכתב האגרת ביד־זר. כי דולציניה
לא־תדע לשון וספר, ואת־כתב ידי או את־אחת
מאגרותי לא־ראתה מימיה, כי־על־כן אהבתנו אהבה
טהורה היא, ולא־נגלתה בלתי אם־במבטים צנועים
שלוחים מזה לזה בזמן מן־הזמנים. זה כשתים
עשרה שנה עומד אני באהבתי אליה ובכל־הימים
לא־ראיתיה בלתי אם־ארבע פעמים, והיא, מי יודע,
אולי גם לא־שמה אלי לב ובמבטי עיני לא הרגישה,
כי לתם ולצניעות גדלוה מעודה הוריה הישרים,
הלא הם אביה לורנסו קורשואלו ואמה אלדונסה
נוגלס.”



“אכן נודע הדבר!” קרא סנשו ולבבו התעורר, “הבת
האנשים האלה היא היא דולציניה? אי, בת נעות
המרדות! הלא אני ידעתי את־הפוחזת ההיא. אכן
בת־חיל היא, חי ראשי! רוחה – נחל אש וכחה כח
גבר. ומה־מהירה וזריזה היא! מטילה היא למרחוק מוט
כבד, כאשר לא־ייטיב להטיל גם־החזק בבחורי
הכפר. האביר אשר יבחרנה לו – אם־גם עד־צואר
יטבע בבץ, חי אני אם־לא בזקנו תמשכהו ותעלהו
משם. ומה חזק קולה של־הבחורה הזאת! כקול
בת־היענה! פעם אחת עלתה בראש מגדל התפלה
אשר בכפרה להזעיק את־הפועלים משדה אביה –
וילך קולה כחצי מיל. אמנם הטיבות לבחר, אדוני,
וברוך טעמך! ואני הכסיל חשבתי כי־באמת
ובתמים דבר לך עם בת מלכים. ואולם אם־ככה היא,
יפתר־נא לי אדוני את־הפליאה הזאת: מה ראית
כי־הרבית לשלח את־שבויי חרבך ואת־גאוליך
מתנות לדולציניה? הלא יש אשר ימצאוה שורקת
פשתים או חובטת דגן בגרן, והיה בבואם לכרע
ולהשתחוות לה – והיו הם בעיניה כמתעתעים
ואתה ומתנותיך תהיו לשחוק!”



“כבר אמרתי לך”, ענה דון קישוט,“כי־אתה בכל־היות
לבבך ערל, הנה לשונך ארכה, ויש אשר־תהי
גם־חדה כתער. ואולם למען תדע עד־כמה נבער אתה
מדעת ועד־כמה חכמתי אני ממך, הנני
להשכילך בינה, כי אך־טעות גדולה היא בידי אלה,
המדמים כי כל־אותן היפיפיות נקובות השם, אשר
הרבו עליהן המשוררים לזמניהם שירי שבח
ותהלה, היו ונבראו באמת! לא ולא! כלן אינן
בלתי אם־משל ודבר חזון אשר־בדו המשוררים
מלבם, למען היות להם יתד לתלות בה את־שיריהם או
למען הראות בעיני כל כחולי אהבה וכראויים
לאהבה. וגם־אני אין לי בלתי אם־להאמין בלבי, כי
אמנם יפה וברה היא דולציניה – ובאמונתי אחיה.
ואמנם כבר אחזנה בעיני רוחי והנה היא יפה
מהילני ונאוה מלוקרציה, ובכל־יפיפיות קדם
מבנות יון ורומי והברברים אין משלה. הבוערים
בעם ילעגו לי, ואולם אנשי־לב יבינו לי וינקוני.”



“כל־דברי אדוני אמת וצדק”, הודה סנשו, “ואני –
החמור! – תם אני ולא אדע, למה עלה פתאם שם “חמור”
על־לשוני: “בבית התלוי אל־תאמר: תלה דג!” אם־כה
ואם־כה – תן את־האגרת ושלחני בשלום. אני יוצא
לדרך.”



ויוצא דון קישוט מחיקו את־ספר הזכרון ויסר
הצדה וירב התבונן, ואחר קם ויכתב את האגרת.
וככלותו לכתב ויקרא אליו את־סנשו ויאמר:



“עמד, סנשו, וקראתי באזניך את כל־הדברים אשר
כתבתי בזה, ואתה הסכת ושמע היטב, למען
תזכרם, כי־ירא אני פן־תאבד ממך האגרת בדרך
– הלא איש מוכן לכל־פגע אני – ומסרת את־הדברים
על־פי הזכרון.”



ויאמר סנשו:



“לא, אדוני. אין טוב לך בלתי אם־לכתב את־משנה
האגרת בספר הזכרון שנה ושלש ואני אשמרנו
בדרך כבבת עיני, ואולם להשען אל־זכרוני
–אך־אולת היא, כי כח זכרוני פגום מאד ויש
אשר־אשכח גם את־שמי אני. ובכל־זאת, יקרא־נא
אדוני באזני את־דברי האגרת והיו לי לששון לב,
כי בטוח אני אשר דברי אדוני הכתובים לא נופלים
הם מן־הנדפס בספרים.”



“הט אזן ושמע!” אמר דון קישוט, "אלה הם הדברים
אשר כתבתי:



אגרת דון קישוט לדולציניה הטובוסית:



גברתי הנעלה, מושלת לבבי!



פצוע עד־מות בחרב הפרדה ונפגע עד מעמקי
הנפש, שולח היום לך, דולציניה הטובוסית
המתוקה מכל־מתוק, את ברכת שלומו, האיש אשר אסף
אלהים את־השלום מנפשו. אם־געל געל בי יפיך,
אם סגלת נפשך לא לששון לבי נבראה,
ואם־בשאטך אותי אמרת להוסיף מכאוב על־מכאובי,
ידע תדעי, כי בכל־היותי למוד תלאה וקשה יום
גם־בלעדיך, הנה הפעם קצר תקצר רוחי ולא אעצר
כח להכיל עוד את־כל־מכאובי העצום והממשך
גם־יחד. נושא כלי הנאמן, העומד לפניך, הוא יספר
לך – הה, יפיפיה כפוית הטובה ואויבתי האהובה –
את־כל־אשר הגיע לי בגללך. והיה אם־תטי חסדך
אלי ונחמתני מיגוני – והייתי שלך, ואם־לא – עשי
כטוב בעיניך; כי ברדתי ביגון שאולה, השלם
אשלים בזה את־חפץ אכזריות לבך וגם את־חפצי אני.



שלך עד רדתו שחת, האביר בן־דמות היגון."





“חי אבי, זכרונו לברכה”, קרא סנשו כשמעו
את־דברי האגרת, “כי־נשגבה האגרת הזאת מכל
אשר ידעתי מעודי! שאול ואבדון! מה רבה חכמת
אדוני להביע בלשונו את־כל־אשר עם־לבבו.
ומה־נאה לאגרת הזאת החתימה בשם “האביר
בן־דמות היגון”! באמת אמר לך, כי־חכם אדוני
מאשמדי וכל־סתום לא עממוך!”



“על בני אמנותי”, אמר דון קישוט בענוה, “לדעת
כל.”



“ועתה”, אמר סנשו, “יכתב־נא אדוני על־דף מיחד
את־התעודה על שלשת העירים ויחתמנה בשמו
המפרש ובכתב ברור, אשר יכירנו כרגע כל־רואה.”



“בכל־לבבי אעשנה”, אמר דון קישוט.



וימהר ויכתב גם־את־התעודה ויקראנה באזני
סנשו לאמר:





"שארתי היקרה!



שאלתי ובקשתי, כי בבוא הכתב הזה לידך –
ונתת למביאהו, הוא נושא כלי, סנשו פנסא, שלשה
עירים מאלה החמשה, אשר עזבתים עליכם
בביתי,וקמו העירים ביד סנשו למקנה לצמיתות,
חלף התשלומים אשר נתן־לי בזה תמורתם,
תשלומיהם במלואם. ואת בתתך לו את־העירים
ולקחת מעמו שובר, ובזה נקיתי הפעם מחובי
לסנשו ואין־לו עלי מאומה.



נכתב ונתן בנקרת רכסי מורינא בעשרים ושנים
באבגוסט בשנה הזאת."





“כפתור ופרח!” אמר סנשו, “ועתה הואל־נא וחתם,
ואני אחבשה לי את־רוסיננטי ואלכה לדרכי
כרגע.”



“אל־נא בחפזון, סנשו. יהי מה, עליך עוד לראות אותי
בלכתי ערם בלי לבוש, ובעשותי לעיניך כעשרה
או כעשרים מעשי תעלולים; ומהם תלמד להעיד לפני
דולציניה גם על־יתר תעלולי אשר אעשם פה לבדי
אחרי לכתך מעמי.”



“בשם אלהים, אל־נא יראה לפני אדוני ערם, פן יראה
והמו מעי לאדוני וגעיתי בבכיה כשור, ואני עוד
ראשי כבד עלי מבכיי הרב שלשום לחמורי האובד.
ואולם אם כלה היא מעם אדוני להראות לפני
בשגעונו – ישתגע־נא לפני במלבושיו,
ויעשה־נא את־הדבר מהרה. ולדולציניה אל־תדאג –
אני אני אכניע את־לבבה הקשה והצלתי מפיה,
אם־ברצון ואם־באנס, את־המענה הרצוי והטוב לפני
אדוני ואשר יביא ארוכה לו. הישמע כזאת, כי אביר
נעלה וידוע שם כאדוני יענה כה בגלל אחת ה…
אל־נא תוסיף הגברת דולציניה להכעיסני, כי־עוד
אחת מעט ונתתי לה שבעתים כזדון לבה, וידעה
כי־פי סנשו המדבר אליה!”



“בי נשבעתי”, קרא דון קישוט, “כי גם־דעתך
נטרפה עליך כדעתי!”



“משגע כאדוני אינני”, אמר סנשו, “אבל קצר אפים
אני ממך. אולם נחדל מזה; יאמר־נא לי, אדוני,
במה תכלכל את־נפשך עד־שובי? התצא לפשט על
רועי העזים אשר בעמקים האלה?”



“את־הדאגה הזאת הנח לי”, אמר דון קישוט, “לוא
גם־היו בידי מזון וצידה לכל־צרכי, כי־עתה לא
שלחתי בהם יד ולא הבאתי אל־פי מאומה, זולתי
שרשי עשבים ופרות, אשר יושיטו לי העמקים האלה
ועציהם, כי־זאת כל־תפארתי והיא גבורתי!”



“ובכן”, אמר סנשו, “הנני יוצא לדרך. ואולם ירא
אני מאד, אדוני, פן־אתע בדרך בשובי ולא אמצא
אותך ואת־מקומך בין ההרים השוממים האלה.”



ויאמר דון קישוט:



“לכן זאת עשה: כרת־לך מענפי הרתמים הגדלים פה
ופזרת אותם בכל־הדרך והיו לך לציונים, אשר
תשוב על־פיהם ולא תתע. וגם־אני לא־ארחיק מזה
הרבה, כי־אזר אאזר חלצי והעפלתי לעלות אל ראש
הצור, למען אראך משם בשובך ונמצאתי לך
מהרה.”



“כדבריך אעשה”, אמר סנשו.



וימהר ויעל על־רוסיננטי ויפרד מאת אדוניו
וישא קולו ויבך. ויבך עמו גם דון קישוט,
ויצוהו על־רוסיננטי לשמרו בדרך מכל־רע, ואחר
ברכו לשלום וישלחהו.



ויכרת־לו סנשו ענפי רתמים וירכב לדרכו הלך
ופזר את־הענפים. הוא לא הרחיק כמאה צעדים והנה
שב פתאם ויאמר:



“אדוני, אמנם נתתי אל־לבי כי צדקת ממני.
טוב־לי לראות באחד או בשנים ממעשי שגעונך
מעשות שקר בנפשי ולהעיד על־דבר אשר לא
ראיתיו.”



“הלא אמרתי לך!” אמר דון קישוט, “חכה אפוא מעט,
וכהרף עין יעשו לעיניך שנים ושלשה ממעשי
השגעון.”



עודנו דובר – והנה פשט את־מכנסיו מעליו, ויעמד
בכתנתו האחת לבשרו. ויקם פתאם ויקפץ שתים
קפיצות גדולות באויר, ואחר התגלגל גלגולים
על־הארץ ויעמד הפוך, ראשו למטה ורגליו למעלה,
ויתגל. אחרי כל־המראה והחזון הזה נחה דעת
סנשו ויהפך וילך לדרכו.



ויהי אך־נעלם מעינים ויקם דון קישוט מהתגלגל
על־הארץ ומהתהפך עליה, ויעל על־ראש צור גבה,
וישב שם משמים וצולל במחשבות יגונו זמן רב.
וכאשר חזק עליו היגון – וישפך את־נפשו לפני
ההרים והגבעות, ולפני הצורים והעמקים בתפלה
ותחנונים, ויתנה אל־הדי ההרים ואל־רוחות השמים,
אל־שרי היער ואל־בנות המים, את־כל־מכאוביו ואת
כל־נגעי לבבו העצומים.



ויכל להתפלל וירד אל־העמק ויתהלך שם הנה
והנה, הלך וחרת על־קלפות העצים ורשם על־פני
החול הדק חרוזים שונים על־דבר יפי דולציניה ועל
כל־ענותו באהבתו אותה. בעמק ההוא יצא האביר
המתענה ללקט־לו גם שרשי עשבים ויהיו לו
לשבר רעבונו בעת מצוא.


פרק עשרים ואחד: סנשו הולך בשליחות אדונו


וסנשו יצא מן־העמק וילך בדרך לבוא טובוסו.
ויפגע ממחרת היום בבית המלון, הוא המקום אשר
קלע שם סנשו בתוך השמיכה. ולא־אבה סנשו לסור
שמה, אף כי־עת לחם הצהרים הגיעה וסנשו התאוה
לטעם נזיד חם, כי זה כמה ימים אשר לא־כלכל
את־נפשו בלתי אם־בצוננים. עודנו פוסח על־שתי
הסעפים –והנה שני אנשים יצאו מבית המלון,
הכהן והחובש רעי דון קישוט, ויראו את־סנשו
ויכירוהו. ויאמר החובש אל־הכהן:



“הלא זה־הוא בן־כפרנו, סנשו, אשר ברח עם־רענו, עם
דון קישוט, ויהי לו לנושא כלים!”



“הוא האיש”, אמר הכהן, “וגם־הנה סוס רענו תחתיו.”



ויגשו אליו, ויקרא הכהן בשמו ויאמר:



“ידידי סנשו, ואיה אדוניך?”



ויכירם סנשו גם־הוא, ויאמר להעלים מהם את־מקום
אדונו ומעשהו, וישיאם בדברים. ואולם דברי
החובש חזקו עליו, באמרו:



“לא לא, סנשו, אם־אינך מגיד איפה אדוניך, ואמרנו
כי־רצחת אותו נפש וגם־שלחת יד בכל־אשר־לו,
כאשר יעיד הסוס אשר־אתה רוכב עליו”.



“לא רצחתי ולא־שלחתי יד ואל־תירא אותי”, נבהל
סנשו להשיב, “איש איש ימיתנו מזלו, או האלהים
אשר־בראו יגפנו, ואני וביתי נקיים. הנה אדוני
נשאר שם בין ההרים, שם ישב ושם יתענה בסגופיו
אשר־שם על־נפשו, להנאתו ולקרת רוחו…”.



ובנשימה אחת ספר סנשו לשני הרעים את
כל־אשר־הגיע עתה לאדוניו, את־מקומו ואת־מעשיו,
וגם את אשר שלחו דון קישוט להביא אגרת
לדולציניה הטובוסית, היא בת לורנסו קורשואלו,
אשר חשק בה אדונו ויאהבה כנפשו.



וישתאו מאד שני הרעים לשמע אזנם, וישאלו
מעם סנשו להראותם את־האגרת, והעתיקוה לו,
כמצות אדונו, מספר הזכרון בכתב נקי מאד.
ויבא סנשו את־ידו אל־חיקו – והנה אין שם ספר
הזכרון. ויתחלחל סנשו מאד, ויחפש וימשש
בחפזון את־כל־בגדיו וכליו – והספר איננו! אז
יתפש פתאם סנשו בזקנו וימרט חציה, ויך
בידיו על־ראשו ועל־לחייו ועל־אפו עד זוב דם.



וישאלוהו הרעים, על־מה יזעף לבו ככה ומה־לו
שככה ירבה להחבל.



ויאמר סנשו: “אהה! כי ברגע אחד אבדו לי שלשה
עירים טובים ויקרים!”



“איככה?” שאל החובש.



“יחד עם־האגרת לדולציניה נמצא בספר הזכרון
גם־השטר אשר נתן לי אדוני על שלשת עיריו,
ועתה, באבד ספר הזכרון מעמי –מי יתן לי
את־העירים?”



ויספר סנשו את־כל־דבר החמור אשר אבד לו
ואת־דבר העירים אשר נתן לו אדונו תמורת החמור.



וינחמהו הכהן ויאמר: אל־נא ירע לך, סנשו;
במצאנו את־אדוניך ונתן לך שטר חדש כתוב
על־גליון מיחד כדת, ושבו לך העירים.



“אם־כן”, התנחם סנשו “לא־אדאג עוד לאבדת האגרת,
כי את־הכתוב בה יודע אני כמעט על־פה.”



“קראנה אפוא ונשמענה”, אמר החובש, “ואחרי־כן
נעתיקנה מפיך אל־הגליון.”



וינס סנשו להעלות על לבו דבר מדברי האגרת,
ויתגרד בראשו, ויבט פעם למעלה ופעם למטה,
ואחרי התמהמהו זמן רב ואחרי קוססו כחצי
הצפרן מאצבעו –פתח ואמר:



"יקחני השטן, אדוני הכהן, אם־אזכר מכל־דברי
האגרת אף־מלה אחת. ראשיתה, כמדמה, היתה כן:
‘הנעלה והכושלת’.



“אולי המושלת?” תקן החובש.



“אמנם, כן, כן”, אמר סנשו, "ואחרי־כן, אם־לא
אשגה, היה כתוב שם, כמדמה… כמדמה: “פצוע
וחסר שנה אני נושק את־יד גברתי הנדיבה, כפוית
הטובה” ועוד דברים רבים כאלה וכאלה, על ברכת
השלום ועל־הפגעים ועל־הנגעים שהוא שולח לה
וכדומה, ובאחרונה הוא חותם: “שלך עד רדתו שחת,
האביר בן־דמות היגון.”



ויצחקו מאד שני הרעים, ויהללו אל־סנשו את־כח
זכרונו הטוב, ויפצרו בו לשנות ולשלש לפניהם
את־דברי האגרת כאשר יזכר, וסנשו לא השיב
את־פניהם, ויוסף לסרס את־דברי האגרת ויהיו
הדברים נלעגים ומשנים מאד. אחרי כן ספר להם
את־כל־המוצאות אותו ואת־אדונו בדרך; ואולם מכל
אשר־קרם פה בבית המלון החשה ולא־הגיד דבר.



ובאחרונה אמר:



“גם־הנה הבטחת אדוני לאמר: אם־אביא אליו בשורה
מדולציניה הטובוסית –ויצא כרגע לפעלו: להשיג
לו מלוכה, ותנאי מפרש התנה בינינו, אשר אם־יבוא
הדבר והיה הוא למלך –והשיא אותי מהרה לאחת
מנערות המלכה, כי על־כן אלמן אהיה לעת כזאת,
כן יהיה וכן יקום! – והנערה בת־נדיבים היא
ויורשת נכסים ונחלות רבים ועצומים ביבשה, כי
את־האיים תשנא נפשי מעתה.”



את־כל־הדברים האלה דבר סנשו בנחת ובתם־לב,
דבר וקנח פעם בפעם את־חטמו, והכהן והחובש
שמעו וישתאו מאד, באמרם: אין זאת כי־גדול מאד
שגעון דון קישוט אם־אצל ככה מרוחו על־האיש התמים
הזה.



וימלכו שני הרעים לבלתי הוצא את־סנשו
ממשוגתו עד בוא עת. ויחזקו את־לבו בדברים
ויאמרו:“התפלל, סנשו, לאלהים בשלום אדוניך,
כי־לא רחוקים הימים והיה למלך או לרב־בישוף
והטה אליך חסדים רבים וגדולים”.



ויאמר סנשו:



“אדוני, אם־תהי גזרת המזל לתת בלב אדוני להיות
לרב־בישוף ולא למלך – הגידו־נא לי ואדע, מה
הגמול אשר־יגמלו הבישופים מן־האבירים
המשוטטים לנושאי כליהם?”



“מנה ימנה לך”, ענה הכהן, “את־אחת מן־העדות
הנכבדות והיית לה לכהן, ושכרך ינתן לך
בעין יפה מקפת הצבור, מלבד נדבות בני העדה
ומתנותיהם.”



“אהה,אדוני”, קרא סנשו, “איככה אהיה לכהן ולמטיף
– ועבדכם נשוא אשה הוא וצורת אלף לא ידע?”



“אל־תדאג, ידידי”, נחמהו החובש, “דבר נדבר על־לב
אדוניך ויבחר במלוכה מכהנה, ואותך יפקיד לשר
ולקצין.”



“גם־לבי כלבכם בדבר הזה”, אמר סנשו ויתנחם,
“ומי יתן והטה אלהים את־לב אדוני לבחר בדרך
הנכונה, לטוב לשנינו כל־הימים.”



“כאיש חכם תדבר, סנשו”, אמר הכהן, “עתה אין לנו
בלתי אם־למצא תחבולה, במה נחלץ את־אדוניך
מצרתו אשר הביא הפעם על־נפשו. בואה עמנו ביתה
המלון וסעדנו לבנו ואחר נועץ.”



וימאן סנשו לסור הביתה עמם, וישאל מאתם
להוציא אליו נזיד חם החוצה ושעורים
לרוסיננטי.ויבאו הביתה לבדם ויאכלו וישלחו
גם־לסנשו. אחרי האכל נועצו שני הרעים יחדו,
במה יפתו את־דון קישוט וישוב ממקום ענותו
אל־עירו ואל־ביתו. ויאמר הכהן אל החובש:



“זאת עצתי אשר תצלח בידנו, כי לפי־רוח דון
קישוט ושגעונו היא: אני אתחפש בבגדי עלמה
צעירה, ואתה תהי־לי לנושא כלים. וכסיתי את־פני
בצעיף וגם־אתה תשנה את־בגדיך לבלי הכר,
ונגלינו שנינו אל דון קישוט בין ההרים, והייתי
אני כבת־מלכים יתומה ועשוקת משפט, אשר באה
לשמע האביר הלמנשי להתחנן לפניו לצאת
לישועתה ולהצילה מן־החמס ומן־העשק אשר יחרש
עליה ענק בליעל אחד. והיה בלכת האביר אחרינו –
ומשכנוהו בערמה אל־עירו ואל־ביתו ושם נדע
מה־נעשה לו, לרפאותו משגעונו”.



ותיטב מאד העצה בעיני החובש, ויקומו הרעים
לעשותה.


פרק עשרים ושנים: בת המלך מיקומיקונה באה להתנפל לפני האביר


וישאל הכהן מאת בעלת הבית שמלות אשה, וצניף
נשים שאל לו, ותתן לו האשה את־כל־שאלתו
באפודו החדש אשר עבט בידה. והחובש שאל לו
גם־הוא את־זנב הפר, הוא הזנב אשר יתקע בו בעל
הבית את־משרקו, ומראהו חציו אדמדם וחציו לבן,
ויעש לו את־הזנב לזקן. ותתמה בעלת הבית
על־הדבר, ויספרו לה בדברים קצרים את
כל־תעתועי דון קישוט ושגעונו ואת כל־מחשבתם
עליו. ותאמר האשה: הלא זה דון קישוט האביר
המשגע אשר־לן בלילה ההוא בפנדקנו, הוא
ונושא כליו. ותספר להם גם־היא את כל־אשר עשה
דון קישוט בפנדק, את־דבר הצרי אשר רקח ואת
הקלע אשר קלע נושא כליו –כל אשר העלים סנשו
הגידה להם היא. ותעזרנה הנשים להלביש
את־הכהן את־השמלות, ויחבש לראשו מגבעת רחבת
שולים כדמות הסוכך ועמקה כדי בלע חצי פניו,
ויתכס בצעיף ויעט מעיל מלמעלה, ויעל וישב
על־הפרדה שבת אשה ויהי לו כדמות נערה
לכל־משפטיה. והחובש הצמיד את־הזנב ללחייו
כתבנית זקן ארך ויורד עד־המתנים ויעל וישב
על־פרדו גם־הוא. ויפנו ללכת ויבאו עד־סנשו,
ויהי בראותו את־תלבשתם המשנה ולא יכל
להתאפק משחוק. ויקם וירכב אחריהם, וילכו
שלשתם יחדו, הלוך ונסוע אל רכסי מורינא. וירא
הכהן כי־עוד הדרך רחוקה ויאמר: מה־בצע
בהתחפשי עתה? אעשה זאת בבואי אל־המקום.
ויחלף את־שמלותיו וילבש בגדיו כדרכו.



ביום השני באו עד־המקום אשר פזר שם סנשו
את־הענפים. וימצאו שם בין ההרים חבורה קטנה
ועליזה מן־התירים, שלשה גברים ועלמה אחת,
וילוו אל־החבורה וילכו יחדו.



ושני הרעים שלחו את־סנשו לפניהם לבקש
את־אדונו, ויעידו בו לאמר: “השמר־לך מהגיד
לאדוניך דבר מכל אשר ראית ושמעת, כי
רק־לטובתו וגם לטובתך אתה נערים, למען הוציא
את־אדוניך מן־המקום אשר נתקע שמה בשגעונו,
ויצא מהרה לעלילותיו הגדולות, ומצא הוא כרגע
את־כתר המלוכה, ואתה – את־השררה ואת־בת
הרוזנים אשר אליהן תערג… והיה כי־ישאלך דון
קישוט למכתב מדולציניה ואמרת: אין, כי לא־תדע
כתב הנערה, ואולם בפיך תגיד לו בשמה
כדברים האלה: כה אמרה גברתך דולציניה: מהרה
וצא מן־המקום אשר אתה עצור שם ובוא להראות לפני,
פן־תאחר והסתרתי את־פני ממך לעולמים.”



וישמר סנשו את־כל־הדברים האלה בלבו שמר
היטב לבלתי שכחם, ויברך את־שני הרעים על־עצתם
ועל מחשבתם הטובה אשר יעצו על־אדונו ועליו,
לבצע מהרה את־דבר המלוכה, וילך על פי ציוני
הענפים לבקש את־אדונו בין ההרים.



והרעים באו בינתים בדברים עם בני החבורה
הטילים ויספרו להם את־כל־מעשי האביר
ושגעונו, את העצרו בין ההרים וגם את־עצתם עליו,
להוציאו משם. וישמעו האנשים וישרקו ויניעו
ראש, כמעט לא האמינו לשמע אזן, ויואילו לראות
בעיניהם אחרית חזון הפלאים אשר מצאם בפתע
פתאם בין ההרים האלה. והנערה ההולכת אתם היתה
טובת מראה וטובת שכל, והיא מהירה וחרוצה מאד,
ותאמר אל־הכהן ואל־החובש:



“אמנם טובה התחבולה אשר חבלתם, אך אם־לא
שמעוני ואם־כשר הדבר בעיניכם אהיה־נא אני
במקום הכהן כנערה בת־מלך המבקשת ישועה,
והאיש הזה, בעל הזקן הצמוד, יהי־לי כנושא
כלים, ובאתי לבושת הדר לפני האביר והפלתי
את־תחנתי לפניו ודברתי אליו ככל אשר אדבר.
ובטוחה אני, כי את־הדבר הזה איטיבה אני לעשות
מאחד מכם, כי־על־כן נערה אני באמת ובגדי חמודות
ועדיים עמי במלתחתי אשר אשימם עלי, וגם הגה
הגיתי הרבה בספרי האבירים ואין כמוני יודעת
את־משפטיהם ומשפט הנערות העשוקות בהפילן
תחנה לפני אחד האבירים…”



וייטב דבר הנערה בעיני כל־ההולכים ויענו פה
אחד: כן תעשי כאשר דברת.



ותמהר דורותיאה הוא שם הנערה– ותוצא
ממלתחתה חליפת בגדים חדשים, ותשם עליה
שמלות שש יקרות ודקות מאד, ותעט מלמעלה סרבל
ירקרק נחמד לעינים, וחרוזי פנינים ואבנים יקרות
שמה עליה, ותיף הנערה בבגדי חמודותיה
ובעדייה, ותשא חן וחסד בעיני כל־הנצבים שם,
כי היה תארה עתה כתאר פני אחת הנסיכות. עוד הם
עושים כה וכה – וסנשו שב מחפש את־אדונו, וירא
את־הנערה בכל־הודה ובכל־יקרותיה ויפער פה,
ויהי כנדהם מתמהון. אחרי־כן התחזק וישאל
את־הכהן:



“מי היא זאת? ומה־לה פה?”



“הנערה היפה הזאת”, ענה הכהן את־סנשו, "היא היא
בת המלך האדיר מיקומיקון ויורשת כסאו, ותבא
הנה לשם אדוניך האביר, להפיל תחנה לפניו לצאת
לישועתה ולתת נקמה באחד הענקים הזידונים, אשר
הרע לה רעה גדולה: הלא ידעת כי־שמע אדוניך
וגבורותיו הולך בכל־המדינות…



“מציאה בעתה!” קרא סנשו בשמחה, “עתה יצא אדוני
והכה את־הענק הרע ההוא כהכות את־העכבר, ולקח
את־בת־המלך לאשה, וכל־מלכותה תפל בידו
לנחלה. אז יזכר אדוני לטוב גם את־משרתו הנאמן
ושמני לשר ולקצין וישועתי לא־תאחר עוד, האף־אין
זאת? ואולם – הוסיף סנשו וישאל את־הכהן – מה שם
בת־המלך הזאת?”



“שמה”, ענה הכהן, “מיקומיקונה, כשם מדינת
מלכותה. ואשר לאדוניך ולנשואיו עם־הנסיכה
הזאת – היה בטוח, סנשו, כי ככל אשר־בידי אעשה
להחיש את־הדבר. אבל הגד־נא לי: הראית את־אדוניך?
השלום לו?”



“אוי לעינים שככה ראוהו!” ענה סנשו בעצב, “מצאתי
את־אדוני והנה הוא הולך ערם חציו, רק כתנתו
האחת עליו, בשרו כחש מצום, פניו נהפכו לירקון
וכל־עוד נפשו בו. ויהי באמרי אליו את אשר־שם
אדוני הכהן בפי, ויענני, כי לא־ימוש מן־המקום
עד אם־עשה את־הגדולות, אשר תהפכנה את־לב
דולציניה לטובה עליו. כזאת וכזאת ראיתי ושמעתי
ואותה באתי להגיד לכם, ואתם דעו וראו מה־תעשו
לאדוני, כי ירא אני פן־ימשך הדבר עוד ימים – ולא
תהי לאדוני לדון קישוט כל־תרופה, ומי יודע
אם־יצלח עוד למלוכה עד־עולם.”



וינחמהו הכהן ויאמר: “עתה תראה את אשר נעשה.”



ותמהר דורותיאה ותשב על פרדת הכהן, והחובש
חזק את־זקנו ללחייו, ויכונו ללכת אל־מקום
האביר. ויצו הכהן את־סנשו לאמר: נחה את־האנשים
האלה והביאם אל־אדוניך. אפס השמר לך ושמר
את־פיך לבלתי יודע לאדוניך סוד החובש, כי
אם־יודע – והופרה כל־מחשבתנו הטובה עליך
ועל־אדוניך.



ואחרי־כן פנה אל־דורותיאה ויורנה בעצתו, למען
תדע להזהר בתפקידה ולא יכשילנה פיה.
ויקומו דורותיאה ונושא כליה החובש ללכת
וסנשו הולך עמם לנחותם הדרך, אך יתר האנשים
נשארו במקומם,יושבים ומחכים לאחרית דבר.



מקץ רבע שעה העמיקו הרוכבים לבוא אל־בין ההרים.
ותרא דורותיאה מרחוק כמראה איש עומד בין רכסי
הצורים והדוריהם. ויהי אך־נודע לה מפי סנשו כי
הוא האביר דון קישוט, ותדפק את־פרדתה ותריצה
לעמתו, והחובש הגלב בעל הזקן מדלג על־פרדו
אחריה. הם באו עד דון קישוט, ונושא הכלים קפץ
מעל פרדו ויחרד אל־גברתו לתמך בה להורידה.
ותמהר ותרד מעל הפרדה בקפיצה אחת קלה
ותתנפל לרגלי האביר. ויחזק בה להקימה
מן־הארץ, ותהי כממאנת ותאמר:



“אדוני האביר אמיץ הלב וגבור החיל! חי נפשך
אם־אקום מכרע על־ברכי עד אם־הטית אלי את־חסדך
ואת־רוחך הנדיבה ושמעת לתחנת אמתך הנערה,
אשר אין כמוה אמללה ועשוקה תחת השמש.
ממדינה רחוקה באתי הנה אל־אדוני לשמע
גבורותיך, ומידך החזקה אבקש ישועה ומחסה.”



“בי נשבעתי, גברתי”, אמר דון קישוט, “כי
לא־אענך דבר עד אם־קמת מעל הארץ.”



“ואני”, אמרה הנערה המתנפלת, “פה אשתטחה
לרגלי אדוני עד אם־ישא פני ושמע בקול תחנוני
ונתן לי את־שאלתי.”



“שאלתך תנתן־לך”, ענה האביר, “אם אך־אין בה
שמץ רעה לארץ מולדתי ומעל בנפש האהובה ההיא
אשר בידה המפתח ללבי ולפדות נפשי.”



עד־כה וכה – וסנשו נגש אל־אדונו וילחש באזנו:



“אדוני, אל־נא תמנע מעשות את־שאלתה, כי כמוה
כאין: אין לך בלתי אם־להרג את־אחד הענקים
הגדולים. והנערה המתחננת לך –הלא היא המלכה
מיקומיקונה, מושלת המדינה הגדולה מיקומיקון אשר
בארץ כוש.”



“ותהי מי”,אמר דון קישוט, “אני את־חובתי
ואת־תפקידי אמלא!” ואחר פנה אל־הנערה
ויאמר:“הנני נוטה לך, גברת עדינה ויפיפיה,
את־חסדי! קומי אפוא והודיעיני מה־שאלתך – ותנתן
לך.”



“שאלתי ובקשתי: ילך־נא אדוני כרגע אחרי אמתו
ואל־נא יצא לקראת כל־עלילה חדשה עד אם־נקמני
מאויבי, אשר עשקני ויקח את־ממלכתי ונחלת אבי
מידי.”



“הבטחתי ואקימה!” קרא האביר, "הנחמי אפוא,
גברת עדינה, כי קרובה ישועתך לבוא. אני אני
אדכא זרוע עושקיך והשיבותי לך בידי החזקה
ובעזרת אלהים את־ממלכת אבותיך ואת־כסאם. קומי
אפוא ונצא כרגע לדרכנו, כי “בעקב ההתרשלות
אוחזת הסכנה.”



ותחזק הנערה בידו לנשקה, ואולם האביר
בענות רוחו מנעה מעשות זאת, ויהי להפך כי־מהר
להקימה מן־הארץ וגם אצל לה בשפתיו נשיקת חנינה
ונדיבות. ויאץ בסנשו לחבש את־רוסיננטי ולהוריד
את־המדים ואת־הנשק מן־העץ אשר הם תלויים שם
לנס ולמופת כשלל גבורים. ויעש סנשו
את־כל־הדברים האלה ברגע אחד. ויהי כלבש האביר
את־מדיו – ותפעמהו רוח־גבורה ויקרא:



“עתה אצא לישע הגברת הזאת, ויהי אלהים
עם־זרועי!”



והחובש עודנו כורע על־ברכיו, חרד לזקנו
הצמוד, פן־ישל, ומתאפק בכל־כחו מצחוק. ויהי
בראותו כי־נאות האביר ללכת, ויקם מכרע ויתמך
ביד הנערה, והוא והאביר הושיבוה על־הפרדה. אז
יעלה האביר על־סוסו גם־הוא והחובש ישב על־פרדו,
ויצאו כלם לדרכם. רק סנשו לבדו הלך
מכל־החבורה ברגליו ויבא לפניו שנית זכר חמורו
הגנוב, ויאנח, ואולם רוחו לא־נפל עליו, כי־ראה
עין בעין את אשר הצליח אלהים את־דרך אדונו,
ועוד אחת מעט ולקח לו אדונו את־בת־המלך לאשה
וממלכת מיקומיקון תכון בידו, ושמהו שם דון
קישוט לשר ולקצין. אמנם יש עוד להתעצב על־דבר
קטן אחד: מדינת מיקומיקון הלא היא בארץ כוש
ויושביה העתידים להיות לו לעבדים כלם שחורי
בשר הם. ואולם גם־לחסרון הזה יש תקנה: העבר
יעביר אותם באניות אל־ארץ אחרת ומכרם שם בכסף
מלא עובר לסוחר. בינתים יצאו ההולכים מבין רכסי
ההרים, ויגלו במישור, ויראו אותם הכהן
והנשארים אתו מרחוק, ויסתרו בין השיחים
ויביטו אחריהם. ויאמר הכהן: אם־יעבר עלינו דון
קישוט ומצאנו פתאם – ונודעה לו כל־מזמתנו; הבה
נצאה־נא מן־המחבואים ונלכה לקראתו וראיתם מה
אעשה. ויצאו ויעמדו בצלע אחד הסלעים. ויהי
אך־הקריב דון קישוט לבוא, ויצא הכהן ויעמד
לעמתו, ויהי כמתבונן בפניו ומשתאה, מחריש
לדעת: הדון קישוט הוא זה אם־לא. ואחרי התמהמהו כה –
ויהי כאלו הכיר פתאם את אשר לפניו, וירץ
לקראת דון קישוט, פושט כנגדו זרועותיו לחבק
וקורא בשמחה רבה:



“האח! מי מלל, מי פלל, כי־יקרה לפני פה גאון
האבירות, כליל התפארת והכבוד, שמש ומגן
לאמללים, האביר מכל־האבירים, הלא הוא כבוד שם
תפארתו בן־עירי ומולדתי דון קישוט הלמנשי!”



ובאמרו כה –וילפת את־רגל דון קישוט השמאלית
ויחבקנה.



וישתומם מאד דון קישוט לדברי האיש ולמעשהו.
ויתבונן בו, לדעת מי הוא, ויהי כי הכירו – וירב
השתומם, כי לפתע היתה הפגישה, ויתחזק לרדת
מעל סוסו, למען שים כבוד לרעהו, ולא נתנו הכהן.
ויאמר לו דון קישוט:



“הניחה לי, אדוני הכהן, וארדה; האני ארכב על-
הסוס ואיש הכבוד אשר כמוך ילך ברגליו? לא
יעשה כן!”



ולא אבה הכהן שמע לו, ויהי כמתענו ויאמר:



“לא ולא, אדוני הדר האבירים! אתה תרכב, ולך נאה
לרכב, כי בצאתך על סוס רכובך– וחוללה ימינך
גבורות ותעצומות, ואולם אני עבדך הכהן מי אני
ומה אני? רב לי אם אחד מאנשיך יואיל לצמצם לי מקום
צר מאחוריו על־גב הפרד – ומצא לי כדי מושבי,
אם־אך לא אהי עליו למשא.”



“על־לבי לא־עלה הדבר הזה”, אמר דון קישוט, “ובטוח
אני, כי גברתנו בת־המלך בחבתה הרבה אלי
תצו את־נושא כליה לפנות לך מקומו על- הפרד והוא
ישב מאחוריך, אם אך־תוכל הבהמה עמד בשניכם.”



"לפי אמד דעתי, יכל תוכל! אמרה הנערה, “ויודעת
אני כי נושא כלי גם־הוא יהדר פני כהן ופנה
את־מקומו לרע אדוני גם בטרם יצוה.”



“אמת ונכון!” נענה החובש, וימהר וירד מעל פרדו.



והכהן לא סרב עוד וימהר ויעל על־הפרד. ויהי
בעלות אחריו החובש – ויתרומם הפרד ויבעט,
ויפל החובש ארצה, ובנפלו נתק הזקן ויתגולל
בעפר. וימהר החובש ויכס לחייו בכפיו,ויקרא:
“אוי, אוי, שני, שני! הפרד הפיל שתים משני
התחתונות!” והוא עשה כן בערמה, למען לא־יראה דון
קישוט בצלם פניו והכירו. כראות דון קישוט
את־הזקן מוטל על־הארץ בדד, בלי בעלים, ויקרא
בתמהון:



“חי אלהים, כי נעשה בזה לעינינו אות ומופת גדול!
הזקן הנה זה נעקר ודמות לו כדמות זקן גדוע
בידים.”



והכהן מהר לבוא לעזרת החובש וירם את הזקן
הזנב מעל הארץ, ויכף את־ראש החובש אל־לבו, ויהי
כמלחש עליו בשפתיו וממולל באצבעותיו הנה
והנה, באמרו:



“יודע אני לחש אחד, אשר כח בו להצמיד זקנים
תלושים אל מקומם הראשון.” ואף אמנם, אך־כלה
ללחש – והנה נצמד הזקן ויהי כבראשונה.
ויתפלא האביר הפלא ופלא, ויאמר אל־הכהן:



“בהמצא לנו שעה פנויה ולמדתני את־הלחש
הזה, כי, לדעתי אני, כח לו גם לרפא פצעים, כי
אין זקן תלוש בלי־פצע.”



אחר הדברים האלה קמו כל־בני החבורה וילכו
למסעם יחדו.



ויהי בהיותם בדרך ויאמר דון קישוט אל־הכהן:



“עתה יגד־נא לי כבוד כהנתך איזה הדרך באת
הלם? ומה־לך פה במקומות האלה?” “לא אכחד ממך,
אדוני, את־הרעה אשר מצאתני”, ענה הכהן הערום,
“הלך הלכנו אני ורענו, החובש ניקולס, לשיביליה
לקחת משם את־הכסף אשר נפל לי בירשה מאת קרובי
העשיר, ויהי בעברנו במקום הזה ויפלו עלינו
שודדים ויציגונו ריקם. והנפלא בכל־המעשה
הזה כי השודדים ההם הנם, לפי השמועה, מאסירי
המלך אשר עברו במקום הזה, ופרש אחד עז־נפש
מעוברי ארח קם על־פקידיהם ויגרשם ואת
כל־האסירים שלח לחפשי. אין זאת כי אם־משגע
הפרש ההוא או זד ונבל כמוהם, כי מי־זה יעז להרים
יד במשפטי המלך ופקידיו? ומי־זה אכזר ושלח
את־הזאב בעדרי־צאן?”



וסנשו שמע את כל־הדברים האלה ויען חלקו
אף־הוא:



“למה אכחד את־האמת מאדוני הכהן? האיש אשר עשה
את־הגבורה ההיא –אדוני הוא ולא אחר. ואני אמנם
העידותי בו מראש, כי אין שוה לשלחם חפשים,
כי־על־כן פושעים וחטאים הם, ככל־אחיהם הגולים
לעבודת פרך.”



“דם אויל!” צעק דון קישוט בחמה, “אל לאבירים הפלות
בין איש לאיש בעשותם את־חובת תפקידם, ואל להם
חקר ודרש, אם־במשפט ואם לא במשפט יתענה
המתענה. החיש ישע ופדות לאסירי עני וברזל
אשר־ימצא בדרך – זאת תורת האביר! ואם לא־טוב
הדבר בעיני מי שהוא – יהי כבוד אדוני הכהן מנח
במקומו – ואולם האיש ההוא מעיד בנפשו, כי לא־ידע
במשפטי האבירים בין ימינו לשמאלו.”



ותרא דורותיאה את־דון קישוט מתרגז ותסב בחכמה
את־השיחה אל ענין אחר וחמת דון קישוט שככה. עוד
הנערה מרבה שיחה – והנה איש אחד כמראה צועני
בא מנגד ורוכב על־חמור. ובטרם יקרב הרוכב
–ויכירהו סנשו, אותו ואת החמור, וישא קולו
וישאג:



“אי גנב בן־גנב! אי עוכר ביתי! השיבה לי כרגע
את־אוצרי! השיבה את־בבת עיני! את־נפשי השב לי!
ברח לך, בליעל, נוסה, נוסה, בן־נבלה ושפלה!”



והאיש הרוכב –הוא הגנב פסמונטי, אשר התחפש
לצועני – ראה כי רבים האנשים אשר עם־סנשו,
ויירא לנפשו, ויקפץ מעל החמור וינס כצבי.
ויחרד סנשו לקראת חמורו ויחבקהו וינשק־לו
ויאמר:



“השלום לך, מחמל נפשי, השלום לך, משוש חיי?
איפה היית ומה־מעשיך רע נעורי?” והחמור עמד
דומם ויתן את־צוארו לחבוק ואת־לסתותיו
לנשיקות. ויגשו כל־בני החבורה לברך את־בעל
השמחה בשוב אליו גנבתו. ויאמר אליו דון קישוט:



“ואף גם־זאת, אחרי הושב אליך גנבתך, אני לא אשיב
את־דברי, ושלשת העירים אשר אמרתי, לך יהיו.”



ויברך סנשו את־אדונו, ובני החבורה הלכו לדרכם
הלאה. ביום השני בערב באו אל־בית המלון, הוא
הפנדק אשר יצא משם הכהן והחובש לבקש
את־דון קישוט, ויעמדו בני החבורה בפנדק ההוא
וינוחו שם.


פרק עשרים ושלשה: האביר דון קישוט הרג את־הענק צורר בת המלך מיקומיקונה.


וירא הפנדקי כי־באו דון קישוט וסנשו, ויצא
לקראתם הוא ואשתו ובתו ושפחתו וישמחו
על־הבאים שמחה גדולה ויברכום לשלום. וישם לו
האביר הדר פנים ורום עינים, ובכל־זאת שעה
אל־ברכתם, ויצו להכין לו מטה, אשר תיטב הפעם
מבראשונה. ותאמר בעלת הבית: כאשר ייטב השכר
כן תיטב המטה. ויבטח האביר לשלם הפעם שכר
מלונו בכסף מלא. ויכינו לו את־המטה בעליה
ההיא אשר־לן שם בתחלה, ויעל שמח וישכב, כי
היה עיף מאד, כלו רצוץ בשר ורוח, וכל־עצמותיו
שאלו מנוחה.



וסנשו עלה אחריו גם־הוא, ויהי עם־אדוניו בעליה.
ויתר בני החבורה נשארו לשבת בבית מתחת
וירבו שיח בכל המוצאות אותם.



ויהי בהיות דון קישוט וסנשו בעליה לבדם,
וישב האביר על־מטתו ויקרא:



“סנשו, סנשו!”



“הנני!” ענה נושא הכלים.



"סנשו,ידידי ", אמר האביר בקול רך ויהי
כמתחנן, “עתה, באין איש עמנו, הלא תספר לי את
כל־אשר ראית בדולציניה. הגד־נא לי: מתי ראית
אותה? איפה? איככה? מה עשתה בעת ההיא? מה אמרת
לה? ומה ענתך? ומה היה מראה פניה בקראה
את־מכתבי? אנא, אל־נא תספר לי בלתי אם־את־האמת.
לא תוסיף ולא תגרע.”



“אדוני”, אמר סנשו ויהי כאשם, “מודה ומתודה
אני, כי את־המכתב לא־מסרתי לה כלל, יען וביען
לא־היה בידי כל־מכתב.”



“אמת דברת, סנשו, מקץ יומים אחרי לכתך מעמי
שמתי ידי בחיקי וראה־זה מצאתי שם את־ספר
הזכרון אשר־כתבתי בו את־האגרת. הדבר הזה
הדאיב את־רוחי מאד, כי לא ידעתי מה־תעשה בבואך
לדולציניה והאגרת אין עמך.”



“ידעתי את דברי האגרת על־פה”, אמר סנשו, “וכהן
הכפר העלה אותם מפי על־הגליון מלה במלה.”



“הטיבות לעשות”, אמר דון קישוט, “עתה הוסיפה
לספר: ובכן אתה באת אל מלכת היפי,
אל־דולציניה, ומה היו מעשיה בעת ההיא? אין זאת כי
אם־מצאתה יושבת על־כסאה וחורזת פנינים על חוטי
זהב?”



“לא, אדוני”, אמר סנשו, “היא היתה עוסקת במלאכה
אחרת: עומדת היתה בירכתי החצר וזורה שתי איפות
חטים.”



“חטים?” אמר דון קישוט, “אם־כן אולי ראית, כי
נהפכו גרגרי החטים לגרגרי מרגליות
ואבני־חן בידה?”



“חס ושלום! החטים היו חטים כמשפט: צהבות
המראה…”



“אין זאת כי אם־החטים האלה מזרע כפה, תעשינה
עוגות סלת לבנות כשלג. ואולם נחדל־נא מזה,
סנשו, וספר עוד: מה היה מכתבי בעיניה? האם
לא־ענדה אותו עטרה לראשה? האם־לא נפעמה מאד
בהעלותה את־שמי על־שפתיה?”



“זאת לא־זאת!” אמר סנשו,“עומדת היתה בתוך ענן אבק
ומוץ ושוחקת לי ולמכתבך. אני אומר לה: גברתי,
עליך יענה אדוני כל־היום, ערם ויחף ילך,
את־בשרו לא ירחץ, את־זקנו לא ישרק, אכל לא יבא
אל־פיו, על־הארץ הרטבה יישן, והוא בוכה ומקלל
את־יומו…”



“בזה לא־דברת נכונה, סנשו”, הפסיקו דון קישוט,
“את־יומי לא אקלל. להפך, נפשי בחיי תברך
את־אלהים, וכל־עוד רוחי בקרבי אודנו על־כל־החסד
הגדול אשר־עשה עמדי ויטע בתוכי את־האהבה
לבחירתי הנעלה, לדולציניה הטובוסית. ואולם
הוסיפה לספר, סנשו.”



“מה־יש לספר עוד?” אמר סנשו, “והיא שחק שחקה לי
ולדברי, באמרה: אך־אויל אדוניך, משגע ורודף
רוח. על כן לו שמעני, אדוני: אין טוב לך בלתי
אם־לחדל מן־הבחורה הסכלה והגסה הזאת, ובחרת
בבת־המלך היפיפיה והעדינה מיקומיקונה; אחז בה
ואל־תרפנה, כי בקחתך אותה לאשה ונפלה
ממלכה אדירה בידך והטיבות לנפשך, וגם
לעבדך הנאמן נושא כליך תהי הרוחה.”



“דם, נבל!” צעק דון קישוט, “אין לי חפץ בבת־המלך!
אני לדולציניה ודולציניה לי. כל־עוד רוח באפי
לא־אבגד בבחירת לבבי.”



ולא־יכל עוד סנשו למשל ברוחו ויצעק:



“בי נשבעתי, אם־לא כאשר יאמרו על־אדוני כן־הוא:
אך משגע אתה, משגע וחסר דעה! האמנם עודך
פוסח על־שתי הסעפים, אם לקחת את־בת־המלך
ואם־לא? האמר תאמר, כי נס כזה ישנה פעמים
ונמצאו לך בנות מלכים בראש כל־דרך? או אולי
תאמר, כי דולציניה המנולת יפה מבת־המלך
הזאת? לא ולא, אדוני! אין היא מגעת גם עד־קרסליה!
מהר אפוא, בשם השטן, מהר וקח את־בת־המלך
לאשה ואל־נא תדחה בידים את־הממלכה הבאה
בכפך מאליה. אינני שואל מעמך בלתי
אם־את־הדבר הקטן הזה: העשה אתה למלך ואותי
תשים לשר ולדכס –ואחרי־כן ישא הרוח את־כלכם!”



הנאצות האלה יצאו מפי סנשו וחמת דון קישוט
עלתה עד־להשחית. ויתרומם בחרון אפו מעל המטה,
ומבלי הוצא מפיו הגה הרים את־הכידון ויך
בכל־כחו את־המנאץ שתי מכות נאמנות, עד כי־נפל
המכה ארצה. אז רפתה מעליו רוח האביר, ויאמר:
“זאת לך, הנקלה והנבל, תחת החרפה אשר נשאת
היום על־היפה והזכה בנשים, על־דולציניה.
האמנם תאמר, זד בליעל, כי־אאריך לך את־אפי
עד־עולם? או אולי לא־תדע, אויל אדם, פוחז וריק, נוכל
ופושע, כי לולא כח דולציניה ורוחה שהיו
עם־ידי כי־עתה לא־יכלתי להמית גם פרעוש אחד?
אמר־נא לי, לץ בליעל ונחש ערום, מי הוא זה ואי־זה
הוא, אשר־כבש את־הממלכה ויהרג את־הענק ויעש
אותך לשר ולקצין – כי הן כל־הדברים האלה הם
בעיני כאלו עשויים כבר – מי, שואל אני, נתן לי
את־הכח ויאמץ זרועי לעשות את־כל־הגבורות
והנפלאות האלה? הלא רק דולציניה הטובוסית,
אשר בחרה בי להיות כלי לחפצה ולרוחה. רק דמות
תבניתה היא ההולכת לפני במלחמותי ומנצחת, היא
עזי ומעזי, היא אור חיי והיא נשמתי ורוח אפי.
הוי, בן־בלי־שם ובזוי עם! מה־רבה רעת לבבך,
אם־נאץ תנאץ את־היד אשר הרימה אותך מאשפות
ותושיבך עם־שרים וקציני עם! ראה הזהרתיך,
סנשו: אם־תשנה באולתך פעם אחת – ושפכתי
את־כל־המח מקדקדך…”



ואחרי דברי התוכחה האלה שקט דון קישוט מזעפו
ויתמתח.



וימהר סנשו ויקם מעל הארץ וישב בזוית העליה
בדד ודומם.



והכהן והחובש ויתר אנשי החבורה היו יושבים
בעת ההיא מסביב לשלחן בבית־המלון מתחת,
ויהיו מיטיבים את־לבם בארוחת הערב ונועצים
יחדו, מה־יעשו בבקר מחר לדון קישוט להוליכו
בדרך הלאה עד־שובו בשלום אל־ביתו, כי הנערה
ואנשיה אמרו להפרד מעליהם ולא־אבו עוד להלוות
אל־האביר במסעו. ויאמר הכהן לנערה ואנשיה:
“זאת עצתי,אתם תקומו והלכתם בשלום למסעכם,
ואמרנו לדון קישוט: “קדם קדמו בת־המלך
ואנשיה וילכו אל־ביתך ושם יחכו לך עד־בואך”
–והיה בשובו אל־ביתו וידעתי מה אעשה־לו”.



עוד המסבים נועצים ומשיחים יחדו – וסנשו נדחף
החדרה והוא קורא ומצעק בקול: “עושו, חושו, אדוני,
בואו מהרה ועזרו את־אדוני במלחמתו הנוראה עם
אויב בת־מלכנו מיקומיקונה, עם־הענק! חי אלהים, כי
מלחמה כבדה ואימה כזאת עוד לא־ראו עיני מעולם.
אדוני התז בחרבו את־ראש הענק כהתז ראש הלפת
מקלחו.”



“מה אתה מדבר, בן־אדם?” אמר הכהן בתמהון,
“היצאת מדעתך? הלא הענק רחוק מאתנו אלפים
פרסה!”



ואולם ברגע הזה נשמע מן־העליה קול המלה וקול
דון קישוט בקראו:



“עמד,גנב! עמד, בליעל ומוג לב! עתה לא תמלט עוד
מידי, גם־חרבך לא תושיעך!” ובקראו כה –
וינועו הכתלים מן־המכות אשר־הכה עליהם דון
קישוט בחרבו.



“למה תתמהמהו?” צעק סנשו, “בואו והפרידו בין
הנאבקים או קומו לעזרת אדוני, אף כי־אין חפץ לו
עוד בעזרתכם, כי אין ספק בעיני, שכבר נפל הענק
חלל וישב את־נפשו החוטאת לאלהים: אני בעצם עיני
ראיתי את־נחל הדם השוטף על־הארץ ואת־הגלגלת
הכרותה בנפלה, גלגלת גדולה מאד, כגדל הנאד
הנפוח…”



“תבלעני השאול,” קרא פתאם הפנדקי הנמצא שם,
“אם לא בתק דון קישוט, או דון השד, את אחד מנאדות
היין אשר עמדו מראשותיו, והיין השפוך הוא
הדם אשר־ראה האיש הנחמד הזה!”



ויחרד הפנדקי לבוא אל־העליה וכל־האנשים
נבהלו אחריו.



ויהי בבואם ויגלה לפניהם מחזה משנה וזר,
לא־ראתה עין כמוהו: ערם עד־חציו עמד אבירנו
בחדר בתוך, כתנת קצרה עד־הירכים על־בשרו
וכפה מזהמת בראשו; רגליו חשופות, והן דקות
ושעירות ומלכלכות; ידו השמאלית כרוכה בשמיכה,
מעין מגן, וימינו תאחז חרב שלופה, והוא עומד וחוצב
בחמת כח על־כל־סביביו, חצב ושאג בקול, כשאגת
הגבור בסערת הקרב. והנפלא מכל־אלה, כי־היו
עיני דון קישוט עתה עצומות ויהי כישן. אין זאת כי
אם־ראה בחלומו והנה כבר החל הקרב בינו ובין
הענק, אויב מיקומיקונה, ויצא בחרב לקראתו. ואולם
החרב פגעה, בלי־ראות, בבטן הנאדות המלאים
ויזובו מדקרים בכל־פנות העליה, ויזנק היין
מן־הבקיעים וישפך ארצה כמים, ויצף
את־כל־הקרקע. וירא בעל־הבית את העשוי ויזעם,
ויתנפל על־דון קישוט באגרופו ויכהו
בלי־חמלה, ולולא מהרו יתר האנשים הנצבים שם
להציל את־האביר מיד הפנדקי הזועם, כי־עתה
עשה בו כלה. ורוח התנומה לא־סרה בכל־זאת מדון
קישוט, ויבא החובש דלי מים קרים ויער על־ראשו
פתאם. אז יפקח האביר את־עיניו וייקץ, ויבט
סביביו ויהי כחולם, ולא ידע מה. וסנשו סבב כל־העת
ההיא בחדר הנה והנה ויחפש את־גלגלת הענק
הכרותה בכל הזויות –ולא מצא, ויצר לו מאד
ויקרא:



“אהה, אבדה הגלגלת ואיננה! אכן מראש ידעתי,
כי המקום הזה, מקום כשפים הוא. עודני זוכר
את־האגרופים ואת־המהלמות אשר השיגוני במקום
הזה בראשונה, ואני לא־ראיתי אז כל־תמונה ולא
ידעתי מיד מי באו לי אלה. עתה, אהה, נחטפה גם
הגלגלת, ואני הלא בעצם עיני ראיתיה מוטלת
כרותה על־הקרקע וכלה מקלחת דם כקלח מתוך
מזרק…”



“מה־דם ומה־מזרק?” צעק בעל־הבית, “הטרם תראה,
נבל ובן־בליעל, כי הדם דמי הוא, ייני ודם ענבי,
המגרים כמים מתוך הנאדות הכרותים והמבקעים
בחרב הרוצח הזה? אוי, מרצח, מי יתן ונכרתה
גם־נפשך מארץ החיים בחרב מלאך המות!”



“מה־לי ולכל־זאת?” אמר סנשו, “אחת אני יודע: אם
לא־אמצא את־הגלגלת והייתי האמלל באמללים!
המוג תמוג דכסותי כהמוג המלח בתוך המים.”



ובעל הבית ואשתו לא־חדלו מצעק ומהתמרמר
על־הנזק הרב אשר־הסב להם האביר, וישבעו
לבלי־הרפות ממנו הפעם עד אם־ישיב להם ככל־נזקם
ושלם את־דמי היין ודמי הנאדות, וגם את־דמי
המלון ישלם, אל יגרע דבר.



וירא דון קישוט את־דורותיאה – ויכרע על־ברכיו
ויאמר:



“גברת מהללה, רבת ההוד והתפארת, נצר מגזע
מלכים! דעי לך, כי מעתה בטוחה את מפחד רע:
כי־הנה אויבך הבליעל, הענק הרע הזה, נכרת
מן־הארץ ולא יוסיף עוד הרע לך. הקימותי אפוא היום
את־דברי ואביא לך, בעזרת אלהים ובכח דולציניה,
את־התשועה הגדולה אשר הבטחתיך. עתה נקי אני
מהבטחתי.”



“השמעתם!” קרא סנשו בשמחה, “הן לא שכור הייתי!
הלא כאשר ראו עיני כן הוא! ברוך אלהים! הדכסות
נכונה בידי עוד הפעם!”



ויצחקו כל־הנצבים לשגעון האביר ונושא כליו,
זולתי בעל המלון לבדו לא שחק, כי מרה נפשו
על־נזקו. וישיבו הכהן ומרעיו את־דון קישוט
אל־המטה וישכיבוהו בחזקה. ויהי כי־עיף מאד
ויעצם עיניו וירדם. ובעל הבית עודנו הולך
וצועק: ייני, ייני!



נאדותי, נאדותי! – וירב לחרף ולקלל את־מזלו
ואת־אורחיו המשגעים, ולא יכל להתנחם. ויהס
אותו הכהן ויאמר: עלי נזקיך, אדוני, שלם נשלם
לך ואל־תצעק.



וישובו כל־מרעי דון קישוט, וסנשו עמם, אל־חדר
האכל וישבו מסביב לשלחן. ותנחם דורותיאה
את־סנשו על־אבדת הגלגלת, לאמר:



“אם־יאמנו דבריך ואויבי הענק נפל חלל – והיה
ביום שובי אל־כסאי בשלום וממלכתי תכון
בידי, ועשיתי אותך כרגע לשר ולקצין,
והאפרכיה או הדכסות הטובה בממלכתי אתן
לנחלה בידך.”



ויתנחם סנשו, ואולם בעל הבית הנזק מאן
להתנחם, עד אם־קראו לו מרעי דון קישוט אליהם
ויעניקו לו מכספם כפלים כנזקו. אז נח האיש
מזעפו ולא־יסף עוד להתלונן. ויאכלו וישתו
האנשים וייטיבו לבם כל־הערב. אחרי־כן קמו
דורותיאה ואנשיה להפרד מעל־רעי דון קישוט
ויברכום לשלום ויפנו וילכו למסעם. הם הרחיקו
ללכת –ושני רעי דון קישוט קראו אליהם את־סנשו
ויגידו לו את כל־הדברים והאמת. וירא סנשו את
אשר־התהלכו אתו ואת־אדוניו בערמה, ויחר לו
מאד, ויצר לו עד־מות, כי נכזבה כל־תקותו פעם
אחת, ואולם שני הרעים הרבו עליו דברים ויפתוהו
בלשונם, עד אשר יכלו לו, ויאות להם להיות ידו
עמם, להשיב את־האביר אל־ביתו.



וישכבו בפנדק וילינו שם, ויעבר הלילה
ההוא בלי פגע.


פרק עשרים וארבעה: עוד מלחמה אחת גדולה אשר נלחם דון קישוט בדרך לביתו


הבקר אור – ודון קישוט קם משנתו והוא בריא ושלם
וכחו שב אליו. ויצא החדרה וישאל לבת־המלך
דורותיאה ולשלומה. ויענהו הכהן לאמר:



“השכם השכימה בת־המלך ותסע מזה היא
ואנשיה, לבוא אל־עיר אדוני ואל־ביתו, ושם תחכה
לך עד בואך, כי אמרה: אל־נא אשובה אל־ממלכתי עד
אם־ראיתי את־האביר הגדול איש־השם דון קישוט
בתוך ביתו ומולדתו.”



וישמע דון קישוט ויאמן, ויאץ ברעיו לצאת
כרגע לדרך, למען הועד מהרה אל־בת־המלך
ולהשיבה אל־ממלכתה ואל־כסאה. ודבר הכהן היה
עם־החובש להתודע בבקר ההוא אל דון קישוט.
ויחלף החובש את־תלבשתו הנכרית, ולא־שת עליו
את־הזקן הזנב, וישב לדמותו הראשונה. וכצאת דון
קישוט לחבש את־רוסיננטי, ויגלה אליו החובש,
ויהי כאיש אשר־מצא את־רעהו פתאם, ויקרא
בשמחה רבה:



"האתה זה אדוני וידידי האביר דון קישוט? ואני
ראות פניך במקום הזה לא פללתי! ועתה הגידה
נא לי: איפה היית? ומה־שלומך?



וישמח האביר על־רעהו גם־הוא, ויענהו דבר
על־כל־שאלותיו, ויגד לו גם את־דבר התשועה
הגדולה אשר־עשה לבת־המלך אמש, וכי הולך הוא
עתה אל־ביתו להועד אליה שמה. ויואל החובש
להלוות אליו, ויקומו כלם, האביר ורעיו ונושא
כליו, ויפרדו מאת בעל המלון ובני־ביתו בשלום
וירכבו על־בהמתם ויצאו לדרכם.



ביום השני לצאתם באו עד־מקום אחד בשדה
וינוחו שם. ויהי הם יושבים על־הארץ ומיטיבים לבם
בסעדה ובשיחת רעים ערבה – והנה כקול תרועת
חצוצרה עלה באזנם. וימהר דון קישוט לקום מעל
הארץ וישא עיניו אל־העבר הלז, אשר באה התרועה
משם, וירא והנה קהל אנשים, המון עם רב, יורדים
מראש ההר ופניהם אל־השדה. והאנשים עוטים לבנים
כלם, וראש להם חפוי, ואבקות בידיהם, ושוטים
ועקרבים להם, אשר־ידושו בהם את־בשרם, כמשפט
המתענים בימי אבל עם; כי קרא אלהים לחרב בשנה
ההיא, ואנשי הכפרים הקרובים קדשו צום ויקראו
עצרה, ויאספו מסביב ויצאו כלם יחד אל־מקום
קדוש להם בשדה, לזעק שם לאלהים ולהתפלל
על־הגשם, ונושאי הפסל והתוקעים בשופרות
והכמרים נושאי הרנה עוברים לפניהם. ויהי בראות
דון קישוט את־התהלוכה, ותצלח עליו הרוח כפעם
בפעם, וישכח כי כבר ראו עיניו כזאת וכזאת בימי
חייו, ויאמר: אין זאת כי אם־אנה הפעם אלהים לידי
מעשה רב ועלילה גדולה, אשר אראה בה את־כחי.
ותהי בעיניו עדת האנשים במעטה בגדיהם המשנה
כעדת מרעים, ופסל השיש – כבת מלך שבויה
בידיהם, וילבש קנאה וחמה, וירכב על־רוסיננטי,
וידא כנשר לקראת עדת המתפללים, להציל
את־השבויה מידם.



וירא סנשו ויבהל, וירדף אחרי אדונו רדף וצעק
בכל־כח: “שובה, אדוני, שובה! אל־נא תחטא בנפשך
לשלח יד בעדת אלהים וקדושיו! שובה־נא,שובה!”



ואולם דון קישוט היה כלא־שומע, וכקרבו
אל־התהלוכה עצר בסוסו ויקרא בקול צרוד ומאים:
“הוי הוי, מכסי פניהם למען הסתר רעתם! עמדו־נא
ושמעו את אשר אני דובר אליכם היום!”



ויעמדו נושאי הפסל ראשונה. ואחד מן־הכמרים
נושאי הרנה ראה את־פרצוף דון קישוט המשנה
ואת־רזון רוסיננטי ואת כל־מראיהם העלוב, ויבז
להם בלבו ויאמר: “אם־יהיו דבריך מעטים, אחינו –
אמר מהרה ולך, ואל־נא תעצר את־העם וכהניו
הקוראים לאלהים ומתגודדים עד שפך־דם, כי אין
לבם פונה עתה לדברים ארכים.”



“אך מלה אחת בפי”, אמר דון קישוט, “מהרו וקראו
דרור לבת־המלך היפיפיה הזאת השבויה בידיכם.
עצב פניה ודמעתה מעידים בה כי נגזל נגזלה
מארמון אביה בחזקת היד. ואני, אשר קראני אלהים
מבטן להיות למושיע ולגואל, לא־אתן לכם אף מדרך
כף רגל אחת מזה והלאה, עד אם־תשיבו לה
את־חפשתה.”



כשמע האנשים את־הדברים הזרים האלה וישחקו
שחוק גדול. ואולם השחוק הזה היה לזעם דון קישוט
כניצוץ לנערת, ותיקד חמת האביר כאש שלהבת,
ובלי דבר דבר, מהר וישלף חרבו מתערה
וישתער בחמה על נושאי הפסל. ויעזב אחד מהם
את־המשא בידי רעיו, ויקח את־הבד אשר ישא בו,
ויניפהו תנופה לעמת שולף החרב; ואולם ברגע הזה
פגעה החרב בבד ותשברהו לשנים. אז יוריד
האכר בכח גדול את־חצי הבד הנשאר בידו
על־כתף דון קישוט, ותהי המכה חזקה ונאמנה, עד
כי־נפל האביר מכחה ארצה, ויהי ברעה גדולה מאד.



וסנשו רץ ויבא עד־מקום המעשה, וירא את־מפלת
אדונו ויצעק אל־האיש המכה: “הו, פלוני, למה
תכה את־האביר העני והמכשף הזה, והוא לא־עשה
לאיש רעה מימיו.” ואולם לא צעקת סנשו השיבה
את־יד המכה, כי אם־בראותו את־האביר מוטל כמת –
ויירא מאד וישא רגליו וינס."



עד כה וכה – ורעי דון קישוט חרדו לבוא גם־הם
אל־מקום מפלת האביר. וייראו מאד אנשי התהלוכה,
ויתיצבו מחנה אחד מסביב לפסל, הם וכמריהם,
איש ושוטו ואיש לפידו בידו, ויהיו נכונים לעמד
על־נפשם. ואולם אך הקריבו רעי דון קישוט לבוא
–וכל־הפחד היה לאין, כי כמר אחד מבין הקהל
הכיר את־הכהן רע דון קישוט, ויספר־לו את־כל־דבר
המקרה. וסנשו ראה כי שוכב אדונו כמת –
ויחשבהו למכה חלל, ויפל על־גופת האביר
ויגעה כשור ויבך בכי תמרורים, ויקונן עליו
כדברים האלה:



"הוי, תפארת האבירים וכבודם! איכה נפלת חלל רגע
אחד תחת מקל חובלים! הוי, הדר למנשא ופאר הארץ
כלה! מי יקום עתה על פועלי און ומי יתעורר על
חמס ושד? הלא אתה האיש אשר חרדו ורגזו מפניו
כל עושי רשעה! הוי הוי, נדיב הנדיבים, חונן עבדו
ונותן לו בשכר עבודת שמנה ירחים אי גדול ורחב
ידים, אשר מימי הים כמזח יחגרוהו! הוי הוי, הגא
בענוים, הענו בגאים, אמיץ לב, ארך רוח, נעלב
ואיננו עולב, נאמן באהבה, טוב וישר, מחתת
רשעים, שונא כל־רע – סוף דבר. אביר נוסע, הוא השם
הכולל את כל־התהלות האלה גם־יחד!



מקול סנשו ותאניתו התעורר דון קישוט ויחי.
ויהיו הדברים הראשונים אשר התמלטו מפיו לאמר:



“צער פרידתך, דולציניה הנעימה מכל־נעם, קשה
שבעתים מכל־המכאובים האלה גם־יחד. שאני־נא,
סנשו ידידי, והושיבני באחת העגלות אשר תמצא
והולכתני בדרך הלאה, כי לשבת על־אכף
רוסיננטי אין כח בי, כי נשברה כל־כתפי
הימנית.”



“בכל־לבבי ונפשי אעשה את־הדבר הזה, אדוני”,
אמר סנשו, " וגם שוב נשוב אל־ביתנו בלוית רעיך
אלה, הדורשים שלומך וטובתך, ושם נשב ימים
עד־צאתנו לדרך שנית, ומי יודע אולי יברך אלהים
את־דרכנו החדשה והצליחה מן־הראשונה."



“דבריך טובים ונכונים”, אמר דון קישוט, “אם עין
המזל עלינו לרעה עתה, נשב־נא ונחכה עד־עברו
ועברה רעתו עמו.”



ורעי דון קישוט והכמר, אשר נודע לו דבר דון
קישוט מפי הכהן, הללו את־האביר על־החלטתו
הטובה ויחזקוהו בדברים. וישלחו את־סנשו אל
הכפר הקרוב ויבא משם עגלה רתומה לשני שורים,
וחיק העגלה עשוי מקלעת נצרים כתבנית הלול.
וישאו את־דון קישוט ויושיבוהו על אלמת עשב
בחיק העגלה, ויפרדו מאת הכמר, ותעבר
התהלוכה לדרכה כבראשונה, והעגלה הלכה
לדרכה, כאשר הורה לפניה הכהן.



מקץ ששה ימים הגיעה העגלה עד כפר מולדת
האביר. ותבא העגלה אל־הכפר ביום הראשון
בצהרים, עת עמד כל־אנשי הכפר ברחוב, כמשפט
העם בימי שבתון. ויהי כעבר העגלה ברחוב,
ויראו את־דון קישוט בתוך הלול ויכירוהו, ויהם
כל־הכפר עליו. ונער אחד רץ בכל־כחו ויבשר
את־הסוכנת ואת־הנערה קרובת דון קישוט לאמר: "
עתה־שב אדוניכם בעל הבית העירה וגם־הנה הוא
שוכב שטוח על־אלמת עשב בעגלת שורים ומראהו
רע מאד." ותצאנה שתי הנשים לקראתו, ויהי
בראותן את־אדוניהן ותבכינה בכי גדול, ורבים
מן־העומדים שם בכו גם־הם לקולן. ויביאו את־דון
קישוט בשערי חצרו.



ואשת סנשו שמעה כי־בא דון קישוט ונושא כליו –
ותרץ לקראת בעלה ומפרנסה. ואך־ראתה את־סנשו
ותהי שאלתה הראשונה לאמר: השלום לחמור?



ויען סנשו: “טוב שלומו משלום בעליו.”



ותאמר האשה: “יהי שם אלהים מברך, אשר לא־עזב
חסדו ואמתו מאת אמתו. ועתה אמר־נא לי, דודי
ורעי, מה הטוב אשר הבאת בידך מן־הדרך הזאת? מה
השמלות אשר הבאת לי? ואיפה הנעלים לילדיך?”



“מכל־הדברים האלה אין בידי מאומה, האשה! –
לעמת זה יש לי דברים טובים ויקרים שבעתים
מאלה.”



“ואיה איפה הם הדברים הטובים והיקרים? הוציאם נא,
בעלי, אלי ואראם, וישמח לבי גם־אני.”



“הראה אראם אותך בתוך ביתי, חדר בחדר. עתה רב
לך אם־תדעי, כי ברצות אלהים את־דרכנו ויצאנו
שנית למסענו – ושבתי אליך שר וקצין או דכס
גדול באחד האיים הגדולים והטובים אשר בארץ.”



“אמן, כה יתן אלהים!” אמרה האשה, “ואולם אמר־נא
לי, בעלי, האי הזה אשר אמרת מה הוא כי אדענו?
בערה אני ולא אבינה.”



“לא לחמורים הדבש! – הכל יודע לך בעתו, דבר
דבור על אפניו. ועתה חסמי פיך! רק אחת אמר לך:
אשרי האיש אשר לפני אבירים יתהלך!”



ובעוד סנשו ואשתו משיחים ככה – ורעי דון קישוט
ואנשי ביתו הורידו את־האביר מן־העגלה ויביאוהו
הביתה וישכיבוהו במטה. ויפקח האביר
את־עיניו ויבט בתמהון אל כל־הסובבים אותו
ולא־ידע איפה הוא. ויצו הכהן את־הסוכנת
ואת־הנערה לאמר: סעדנה את־אדוניכן על־מטתו
ושקדנה עליו, כי חולה הוא מאד. ושמרתן עליו יומם
ולילה, ואל תגרענה ממנו עין, פן־יברח מביתו
גם־בפעם השלישית ולא ישוב עוד. ויספר להן
את־כל־יגיעו אשר יגע עד־השיבו את־דון קישוט
בערמה הביתה. ותבכינה הנשים כשמען את
כל־התלאה אשר מצאה את־אדוניהן, ותקללנה
את־ספרי האבירים ואת כותביהם קללות נמרצות, כי
הם רק־הם סבו בצרת אדוניהן ובכל־הרעות אשר מצאו
אותו.



ויתר דברי ימי דון קישוט וכל־מעשה תקפו
וגבורתו וחכמת סנשו נושא כליו – הלא הם כתובים
בספר השני.


ספר שני

פרק ראשון: האביר דון קישוט וסנשו פנסא נושא כליו יוצאים למסעיהם בפעם השלישית


והכהן והחובש נשמרו מהראות את־פני רעם החולה,
את־פני דון קישוט, כל־ימי חלותו, כי יראו
פן־יזכר למראה פניהם את־הראשונות ויבלע לשלומו
בגללם. ואולם פקד פקדו בכל־עת את־הסוכנת
ואת־הנערה, היא קרובת דון קישוט, והזהירו אותן על
החולה ועל כלכלתו, והורו אותן, מה־תעשינה לו
להחלימו. מקץ ירח ימים הגידו הנשים לשני
הרעים, כי נראה להן שלום אדוניהן והנה־הוא הולך
וטוב וגם־בינתו הנה שבה אליו. וישמעו הרעים
ויברכו את־האלהים ויבקשו לראות את־הדבר
בעיניהם. ויהי היום ויבאו אל־דון קישוט החדרה,
וימצאוהו יושב על־המטה, והוא אפוד אפדה ירקה,
וכפה אדמה בראשו, פניו רזים מאד וגלדם צפד
עליהם, ומראהו כלו כאחד מחנוטי מצרים. וישמח
עליהם דון קישוט מאד, ויגד להם את־שלומו, ויענם
על כל־שאלותיהם נכחות ונמלצות. ויראו כי אמנם
שב אל־רעם טעמו ויהי כאחד האדם. ובכל־זאת אמר
הכהן לנסותו, ויסב את־השיחה אל־החדשות אשר
ידע ואשר בדא, ויגע לדבר גם בשמועה העוברת
אל־דבר עלות התרכים על־הארץ למלחמה, הם
ואניותיהם הרבות, מחנה כבד ועצום מאד. ויאנח
הכהן ויאמר:



“אכן עת צרה היא לארצנו ולעם אלהינו, וגם מלכנו
האדיר חרד הפעם ויבהל את־צבאותיו לשים משמר על
חופי הים”.



ויען דון קישוט:



“השכיל מלכנו עשה. המושל החכם עיניו בראשו,
וקדם את־פני הרעה בטרם תשיגהו פתאם. ואולם לו
הואיל מלכנו האדיר לשמע הפעם בקול עבד נאמן
כמוני היום, כי עתה מצאתי לפניו דרך נכונה
וקצרה מאד, אשר יבא בה כרגע אל־הנצחון השלם
ולא יחטיא”.



ויתמהו הכהן והחובש איש אל־רעהו ויאמרו
בלבם: אכן שבה הרוח הרעה לענות את־רענו האמלל.
ובכל־זאת אמרו לנסותו עוד. ויתמם החובש
וישאל:



“ומה היא העצה הזאת אשר אמרת? אולי היא כאחת
מאלה הבאות יום יום לפני המלכים להוגיעם לריק?”



“עצתי לא ריקה היא, אדוני הגלב!” ענה דון קישוט
ברוח זועפת, “לא ולא! כי אין כמוה טובה ומועילה.”



“חלילה וחלילה לי מהקל ראש בעצתך, אדוני האביר”,
מהר החובש להצטדק, “ואולם הלא ידעת, עד־כמה
ירבה העם להביא יום יום עצות לפני המלך, ורבן
ככלן נבערות הן ותפלות. כי־יש אשר־תהי העצה
נפלאת ורחוקה מהעשות, ויש אשר סכנתה לשלום
הממשלה קרובה מתקנתה.”



“ואולם אף לא־כאחת מאלה עצתי”, אמר דון קישוט, “כי
טובה ונכוחה היא עד־מאד, וגם קלה היא וקרובה
לעשותה מכל אשר־יעלה על־לב איש תחבולות מעולם.”



“אולי תשמיענו את־עצתך ונדענה”, אמר הכהן.



“חוכך אני לעשות את־הדבר הזה”, אמר דון קישוט,
“כי ירא אני, פן תגיע עצתי מחר אל־אזני אחד
משרי הממלכה, ומהר להביאה לפני המלך,
ועשקני את־יגיע רוחי ואת־גמולי מיד המלך – את
שניהם יום אחד.”



“אם־לי אתה חושש, אדוני האביר – אל־נא תחש”,
הבטיחו החובש, “כי חי אלהים, אם־אעשה את־הנבלה
הגדולה הזאת ואם־אגלה דבר וחצי דבר מכל אשר
תשמענה אזני מפיך היום הזה.”



“יודע אני את ישר לבבך, אדוני החובש”, אמר דון
קישוט, “ונאמן אתה לי כי לא תחל את־שבועתך;
ואולם אתה, אדוני הכהן, מה ערבתך אתה?”



“כהנתי!” אמר הכהן, “כהנתי היא אשר תשית עלי
לטמן סוד.”



“אם־כן”, אמר דון קישוט, “הנני והגדתי לכם
את־עצתי. האין טוב כי־יצוה המלך להעביר קול
בכל־מדינות מלכותו, והזעיקו אליו את־כל־האבירים
המשוטטים ברחבי השפניה, ובאו כלם מאשר הם
שם ונועדו ביום אחד אל עיר הבירה, והיה אם־גם
לא־יאספו שמה בלתי אם־כששה –האמנם לא־ימצא
בתוכם איש כח וגבורה, ולו גם אחד, אשר תמצא ידו
לכלות כרגע, הוא לבדו, את־כל־התרכים כאיש אחד
ולאבד כל־זכר להם? האם לא־היתה כזאת לעולמים, כי
יכריע אביר אחד בכחו הוא לבדו מחנה עצום ורב,
רבוא רבבות איש? האם לא־יעידו על־ככה כל־דברי
ימי האבירים וקורותיהם הכתובים באלפי ספרים?
אכן לא־עזב עוד אלהים את־עמו, ושלח לנו גם־הפעם
את־מלאכו, את־אחד האבירים, אשר לא יפל מאחד
הקדמונים לכח ולאמץ רוח. הנה זאת עצתי ואותה
הגדתי לכם, ואלהים הבוחן כליות ולב, הוא יראה
גם ללבבי – יותר לא־אגיד דבר”



“אהה!” קראה פתאם הנערה, היא קרובת דון קישוט,
ותספק כפים, “כה יתן לי אלהים וכה יוסיף, אם־אין
עם לבב אדוני לשוב ולהיות כאחד האבירים.”



ויען דון קישוט בשלות רוח:



“אביר הייתי ואביר אהיה עד־בוא יומי האחרון, ואין
דבר אשר יניאני מחפצי. יעלו־נא התרכים
על־ארצנו, יבקיעו אל כל־גבולותיה ויהי־נא מספר
צבאותיהם כהמה וכהמה אלף פעמים – אני אחור לא
אסוגה. ואלהים הוא הרואה ללבבי – יותר לא אגיד
דבר.”



עוד לא־כלה דון קישוט לדבר, והנה קול צוחה וקטטה
עולה מן־החצר. ותחרד הנערה אל־מקום הרעש. ושני
הרעים השקיפו בעד החלון ויראו והנה סנשו
והסוכנת נצים בפתח הבית: הוא חותר לבוא הביתה
והיא חוצצת בפניו ושופכת עליו חרפות עביטים
עביטים:



" מה־לך, הנבל, בבית הזה? צא צא, הבליעל, צא
צא, נרפה והולך בטל! אתה הוא אשר הסבות את־לב
אדוננו מביתו ומנחלתו ותוליכהו לשוטט
במדברות ובערבות ציה."



“סוכנת השטן!” השיבה סנשו גם הוא. “לא אני, כי
אדוניך – הוא המסית והוא המדיח! והוא הוא אשר
השיאני בחלקלקות וימשכני אחריו לשוטט
במדברות ובכל רוחות העולם, וגם הבטח הבטיח
לתת־לי איים בשכרי, אלה האיים אשר־כלו עיני
מיחל להם עד היום הזה.”



והנערה לא־ידעה איים מה הם, ותאמר בלבה: אין זה
כי אם־מאכל תאוה, ותתן על־סנשו בקולה ותאמר:



“מי־יתן ותחנק באייך אלה, זולל וסובא! המעט לו
כי ימלא בטנו מכל־מאכל –ועוד לו גם האיים!”



“לא למאכל נתנו האיים”, השיב סנשו, “כי אם למשל
ולשלט בהם, ומושלם – שכרו הרבה מאד.”



“ובכל־זאת”, צעקה הסוכנת, “לא תבא הביתה! לך לך
מזה, משפלת מלאה זבל, עביט של שפכים! לך שוב
ומשלת על־ביתך וחרשת את רצועת אדמתך
ואל־תבקש לך איים וציים.”



והחובש והכהן רואים את שלש הנפשות ואת־הקולות
ואת־העצומות – ושוחקים מטוב לב. ואולם דון קישוט
דאג בלבבו, פן־יוציא סנשו את־כל־רוחו ושלח
את־לשונו חפשי לספר דברים אשר לא־יוסיפו לו
כבוד, ויצא להביא מהרה את־סנשו הביתה. ויקומו
שני הרעים ויברכו את־דון קישוט לשלום ויצאו.



ויאמר הכהן אל־החובש:



“עתה תראה, אם לא־יתגנב רענו האמלל להמלט
באחד הימים מביתו ולצאת אל־מסעיו ואל־שוטו
בארץ בפעם השלישית.”



“אף שמץ ספק לא־יעלה על־לבי כי כן יהיה”, ענה
החובש. “הראית את־סנשו? אין זאת כי אם־בא נושא
הכלים אל־אדוניו האביר לחדש את־בריתו עמו,
ועתה הם מתיעצים על־צפונותיהם.”



“יבא עלי, אם־לא כאשר אמרת כן הוא!”



“תהיינה אפוא עינינו פקוחות על־כל־דרכיו ונראה
מה־יהיו חלומותיו החדשים. בטוח אני, כי שתי
הנשים תבאנה אלינו את כל־הדבר החדש אשר
תראינה באדוניהן ואשר תשמענה. ואלהים יאיר
את־עינינו ויורנו מה־נעשה לרענו להצילו
משגעונו.”



עוד הם מדברים ונועצים יחדו – והנה נקרה לפניהם
בדרך עלם אחד חכמוני, והוא מודע לכהן, ושמו
שמשון קרשקש. ויספר לו הכהן את כל־אשר ראה
היום בדון קישוט ואת דברי השגעון אשר שמע
מפיו ויאמר:



“כזאת וכזאת דבר האיש האמלל ההוא. ועתה דואג
אני לו מאד, פן־יקים את־דברו וברח גם־הפעם
מביתו, ומי־יודע אם לא־יאבד בשגעונו ואם־ישוב
עוד אחרי צאתו.”



והעלם החכמוני איש מזמות ומהיר עצה ועליז רוח
וחומד מהתלות. ויהי כשמעו את־דברי הכהן
ויאמר:



“ראה ראיתי את־דאגתכם לרעכם, ואמר, אנסה אליו
דבר, אולי אני אוכל לו. ועתה שובו אל־ביתכם
וראיתם מה אעשה לו.”



ויגד להם העלם את אשר בלבו לעשות לדון קישוט
להשיבו משגעונו. ותיטב עצתו בעיניהם; וישובו
שני הרעים לביתם והחכמוני הלך לדרכו.



ויהי מקץ ימים מספר ודון קישוט יושב בחדרו
על־הכסא. ויגד לדון קישוט לאמר: “הנה איש בא
ומבקש לראותך.” ויאמר דון קישוט: “יבא.”



והאיש הבא הוא הוא החכמוני הערום שמשון קרשקש.
ויהי אך הובא החדרה וירץ אל־הכסא, אל־פני מושב
דון קישוט, ויכרע לרגלי בעל הבית ויאמר:



“כבוד ועז לשם תפארתך, לאדוני האביר דון קישוט
איש למנשא! הבה־נא לי את־ידך, אדוני אביר
האבירים, ואגיענה אל־שפתי. כי חי אלהים וחי
כל־קדושיו עמו, אם־היה ואם־יש בכל־אבירי עולם
גדול ומהלל מאדוני.”



ויקימהו דון קישוט מעל הארץ וישאלהו לשמו
ולמעשהו ולבקשתו. ויען החכמוני: “שמי
שמשון קרשקש, ועבדך חכמוני וצעיר התלמידים;
ויהי כי שמעתי את־שמע גדול האבירים אשר אין
על־עפר משלו, ואמר: אלכה־נא ואראנו פנים
אל־פנים.”



ויעתר החכמוני על־דון קישוט תהלות ותשבחות
עד אין מספר, וגם גלה גלה את־אזנו כי הנה נמצא
כבר סופר מהיר וידוע שם אשר כתב את־כל־פרשת
גבורות דון קישוט על־ספר וישלחהו בכל־הארץ,
ואין עתה עיר ומדינה אשר לא־הגיע שמה שמע
האביר המהלל דון קישוט ואשר לא ישיחו שמה
בכל־עלילותיו.



ויהי דבר הספר כבשורה בעיני דון קישוט,
וישמח עליה מאד, כי הנה זכה זכה בחייו
אל־הדבר אשר לא רבים מגדולי האבירים יזכו לו
גם אחרי מותם. וישאל דון קישוט לדברי הספר
ולפרטיו. ולא־חשך ממנו העלם את־פיו ויספר לו
פרטים ופרטי פרטים, כיד הדמיון הטובה עליו.
ויגנב את־לבב דון קישוט בחלקת שפתיו ובתהלות
פיו, וילהט את־רוחו בדברים, ויעירהו לצאת עוד
הפעם אל־מסעיו ואל־עלילותיו הגדולות; כי ככל
אשר יתמהמה כן יגבר הרשע בארץ וכן תעצם
ממשלת הזדון, ואיש אין בלעדיו אשר ילחם לצדק
ולטוב כמוהו ואשר יביא כמוהו ישע לנדכאים
ומרפא לשבורי לב.



וירא החכמוני כי־בא לב דון קישוט בידו ותוסף
לשונו כח ויתעורר ויקרא:



“ועתה אל־נא יעצרך דבר עוד. קומה ואזר מתניך,
אביר החיל, ויצאת מחר לעלילותיך הגדולות ויהי
אלהים עמך. ואם אולי תקצר ידך מהפיק זממך, כי
חסרת דבר מכל אשר יקח האביר לדרך – הגידה
נא לי, וכל־אשר תמצא ידי לעשות אעשה, כי אם־גם
לנושא כליך תשימני, והיה לי הדבר הזה לכבוד
ולששון לב מאין כמוהו.”



עודנו מדבר וסנשו בא אל־אדוניו לדבר עמו,
כמשפטו, על־המשכרת אשר יקב לו הפעם
ביציאתם השלישית, וישמע את־דברי האיש
האחרונים. ויאמר לו דון קישוט: “השמעת, סנשו?
הלא אמרתי לך כי המצא ימצאון לי נושאי כלים
די והותר גם־בלעדיך. הראית מי האיש אשר יבקש
מעמי על ככה? הלא זה החכמוני שמשון קרשקש
העומד לפניך, הוא הצעיר והחרוץ, העז והמהיר, ארך
הרוח ורב הסבל, סוף דבר, נושא כלים לכל־משפטיו,
הוא הוא ולא אחר אשר יבקש מעמי על־ככה. ועתה
אולי מאן אתה ללכת אחרי, ואולי מעט שכרך
בעיניך – הלא כזאת שמעתי לא־אחת מפיך – הגידה
נא לי, ואדע אם להימין ואם להשמאיל.”



ותמלאנה עיני סנשו דמעות ויאמר:



“לא ולא, אדוני. סנשו לא יעזבך ולא יטשך. עמך
אהיה ואל־אשר תלך אלך. לא אשאל ולא אדרש ולא
אפתח פה, ואל־יאמרו על־סנשו מחר: “לקח העבד
את־השכר – וברית אדוניו לא זכר”. לא היה עבדך
מעודו שוכח טובה. וגם מראש, בבאי אליך בדברי
חשבונות ובדברי אליך על־שכרי לא עשיתי זאת כי
אם־על־פי אשתי. כי מאתה היתה שומה עלי לבלי
המעט בשכרי. ואדוני הלא ידע מה רב זדון לב הנשים
ומרין. ואולם עתה אחרי שמעי את־דברי אדוני
הטובים אלי, זכרתי, כי אני אני הגבר, ואל־לגבר
תת למשל־בו נשים! יעשה־נא אדוני רק את־הדבר
האחד הזה: יערך־נא את־צואתו על־ספר כחק
וכמשפט, וכתב אותה בכתב נקי וברור, אשר לא
יסלף ולא יזיף, וצוה בה את כל־אשר דבר לתת־לי
למשכרתי, ואחרי כן נצא מהרה לדרכנו בשלום,
ולא יהי עוד התמהמהנו פה לפוקה ולמכשול לב לאדון
החכמוני הזה אשר דחפו לבו לבא היום הנה
ולהאיץ באדוני לצאת למסעיו בפעם השלישית.”



כשמע דון קישוט את־דברי עבדו הנאמן, ויקם
מעל כסאו ויחבקהו, ויחדש עמו את־הברית.



והחכמוני ראה את־האנשים ואת־שיחם, ויצחק
בלבבו, כי הנה עוד הוסיפו אל־השמועה אשר שמע
עליהם. וישב ויאץ בם למהר לבצע את־מחשבתם
הטובה, והכינו את אשר יכינו, ויצאו מהרה לדרך.
וישמע את־דברי דון קישוט לאמר: לא אוכל לצאת מפה
עד אם־מצאתי לי קובע כקובעי הראשון. וילך
החכמוני ויחפש בין הגרוטות בבית אחד משכניו
אשר ידע, וימצא שם קובע ברזל, קובע ישן נושן
ואכול חלדה, ויביאהו מנחה לדון קישוט. ויקבל
האביר מידו את־הקובע ויאמר:



“עתה אינני חסר דבר; בעוד שלשה ימים אני יוצא
לדרך.”



ושתי הנשים, הסוכנת והנערה, שמעו את אשר חרץ
אדוניהן בעצת החכמוני, ותקללנה את־המסית
קללות נמרצות, ותמרטנה שער ראשן, ותבכינה
לאדוניהן ההולך בכי תמרורים כהמר על־המת.



ואולם דון קישוט לא שעה אל־בכי הנשים ואל
יללתן, ויצר בידו את־כל־הכסף הנמצא עמו
בבית, וגם צידה הכין לו, ויתן את־הכל ביד סנשו
לשאת עמו בדרך.



ביום השלישי בהיות הלילה יצאו שניהם
מן־הכפר, האביר ונושא כליו; דון קישוט רוכב
על־סוסו הטוב, על רוסיננטי, וסנשו יושב על עמיתו
מנער, על החמור, והחכמוני הלך עמם לשלחם,
וילום כחצי פרסה מחוץ לכפר. ויחבק שמשון
את־האביר ויברכהו, ויבקש מאתו להודיעהו את
כל־המוצאות אותו בדרך כמשפט הרע לעמיתו,
וישב אל־ביתו ואל־מקומו.



והאביר ונושא כליו שמו פניהם אל־הדרך העולה
טובוסו.


פרק שני: את אשר באו האביר ונושא כליו בשלום ובלי פגע רע לטובוסו ואת אשר מצא שמה


ויהי אך נגעו רגלי בהמת שני רוכבינו בעפר
הדרך והנה צהל רוסיננטי פתאם צהלת אבירים,
וגם חמור סנשו נהק אחריו נהקה גדולה ואדירה,
וישמח דון קישוט מאד, כי צהלת סוסו היתה בעיניו
לאות ולמופת, כי אכן ברך אלהים את־צאתו וגם הצלח
יצליח את־דרכו אשר הוא הולך בה; ואולם סנשו
שמח משנה שמחה, כי נהקת חמורו גברה על צהלת
הסוס ותבלענה. ויאמינו שניהם לקול האות,
ויוסף לבבם אמץ וילכו בדרך שמחים וטובי לב,
שניהם מתנהלים לאטם, הולכים יחדו ומחשים.



ויפתח דון קישוט את־פיו ראשונה ויאמר:



“סנשו אחי, אם נתנהל ככה לאטנו כל־הדרך, ירא
אני, פן־ישיגנו מחר הלילה בטרם אגיע אל מחוז
חפצי ותשוקתי, אל־המקום אשר עיני ולבי נשואים
עתה שמה, אל־טובוסו. כי חי אלהים, אם־ארים יד
ורגל ואם אפליא לעשות קטנה או גדולה עד אם־באתי
וראיתי את־אור פני בחירת לבבי, את־היפה בנשים,
את־דולציניה, ולקחתי מאתה את־ברכתה ואת נדבת
פיה.”



ויאמר סנשו:



“גם־לבי כלב אדוני בדבר הזה. ואולם מי יודע
אם־חפץ אדוני יצלח בידו ואם־יזכה להראות את־פני
הגבירה, את־פני דולציניה, ולשאת מאתה ברכה,
אם־לא כי תזרקנה אליך מעבר לגדר החצר, היא הגדר
אשר ראיתי את־דולציניה עומדת אחריה בפעם
האחרונה, בהביאי אליה את־אגרת אדוני ואת
השמועה על־דבר תעלולי אדוני ומעשי שגעונו
בנקרת סיירא מורינא.”



ויתמה דון קישוט ויאמר:



“האמנם על־יד גדר אבנים מצאת את־כלילת היפי
והתהלה, את־דולציניה? אין זאת כי אם־ארמון
תפארתה ראו עיניך, אותו ואת־יציעיו ואת־אתיקיו
ואת כפות שעריו, ועוד כאלה וכאלה, ככל –
הדברים אשר לארמנות מלכים מעולם – והוא הוא אשר
נראה לך כגדר אבנים.”



“אולי כדבריך כן הוא”, אמר סנשו, “ואולם אם־לא
הטעוני עיני, אין זאת כי אם־גדר אבנים ראיתי שם.”



“ובכל־זאת הלך נלך שמה”, אמר דון קישוט,“לו אך
יראני אלהים אותה, ויהי דרך הגדר, או בעד
האשנב, או בעד השבכה, או בעד אחד מחרכי החיץ
אשר לגנה; כי הנה אם־גם קרן הוד אחת מזהר
יפיה תאצל עלי – ובא האור אל־נפשי ואל־לבבי
ומלאתי רוח דעת ורוח גבורה וחכמתי ועצמתי
מכל האדם אשר על־פני האדמה.”



“אמן, כה יעשה אלהים”, אמר סנשו בלב ולב, ויוסף
ללכת בלי חמדה אחרי אדונו; כי הנה ככל אשר
הקריבו לבא אל־טובוסו וככל אשר עלץ על־זאת לב דון
קישוט בקרבו, כן גדלה מבוכת סנשו וצרת נפשו,
מבלי דעת מה־יעשה או מה־ישיב לאדוניו בבאם
שמה ונגלה כחשו לדון קישוט, ונודע פתאם כי
מעולם לא־דרכה כף־רגלו על־אדמת טובוסו, ומעולם לא
ראה את־דולציניה כאשר לא־ראוה מעולם גם־עיני דון
קישוט.



בלילה השני, כחצות הלילה, באו שניהם בשלום
אל־טובוסו. בכל־הכפר היתה דממה גדולה, כי ישנו
כל־אנשי המקום את־שנתם. הירח האיר מעט את
הלילה, ויהי מעט האור כעשן לעיני סנשו, כי טוב
לו עתה ממנו החשך, אשר יהי לו לכסות עינים על
שקריו ועל סכלותו. מן־הדממה, מכל־העברים, עלו
ויבאו קולות מקולות שונים: נבחת כלבים, נהקת
חמורים, נחרת חזירים, יללת חתולים; וכל־הקולות
האלה חזקו בדומית הלילה שבעתים, ויהי בהם
להרגיז לב ולזעזע אזן. לב אבירנו נפל עליו מאד
בשמעו את־הקולות, כי היו לו כאות מבשר רע,
ובכל־זאת התחזק ויאמר: “סנשו בני, הוליכני־נא
אל־ארמון דולציניה, אולי נמצאנה בעודנה ערה.”



“אל אי־זה ארמון אוליכך, אדוני?” התעורר סנשו
וישאל, “חי אלהים, אם לא־מצאתי את־הדר זיו הגברת
יושבת בתוך אהל קטן ודל.”



“אין זאת”, אמר דון קישוט, “כי אם־ירדה אז מארמונה
אל־אחד מתאיו הקטנים אשר באגף להשתעשע שם
עם־נערותיה הראויות לה, כמשפט בנות המלכים,
וככה ראית אותה ביום ההוא.”



“ויהי כדבריך”, השיב סנשו, “ואולם הנכון הדבר
לבא עתה בעצם לילה לדפק על־דלתות הארמון
הסגורות ולהחריד את־כל־הישנים ממשכבותיהם?
האם לא־נהיה לבוז בעשותנו כדבר הזה?”



“הבה נלכה ונמצאה בתחלה את־הארמון”, הקשה דון
קישוט ערף, “ואחר נדע מה־נעשה. הביטה נא
וראה,סנשו, הנה דמות נשקפת אלינו מנגד, כדמות
בנין גדול ורם. האין זה ארמון דולציניה?”



“ילך־נא אדוני עמי עד־המקום ההוא ונראה”, אמר
סנשו, “אולי ארמון הוא; ואולם אני אף אם־בעיני
אראנו ובידי אמששנו, חי נפשי, אם –אאמינה.”



וירכבו שניהם, דון קישוט וסנשו, על בהמתם,
ויגשו עד־מקום הבנין – והנה הוא מגדל בית
התפלה אשר לכפר. ויתעצב דון קישוט ויאמר:



“סנשו, אין זה כי אם־בית תפלה!”



“ראיתי גם ראיתי,אדוני”, ענה סנשו,“ומי יתן ולא
נמצא לנו פה גם־קבר, כי המקום מקום בית הקברות
לאנשי הכפר, ולא טוב, אדוני, לשוטט בין הקברים
בלילה. אכן אני הלא כבר הגדתי, כמדמה,לאדוני,
כי בית מגורי הגברת דולציניה עומד באחד
המבואות הקטנים אשר בקצה הכפר.”



“אך אל־בור שחת תרד, אויל אדם!” התקצף דון קישוט,
“הראית מימיך ואם־שמעת כי יבנו היכלי תפארת
במבואות נדחים?”



“אמנם לא ראיתי ולא שמעתי כזאת מעולם”, השיב
סנשו ברוח שוקטת, “ואולם הלא ידעת, אדוני, את
אשר־יאמר משל הקדמוני: “נהר נהר ומהלכו, מדינה
ומדינה ומנהגיה”, אולי בטובוסו העיר נוהגים
להקים היכלות ולבנות ארמונות במבואותיה הקטנים
אשר בירכתיה. לו שמעני אדוני, אלכה לבדי
ואחפשה במבואות האפלים והעקלקלים אשר
לפנינו, אולי יקרה שם אלהים לפני את־הארמון
ההוא, אותו, או, טוב מזה, את־עי מפלתו ואת־תל
אבניו, תחת כל־התלאה הרבה אשר השביעני
הארמון הזה הלילה!”



"סנשו, אל־תתן את־פיך לחטיא את־בשרך! "גער בו
דון קישוט, “אל־נא תעז פניך ואל־נא תקל ראש
בכל־דבר אשר לגברת לבבי, לדולציניה. כי למה
תופר בגלל זה ברית שלומנו.”



“בכל־כחי אשמר את־פי ולשוני”, אמר סנשו, “ואולם
איככה אוכל ומשלתי ברוחי, ואדוני ישלחני למצא
בעצם לילה את־הבית אשר לא ראיתיו בחיי בלתי
אם־פעם אחת. הן אדוני ראה את־הבית רבבות מונים ולא
יכיר מקומו, ואיך אמצאנו אנכי?”



“סנשו, למה תרעימני? הלא מאה פעמים ואחת הגדתי
לך במו־פי, כי מעולם לא־ראיתי את־פני היפה
בנשים, את־דולציניה, ומעודי לא־דרכתי על־סף
ביתה, ואני אהב אהבתיה מרחוק על־הוד יפיה
ועל־תפארת נפשה אשר נודעו לי רק על־פי
השמועה!”



“כזאת אשמע מפיך אך הפעם”, אמר סנשו, “אגידה
נא אפוא היום גם־אני דברי אמת: כמוך, אדוני,
גם־אני לא ראיתי מעולם את־דולציניה וגם־רגלי
לא־עמדו מעודי בשערי חצרה.”



“לא יתכן הדבר!” צעק דון קישוט, “הלא אתה בפיך
הגדת לי, כי מצאתה בחצר בזרותה את־החטים
וגם־הבא הבאת אלי מענה פיה על־האגרת אשר
שלחתי אליה בידך.”



“אל־נא יאמן אדוני לכל־דבר!” אמר סנשו, “ידע תדע
כי ראיתי את־דולציניה וגם־הבאתי לך את־מענה פיה
על־פי השמועה בלבד. אם־אוכל להכות באגרופי
על־פני רקיע השמים – כן יכלתי לראות פניה
ולשמע דברים מפיה.”



“סנשו, סנשו!” אמר דון קישוט במרירות, “עת לשחק
ולהתל ועת לדבר באמת ובתמים. אם־אני לא־זכיתי
עוד לראות את־פני מושלת לבבי – אל־לך בגלל זה
להשיב את־דבריך הראשונים הנכונים והנאמנים
מאד.”



עוד הם מדברים, והנה עלם אחד עובר עליהם, וצמד
פרדים מושכים במחרשה אחריו. ויאמרו: אין זה כי
אם־אכר הוא מבני הכפר אשר־השכים לעבודתו
בשדה. ויפן אליו דון קישוט ויאמר:



“יברכך אלהים, איש טוב, הגידה נא לי אולי יודע
אתה אי בזה הארמון אשר ליפה בנשים, לדולציניה
בת־טובוסו.”



“אדוני”, ענה העלם, “גר אנכי במקום הזה, פועל
שכיר לאחד האכרים, וזה ימים מספר שבתי פה,
ואני טרם אדע את־מוצאי הכפר הזה ואת־מבואיו. הנה
פה בבית אשר ממולנו יגור כהן הכפר, והוא יגיד
לך את מקום הארמון. אף כי־תמה אני, אם־תמצאנה
בכפר הזה נסיכות ובנות מלכים. אמנם יש ויש פה
הרבה בנות חיל, ולכל־אחת מהן המשפט והצדקה
להחשב כנסיכה או כבת מלכים בעיניה ובקרב
ביתה.”



והעלם לקח את־צמדו ומחרשתו וילך לדרכו.
וירא סנשו את־מבוכת אדוניו ויאמר:



“אדוני, הלא תראה כי קרוב הבקר, ועתה למה
ימצאנו השמש ברחוב העיר? הלא טוב טוב לנו כי
נלך עתה מזה, ושבנו אל־מחוץ לעיר, והיה אתה
תחבא שם תחת אחד השיחים, ואני – אך יאור הבקר
ומהרתי לשוב הנה ולא אשאיר בכל־העיר פנה
וזוית אשר לא אחפשנה ולא אמששנה עד־אמצא
את־הבית או את־הארמון אשר לגברת אדוני. והיה
במצאי אותו והגדתי לגברת את־דבר בואך הנה
ואת מחבואך, ואשר תשים הגברת בפי אותו אביא
לאדוני. וככה יראה אדוני את־פני גברתו בסתר
ולכבודה ולשמה הטוב לא יבלע.”



“בחכמה ובתבונה רבה דברת הפעם, סנשו”, קרא
דון קישוט, “עצתך טובה מאד מאד. קומה ונלכה בני
ובקשת לי מחבוא נאמן. אחרי־כן תשוב ומצאת לי
את־גברתי, וראית אותה בעיניך ודברת אתה פה
אל־פה, כי עמה מקור ברכה ונדיבות ולחסדי רוחה
העצומים עיני נשואות.”



וסנשו אץ מאד להוציא את־אדוניו מן־העיר בטרם
תזרח עליו השמש, כי ירא פן־יגלו לעיני השמש
כל־השקרים וכל־הכזבים אשר סבב בהם את־אדוניו
בבקעת מורינא על־אדות דולציניה. וירא כי־נשמעה
עצתו וישמח, ויאץ באדוניו לעשותה. ויצאו
שניהם אל מחוץ לעיר, הרחק ממנה כשני מילים,
וימצאו שם חרשה קטנה, ויסתתר דון קישוט
בחרשה, וסנשו מהר לשוב אל־העיר בדבר אדוניו.


פרק שלישי: כמעט זכה דון קישוט לראות זיו פני דולציניה, לולא המכשפים ימח שמם


ויהי אך־יצא יצא סנשו ממעבה החרשה, כמעט
נעלם אדוניו מעיניו, וירד מעל חמורו וישען תחת
אחד העצים, ויפתח את־פיו וידבר עם־לבבו את
הדברים האלה:



“הגידה נא לי, אחי סנשו, אנה פני רום מעלתך
מועדות עתה? אולי יצאת לבקש את־אחת האתונות
אשר־אבדה לך? – לא ולא! כל־אתון וכל־עיר לא אבדו
לי. ואל־נא אפתח פה לשטן. – ומה אפוא אתה מבקש?
– ציר שלוח אני, הולך במלאכות אדוני האביר
המהלל דון קישוט איש למנשא אל־טובוסו העיר
לבקש שם את־הנסיכה או את־בת המלך,
את־דולציניה, היושבת שם, לדברי אדוני, ספונה
בהיכל תפארתה, ואורה שבעתים כאור החמה,
והירח ושנים עשר המזלות משתחוים לה. –
הראית ואם־ידעת אותה מימיך? – גם־אני
וגם־אדוני לא ראוה מעולם. – האין לבבך אומר לך, כי
אנשי טובוסו אך כדת וכמשפט יעשו, אם־אחרי
הודע להם מזמתך, כי הולך אתה להסיר את־לב
בנותיהם מאחריהם, ונקהלו עליך במקלותיהם
ושברו את־כל־עצמותיך עד־בלי השאיר בך מתם? –
אכן להם הצדקה ולהם המשפט לעשות ככה, אם־לא
כי־ישיבו אל־לבם, כי רק ציר אמונים אנכי, וכבר
אמרו קדמונים: “אין שליח לדבר עברה”, ועוד אמרו:
“אין אדם חוטא ולא לו”. – בדבר הזה אל־תבטח,
סנשו! כי־על־כן אנשי טובוסו אנשים קשים המה,
ודברי לצון ומהתלות שנאה נפשם. לא ולא! לא אלך
לבקש חתול בן־שלש רגלים. לטוב לאחרים ולנחת
רוח להם. אך השטן השיאני לשים את־רגלי במוקש
הזה!”



ואחרי התעשתו רגע שב ויאמר:



“אכן יש עצה ויש תחבולה! הן כל־האותות אשר
ראיתי באדוני מיום התהלכי לפניו ועד היום, הלא
יעידו כלם כמאה עדים כשרים ונאמנים, כי
אך־משגע האיש, ומשפטו להאסר בחבלים.
ואם־נאמנו דברי המשל האומר: “לא לחנם הלך
זרזיר אצל עורב, אלא מפני שהוא מינו”, ואם־צדקו
גם־דברי המשל השני: " כל־עוף למינו ישכן
ובן־אדם לדומה לו” – כי־עתה גם־אני לא־טוב אנכי
מאדוני בדבר הזה ומקומי גם־אני בבית
המשגעים. ואחרי אשר אדוני לא־יראה בשגעונו
בלתי אם־זרות ותהפוכות: את־השחור ישים ללבן
והלבן יהי בעיניו כשחור; את־בתי הטחנה יראה
כענקים ואת־עדרי הכבשים כמחנות צבא, על־כן לא
יכבד אפוא ממני להוליך את־אדוני שולל גם־הפעם
ולתת בעיניו את־בת הכפר הראשונה אשר־אמצא
בדרך כדולציניה הגברת. והיה אם־לא יאמין לי
–ונשבעתי; ואם־השבע ישבע גם־הוא –
ונשבעתי אני שבעתים; ואם בכל־זאת לא ישוב
מדעתו והחזיק בה בכל־כחו – והחזקתי אני
בדעתי בכל־חמת כחי וכח כחי. ויהי מה, בטוח
אנכי, כי־אני בקשי ערפי יכל אוכל לו וכאשר אמר
כן יקום. ומי יודע אם לא־יאמר אדוני בשגעונו
גם־הפעם, כי יד מכשף בליעל, צר ואויב לו, היתה
בגברתו בדולציניה לשנות את־פניה ולהפך
את־הוד יפיה."



העצה הזאת השיבה אל־לב סנשו את־המנוחה השלמה,
ויהי בעיניו כאיש אשר הצליח אלהים את־דרכו.
ויתמהמה עוד תחת העץ עד־הצהרים, כדי הלוך
ושוב מטובוסו, למען התעות את־לב דון קישוט. ויהי
הוא קם מעל הארץ ועולה על־החמור, והנה הקרה אלהים
לפניו שלש נערות רוכבות על־שלש אתונות באות
בדרך מצד הכפר, ופניהן אליו. וירא סנשו את
הרוכבות וידפק את־חמורו בכל־כח ויריצהו אל־דון
קישוט, וימצאהו והוא עודנו יושב על־רוסיננטי
והוא נשען אל־כידונו, שפתיו דובבות דברי אהבה
ועיניו כלות לצירו הנאמן.



כראות דון קישוט את־צירו השב ויחרד אליו ויאמר:
“מה־בשורה בפיך, סנשו ידידי? ומה האבן
אשר־אקימנה מצבה לזכר היום הזה: השחורה
אם־לבנה?”



“טובה משתיהן – אבן אדמה”, השיב סנשו, " כי אין
לך בלתי אם־להריץ את־רוסיננטי ולצאת אל־מרחבי
השדה וראית פנים אל־פנים את־הגברת,
את־דולציניה, היוצאת לקראתך, היא ושתי נערותיה
עמה."



“אל־אלהים! האמנם כנים דבריך, סנשו? אל־נא,
סנשו, תרמני; כי למה תניס בשמחת שוא
את־יגוני הנאמן?”



“מה־בצע כי־אוליך את־אדוני שולל ומה־לי לשקר?”
ענה סנשו ויתמם, “ואף כי־בדבר העשוי להגלות
על־נקלה. מהרה דפק את־סוסך ורוצה, וראית בעיניך
את בת המלך, את־הגברת דולציניה; הנה היא יוצאת
לקראתך בעדי עדייה ובבגדי חמודותיה, כלה
כאשר היא. כי גם־היא ונערותיה ההולכות עמה כלן
כלילות זהב וברק אבנים יקרות וחרוזי פנינים,
וכלן מעלפות שהם וישפה ותרשיש, מעשה תשבץ
ורקמה תאוה לעינים. שערותיהן שופעות ויורדות
להן על־גביהן ועל־שכמן ומראיהן כמראה קרני
זהר השמש, ורוח קלה באה ומסלסלתן ומנפנפת
בהן, סלסל ונפנף, סלסל ונפנף. והטוב בכל־אלה,
כי גם־רכב תרכבנה על־שלשה רחשים ברדים אשר
אין כמוהם ליפי בכל־הארץ.”



“אין זאת כי אם־היה עם־לבבך לאמר ‘רכשים’”, תקן
דון קישוט.



“‘רחשים’ ו’רכשים' אחד הם בעיני. אם כה ואם כה,
ורכובן נהדר מאד, כאשר יאתה לגבירות מהללות
כמוהן. ונהדרה מכלן הנסיכה דולציניה, אשר
תפארתה וזהרה יכו בתמהון כל־לב.”



“לכה ונלכה, סנשו בני!” קרא דון קישוט, “ואתה,
סנשו, יען שמחת את־לבבי היום הזה בבשורתך
ואני לא פללתי, לכן גם־אני אגמל עליך ביד רחבה
והיה כל־מיטב השלל אשר־תשיג גבורת ידי
במלחמתי הראשונה בדרך הזה – ונתתיו לך.
ואם־מעט השכר הזה בעיניך ונתתי לך את
כל־הסיחים אשר תלדנה לי השנה סוסותי הרעות
במגרשי עיר מולדתי.”



“לבי נוטה אל־הסיחים”, אמר סנשו, “כי שלל
המלחמה אשר־אמר אדוני, מי־יודע אם־בא יבא עוד.”



עד־כה ועד־כה והם יצאו מן־החרשה ויראו
את־הנערות בנות הכפר הולכות וקרבות לעמתם,
ויפן דון קישוט כה וכה, וירא כי־אין נפש חיה
מסביב, זולתי שלש הנערות ההן, ויתמה מאד
ויאמר לסנשו:



“הלא עזב עזבת את־דולציניה ורעותיה מחוץ לעיר –
האין זאת?”



“עינים לאדוני ולא יראה”, ענה סנשו," הלא הנה הן
באות עתה לקראתנו, וזהר פניהן כזהר פני
השמש בצהרים."



“אינני רואה מאומה”, אמר דון קישוט, “זולתי שלש
בנות כפר רוכבות על שלשה חמורים.”



“יגער אלהים בך, השטן”, קרא סנשו, “האמנם שלשת
הרכשים הצחים כשלג ברגע רדתו משמים יראו
בעיני אדוני כחמורים? חי אלהים, כי אם־יאמנו
דבריך, ומרטתי את כל־שערות זקני עד־אחת.”



“אבל ידידי, סנשו! הלא אמת נכון הדבר, כי אלה אך
חמורים או אתונות הם כאשר נכון הדבר, כי־אני הוא
דון קישוט ואתה הוא סנשו; על־כל־פנים, ככה יראו
בעיני.”



“יפה לאדוני השתיקה מדברו כדברים האלה”, אמר
סנשו, “יעבר־נא אדוני את־התנומה מעפעפיו וילך
וישתחוה לפני גברתו ומושלת לבבו ההולכת
וקרבה אלינו.”



ובדברו כה וירץ לקראת שלש בנות האכרים, וירד
מעל חמורו ויתפש במוסרת החמור אשר לאחת מהן
ויכרע על־ברכיו ויאמר:



“מלכתי, נסיכתי ודכסתי! יגדל־נא חסד הוד כבוד
רוממותך והדר זיוך היום הזה, ונשאת את־פני
האביר ההוא שבוי יפיך, העומד עתה שם מנגד
כנציב שיש, כי־נבוך הוא מאד וכמעט לא־נותרה בו
נשמה למראה הדרך ונגה זרחך. אני־הוא סנשו
פנסא נושא כליו, והוא האביר רב הנדודים ורב
המסות דון קישוט איש למנשא, המכנה גם־בשם
‘האביר בן־דמות היגון’.”



עוד זה מדבר, ודון קישוט נגש גם־הוא ויכרע
על־ברכיו על־יד סנשו, ויהי מתבונן ולוטש עינים
בפחד ובתמהון אל־הנערה ההיא, אשר פי־סנשו
יקבנה בשם ‘מלכה ונסיכה’. ומאשר לא־ראה לפניו
בלתי אם־בחורה בת־כפר מבנות דלת העם, והיא
גם־רעת המראה עד־מאד, פניה סגלגלים, ופיה רחב,
וחטמה שקוע, על־כן רבתה מבוכתו, ויהי כאיש
נדהם, ולא מלאו לבו לפצות פה. וגם הבחורות בנות
האכרים השתאו לא־מעט, בראותן את־שני הפלמונים
הנפלאים כורעים ומשתחוים לפניהן ועוצרים
את־החמור אשר לאחת מהן. ואולם מקץ רגע התאוששה
הנערה הנעצרת ותתן עליהם בקול גערה:



“סורו, סורו, ואל־נא תעצרונו, כי־אץ לנו הדרך!”



ויקרא סנשו ויאמר:



“אהה, מלכה נעלה ונערצה, מושלת טובוסו! האמנם
לבבך הטוב והחנון לא־ירך גם־אחרי ראותך
את־העמוד הימני, משען כל־אבירי ארץ ומבטחם,
כורע על־ברכיו לפני הוד תפארתך וכבוד
רוממותך.”



לשמע הדברים האלה פתחה אחת מן־הבחורות את־פיה
ותאמר:



“הנני אליך, חמור גרם, וידעת את־דרבני! ראינה,
באו השועים אנשי החמודות האלה להתל בנערות
הכפר המסכנות, אשר אין כחן בפיהן כפיכם אתם.
הניחו לנו ונלכה לדרכנו, וגם־אתם לכו לדרככם
לשלום.”



“עמד, סנשו”, אמר דון קישוט והוא נואש ומר־נפש
מאד, “הלא רואה אתה, כי־יצאה בי יד־אלהים לסגר
עלי כל־דרך, מהבקיע אל־נפשי רבת התלאה
גם־קרן אור אחת, קרן נחומים וישועה. ואת כלילת
התפארה, חותם כל־הטוב והנעלה וצרי הנחומים
היחידי ליגון לב מעריצך! אם יד המכשף הבליעל,
אשר הפך את־הודך למשחית בעיני, לא היתה גם־בי
לשיתני לזועה ולמפלצת בעיניך – כי־עתה הואילי
הביטי־נא אלי, ולו רק רגע קטן, באהבה וברחמים,
ובראותך את־ראשי הכפוף ואת־ברכי הכרעות לפני
הודך הנשחת, וידעת עד־כמה נכנע ונאמן לבבי
לפניך ומה רוממה ונערצה את בעיני!”



“לך וטחת את־התפל הזה באזני אמי זקנתי”,
השיבה הבחורה, “לא אני הנערה ולא זה המקום…
סורו, סורו, אדוני, ופנו דרך, וברכנו אתכם בשם
אלהים.”



ויט סנשו הצדה לפנות את־הדרך לנערה, ובלבו
שמח, כי־עמדה ערמתו לו לעור את־עיני אדונו
ואת־נפשו הציל. והנערה ראתה כי־הרפו האנשים
ממנה, ותך את־אתונה בדרבן ותריצנה כאילה
ורעותיה רצות אחריה. ויבט אחריהן דון קישוט
עד־בוש, ואחר הניע ראש ויאמר לסנשו:



“ומה תגיד עתה, סנשו? ראה עד־כמה רבה קנאת
המכשפים ומה עצומה שנאתם אלי. הן גם־את־זאת עשו
לי בעברתם הקשה, כי־הפך הפכו את־הוד גברתי
למשחית וימנעו מנפשי את־הענג הנפלא לראות
את־פני גברתי כדמותה וכצלמה ולשבע בהקיץ
את־תמונתה. אהה אחי, ואני לעמל ולצרה נולדתי,
ואהי מפגע לחצי הזמן.”



“הוי, עדת מרעים! אהה, בני בליעל!” מלא סנשו
אף־הוא אחרי אדוניו, “אוי אוי לכם, מכשפים ארורים,
חבר משחיתים ופועלי און! רבה חכמתכם מאד, ורב
ממנה כחכם, ואולם רשעתכם וזדונכם רבו מהם
שבעתים. אהה, מי־יתן וראיתי את־צוארות כלכם
נחרזים על־חבל אחד והייתם כמחרזת של־דגים! המעט
כי העויתם את־פני גברת אדוני ותשחתו את־הוד
צלמה, כי גם־שלח שלחתם את־ידכם בריחה הטוב,
להמירו ברע ולהבאישו באף אדוני, אף כי־באמת
עיני אני לא־ראו בלתי אם־את־הוד יפיה ובאפי
לא־עלה בלתי אם־ריחה הטוב והערב כריח המור
והשחלת והחלבנה וכל ראשי הבשמים.”



“נאמן אתה עלי, סנשו”, אמר דון קישוט, “ונאמנים
דבריך. כי לא־תצא בריאה כדולציניה מתחת ידי
היוצר בלתי אם־תמימה ושלמה, מכלול כל־יתרון
ואוצר כל־הסגלות אשר לכל־נשי החמודות ובנות
עליון מן־העולם ועד־העולם.”



וסנשו המתעתע שמע את־דברי אדונו ויתאפק
בכל־כחו מצחוק. ויוסף להתעות את־אדוניו בדברים
וינחמהו וידבר על־לבו. וידם דון קישוט, כי
כבד עליו יגונו, ויעל וישב על־סוסו, וסנשו עלה
גם־הוא על־חמורו, וישימו שניהם את־פניהם ללכת
אל־העיר הגדולה סרגוסה, באמרם לבא שמה בעוד
מועד לימי החג והשמחה, אשר יקראו להם בני העיר
ההיא מימים ימימה ברב־עם וברב־פאר. אך בטרם
הגיעו שמה מצאום עוד פגעים רבים ונפלאים; הנה
הם כתובים בפרק הבא.


פרק רביעי: אבירנו ראה את־מרכבת מלאך המות פנים אל־פנים ותנצל נפשו


ויהי בלכת שני בעלי דברינו בדרך, ותצא פתאם
לקראתם מאחורי גבעה אחת עגלה גדולה. וכלה מלאה
מיני נפשות, צלמי אדם ופרצופות, זרים ומשנים מאד
למראה,ככל אשר־יברא לו חזון הלב ורוח הדמיון.
זה הרכב נוהג בפרדים – דמותו דמות שד, ומראהו
נתעב ונאלח, אך זועה. מיתר הנפשות הנמצאות
בעגלה, נגלתה בראשונה לעיני דון קישוט דמות
מלאך המות. מימין ל"מלאך המות: – כרוב בעל
כנפים צבועות, משמאלו – דמות כדמות קיסר ועטרת
זהב בראשו. לרגליו – תבנית קופידון אשר אין
הכסות לעיניו, רק האשפה והחצים במתניו והקשת
בידו. גם־פרש אביר אחד, חמוש כלו מכף רגל ועד
ראש, נמצא בתוכם, ואולם אין עליו לא קובע ולא קסדה
ולא פליון, מקשט בנוצת צבעונים. נפשות כאלה
וכאלה נמצאו בעגלה, בריות מבריות שונות איש
כתלבשתו וכפרצופו. כל־המראה הזה, אשר נגלה
לפתע פתאם, החריד מעט את־לב דון קישוט וימלא
את־מתני סנשו חלחלה רבה. ואולם כעבר רגע
התעשת האביר ופניו ארו, כי אמר: אין זאת כי
אם־מסה גדולה ועליליה רבה אשר הקרה אלהים בזה
לפני, למען נסותני. וישם פניו כאיש הנכון
לקראת כל־שטן משחית ופגע רע, ויצא ויעמד לפני
העגלה העוברת ויקרא בקול פחדים:



“הו הו, פלוני אלמוני, אם־רכב אתה, אם־קרר, אם־שד –
יהי מי! הלא תענני כרגע: מי אתה, ואנה תלך, ומי
האנשים האלה אשר תוליכם בקרון הזה?”



ויעצר הרכב את־פרדיו ויען:



“אדוני, חבר משחקים, עבדיך, והבקר, באחרון לימי
חגנו, העלינו לפני העם יושב הכפר – הנה הוא
מאחורי הגבעה – את־מחזה “מלאך המות
ומשרתיו”,ובלכתנו עתה אל־העיר הקרובה, למען
שנות שם עוד הערב את־השחוק ההוא, ונאמר: למה
ניגע להחליף את־בגדינו, בגדי השחוק, פעמים?
על־כן יצאנו לדרך בבגדי השרת, איש
בתלבשתו הראויה לו לפי תפקידו במחזה
השעשועים. והוא הדבר אשר ראית.”



“בכבודי, כבוד אביר משוטט נשבעתי”, קרא דון
קישוט, “אם לא־דמיתי כראותי את־הקרון יוצא
לקראתי, כי־מנה לי אלהים עלילה רבה וגדולה.
הפעם נוכחתי לדעת, כי רק במשש יד יבחן דבר
ואל־מראה עיניך אל־תשען. לכו לכם אפוא לשלום,
אחי הטובים, ושמחתם בחגכם; ובטרם תלכו מזה
בקשו־נא וראו, אולי תמצאו בי מועיל ונדרשתי
לכם בכל־נפשי ובכל־לבבי.”



עוד שנים אלה נדברים יחדו, ואחד מן־המשחקים,
הלץ שבחבורה, יצא בתלבשתו המשנה
ובפעמוניו ויתיצב על־ידם. וביד הלץ מטה גדול
ושלש שלפוחיות נפוחות קשורות בראש המטה.
ויהי כמעט נגש הלץ עד דון קישוט, וינופף מטהו
אחת הנה ואחת הנה ויך בשלפוחיות ארצה כמה
פעמים, הכות בחזקה וקפץ קפיצות גדולות מאד
וצלצל בכל־פעמוניו. מן־המראה הנורא הזה נבעת
רוסיננטי וידהר בכח לא־לו, הוא ורוכבו עמו,
על־פני מרחבי שדה. כראות סנשו את העשוי,
וידאג לאדוניו, פן־יפל מעל הסוס וקרהו אסון,
ויקפץ מעל חמורו וירץ בכל־כחו לעזרת אדונו,
ויהי כהשיגו אותו והנה זה שוכב סרוח ארצה
והסוס מתוח על־ידו. כן היתה אחריתו בכל־עלילותיו,
וכן אחריתו גם־הפעם.



והלץ ראה את־החמור אשר לסנשו והנה הוא נטוש,
וימהר וישב עליו ויחל לחבטו בשלפוחיותיו.
ויהי רעש המכות כרעש התפים גדול וחזק מאד,
ויבהל החמור וינס, וישא את־רוכבו על־פני
השדה, נשא ודהר אל־מול פני העיר אשר ילכו
המשחקים שמה. כראות סנשו את־מנוסת חמורו
ומפלת אדונו, ויהי בתחלה כפוסח על שתי
הסעפים, מבלי דעת אנה יפנה ראשונה. אחרי כן
נגש אל־אדוניו ויעזרהו להקימו מן־הארץ
ולהושיבו על־רוסיננטי, ויאמר אליו:



“אדוני, השד גזל את־חמורי.”



“איזה שד?” שאל דון קישוט.



“הוא הוא בעל השלפוחיות.”



“אם־כן השב אשיב את־הגזלה מידו”, אמר דון קישוט,
“ואם בתחתיות שאול יסתר, גם־משם אעלנו. לך
אחרי,סנשו, כי־הקרון הנה מתנהל לאטו
ונשיגנו, ונתתי לך את־פרדי האנשים ההם כפר
חמורך.”



“אל־נא תיגע לשוא, אדוני”, אמר סנשו, “וגם
את־זעמך כבש, כי לפי מראה עיני, הנה כבר שלח
השד את־החמור מידו, וגם־הנה הוא שב אלינו.”



וכן היה. כי־בחקות הלץ את־מעשה דון קישוט
התגלגל ויפל מעל החמור וילך העירה רגלי,
והחמור שב לבעליו.



“ובכל־זאת”, אמר דון קישוט, “ענש יענש אחד
מן־היושבים בעגלה, ונקמתי מהם את־נקם הבהמה,
תחת אשר התעלל בה השד חנם.”



“הסר את־המחשבה הזאת מלבך, אדוני”, השיב
סנשו, “ושמע לעצתי; לעולם אל־תתחר במשחקים!
כי בני העדה העליזה הזאת פגיעתם רעה, יען
אהובים הם לכל־העם על־שמחם את־לבו תמיד
במשחקיהם, ונשא העם לכל־משובותיהם.”



“עם כל־זאת”, שנה דון קישוט, “השד הזה לא־ינקה עוד
מידי, ולוא גם כל־בני האדם יחד יהיו למגן לו.”



ודון קישוט הפך כרגע את־סוסו וידלק אחרי העגלה,
אשר קרבה בינתים אל־העיר, ויצעק בקול:



“עמדו, עמדו, חברי לצים, עדת ריקים ופוחזים! הנני
עליכם, והוריתיכם מה־משפט החמור ומשפט
כל־בהמה, אשר ירכבו עליה נושאי כלי האבירים.”



כשמע המשחקים את־קולו, וידעו את אשר־הוא אומר
לעשות להם, וימהרו כלם ויקפצו מעל העגלה:
מלאך המות והקיסר והשד, הם וכל־עדתם, וילקטו
אבנים, ויתיצבו כלם במערכה, ויכונו לקבל
באבניהם את־פני האביר. וכראות האביר את חומת
האנשים, את־עז פניהם ואת־ידיהם הנשואות למעלה
ונכונות לרגם־בו את־אבני הקלע, ויעצר
ברוסיננטי, ויעמד כמתבונן ומבקש תחבולות.
עד־כה ועד־כה וסנשו השיגו ויאמר:



“חלילה לאדוני מעשות את־מעשה השגעון הזה. הלא
ישם־נא אדוני אל לבו כי לנגד מטר האבנים ההן אין
עצה ואין תחבולה אחרת בלתי אם־לבא ולהסתר
תחת כפת הנחשת אשר לפעמון הגדול בבית
התפלה. ועוד, הלא אך־שגעון משנה הוא, ולא מעשה
גבורה, לצאת יחידי למלחמה על־מחנה כבד אשר
גם־פני מלאך המות וגם־פני הקיסר הולכים עמו.
ואם־דברי אלה לא־ישיבוך ממחשבתך, הלא
תשב־נא ממנה אחרי הודע לך, כי כל־האנשים אשר
במחנה ההוא, אף כי־מלכים וקיסרים הם לעינים, אין
בהם אביר משוטט גם־אחד.”



“בדבר האחרון הזה”, אמר דון קישוט, " הכרע
הכרעתני, סנשו, והנני להשיב את־ידי מן־המלחמה
הזאת. כבר שניתי ושלשתי לך, כי לא־אוכל, וגם
לא־הרשיתי, לשלף חרבי ולהניפה על־איש אשר־לא
מן־האבירים הוא. הדבר מסור מעתה בידך סנשו,
ואם־חפץ אתה, לך ונקמת מיד הנבלים האלה
את־חרפת חמורך וכלמתו, ואני אתיצב מנגד
ונהלתיך מרחוק בעצתי המחכמה כיד אלהים
הטובה עלי."



“אדוני”, אמר סנשו, “הנקמה מדה רעה היא, ושומר
נפשו ירחק ממנה. יהי אפוא דין חמורי מסור
לשמים, ואני אחת שאלתי: לו יואיל אלהים
והוליכני בשלום ובמישור עם כל־בני האדם
בשארית ימי חלדי אשר חלק לי עוד אלהים בחסדו
הגדול וברחמיו הרבים.”



“אם כה רצונך, סנשו הטוב, סנשו החכם, סנשו ירא
האלהים, סנשו התמים”, אמר דון קישוט באהבה
וברחמים, “יהי כדבריך. נעזבה־נא כרגע את־השדים
ואת־הרוחות האלה ונלכה נבקשה לנו גדולות
וגבורות אחרות, כי לפי ראות עיני, הנה הארץ הזאת
רבת פלאות ורבת עלילות היא, ומצא לנו עוד די
והותר.”



וימשך דון קישוט ברסן רוסיננטי וסנשו עלה
על־חמורו, והמשחקים שבו גם־הם אל־קרונם, ויחפזו
כלם ללכת לדרכם, איש אל־עבר פניו.


פרק חמישי: ראשית עליליה חדשה אשר אחריתה לא־תבא בלתי אם־בפרק הבא


בלילה הבא, אחרי מעשה המרכבה, מרכבת המות,
הגיעו אבירנו ונושא כליו אל־שדה יער צומח עצים
ענפים ועבתים, ויאמרו ללון שם. ויפרק סנשו
את־המרדעת מעל חמורו וישלחהו לרעות בטוב
בעיניו, ואולם את־אכף הסוס לא־פרק, כי־כן חזקה
עליו מצות דון קישוט, אשר לא־יזח ולא־יסור האכף
מעל רוסיננטי מדי המצא בעליו האביר בשדה או
בלינו תחת כפת הרקיע, רק את־מתגו יפתח ותלה
אותו על־גבי האכף. ככה משפט כל־האבירים
לסוסיהם מימי קדם וככה עשה סנשו גם־לרוסיננטי,
וישלח גם־אותו במרעה אחרי חמורו. ובעוד שתי
הבהמות מתהלכות בשדה כידידים אהובים ומלחכות
עשב אשה ליד רעותה, ישבו להם בעליהן על־הדשא
תחת העצים ויאכלו את־לחם הערב מן־הצידה אשר־לקח
עמו סנשו בתרמילו, אכול לתאבון ושעשע את־לבם
בדברי שיחה על כל־המוצאות אותם ביום ההוא.
כחצות הלילה נפלה עליהם תרדמה ויישנו איש
תחתיו: סנשו ישן בצל שעם ודון קישוט תחת אלון
אדיר.



לא עברה שעה קלה, והנה קול כקול דברים הרגיז
את־דון קישוט משנתו ויעירהו, ויקפץ ויעמד
על־רגליו, ויפן כה וכה, ויט אזן, לדעת מאין בא
הקול. וישא עיניו וירא והנה שני פרשים לפניו,
והאחד יורד מעל סוסו ואומר אל־השני:



“רדה ידידי, ופתח את־הסוסים, כי רואה אני
את־המקום הזה והנה הוא מקום דשא רענן ומרעה
דשן, וגם את־המנוחה ואת־השלוה ימצאו פה רעיוני
לבבי, לב חולה אהבה.”



עוד הדברים בפיו – והדובר התנפל ארצה על־פני
הדשא ויגהר, ובעשותו כה והנה כקול צלצל נשק
וכלי קרב עלה באזני דון קישוט, ויבן כרגע על־פי
האות הנאמן ההוא, כי אין זה כי אם־אביר משוטט
לפניו. ויקרב אל־סנשו הנרדם, ויאחז בידו
וינערהו בכל־כחו עד־העירו אותו. ויאמר אליו
בלט:



“סנשו, עליליה לנו.”



“מי־יתן והיתה לטובה”, אמר סנשו ויעבר השנה
מעיניו, “ואולם איפה היא הגברת הנעלה הזאת, הבת
עליליה?”



“איפה היא?” אמר דון קישוט, “הסב ראשך אל־אחוריך
וראית בעיניך אביר מן־המשוטטים שוכב לפניך
על־הארץ.”



“ומאין ידעת כי־עליליה היא?” שאל סנשו.



“אכן עליליה שלמה אין עוד עמנו פה, ואולם ראשית
עליליה יש ויש. כן משפט כל־עלילות האבירים
בראשיתן. ושמע גם־שמע, סנשו, הנה הוא מיטיב
את־הנבל, וגם את־גרונו ייטיב. אין זאת כי אם־הכן
יכין את־פיו לשיר ואת־ידו לנגן.”



ואמנם מקץ רגע והאביר נתן בשיר קולו. וישר
על־אהבתו לגברת לבו, אהבה עזה ממות וקשה
משאול, ועל־געגועיו הרבים ויגונו העצום ברחק
מעליו חמדת נפשו, וישפך את־כל־לבו בשירתו.
וככלותו לשיר ויאנח בשברון מתנים ויהגה
נכאים לאמר:



“אהה, היפה בכל־בנות תבל והבוגדה בכל נשי
חלד! האמנם ראה תראי בהתענות אבירך, שבוי
יפיך, במרחקים, ובהשתוחח עליו נפשו מכבד
צרה ויגון – והמון רחמיך אליו יתאפקו? המעט
ממך אשר חזקה ידו על כל־אבירי ארץ מנברה
ועד־למנשא ויאלץ את־כלם להכיר ולהעיד,
כי־את לבדך היא היפיפיה בכל בנות תבל?”



“לא־היו דברים מעולם!” ענה ואמר דון קישוט, “הלא
אני אני הוא מלמנשא, ומעולם לא־העידותי, וגם
לא־אוכל להעיד דבר אשר־יתן בגברתי דפי. אין
זאת, סנשו, כי אם־דמדם ידמדם האביר הזה,
ודעתו הטרופה היא אשר־שמה את־דברי התעה בפיו.
נעמדה־נא אפוא ונשמעה מה־בפיו עוד, אולי יתבררו
ויתלבנו הדברים.”



ואולם האביר לא־ברר ולא־לבן מאומה, כי בשמעו
קול דברים בקרבתו חדל משפך שיחו לפני הלילה
ויעמד ויקרא בקול רם ובחן וכבוד כאחד:



“מי פה? ומה האנשים ההם? המן־השמחים ואם
מן־העצבים?”



“מן־העצבים” ענה דון קישוט.



“אם־כן, גשו אלי”, אמר האביר האורח, “וראיתם
את־העצב ואת־היגון פנים אל־פנים.”



המענה הרך הזה נגע עד־נפש דון קישוט, ויגש
הוא וסנשו אל־האביר הדובר בם.



ויחזק האורח ביד דון קישוט ויאמר:



“שבה על־ידי, אדוני האביר, כי־הנה לבבי יאמר לי,
אשר לא־נשאתי על־שפתי את־השם הגדול, את־שם
“אביר”, לשוא, כי־על־כן ראיתי את־חנותך בדד, רע
לדממה ואח לערפל, במקום השמם הזה, וכזה הלא
משכן האבירים ובית מקלטם הנאמן מאז ומעולם.”



“אכן לא־התעך לבך”, ענה דון קישוט, “גם־אני
את־אבירים נמנה. ואף כי־גם־לבבי אני משכן העצב
והיגון, בכל־זאת לא־הניסו אלה מקרבו את־הרחמים
על־רע לצרה. מדברי השירה אשר־שמעתי מפי
אדוני הראיתי לדעת, כי־אכן גם־לבבך מכה אהבה
ואח אתה לי בצרתך.”



ובעוד שני האבירים יושבים על־הדשא בשלום
ושופכים את־לבם איש אל־חיק רעהו, נפרד סנשו מעם
אדוניו וידבק באיש, בנושא הכלים אשר לאביר
האורח, וישבו גם־הם שבת אחים על־הדשא מנגד
וישיחו בכל־עלילות אדוניהם האבירים ובכל־העמל
הגדול ובכל התלאה הרבה אשר־תנחיל עבודת
נושאי הכלים את־בעליה. ויהי כי־הרבו לשוחח,
ותיבש לשון סנשו בפיו, וירק פעם בפעם ארצה
רק יבש ושמנוני. וישם רעהו את־הדבר אל־לבו
ויאמר:



“אין זאת כי אם־דבקה לשונך לחכך מרב שיחה,
ואולם בידי יש סם נפלא, אשר־כח בו להפריד בין
הדבקים ואשר ירטיב את־לשונך בפיך. הנה־הוא
תלוי שם על קשת האכף, ומתוק הוא מדבש ומנפת
צופים.”



ובדברו כה ויקם ממקומו, וילך וישב כרגע,
ובידו חמת יין ועוגה גדולה מאד, חצי האמה ארכה,
וישם לפני סנשו. ויהי כבצע סנשו על־העוגה
וימצא בקרבה גדי מקלס, ויצהל קולו ויקרא:



“אי ידידי! הגם דברי חפץ כאלה תשא עמך
בדרך!”



“כאלה וכאלה וגם־טובים מאלה ומכאלה”, התפאר
האורח, “ואתה מה אמרת בלבבך? כי אחד אני מאלה
נושאי הכלים הנמכרים בלחם ובמים? את
אשר־לא־תמצא גם־בצקלון אשר לנגיד הצבא אותו
תמצא בצקלוני.”



ולא התמהמה סנשו לעשות מעשהו בעוגה
ובמלואתה, ויפרס ממנה פרוסות פרוסות, כגדל
האגרוף כל־אחת, פרס ואכל בכל־מלא רחב פיו,
ויאמר:



“אכן עתה רואה אני עין בעין כי אין נושא כלים
נאמן וישר וחרוץ ונחמד ונעים ומתקן ומקבל
וטוב ורצוי כמוך בכל־הארץ, כאשר תעיד על־ככה
עדות נאמנה הכרה הגדולה אשר לפני – אם־איננה
מעשה כשפים ותרמית עינים. לא כמוני אני, הדל
והאמלל, אשר אין בתרמילי בלתי אם־חריץ גבינה
אחד נקשה, אשר ינפץ בו, לרב קשיו, קדקד עוג
מלך הבשן, ועמו עוד כחצי המאה חרובים וכחצי
המאה אגוזים, אין זה כי אם־מרע עין אדוני
ומהחזיקו בכל־כח בחקות האבירים ובדתיהם;
כי־כן קימו וקבלו עליהם, לדבריו, האבירים, אשר
יחסרו את־נפשם מכל־טובה וכלכלוה בפרי קיץ
ובשרשי עשבים.”



“בטני אני”, אמר השני, “לא לכך נוצרה. מניח אני
את־השרשים ואת־אגסי הבר לאדוני האביר, ואני
לא־אחשך מבטני מאומה. בכל אשר אלך – צידתי
עמי, וחמת היין אשר אתה רואה בזה, תלויה לימיני
תמיד בקשת האכף, והיתה עמי לכל־עת מצא. וגם־אני
מאהבתי העזה אליה אפקדנה לרגעים, אחזיק בה
ולא ארפנה עד אם־חבקתיה ונשקתיה אלף
פעמים.”



ובדברו כה הגיש את־החמת לסנשו. ולא־הרבה
סנשו לסרב, וירם את־החמת וידבק פיו אל־פיה,
ויהי יושב כה וצופה בכוכבים כרבע השעה.
וככלותו לשתות ויט ראשו הצדה, וישם מלא
החזה נשימת הנחה ורוחה, ובתתו ברעהו עין
שוחקת וקורצת בערמה קרא:



“אי חמץ בן־חמץ! האין היין הישן הזה גנוב עמך
מאת הכמרים אשר בגליל למנשא?”



“אכן חך טועם לך, אחי!” ענה האורח, “היין משם
בא, כדבריך, וגם בן־שנים לא־מעט הוא.”



“אל־נא תתמה על־חכי הטועם”, אמר סנשו, “ירשה היא
לי מאבותי. במשפחת בית אבי נמצאו שנים יודעי
יין אנשי שם בלמנשא והגליל, ואלה הבחן
הבחינו על־פי הריח לבדו בין יין ליין ואת
כל־אשר ליין. הכר הכירו את־אדמת מכורתו
ואת־מינו ואת־תכונתו ואת־שנותיו ואת כל־המוצאות
אותו, אין נגרע דבר. ויהי היום ויביאו לפניהם
יין מן־החבית, למען יבחנוהו והגידו את־משפטו.
ויטעם האחד ממנו בקצה לשונו ויאמר: יש בטעם
היין הזה מה־שהוא מן־הברזל; והשני הגיע
מן־היין אל־אפו וירח מעט ויאמר: וגם כל־שהוא
מעורות קורדובה. וישחק עליהם בעל היין,
וישבע שבועי שבועות, כי־נקיה החבית מכל, אין
ביין שמץ תערבת, לא ברזל ולא עור. מקץ ימים,
כאשר כלה היין מן־החבית, ויבדקוה – והנה
נמצאו על־קרקעה מפתח קטנה ושרוכה עמה.”



“הלא הוא הדבר אשר אמרתי”, אמר האורח, “אנשים
אשר־כמוני, ואשר גם־בית להם ונחלת שדה –
מה־להם ללכת אחרי התהו ואחרי ההבל ולנוע
על־האבירים. לו שמעני, אחי, נלכה ונשובה
אל־ביתנו ואל־נחלתנו, ואם־ניטב בעיני האלהים
ומצאנו גם־שמה.”



“לא כי עבד אעבד עוד את־אדוני עד־בואנו סרגוסה.
ושם אראה מה אעשה.”



כזה וכזה דבר האיש האורח וכה ענהו סנשו. ויהי
כי־הרבו שני נושאי הכלים לשוחח ולשתות,
ותכבד לשונם בפיהם, הלך וכבד, עד־אשר נפלה
עליהם תרדמת אלהים, ויפלו שניהם ישנים
במקום ההוא, איש חצי פרוסתו עודנו בין שניו,
וחמת היין, הריקה כמעט, עודנה חבוקה בזרועותיו.


פרק ששי: המלחמה בין דון קישוט ובין אביר המראות


והאביר האורח עודנו יושב בחשכת הלילה
ושופך את שיחו בחיק דון קישוט, ויספר־לו את
כל־עצם אהבתו לבחירת לבו היפה־פיה בבנות
כל־הארץ, לכסלדיה בת־ונדליה, ואת אשר תכביד
בחירתו את־לבבה אליו, לנסותו במסות גדולות
ולענות נפשו עד אין קץ, ויאמר:



“אכן רבו הגדולות ואין קץ לגבורות אשר־עשיתי
בשם בחירתי ובאהבתי אותה אהבה עזה כמות…
ותמעטנה כל־הגבורות ההן בעיניה, ותשם עלי עוד
זה מקרוב גם את־הדבר הזה: עבר בכל־גבולות
השפניה ואכף על־כל־אביריה השטים בקרבה
להכיר ולהודות, כי בכל־יפיפיות תבל אין כמוה
למכלול יפי ולחן, ובכל אבירי ארץ אין כמוני
עז־נפש ונאמן באהבה. ואשא את־פניה גם לדבר
הזה, ועד־עתה כבר עברתי במרבית מדינות ארצנו
ואכניע תחתי את כל־האבירים אשר ערבו את־לבם
למרות את־פי. ואולם מכל־הגבורות ומכל־התעצומות
האלה גם־יחד –אחת היא אשר־בה אתפאר ואשר עליה
גאותי: את אשר הכרעתי במלחמת הבינים
את־האביר המהלל בכל־אפסי ארץ, את־דון קישוט איש
למנשא, ואת אשר־חזקה ידי עליו להכיר ולהעיד
בפיו, כי בחירת נפשי כסלדיה, אכן יפה היא
גם־מגברת לבבו דולציניה.”



וישתומם דון קישוט מאד על־הדברים האלה, וזה
כעשר פעמים התעורר לענות את־כחש האיש בפניו,
אך כלא כלא את־חמתו ברב־כח ויאפק ויאמר:



“אדוני, נכון אני להאמין כי אמנם שרית
אל־כל־אבירי השפניה ותוכל, אפס כי יכלת גם
לדון קישוט איש למנשא –לדבר הזה לא אאמינה.
אולי משגה הוא, אולי נקרה לפניך איש אחר, איש
אשר מראהו כמראה דון קישוט.”



“האני לא יכלתיו?” קרא האביר האורח, “ביריעת
השמים הנטויה על־ראשינו נשבעתי, אם־לא אני
בידי הציתי על־דון קישוט וגם הכרע הכרעתיו
תחתי. הלא יבאו אותותיו ויעידו: הנה גבה קומה
האיש, ופניו רזים, וגוו דק וצנום, ובזקנו זרקה
שיבה, ואפו כפוף מעט כאף הנשר, ושפמו מגדל
ושחור ומשלשל לו למטה מזה ומזה. השם
אשר־יקב לו במסעותיו הלא הוא “האביר בן דמות
היגון” ושם משרתו ונושא כליו –סנשו פנסא. שם
סוסו רכובו – רוסיננטי, ושם בחירת לבבו ומושלת
רוחו –דולציניה שוכנת טובוסו. והיה אם־כל־האותות
האלה גם־יחד ימעטו מענות בי צדקתי – הנה חרבי
לפניך, והיא תטע אמונה גם־בלבב הכפירה עצמה.”



" שמע־נא, אדוני, במנוחת לב את אשר־אנכי דובר", אמר
דון קישוט בנחת, “ידע תדע, כי האיש דון קישוט
אשר אמרת ידיד נפש הוא לי. לי גם־הצדקה לאמר,
כי־כמוהו כמוני איש אחד. ואחרי כי כל־האותות אשר
נתת באיש מלחמתך יעידו נאמנה כי־אכן הוא הוא
האיש, על־כן אין לי עתה בלתי אם־להוציא משפט,
כי היתה בזה יד אחד הקוסמים ממשנאיו הרבים,
והוא אשר־שנה פני איש מלחמתך כפני האביר
המהלל דון קישוט וישם את־נפשו כנגף לפניך
במלחמה, למען שים לאל את־תהלת דון קישוט
המלאה כל־אפסי ארץ, עקב כל־הגדולות אשר
עשה.כדבר הזה עשה לו הקוסם הצורר ההוא
גם־לפני יומים, בשנותו את־תאר פני היפה
בנשים, פני דולציניה, כתאר אחת המנולות
ובזויות העם, וככה התהפך ויגל לפניך בדמות
דון קישוט. והיה אם־דברי לא־יאמנו בעיניך – ראה,
הנה דון קישוט בעצם פניו נצב לפניך ובחרבו
השלופה בידו הוכח יוכיח לך כי־אכן לא־שקר
מליו.” ובדברו את־הדברים האלה התיצב לעמת
האביר האורח בכל־מלא קומתו, וידו אוחזת בנצב
החרב.



" משלם חוב בעתו לא־ידאג לעבוטו", ענה האביר
האורח גם־הוא בנחת, “האיש אשר־רמה ידו פעם אחת
על בן־דמותך, אדוני דון קישוט, הוא יכל יוכל גם־לך
אתה על עצם פניך. ואולם מאשר לא־נכון לאבירים
כמונו לעשות את־גבורותיהם לילה, כחברי גנבים
ומרצחים, על־כן הבה נחכה עד־אור הבקר וזרחה
על־עלילותינו השמש. וזה יהיה משפט הקרב: האיש
אשר יכרע תחת רעהו – אחת דתו לשמע בקול
מכריעו לכל אשר־יצונו, ואשר יושת עליו – אותו
ישמר לעשות.”



“כדבריך כן יהיה” נאות דון קישוט.



ויקומו שניהם וילכו לבקש את־נושאי כליהם,
וימצאום והנה עודם שוכבים סרוחים על־הארץ
כששכבו באחז אותם השנה, שניהם נרדמים
תרדמת אלהים וקול נחרם אימה; ויעירום, ויצוום
להכין את־הסוסים, והיו ערוכים כאור הבקר למלחמת
שני אדוניהם האבירים, מלחמת דמים עזה וכבדה.



כשמע סנשו את־הדבר הזה ויצא לבו, כי רעהו
בשיחתו עמו הרבה לספר לו על כל־הגבורות ועל
כל־המוראים הגדולים אשר־עשה אדוניו אביר היער
במסעותיו ובמלחמותיו הרבות, ויחרד סנשו חרדה
גדולה לנפש אדוניו, פן־יקראהו אסון. ואולם שני
נושאי הכלים היו כמחרישים וילכו בדבר אדוניהם
לבקש את־בעירם. ויהי כהפנותם ללכת, ויאמר
נושא הכלים האורח אל־סנשו:



"הלא ידעת, אם לא־שמעת, אחי, כי לפי חקות הקרב
אשר במקומנו באנדלוסיה, לא־נכון לנושאי
הכלים, עדי הקרב, לעמד בעת מלחמת אדוניהם מנגד
ולחבק ידים. אזר־נא אפוא, אחי, כגבר חלציך, והיה
בהצות אדונינו האבירים זה על־זה, ועשינו
גם־אנחנו כמוהם, והכינו איש את־אחיו עד-



כדי רסוק אברים."



“ילכו בחקות כאלה רודפי מכות וחומדי מהלמות”,
ענה סנשו, “ואולם חלילה לנושאי כלי האבירים
לעשות גם־הם כדבר הזה. וגם־אמנם אני לא־שמעתי
מעודי מפי אדוני כי־אכן יש חק ומשפט כזה
בעולם, ומי כאדוני יודע על־פה את־כל־חקי האבירים
ומשפטיהם. אם־כה ואם־כה, אני לא־אקבל עלי
את־החק ההוא, ויהי מה. טוב לי לשלם כפר ענושים
לטרותים דונג, כדת מפרי החק, מראות את־גלגלתי
מנפצת לרסיסים. ואף גם־זאת, איככה אצא להלחם,
ובידי אין חרב, וחרב לא תפשתי מעודי.”



“לנגד הדבר הזה ידעתי תחבולה טובה”, אמר
האורח, “יש בידי שני שקים, ומדה אחת לשניהם,
ולקחנו לנו את שני השקים, איש שקו, והיו הם
לנו לנשק, אשר נחבט בו איש את־אחיו.”



“אם־ככה היא –ידי עם־ידך”, ענה סנשו בשמחה, “מהר
קח את־השקים, ויהי אלהים עמנו! כי כאשר אחזה
לי, הנה יש בכח מלחמה כזאת לנער את־בגדינו
מן־האבק משיש בה סכנת פצע וחבורה.”



“לא כן הדבר, אחי”, אמר האורח, “כי צרר נצרר
תחלה בשקים אבני אלגביש, כדי שש שש אבנים
בשק, ואחרי כן הורד נורידם איש על־קדקד אחיו,
והיה לנו הדבר הזה להחליץ עצמותינו ולמרפא
לכל־בשרנו.”



“באלהי פחד אבי!”קרא סנשו, “הראיתם את־המוך
ואת־הצמר הרך, אשר יאמר האיש הזה לצר בשקים!
ואולם דע לך, אדוני נושא הכלים, כי אם־גם מלא
תמלא את־השקים פקעי משי ושני תולעת, חי ראשי,
אם־אנכי אתגר בך ואם־אצא למלחמה עליך. אדונינו
האבירים, הם ילחמו־נא להם ככל־אות נפשם,
כי־להם העז והגבורה, ואנחנו נשב לאכל ולשתות
ולהיטיב את־לבנו, כי־למה נחטא בנפשותינו, לקצר
בידים את־טפחות ימינו המעטים ולהשיל את־הפרי
בטרם בשל.”



“ובכל־זאת”, אמר האורח ולא הרפה מסנשו, “הלחם
נלחם, ולוא אך כחצי השעה.”



“לא,אדוני”, ענה סנשו, “חלילה לי לשלח יד בגבר
עמיתי ובאיש שלומי, אשר בריתי אתו לחם ומיינו
שתיתי, ובלבי אין כל־חמה ואבק חמה עליו, ומי זה
נבל ובליעל אשר יקום פתאם ויצא לריב עם־רעהו
חנם ועל לא־דבר.”



“גם־לנגד הדבר הזה יש בידי תחבולה טובה
ונכונה מאד”, אמר האורח, " וזאת התחבולה: בטרם
נתגר מלחמה איש באחיו, ונגשתי אני עד־לפני
רום מעלתך והכיתיך בכל־כח על־הלחי אחת ושתים
ושלש –מכות גדולות ונאמנות, אשר יפילוך לרגלי
ארצה מלא קומתך, והיה אם גם־שנת מרמוטה חמתך
תישן, חי ראשי, אם לא־תיקץ כרגע."



“לתחבולה הנפלאה הזאת יש לי תבלים והם פלאי
פלאים!” אמר סנשו, "לקח אקח מקל חובלים, ובטרם
תמצא את־ידיך להעיר את־חמתי אני – והפלתי אני
במכת מהומה אחת תרדמת אלהים על־חמתך אתה,
אשר לא־תעור ולא־תיקץ עוד עד ימות המשיח ותחית
המתים. שים אפוא את־הדברים האלה אל־לבבך
ואל־תצא לריב מהר, פן־תנחם באחריתך, כי לעולם
אין דבר טוב יוצא מתוך מריבה, ואחרית קטטה –חרטה,
וגולל אבן אליו תשוב, וקמקום רותח על־צדו
ישפך, ויש אשר־יצא הגמל לבקש לו קרנים ושב
קצוץ אזנים…



ולא־עמד עוד האורח בפני משלי סנשו הרבים,
ויאמר:



“רב־לך, כאור הבקר נראה מה־נעשה.”



עד־כה ועד־כה ומקהלות הצפרים באלפי פיפיותיהן
נתנו מבין עפאים קול, ותצפצפנה ותקדמנה
ברננה ובתרועת שמחה את מוצאי הבקר. נבקעו
חלוני הרקיע ופני המזרח הלבינו; עצים ודשאים
התנוססו ברבבות פניני טל, מעינות שחקו, יבלי
מים המו, יערות עלזו, וגבעות ועמקים עטו
את־כל־יקרותיהם לכבוד היום הבא.



כמעט האיר הבקר והעין הבחינה בין דבר ובין
דבר, וישא סנשו את־עיניו אל־מול רעהו האורח,
וירא, והנה חטם גדול ורב מדות, חטם נורא ואים
מאד למראה, צץ ויעל לפניו כעין הר ההר מעל פני
האיש. ומראה החטם אמנם היה נורא ומשנה מאד מכל
אשר־ראתה עין האדם ברעהו למיום שים אלהים חטם
בפני אדם על־הארץ.זקוף היה החטם ותלול כהר,
כמעט כסה צלו את־עין כל־בעליו. וחטטרת לחטם,
כעין גבנן, מתנשאת מעל־גבו בתוך, וכלה
מקשטת לתפארה יבלות יבלות אדמדמות, כעין
הדמדמניות, וקצה החטם שופע ויורד והאהיל
למטה מן־הפה כאצבעים.



החטם הזה שם את־פני בעליו לזועה. ויהי אך ראהו
סנשו ויחרד חרדה גדולה, ויגמר כרגע בלבבו
לתת את־לחייו להכותן מאה ומאתים מהתגרות מלחמה
במפלצת הנוראה.



ודון קישוט אמר אף־הוא להביט בפני האביר רעהו,
ואולם בטרם יעשה זאת– והאיש קדמהו ויתן
את־קובעו בראשו ואת־הסנורת הוריד על־פניו. ולא
ראה דון קישוט בלתי אם־את־מבנה גו האיש כי־חזק
הוא ואת־קומתו כי לא גבהה היא. והאיש לבוש מדים,
ומעיל זהב שחוט על־מדיו מלמעלה, כלו משבץ
גליונים גליונים קטנים, עגילי מראות, כעין
השהרונים, אשר־הוסיפו אל־מראה האיש תפארת ויקר.
בראש קובעו התנופפה נוצה רבה, נוצה מנוצה שונה,
ירקה וצהבה ולבנה, ואל־העץ הקרוב נשען
כידונו, והוא גדול וכבד מאד ולהבת חדה בראשו,
כזרת וחצי ארכה.



על־פי כל־מראה עיניו שפט דון קישוט כי האביר אשר
נקרה הפעם לפניו אמיץ כח הוא בגבורים. ובכל־זאת
לא־נפל עליו לבו ולא־חת, וישם לו הדר פנים ויאמר
אל־אביר המראות והגליונים:



“אם תשוקתך העזה לקרב לא־שרשה מלבך כלה,
אדוני האביר, את־דרכי הנעם והכבוד אשר
לאבירים, הלא הרם תרים מעט את־הסנורת, למען
אראה ואוכח, אם עז פניך יתאם אל־תבנית
כל־גוך.”



“לו עשיתי את־שאלתך הפעם”, ענה אביר המראות
נעימות גם־הוא, “וחטאתי לבחירתי לכסלדיה
בת־ונדליה כל־הימים, כי איככה אוכל והתמהמהתי
רגע אחד למען הרם את־הסנורת, ואתה עוד
לא־נכנעת לפני לעשות כפקדתי אשר ידעתה.
מהר ועלה אפוא על־סוסך ואל־נשחית עתנו חנם.”



וימהרו שני האבירים וישבו על־סוסיהם, ויפנו
איש לעברו, למען שום רוח ביניהם בטרם יתנפלו
איש על־אחיו. וירא פתאם דון קישוט את־חטם האיש
נושא כלי אביר המראות, וישתומם מאד גם־הוא
על־המראה כאשר השתומם עליו סנשו, ויהי האיש
בעל החטם בעיניו כמפלצת או כבריאה חדשה
ומשנה אשר ברא אלהים. ויהי ברגע אשר־אמר דון
קישוט להפך, וירץ אליו סנשו ויתפש ברסן
הסוס ויאמר:



“תפל־נא, אדוני, תחנתי לפניך, ובטרם תהפך
סוסך למען התראות את־איש מלחמתך, ועזרת לי
לעלות על־השעם העומד לפנינו, למען איטיבה לראות
מגבה את כל־קשרי המלחמה הנפלאה אשר תאסר
על־האביר ההוא מראשיתם ועד אחריתם.”



“הגידה את־האמת”, אמר דון קישוט, “כי רק מפחדך
וממרך לבך אתה אומר לעלות על־העץ, למען התרחק
ממקום הסכנה.”



“אודה ולא אבוש”, ענה סנשו, “כי אמנם החטם הנורא
ההוא יפיל עלי אימה ופחד, ומראהו יביא רעד
בעצמותי, ואני ירא לעמד בקרבתו.”



“אכן חטמו הוא מסוג אלה”, אמר דון קישוט,“אשר יש
בכחם להפיל אימה גם על־איש כמוני, לולא הייתי את
אשר־הייתי. לכה והעליתיך על־העץ.”



ויהי עוד דון קישוט עומד ועוזר לסנשו לעלות
על־השעם, ואביר המראות הגיע עד־הגבול אשר
התוה לו להתיצב שם, ויהפך סוסו, וירקידהו
בכל כח אל־מול איש ריבו. ואולם אין זאת כי אם־היה
הסוס כושל ורפה ברכים, ויעזבהו כחו בחצי
הדרך ויעמד פתאם במקומו כמסמר נטוע, עמד
וזורר והתעטש שבעים ושבע פעמים. כראות דון
קישוט את אשר־אמר לעשות לו אויבו, ויחר אפו,
ויתקע את־דרבנותיו בצלעות סוסו הרזה עד החמש,
וישתער בכל־חמת כחו על־איש מלחמתו, ובטרם
מצא האיש את־ידיו, והנה פגע בו כידון דון קישוט,
והאיש נפל מעל־סוסו ארצה כמת.



כראות סנשו את־מפלת האביר הנכרי, וימהר וירד
מן־העץ וירץ בשמחה אל־אדוניו. ודון קישוט ירד
גם־הוא מעל רוסיננטי ויפתח את־שרוכי הקובע אשר
לנופל, לראות אם־האיש עודנו חי, ולמען הבא רוח
אל־קרבו. ויהי כהסירו את־הסנורת, ולא האמין
למראה עיניו, כי הנה נמצא תאר פני האיש כתאר
פני מידעו שמשון קרשקש, הוא הוא כצלמו
וכדמותו, אין נגרע דבר.



כראותו את־המופת הגדול הזה קרא בקול:



“חושה, סנשו, באה וראה בעיניך את אשר לא־יאמן
כי יראה. עושה, חושה, בני, וידעת היום את־כח
הקסמים מה הוא ומה־תחבולות האשפים ותעתועיהם
הרבים.”



וירץ סנשו ויקרב אל־האיש, ויהי אך־ראה
את־פני־שמשון קרשקש ויירא יראה גדולה, וילחש
לחשים, וירק שבעים ושבע פעמים, ואחר אמר
אל־אדוניו:



“אם אך אתה לו־שמעני, אדוני, והעמקת לתקע
את־חרבך בלע שמשון קרשקש המדמה הזה ולא
יוסיף קום; כי מי יודע, אולי תעמד ידך לך להמית
הפעם את־אחד המכשפים ממבקשי נפש אדוני.”



“כן דברת, סנשו”, אמר דון קישוט, “כאשר ימעטו
אויבי איש כן ירחב לו.”



ובדברו שלף את־חרבו ויאמר לעשות כעצת סנשו.
ואולם ברגע הזה נבהל לבוא נושא הכלים אשר
לאביר המראות וחטמו המשנה לא היה לו עוד,
ויצעק בקול:



“הלא יתעשת־נא אדוני ואל־יבא בדמים! הלא זה
החכמוני שמשון קרשקש מידעך, ואני נושא כליו.”



“ואיה החטם?” שאל סנשו בראותו את־האיש והנה
אפו כאף אחד האדם.



“הנה הוא בחיקי”, ענה האיש.



ובדברו הוציא מחיקו את־החטם והנה הוא עשוי ניר
עבה מעשה מסכה, כתבניתו וכמדתו כאשר ראהו
סנשו בראשונה, ויהי אך־נגש סנשו אל־האיש
ויקרא בקול:



“אלהי רחמי אמי! הלא זה תם ססיאל שכני ומידעי!”



“אני ולא אחר”, ענה האיש נטול החטם, “אנכי תם
ססיאל שכנך ומידעך, ובעוד רגע והגדתי לך את
כל־המסבות ואת כל־גלגולי הדברים אשר
גלגלוני ויביאוני עד־הלם. ועתה מהר ודבר־נא
על־לב אדוניך ופתית אותו לבלתי שלח ידו באביר
המראות השוכב פה לרגליו ארצה, אל־ימותתהו
ואל־יפצעהו ואל יכלימהו ואל־יפיל משערות ראשו
ארצה; כי אמנם דע וראה, כי האיש האמיץ והנמהר
הזה איננו באמת בלתי אם בן־עירנו החכמוני
שמשון קרשקש, הוא ולא אחר.”



עד כה ועד כה, ורוח אביר המראות שבה אל־קרבו,
ויכונן דון קישוט את־חרבו השלופה לעמת פניו
ויקרא:



“מות תמות, האביר, אם לא־תעיד כרגע, כי יפי גברתי
דולציניה עולה מעלות רבות על־יפי גברתך אתה, על
כסלדיה. זאת ועוד אחרת:אחרי תתי לך את־נפשך
לשלל, וקמת ועלית עירה טובוסו, והתיצבת שם
לפני גברתי דולציניה, והיא תעשה בך כטוב
וכישר בעיניה. והיה אם־תשלחך בשלום, ושבת
וחפשת אותי, עד אשר־תמצאני – כי עקבות
גבורותי ועלילותי הם הם יהיו לך לאותות ולציונים
בדרך, אשר תלך על־פיהם ובאת עד־מקומי –
והגדת לי את כל־הדברים אשר יפלו בינך
ובינה. את־הדברים האלה אני נוטל עליך, ואתה
אל־תסור מהם ימין ושמאל, כאשר קבלת עליך לפני
הקרב.”



“מודה אני”, אמר האביר השוכב, “כי הנעל הקרועה
והמגאלת אשר ברגל הגברת דולציניה שוכנת
טובוסו יקרה שבעתים מן־הזקן הארכה והשרוקה
למשעי אשר בלחי כסלדיה. ואני מקבל עלי
להתיצב לפני הגברת דולציניה, ואחרי כן אשוב
אליך לתת לפניך דין וחשבון על כל־הדברים
כאשר תצוני.”



“ועוד דבר אחד”, הוסיף דון קישוט לדבר וחרבו
השלופה בידו, " עליך להודות, כי האביר אשר
חזקתו ותכריעהו, לא היה וגם לא־יכל היות דון
קישוט איש למנשא, כי אחר היה, אשר־דמה אל־דון
קישוט במראה, כאשר אודה ואאמין גם־אני הפעם,
כי־אתה, אדוני האביר, עם היות תארך כתאר
שמשון קרשקש החכמוני, בכל־זאת איש אחר אתה,
ואויבי הקוסמים הם שנו את־פניך כפניו, למען
השב מעט את־חמתי מעליך וצרפתי את־מדת החסד אל
מדת הגבורה."



“מודה ומודה אני בלב שלם ובנפש חפצה בכל אשר
תשאל נפשך מעמי”, ענה האביר הנופל, " ואולם
עתה אחת שאלתי ממך: אנא תנני ואקומה
מן־הארץ, אם רק־עוד מעט כח במתני לעשות כדבר
הזה אחרי מפלתי הכבדה והאנושה."



וישב דון קישוט את־חרבו אל־תערה, ויעזר לתם
ססיאל להקים את־הנופל מן־הארץ. ויפנו משם שני
האנשים, אביר המראות ומשרתו, וילכו לדרכם,
והמה נכלמים וזועפים, כי מרה נפש האיש אביר
המראות על־מפלתו, וכל בשרו כאב עליו. ודון
קישוט ונושא כליו עשו גם־הם את־דרכם הלאה,
והמה שמחים וטובי לב על הגבורה הגדולה אשר
עשו היום במלחמה, כי הוסיף דון קישוט להתחזק
באמונתו, כי אכן מצאה ידו היום לאביר נורא
וגדל־כח, ורק האשפים החטאים וצרי העין,
מקנאתם בתהלתו, הם הם אשר־הפכו את־פני אביר
המראות כפני שמשון קרשקש, למען תת אותו
לרחמים בעיני דון קישוט, ולא יהי מעשה גבורתו
שלם.



ככה האמין דון קישוט וכן האמין גם נושא כליו
סנשו, אשר אצל עליו אדוניו מרוח שגעונו. ואולם
קוראי הספר הזה אשר לא־הכו עוד בשגעון, הם אולי
יבינו כבר מאליהם, כי אכן אביר המראות אך
שמשון קרשקש הוא, ולא אחר, והוא אשר־רקם
בערמתו את כל־המזמה הזאת, למען רפאות את־דון
קישוט משגעונו. כי־דמה החכמוני להכריע
את־האביר על־נקלה, על־כן הטה את־לבו לצאת
למסעיו בפעם השלישית, והוא התחפש כאביר
ויצא לשטן לו, למען צוות עליו אחרי הכריעו אותו,
לשוב אל־נחלתו ואל נוהו, ולא- יעזבם עוד שתי
שנים תמימות. ואולם אחרת חשב אלהים, יד דון קישוט
רמה על־שמשון, וישב החכמוני ביום ההוא לדרכו
והוא אבל וחפוי ראש ובלבו יום נקם; ודון קישוט
הלך לדרכו שמח וטוב לב, ומקץ שעה לא־זכר עוד
את־החכמוני וישכחהו


פרק שביעי: הגבורה הגדולה אשר עשה דון קישוט בהתגרותו באריות וישלם


ויהי בלכת דון קישוט ונושא כליו בדרך, וילוה
אליהם איש אחד עובר ארח רוכב על־סוסה טלואה וטובת
מראה. והאיש בא בימים והדור בלבוש ירק ומראהו
כאחד השועים. ויודע לדון קישוט בשמו דון
דיאגו איש מירנדא. ויבא עמו דון קישוט בדברים,
וימצאהו יקר רוח ואיש תבונות, יודע דעת הרבה
ודובר נדיבות ומישרים, וירב עמו דון קישוט שיחה
בכל־הדרך. וידבר בחכמה ובתבונה על כל־דבר
תושיה, על־חנוך הבנים ועל־דרכי הלמודים,
על־סופרים וספרים, על־שירה וחזון ועל שאר רוח,
ויהיו כל־משפטי פיו נכוחים וישרים אין נפתל
בם. וישמע האורח וישתומם מאד, כי לא־פלל
לשמע מפי האיש המוזר לבוש המדים, אשר נחשב
בעיניו למשגע, הגיונות נעלים ודברי טעם כאלה.
וישמר האיש את־הדבר בלבו.



וסנשו הולך אחרי אדוניו ומפהק, כי היו דברי
השיחה עליו למשא. וירא והנה רועים חולבים
את־צאנם בשדה, ויאמר לשאל מהם מעט חלב לצמאו,
ויט אליהם מן־הדרך, כי קרובים היו. ובעת ההיא
נשא דון קישוט את־עיניו וירא והנה עגלה מקרה
באה כנגדו בדרך מרחוק ודגלי המלך מתנופפים
על־הקרון ויאמר: אין זאת כי אם־הקרה אלהים לפניו
עליליה חדשה, לנסות בה את־כחו וגבורתו. ויאמר
לחבש את־הקובע בראשו, ויבקש אותו ולא מצאו; כי
אחרי המלחמה האחרונה לקח סנשו את־הקובע
ויקשרהו במרדעת חמורו ויהי לו לצקלון
בדרך. וירם דון קישוט את־קולו ויקרא:



“סנשו, סנשו, איה הקובע? מהרה הגישה אלי את
הקובע.”



ואולם סנשו עמד בעת ההיא על־מקחו, כי קנה גבינה
מיד הרועים, וכשמעו קול הקריאה נבוך מאד, כי
לא־ידע במה ישים את־הגבינה, ותחס עינו עליה
לעזבה, כי כבר שלם מחירה, ויטילנה בחפזו
אל־הקובע פנימה וירץ אל־אדוניו הקורא לו
וישאלהו לחפצו.



“מהרה סנשו”, האיץ בו דון קישוט, “הגישה אלי את
הקובע אשר בידיך, כי רואה אני, והנה עליליה
רבה וגדולה הולכת ובאה, ועלי להחלץ ולצאת
לקראתה בכל כלי נשקי.”



עד מצא סנשו את־פיו להגיד דבר, ודון קישוט חטף
מידו את־הקובע, ולא התבונן אל־אשר בתוכו,
ויחבשהו לראשו, ויהי בהשחט הגבינה, ויזב
מיצה על פניו ועל זקנו. ולא־ידע דון קישוט מה הוא,
וישתאה ויאמר:



"מה־זאת סנשו? הנבקע קדקדי ומחי התמזמז, או זעה
היא השופעת מכל־בשרי?



אם זעה היא –חי אלהים, כי לא־מפחד ולא ממרך לב.
ידעתי גם־ידעתי, כי העליליה הנוראה הבאה
לקראתי בנפשי היא, ובכל־זאת לבבי נכון ורוחי
אמיץ. ראה־נא, סנשו, מה־בידך, אם מטפחת, אם
מטלית או הנמצא, ותננה לי להסתפג בה, כי
הזעה תעור את־שתי עיני."



ויושט סנשו לאדוניו את־המטפחת, ויהי כמחריש,
ובלבו ברך את־אלהים אשר העלים מעיני אדוניו
את־מקור הזעה. ויסר דון קישוט את־קובעו לראות מה
הדבר אשר יצנן את־קדקדו, ויתבונן וירא
את־הגושים הרכים והלבנים, ויגישם אל־אפו
וירח בם ויקרא בחמת־אף:



“חי נפש גברתי דולציניה אשת טובוסו, אם לא
גבינה היא, אשר־שמת בזה אתה אתה בן־הבליעל,
הנבל והזד מכל נושאי הכלים אשר בארץ.”



וישם לו סנשו פני צדיק תמים ויאמר בנחת:



“אם גבינה היא, תנה, אדוני, לי ואכלתי אותה. אולם
טוב מזה כי יאכלנה השטן אשר ידיו שמו אותה
בקובע, כי מה עבדך ומי הוא אשר־ימלאנו לבו
לגאל את־קובע אדוני; חלילה לעבדך מנבלה כזאת.
לבי יגיד לי, כי גם־במעל הזה היתה יד
המכשפים, והם הם אשר־הביאו את־התועבה הזאת
אל־הקובע, למען העיר עלי את־חמת אדוני ומעך
את־כל־צלעותי, כמשפטו. ואולם חי אני אם־תקום
הפעם עצתם הרעה עלי, כי אל־בינתך הישרה אדוני
אשען, אשר ידעת כי בידי לא־היו גבינה ולא חלב,
ואלו היו בידי כי־עתה לא הבאתים אל־הקובע, כי
אם־אל־הקיבה.”



“אולי כדבריך כן הוא”, אמר דון קישוט.



והאיש השוע ההולך עמם ראה את־שני בני לויתו
המוזרים וישמע את־שיחם, ויתמה מאד. ואולם דון
קישוט לא־שת לבו אליו ואל־תמהונו וימח את־מיץ
הגבינה מעל ראשו ומעל פניו ומעל זקנו,
ואת־הקובע הריק חבש לראשו, ובהתחזקו לשבת הכן
על־אכף סוסו, שלף את־חרבו מתערה ויט בכידון
ויקרא:



“עתה יהי מה,אני ממקומי לא אמוש! נכון אני להלחם
גם עם־השטן!”



עודנו מדבר והקרון הקריב לבוא, הוא ודגליו,
ושני אנשים עמו: אחד חמר, נוהג בפרדים, ואחד
יושב על־כנו בראש הקרון.



ויצא דון קישוט ויעמד בדרך לשטן להם ויאמר:



“אנה תלכו, אחי? ומה הקרון הזה לכם? ומה־בתוך
הקרון? והדגלים האלה מה הם?”



ויען החמר ויאמר:



“הקרון קרוני,ושני אריות עזים בו, נתונים בכלוב,
אשר ישלחם בידי נציב אורן אל עיר הבירה, להביאם
מנחה לאדוננו המלך, והדגלים דגלי המלך הם,
אשר יהיו לאות ולעדות כי משא המלך בקרון.”



“הגדולים האריות?” שאל דון קישוט.



“גדולים מאד”, ענה היושב על־כנו בראש הקרון,
“וכמוהם לא־הובאו עוד מאפריקה להשפניה מעולם.
הלא שומר אריות אני מעודי, ובכל־האריות אשר
התהלכתי לפניהם לא־ראיתי כשנים האלה לגדל.
זכר ונקבה הם, הזכר בסוגר לבד והנקבה בסוגר
לבד, ושניהם רעבים מאד, כי יום תמים לא־בא אכל
אל־פיהם. על־כן נבקש מעמך, אדוני, אנא סורה
מן־הדרך ואל־תעצרנו, למען נבא מהרה אל־מקום
אשר נוכל להטריפם שם את־חקם.”



ויעבר צחוק קל את־שפתי דון קישוט ויאמר:



“האותי יאמרו להפחיד בגורי אריות? המפני משלחת
בני שחץ כאלה ישוב איש כמוני אחור? חי אלהים,
אם־לא כרגע יראו השולחים אותם אלי עד־כמה שגו
ועד־כמה נואלו. רד, בן־אדם, כרגע מעל הקרון, הלא
שומר אריות אתה, ופתחת בידיך את־דלתות הסוגר
והוצאת את־האריות אלי, כי פה בשדה הזה אראה
אתכם עין בעין מי הוא דון קישוט איש למנשא
ומה־כחו על־אף כל־המכשפים שולחי האריות
ועל־חמתם.”



והאיש השוע שמע בדבר דון קישוט את־דבריו
ויאמר בלבו: אכן עתה התגלע אבירנו הנחמד
ויגד מי ומה הוא. אין זאת כי אם־מסמסה הגבינה
את־המח בקדקדו.



וסנשו ראה כי צרה קרובה ויתנפל לפני השוע
לאמר:



“בי אדוני איש החסד! הנני משביעך בשם אלהים,
אם־תמוש מזה עד־הניאך את־אדוני האביר מחפצו, כי
אם־יצאו האריות –וטרפונו.”



“הבאמת ובתמים יאמר אדוניך להתגרות בפריצי
חיות אלה?” שאל השוע, “המשגע הוא?”



“לא משגע אדוני”, ענה סנשו, “כי עז נפש הוא עד
לשגעון, ולבו כלב הארי.”



“התיצבה וראה כי עוד מעט ונתתי לו לב אחר”, אמר
השוע. ויגש אל־דון קישוט ויאמר: “אדוני האביר!
כל־האבירים המשוטטים אשר בארץ לא־יביאו
את־נפשם במסה בלתי אם־אחרית ותקוה להם לצאת
ממנה בשלום, ואולם האביר אשר־יחטא בנפשו
לחרפה לשוא, אולת היא לו וכלמה ולא תחשב לו
זאת לגבורה ולתפארת. הנח אפוא, אדוני, לאריות
האלה, כי מה רעה עשו לך; והם לא לקראתך יצאו,
כי שלוחים הם מנחה לאדונינו המלך, וכל־הנוגע
בהם לא ינקה.”



ויען דון קישוט ויאמר:



“אדוני השוע! לך שוב אל־ביתך ואל־נחלתך
ומשלת שם כטוב וכישר בעיניך על תרנגלתך
האמיצה ועל חלדתך עזת הנפש, ואל־תשבת
את־רעך מעשות את־חובתו כטוב וכישר בעיניו.
חובתי היא ואעשנה, ואני ידעתי, אם לקראתי יצאו
האריות ואם לא.”



וכרגע פנה אל אשר על־האריות ויאמר:



“שמע־נא אדוני הנבל ובן־הבליעל, אם לא־תפתח
כרגע את־דלתות הסוגר, חי אלהים כי בכידון הזה
אדביקך אל־הקרון!”



כראות החמר עד־כמה חזקו דברי האיש המוזר
הנצב חמוש בכל־כלי זינו, ויתחנן ויאמר:



“בי אדוני, אהיה־נא לרחמים בעיניך ונתת לי
לפתח את־פרדי ולהביאם אל אחד המחבאים, כי
אם־יטרפו האריות את־פרדי והם כל־הוני ומקור
מחיתי, ואבדתי בעניי וברעתי.”



“הוי קטן אמנה!” אמר דון קישוט, ויהי כמתרעם, “התר
את־פרדיך והחבא עמם בטוב בעיניך. בעוד שעה
קלה וראית כי־פחד שוא פחדת.”



ולא התמהמה החמר ויקם להתיר את־פרדיו. והאיש
אשר על־האריות הרים קולו ויאמר:



“אתם כל־הנצבים פה עדים כלכם היום, כי רק
מאנס פתחתי את־דלתות הסוגר ואשלח חוצה את
האריות אשר למלך וגם כי העד העידותי באיש הזה
נגד כלכם לאמר: כל אשר ירעו וכל אשר ישחיתו
החיות הרעות, כל־נזק וכל־אסון כי יהיו, שלם
ישלמם האיש הזה, הוא יערבם ומידיו יבקשו,
אותם ואת־משכרתי ואת כל־אשר ינתן לי, במיטב
כספו ובמיטב רכושו ישלם בפלילים. ועתה
אדוני, מהרו ובקשו לכם מסתור באשר תמצאו,
בטרם אפתח את־דלתות הסוגר. בי לא־יגעו האריות
לרעה.”



ויוסף האיש השוע ויפצר בדון קישוט לשוב
ממחשבתו ולבלתי נסות את־האלהים, ואולם דון
קישוט מאן לשמע ויאמר אל־האיש:



“אם רך לבב אתה, אדוני, ולא־תוכל לראות ברעה אשר
תמצאני, לפי דבריך, כי־עתה דפק מהר את־סוסתך
הטלואה וברח, דודי, אל מקום סתר.”



וירא סנשו כי לא־יכל השוע לאדונו, ויצר לו
מאד, ויתנפל לפני דון קישוט, ויתחנן לפניו
להשיב את־מחשבתו הרעה אשר חשב על־נפשו.



“בי אדוני”, קרא ודמעתו על לחיו, “הלא ישם־נא
אדוני אל לבו, כי כל־המסות הגדולות אשר־נסה
בהן אדוני עד־היום, הלא אך כצפיחיות בדבש הן
לעמת המעשה הנורא והאים אשר־יאמר אדוני
לעשות הפעם. ואל־נא יעלים אדוני את־עיניו
גם־מזאת, כי עתה אין בזה לפנינו לא מעשה כשפים
ולא תרמית עינים, כי חי אשתי וחי ילדי, אם־לא עין
בעין ראיתי בעד חרכי השבכה אחת מצפרני
אריה חי, ולפי מדת הצפרן יש לשער, כי גדל
בעליה כגדל ההר.”



“הפחד”, אמר דון קישוט, “יגדיל בעיניך את־מדת
האריה גם כמדת פלח הארץ. סור מזה, סנשו, וחדל
ממני. והיה אם־אספה במלחמה הזאת הלא זכר
תזכר את־השומה עליך על־פי הברית הכרותה
בינינו מאז, לאמר: הלך תלך אל־דולציניה –וזולת
זה לא־אגיד לך דבר.”



ויראו האנשים כי כלה ונחרצה היא מעם דון קישוט
להתגרות באריות, ולא יספו לדבר אליו. וימהרו
שלשתם, האיש השוע והחמר וסנשו, וירחיקו
ללכת הם ובהמתם להנצל מעם האריות אל מקום
בטוח. וסנשו הולך ובוכה תמרורים לאדונו ומקלל
את־יומו ושופך דמעות כמים, ובכל־זאת לא־התעלם
גם מבשרו וירץ את־חמורו בכל־כח, ויזהר
להתרחק ממקום האריות כמטחוי קשת. ודון קישוט
עודנו מאיץ בשומר האריות לאמר: מהר ופתח
את־דלתות הסוגר. וירא השומר כי רחקו האנשים
מן־המקום ובטוחים הם מאסון, ויעד שנית בדון
קישוט העד והוסף, כי הדבר אשר יאמר לעשות
בנפשו הוא; ואולם דון קישוט לא־שת לבו אל־האיש
ואל־דבריו ויאמר בקצר רוח:



“כלה דבריך ופתח!”



עוד האיש עושה כה וכה ומתמהמה –ודון קישוט
נמלך בלבו, ויבן כי לא־טוב לו להתראות
את־האריות פנים בשבתו על־הסוס, פן־יראה
רוסיננטי את־פני פריצי החיות ונבעת, ויבחר
לערך אתם מלחמה רגלי. וימהר וירד מעל סוסו,
ויט בכידון, ויסך במגן על־לבו וחרבו
השלופה בידו, ויתיצב קוממיות כעמוד ברזל,
ובהפקידו את־רוחו ביד אלהים וביד גברתו
דולציניה, כונן בלי חת ובלי מרך פעמיו הקצובות
אל־מול הקרון.



כראות השומר את־דון קישוט נצב לפני הקרון
ומיחל לצאת האריה, ויבן הפעם כי אך־לשוא
ישחית דבריו, וכי לא־ישוב עוד האביר אחור
ממחשבתו, ויהי מה, ויקם ויפתח לרוחה את־דלת
הסוגר האחד, הוא הסוגר אשר נכלא בו האריה הזכר.



והאריה בן־שחץ גדול מאד, אדיר ואים למראה;
ויהי כאשר נפתחה הדלת, ויהפך האריה פנים
ויפשט את־שתי כפותיו לפניו, ויתמודד
כמתפנק ויגהר מלא גויתו ארצה. אחרי־כן פתח
את־לעו ויפהק בנחת ובהדר מלכות. ככלותו לפהק,
וישלח מפיו חוצה לשון אדמדמה וארכה מאד,
ויעבירנה על־עיניו וישב ויעבירנה על־פניו,
העבר ומחה ולקק. אחרי־כן שלח הארי את־ראשו
הכבד מפתח הסוגר החוצה ובעיניו הקודחות
התבונן הנה והנה ויזרה אימה על כל־סביבותיו.
ואולם דון קישוט לא־גרע ממנו עיניו, ויהי עומד
ומחכה, מתי יזנק האריה מתוך הסוגר ונפל
בידו, והוא, דון קישוט, ישסענו כשסע הגדי.
אך האריה לא־שת לבו אל־האביר הנצב לפניו ויהי
כלא רואהו, ואחרי התבוננו עד־בוש כה וכה נער
רעמתו, ויהפך פתאם ערף, וישב וירבץ במקומו
בטח, ואחוריו אל דון קישוט. כראות דון קישוט
את־הדבר הזה וישא קולו אל־השומר ויקרא:



"הכה, הכה את־הארי, הלא תכהו! הלא תרגיזהו! כלה
גרשהו מתוך הסוגר!



ואולם השומר מאן ויאמר:



“את־הדבר הזה לא אעשה, אדוני. כי אם־אשלח ידי
בארי להחרותו והייתי אני הראשון טרף לפיו. שמח
אפוא, אדוני הנעלה, באשר השיגה ידך כי רב־הוא
מכל־הגבורות אשר ראה ואשר ידע איש מעולם,
ואל־נא תשוב לנסות את־אלהים. כי הנה פתח הסוגר
הלא פתוח, והארי הלא הועד לקרב, ועתה כי־נסוג
אחור –ירבץ בבשתו ותכסהו כלמתו, ואתה
את־כבודך כבוד אביר עז נפש ואמיץ לבב הצלת.”



“דבריך טובים ונכוחים”, ענה דון קישוט, “סגר אפוא,
ידידי, את־הדלת, והיה כשוב אלינו האנשים
הנמלטים והיית לי עד נאמן על כל־המראה הגדול
אשר־ראו עיניך, והגדת להם את כל־הדברים
כתמם, מראשית ועד אחרית, אל תגרע דבר. הגד
תגיד להם את אשר־פתחת אתה את־סוגר האריה; אני
חכיתי לצאתו – הוא לא יצא. ואוסיף לחכות – הוא לא
יצא גם־הפעם, כי שב אל־פנתו וירבץ. מה־לעשות
אפוא עוד ולא עשיתי? אכן הגדלתי הפעם לעשות!
ויגער אלהים בכם, המכשפים! ויצו אלהים
את־ברכתו אל־כל־אבירי האמת והצדק ואל כל־אשר
רוח עז ותפארת גבורה תפעמהו. סגר, אפוא,ידידי,
את־הדלת, ואני אזעיק אלי את־רעינו הנמלטים
ושמעו מפיך את־מעשה גבורתי הגדולה.”



ויעש השומר כדבר האביר. ודון קישוט קשר אל
ראש הכידון את־המטפחת אשר מחה בה את־מיץ
הגבינה מעל פניו, וינופפנה, ויזעק אליו
את־הנסים. ויהי אך־ראה סנשו את־המטפחת הלבנה
מתנופפת מרחוק ויקרא:



“יגפני אלהים, אם לא־שרה אדוני אל־האריה ויוכל!
הלא הקול קול אדוני הוא, הקורא אלינו להשיבנו.”



וגם שני האנשים הנמלטים עם־סנשו, השוע
והחמר, ראו את־האות אשר־נתן דון קישוט מרחוק,
ויפג פחדם, וישובו על־עקבם. ויהי כקרבם
אל־הקרון ויאמר דון קישוט אל־החמר:



“שוב אסר, אחי, את־הקרון אל־פרדיך ולכו לדרככם
בשלום. ואתה, סנשו, הוציאה נא שני אדמי זהב
ונתתם לאנשים האלה, האחד לשומר והאחד לחמר,
ובדבר הזה אכפרה פניהם על־המעצור אשר־נעצרו
בגללי בדרך.”



“את־האדמים נתן אתן להם בכל־לב”, אמר סנשו,
“ואולם האריות מה היה להם? החיים הם אם־לא?”



אז יספר השומר בנחת ובשפה ברורה, דבר דבור
על־אפניו, את־כל־היד החזקה ואת־כל־המורא הגדול
אשר־עשה דון קישוט לעיניו; כי התיצב האביר
לעמת האריה פנים אל־פנים, וכי נמוג האריה מפניו
ולא־קמה בו רוח לצאת, אף כי־עמדה הדלת פתוחה עד
בוש; וכי אמר אמר האביר להרגיז את־האריה
ולהוציאו בחזקה, לולא הוא, השומר, אשר התנפל
לפניו ויתחנן־לו לבלתי נסות ולבלתי הלאות
את־אלהים, ויעתר לו האביר באחרונה וירשהו
בלב ולב ובשפה רפה לסגר את־הדלת.



“סנשו, מה הדבר הזה בעיניך?” שאל דון קישוט
את־נושא כליו, “היש כשפים אשר־יעמדו לפני עז
רוח האביר הנאמן? גם את־אשר כל־חיי יקחו
המכשפים מעמי, ואולם את־גבורתי ואת־אמץ לבי לא
יקחו.”



ויתן סנשו את־האדמים כאשר צוהו אדוניו.
ויקם החמר ויאסר את־הקרון לפרדיו, ושומר
האריות נשק את־יד דון קישוט נשיקת תודה על־המתת
אשר נתן לו, ויבטיחהו להביא את־דבר גבורת
האביר לפני המלך.



“והיה אם־ישאלך הוד כבוד המלך”, אמר לו דון
קישוט, “מי עשה את־הגבורה הגדולה ההיא? ואמרת
לו: אביר האריות! כי מהיום והלאה לא־אקרא עוד
“האביר בן־דמות היגון” כי “אביר האריות” יהיה
שמי; כי כן ישנו אבירי עולם את־שמותיהם
והחליפום לפי ראות עיניהם ולפי העולה על־רוחם בכל
עת מצא.”



וילך הקרון ואנשיו לדרכם, ודון קישוט וסנשו
והאיש השוע ההדור בלבושו הירקרק הלכו
שלשתם יחדו לדרכם.



והאיש השוע עודנו משתאה בלבו, מחריש לדעת:
המשגע האביר הרוכב בצדו אם־לא? כי מי־שמע או
מי־ראה כזאת, אשר יחבש איש קובע ממלא גבינה
לראשו ואמר: המכשפים פצחו את־מחי! או איככה זה
יעבר הרוח על־איש וקם פתאם להתגרות באריות?
ויאמר השוע בלבו: אכן נפלה האביר הזה מאיש
וזר דרכו: דבריו נגידים ומעשיו תעתועים. ויהי
כל־הדבר בעיניו כחידה.



עוד האיש הוגה את־מחשבותיו ומשיח עם־לבו, ודון
קישוט פתח את־פיו ויאמר:



“מי לא־יבין, אדוני דון דיאגו איש מירנדא, כי
רק־כמשגע וכרועה רוח הייתי בעיניך; ואני
לא־אתמה על־ככה, כי אכן כל־מעללי יענו בי כזאת;
ובכל־זאת יש את־נפשי כי ידע אדוני, כי לא משגע
ולא רועה רוח אנכי כאשר אראה לעינים. אכן
מה־נהדר האביר עז הנפש בצאתו המעגלה לעיני
מלכו והכה בחניתו מכה נאמנה את־הפר האדיר ורב
הכח. נהדר כמוהו גם־האביר לבוש המדים
והנשק בצאתו כליל ברזל ונחשת נוצצים לעיני
עדינות עם להגיח קרבות בתחרות משחקים עליזים.
יפים ונהדרים הם גם יתר כל־האבירים, גבורי חיל
ומלמדי קרבות כלם, אשר בנסותם את־כחם
ובשכלם את־ידיהם המהירות, ישעשעו כל־לב
ויצהילו כל־פנים, ושתו פאר על בית המלך והיכלו.
ואולם נהדר ויפה מהם שבעתים האביר המשוטט
אשר ישים פעמיו אל כל־המקומות השוממים
והעזובים, ונטה אל כל־פרשת דרכים, והבקיע אל
כל־חרש מצל ואל כל־יער כבד, ועלה בראש כל־הר
גבה ושן סלע מצוק, ובקש לו שם גדולות
ועליליות רבות, ועשה את־הגדולות ואת־העליליות
ההן, והצליח, למען הנחל לנפשו תהלת נצח ושם
עולם לא יכרת, יפה ונהדר שבעתים, אומר אני,
האביר המשוטט, אשר יביא ישע לאלמנה אמללה
ועזובה באחת הפנות הנשכחות, מאביר הארמון
אשר יסובב את־העלמה הנאוה והמענגה בעיר
הומיה. איש על־משמרתו ואיש על־פקדתו! האביר
אשר בארמון ישרת־נא לפני הגבירות, יפאר־נא
את־היכל מלכו בבגדי כבוד ויקר, ישבע־נא את־נפש
עניי האבירים ממעדני שלחנו וממטעמותיו,
יתחרה נא עם־גבורי חיל כמוהו במסות מלחמה
ובשעשועי קרב, ויהי־נא למופת ברוח נדיבה וברוח
נעם וברוח חן וחסד, ועל כל־אלה ביראתו
את־אלהים, ובדבר הזה מלא ימלא באמונה את
כל־חובת משמרתו. ואולם האביר המשוטט הוא אחרי
כל־פנה נדחה יתור ונתיבו יט לקצה הארץ; בא יבא
אל כל־ההדורים ואל כל־העקלקלות והחתחתים, הלך
וחתר אל הגדולות ואל הנפלאות, ונתן את־נפשו
מאכל לשרב הלוהט –קיץ, ולקרח הנורא –חרף. אל־נא
יפחידוהו אריות ובני שחץ, ושרפים מעופפים
ודרקונים אל־יבעתוהו. כי מה ראש מאויי כל־אביר
נאמן: הלא לבקש ולמצא את־אלה מהם, ולהתגרות
באלה מהם ולהשמיד את־כלם גם־יחד! ואני
גם־אני,יען נפל חבל לי להמנות בקהל האבירים
המשוטטים, לא־אוכל להתעלם מכל אשר־תשים עלי
פקדת משמרתי. על־כן במצאי היום את־האריות,
אחור לא־נסוגותי ואתגר בהם מלחמה, אף אם־ידעתי
כי בנפשי היא. אמנם לא־נכחד ממני, כי רק־גבורה
כזאת תפארת היא לבעליה, אשר־תהי תיכונה בין
שתי רעותיה הרעות והקיצונות: בין מרך הלב מזה
וחרף נפש לשוא מזה. ובכל־זאת הלא נבחר לגבור
התרומם ועלות עד לקצה משוגת העזוז מהשפילו
לרדת עד רפיון הרוח ומרך הלב; כי כאשר יקל
למפזר הון להיות לנדיב מן־הכילי, כן יקל לנמהר
עז ממוג הלב להשיב רגליו אל־דרך הגבורה
הנכונה והנאמנה. ואשר למבקשי הגדולות
ומרדפי העליליות אשר אמרת – הלא תאמין לי,
אדוני דון דיאגו, כי טוב אשר יעדיף איש מהמעיטו,
כאשר יערב לאזן לשמע באמר: “פלוני האביר עז
נפש לבלי חק” משמע: “פלוני האביר –איש ירא ורך
לבב”.”



“כל־אמרות אדוני וכל־מעלליו”, ענה דון דיאגו,
“שקולים במאזני הדעת והתבונה הטהורה; ובטוח
אני, אשר לו אבדו יום אחד מן־הארץ כל־משפטי
האבירים וחקותיהם, כי־עתה שבו וימצאו כלם
בקרב לב אדוני פנימה, מקום הם ספונים שם כלוחות
העדות בארון. ואולם ראה אדוני, היום נוטה לערב,
ועלינו ללכת בחפזון, למען נבא מהרה אל־כפר
מושבי ואל־נוי. ואם־מצאתי חן בעיניך, אדוני,
כבדני נא נגד כל־בני ביתי ונגד כל־רעי ושכני
הטובים ואל־נא תעבר על־כפרי עד־באך בצל קורתי
ונחת שם, אתה ונושא כליך, מעמל הדרך. ואני
ידעתי כי־תנעם לך שבתך עמנו, כי חנני אלהים
ויתן לי כל, ולא־מנע ממני גם־אשה משכלת
וטובת טעם וגם־בן חמודות נתן לי, והוא חכם לבב
ונבון מדע, ושאר רוח לו, והוא משורר משכיל,
וערבה עליך שיחתו.”



“טובת עינך, אדוני, לכבוד היא לי ולחסד”, ענה ויאמר
דון קישוט.



וישמח מאד האיש השוע על־המענה, כי מאז ראה
את־דון קישוט ואת־ארחותיו הנפלאים חשק מאד
להביאו אל־נוהו, למען יראו גם־בני ביתו את־האביר
הנפלה הזה והשתאו לו כמוהו.



וידפקו שלשת הרוכבים את־בעירם, ומקץ שתים
שעות אחרי הצהרים באו אל־הכפר ויסורו אל־נוה
השוע דון דיאגו, אשר־קרא־לו דון קישוט בשם
“אביר הלבוש הירק.”


פרק שמיני: דון קישוט, מוסב שם אביר האריות, מסתופף בבית האביר לבוש הירק


ויהי כבא דון קישוט בשער החצר אשר לנוה דון
דיאגו וימצא את־הנוה והנה הוא גדול מאד ורחב
ידים, כאשר יהיו נאות השרים היושבים בכפרים
בימים ההם. ומרתף יין בנוי אבנים בתוך החצר
החיצונה וכדי חרש גבהים ורבים, כדי טובוסו,
עומדים שם שורות שורות במעגלה אצל המרתף.
וירא דון קישוט את־הכדים ויאנח מקירות לבו
ויקרא:



“הה, כדי טובוסו, הלא אתם הזכר תזכירו לי
היום את־המקור המתוק, את־מעין יגון נפשי המר!”



ואשת דון דיאגו הגברת כריסטינה ובנו העלם
המשורר דון לורנסו יצאו לקבל את־פני האורח,
וירד דון קישוט מעל רוסיננטי, ויגש אל־הגברת,
וישתחו לה בענות כבוד, וישאל מעמה את־ידה
לנשקה. ויאמר אליה דון דיאגו:



“הביאי נא, גברתי, את־אורחנו הנעלה הזה, את־דון
קישוט איש למנשא, בצל קורתנו, והאירי אליו
פנים, כמשפטך הטוב. ודעי כי־אין כאביר
המשוטט הזה עז נפש ואמיץ לב בכל־הארץ”.



ויברכו הגברת ובנה את־האורח לשלום ויביאוהו
הביתה אל־חדר. ויפשיטהו סנשו את־חליצתו,
וגם־מים הביא לו, כחמשה או כששה דליים, וירחץ
בהם דון קישוט את־פניו ואת־ראשו ממיץ הגבינה,
הדח ושטף היטב, עד צאת מי־הרחצה מתחת ידו לבנים
כלם כעין הקום. אחרי־כן היטיב מעט את בגדיו
כאשר מצאה ידו, וישם לו הדר פנים ותפארת עז
ויצא האולמה. שם חכה לו העלם בן־השוע דון
דיאגו, אשר נשאר לבדו בבית לשעשע את־לב
האורח בדברי שיחה עד עת האכל, כי אמו הגברת
יצאה לטבח טבח ולהכין, למען הראות את־האביר
כי־יד לה וכי־שכל לה לשים כבוד לאורח נשוא פנים
כמוהו ולהשביע רצון את־הבאים בצל קורתה.
והצעיר דון לורנסו ידע כבר מה־משפט האיש הבא
אל־ביתם, כי הגיד לו אביו. וישב עם האורח
וישיחהו על־פי דרכו. ויהי בשוחחם ויאמר אליו
דון קישוט:



“הנה אביך הנעלה הרבה מאד להלל אלי את־אדוני,
את־שאר רוחו ואת בינתו הדקה, וגם־הגיד עליך כי
משורר גדול אתה.”



“משורר אולי כן הוא”, ענה דון לורנסו, “ואולם גדול
לא־הייתי בעיני מעודי. אמנם לבי נוטה מאד
אל־השירה ואל־ההגיון בחזיונות טובי המשוררים,
ואולם לא במדה כזאת אשר־אהיה בעיני משורר גדול,
כדברי אבי.”



"ענותך, אדוני ", אמר דון קישוט, “טובה בעיני, כי
בין כל־המשוררים אשר ידעתי, אין גם־אחד אשר
לא־יגבה לבו ואשר לא־יהי בעיניו כראש וראשון
לכל משוררי עולם.”



"אין כלל אשר לא־נאמר בו “חוץ” ", ענה דון לורנסו,
“ואולם עוד ימצאו גם־כאלה אשר רוח שירת אמת
תפעמם, ובכל־זאת לא־יתנו את־לבם כלב משוררים.”



“מעט מספרם, אדוני”, אמר דון קישוט, "ואולם יגד־נא
לי, אדוני, מה הם השירים, אשר־יעמל בהם אדוני
עתה, כי כן הגיד לי אביך הנעלה בשיחתו עמי
בדרך.



אם־טוב הדבר בעיני אדוני, יקרא־נא לפני את־דברי
השירים ההם, אולי ימצא בי מועיל, כי גם־אני לא־זרו
לי דרכי השירה ובנינה."



“אין זאת כי אם־הסתופף אדוני באחד מבתי המדרש
העליונים”, אמר דון לורנסו, “ומה מדברי החכמה
אשר־למד שם אדוני?”



“את־חכמת האבירים המשוטטים”, ענה דון קישוט, “לא
נופלת היא מחכמת השירה, ואולי גדולה היא עוד
ממנה כחצי הזרת.”



“החכמה הזאת אינני יודע מה היא”, אמר דון לורנסו,
“וגם לא־שמעתי את־שמעה בלתי היום.”



“החכמה הזאת”, ענה דון קישוט, “היא כלילת כל־החכמות
והמדעים אשר בארץ. כי הנה האיש אשר
ממלאכתו היא, עליו לדעת דין ומשפט, למען שפט
בצדק בין איש ובין עמיתו ולתת לאיש ואיש
כמעלליו; עליו להבין גם בחקר אלוה ותורתו,
למען לא יכשל בשפתיו בבאו לשאת משא על־דברי
אמונה ודת; עליו לדעת גם את־חכמת הרפואה,
את־משפטי הסמים כלם ואת־סגלות כל־שרשי
העשבים אשר במדבר, למען יעזר בהם לעת מצוא,
ומדי שוטו בערבות ציה, מקום אין רופא וחובש,
ידיו תרפאנה את־פצעיו; עליו להיות גם חוזה
בכוכבים, למען קבע על־פי הכוכבים והמזלות
בלילה את־השעה ואת־רוח השמים ואת־חלק הארץ
ואת־האקלים אשר יעמד בם; עליו לדעת גם את־חכמת
החשבון והשעורים, כי לא להימין ולא להשמאיל
בלעדיה. אין לו לבוז גם לקטנות ונקלות מאלה:
עליו לדעת גם־שיט כדג, לקבע ברזל בפרסות
סוסיו כנפח ולרפא את־האכף כי־ישחת או את־אחד
מכלי הרתמה כרצען. ובשובי עתה שנית אל־יתר
המדות הנעלות המנויות באביר, אוסיף לאמר, כי
עליו להיות נאמן עם־אלהים ועם גברת לבו, צנוע
במחשבותיו, נקי בשפתיו, נדיב במעלליו, אמיץ לב
בנסיונותיו, ארך רוח בעמלו, חנון ורחום
את־עניים, וראשית כל –עליו לריב את־ריב האמת
בכל־מקום ולתת גם את־נפשו עליה. כל־המעלות
האלה, הגדולות עם־הקטנות, בהתחברן כלן יחד
באיש אחד –לו אביר משוטט יקרא. ועתה ירא־נא
אדוני וישפט, אם החכמה הזאת, נחלת האבירים
וחלקם, נקלה היא, ואם־תדמה אל־רעותיה הגדולות
והטובות ממנה, אל־אלה הנהוגות בבתי הספר
והאסכולות.”



“אם־כדבריך כן הוא”, אמר דון לורנסו, “כי־עתה
ראויה באמת החכמה הזאת להחשב כראשה לכל
רעותיה.”



“”אם" זה מה הוא?" השתומם דון קישוט.



“היה עם לבבי לאמר”, ענה דון לורנסו, “כי אין אתנו
יודע, אם־באמת יש בארץ עתה, ואם־היו גם־לפנים,
אבירים משוטטים, ואף כי־אנשי מעלה כאלה אשר
אמר אדוני.”



“כבר הגדתי כמה פעמים”, אמר דון קישוט, “ואותה
אשנה גם־הפעם לאמר: מרבית בני האדם ידמו
בטעותם, כי האבירים המשוטטים אך־משל הם ומעולם
לא־היו ולא־נבראו. ואני נוכחתי, כי אך־לשוא
יעמל העמל לפקח את־עיניהם לראות נכוחה, כי־אכן
היו וגם־יש עתה אבירים בארץ. על־כן לא־אתאמץ
עתה להוציא גם־מלב אדוני את־הטעות הזאת, אשר
החזיקו בה רבים. אני אך את־הדבר הזה אעשה: נשא
אשא תפלה לאלהי מרום, כי־יפקח את־עיניך וראית
את־כל־הטובה ואת־כל התשועה אשר הביאו לעולם
האבירים הקדמונים בעתם ועד־מה הרבו טובה
והגדילו תשועה לו נמצאו גם בימינו. ואולם
בעונות הדור מעטו אבירי אמת בארץ, העצלות
והבטלה גברו, והתאוה ושרירות הלב הרימו
קרן.”



“הנה התגלע אורחנו מעט”, אמר דון לורנסו בלבו,
“ובכל־זאת איש יקר רוח הוא המשגע הזה, ולו
חשבתי עליו אחרת, כי־עתה הייתי בעיני נקלה
וכסיל.”



עוד לא־כלו לשוחח, והמה נקראו אל־השלחן לאכל
לחם הצהרים. וישאל השוע את־בנו על האורח,
ויענהו לאמר:



“כל־רופאי ארץ וחכמיהם לא־ירפאו את־האיש הזה
משגעונו. אכן לא משגע הוא, כי אם־איש שגיונות,
ונפשו חליפות אור עם־חשך.”



ואנשי הבית ישבו אל־השלחן הערוך. ויהיו
המאכלים בריאים וערבים לחך ונתונים בעין יפה,
ובעת האכל היתה הדממה גדולה בכל־הבית,
כדממה אשר־תהיה במקום הקדש. וייטב הדבר
הזה מאד בעיני דון קישוט.



ככלות המסבים לאכל ויביאו לפניהם מים אחרונים
וירחצו את־ידיהם ויברכו על־המזון. ויהי אחרי
פנות את־השלחן, וישאל דון קישוט מעם דון
לורנסו, לקרא בפיו מן־השירים יצירי רוחו מאשר
יבחר. ויעתר לו דון לורנסו, ויקם ויקרא לפניו
משיריו האחרונים. כמעט כלה המשורר לקרא, ודון
קישוט קם ממקומו, ויאחז בכף־ימין דון לורנסו
ויקרא בקול:



“חי אלהים, אם־ידעתי בדור הזה משורר גדול ממך,
עלם החמודות! אמנם לך נאה ולך יאה עטרת הדפנים!
אביך הנעלה לא־העדיף על־מהללך אף מעט. ויהי שם
אלהים מברך אשר נחני עד־הלם ויביאני לראות
מקרב עדת חרזנים נעדרי טעם משורר נהדר אחד
כמוך אתה, אדוני הצעיר והנעלה, כאשר יעידו
על־ככה כל־שיריך, הנשגבים בתכנם כאשר יפים
ונחמדים הם במערכת בנינם.”



ויוסף דון קישוט לשאת משא על־מלאכת השיר
ודרכיה הרבים. ובני בית דון דיאגו הטו אליו אזן
וישתוממו מאד על־רחב דעתו במליצה ובלשונות,
ויעצרוהו עמם בנום ארבעה ימים, וייטיבו לו
ויאירו אליו פנים כל־ימי שבתו עמם. ביום
הרביעי קם דון קישוט ויברך את־דון דיאגו
על־חסדו ועל נדיבות רוחו, וישאל מעמו לצאת
לדרך, כי לא לאביר משוטט התפנק והתענג
הרבה ולא־לו חבוק ידים. ויגד להם את־דרכו,
כי־הולך הוא לסרגוסה, לבא שמה לימי מסות הקרב;
ואולם בטרם יסור אליה ירד עוד אל־מערת מונטסינוס,
היא המערה אשר שמע את־שמעה במסבי המקום הזה
אשר־ירבו לספר עליה נפלאות ונוראות, וימלך
עליו לבו לחקרה. ויהללו דון דיאגו ובנו
את־האביר על מחשבתו הטובה, ויאמרו גם להעניק
לו מאשר חננם אלהים ככל אשר־ישאל מהם ולעזרו
בכל אשר־תמצא ידם, והיה לו לאות ולעדות עד־כמה
יקר הוא וגבהים דרכיו בעיניהם. וישאל מעמם דון
קישוט להורותו איש עתי מאנשי המקום אשר ילוה
עמו בדרך ועזר לסנשו להורידו אל־המערה.
ויורוהו איש פלוני אלמוני, והוא גר באחד הכפרים
אשר בסביבות המערה. ויאמרו אל־דון קישוט:



“בבאך אל־הכפר ההוא ושאלת לאיש האלמוני,
ולקחתו עמך, כי הוא האיש אשר יכשר לך ואשר
יצלח לחפצך.”



ושעת הפרידה הגיעה. ויהי ככל אשר־שמחה את־לב
דון קישוט כן העציבה את־רוח סנשו, כי נעמה לו
מאד מנוחתו בבית דון דיאגו, בשבתו על־שלחן
מלא דשן וימלא כרשו מכל־המעדנים, וימר לו
עתה מאד לשוב שנית אל־הנדודים בערבות שוממות
ובעבי יערות ולשאת עיניו אל־הצידה הדלה אשר
בתרמילו. ובכל־זאת לא שפלו ידיו, וימלא
את־אמתחתו מזון וצידה מכל־הטוב אשר בבית ככל
אשר יכלה שאת, להיות עמו בדרך.



ודון קישוט פנה לפני צאתו אל־דון לורנסו ויאמר:



“כבר אמרתי לך, אדוני הצעיר, פעם אחת ואותה
אגיד לך גם־הפעם, כי אם־יש את־נפשך לקצר עליך
את־הדרך אשר תגיע בה אל־התהלה ואל־הכבוד,
אין טוב לך בלתי אם־לעזב את־המשעול הצר
והעקלקל אשר לשירה, ונטית אל־הצר והעקלקל
בכל נתיבות עולם, אל נתיב האבירים, כי לא־רחוק
הדבר, אשר ההולך בו יגיע בן־רגע אחד גם
עד־כסא המלכות.”



הדברים האלה היו בעיני אנשי בית דון דיאגו
כמענה ברור על־השאלה אשר־בלבבם: המשגע הוא
האורח אם לא? ויוסיפו אנשי הבית להשתומם על
אורחם הנפלא, על־תהפוכות רוחו ועל הערב הרב אשר
בדבריו, כי יש אשר־ידבר בהשכל ובחכמה ויש
אשר־ידבר בשגעון. וביותר השתוממו לראות
עד־מה יקשה האיש ערף ועד־מה יחזק לבו, מדי באו
לדבר בכל־פרשת מסותיו הגדולות ופגעיו הרבים
אשר הם הם היו ראשית כל־הגיונותיו ואחריתם.



ויברכו האנשים שנית איש את־רעהו לשלום, ודון
קישוט לקח רשות מעם הגברת בעלת הבית, ויעל
וישב על־רוסיננטי וסנשו רכב על־חמורו, ויצאו
שניהם לדרך.


פרק תשיעי: דבר הירידה אשר ירד דון קישוט בנפשו אל מערת מונטסינוס


מקץ שלשה ימים באו דון קישוט וסנשו אל־כפר
וימצאו שם את־הפלמוני אשר אמרו להם בבית דון
דיאגו. ויואל האיש ללכת עמם אל מערת מונטסינוס,
כי ידע האיש את־מוצאי המקום ואת־מובאיו, ודון
קישוט שמע עליו, כי יד לו גם בדברי חכמה ומדע,
וכי הגה הרבה גם בספרי האבירים, והוא גם־הוא
כותב ספרים. וישמח דון קישוט על בן־לויתו,
כי־אמר: יהי לי זה בחכמתו הרבה לאיש שיחה נעימה
בדרך.



ויהי למועד צאתם, ויבא אליהם הפלמוני, והוא רוכב
על־אתונו, ושטיח בד צבעונים פרוש תחתיו
על־מרדעת האתון, ותרמילו המלא צידה עמו, ויהי
נכון לדרך. ויקם סנשו ויחבש את־רוסיננטי
ואת־חמורו, וימלא את־אמתחתו צידה כאשר יכלה
שאת, ויפקד את־רוחו ביד אלהי הרוחות, ויצא אחרי
אדוניו ואחרי הפלמוני לדרך, ללכת אל־מערת
הפלאות והנוראות, אל מערת מונטסינוס.



ויהי בהיותם בדרך, וישאל דון קישוט
את־הפלמוני למעשהו ולספריו, ויען הפלמוני:



“איש מדע ותושיה אנכי, ותורתי אמנותי;
והספרים אשר כתבתי ואשר הדפסתי, מרבים
חכמה בעולם ומביאים טובה למדינה, כי יש בהם
מן־הערב ומן־המועיל גם־יחד; ואת־כלם הקדשתי
לשם נסיכים ורוזנים אשר־ראו את־פעל כפי
וירצוהו.”



“על־מה תדבר בספריך?” שאל דון קישוט.



ויען הפלמוני ויאמר:



“מהם עשויים כמתכנת ספרי קדם וכדמותם, ומהם
דברי מלואים ותוספות לספרי הראשונים. הנכבד
בהם הוא ספרי הנקוב בשם “תוספות לוירגיל
פולידורוס”, אשר עמלתי בו הרבה בחכמה ובכשרון
ואביא בו את כל־הדברים אשר החסיר וירגיל מספרו,
אם משכחה ואם מבלי דעת. הנה כי־כן שכח להודיע,
מי היה הראשון בבני אדם אשר־הכה בנזלת, ואני
בארתי את־הדבר הזה בספרי באר היטב, מפרש
ושום שכל, כיד אלהים הטובה עלי, וגם יסדתי את
כל־משפטי פי על עשרים וחמשה מקורות נאמנים
מדברי חכמים וסופרים. ועתה ירא־נא אדוני
וישפט, אם באמונה אני עושה את־מלאכתי ואם מועיל
בה לארץ וליושביה ואם לא?”



וסנשו הקשיב מאד לכל־דברי האלמוני ויאמר:



“יברך אלהים את־משלח ידך, אדוני הסופר והחכם!
הלא יודע כל אתה ואין דבר נעלם ממך, הבה הגידה
נא לי אפוא אם תדע, מי היה הראשון בכל־באי עולם
אשר שלח ידו אל־ראשו להתגרד בה? לפי דעתי
אני, אין זה כי אם־אבי אבינו אדם הראשון.”



“דבריך נראים כנכונים”, ענה האלמוני, “הלא ברור
הדבר כשמש, כי גם־לאדם הראשון, נתן אלהים
קדקד שער, ואם־כן לא־ימלט אפוא משלחו פעם
בפעם את־ידו אל־ראשו להתגרד בה.”



“גם־אני אשפט כמוך בדבר הזה”, אמר סנשו,
“ועתה הגידה נא לי, מי היה השור הראשון
בעולם?”



“אודה, אחי, ולא אבוש”, ענה האלמוני, “כי אין עתה
בפי מענה על־שאלתך זאת. עלי לחקר ולהתבונן
הרבה בדבר, ואותה אעשה בשובי אל־ביתי
ואל־ספרי, ואשר תשים החקירה הנאמנה בפי אותו
אשמר לדבר.”



“אל־נא תיגע, אחי, לשוא”, אמר סנשו, " כי ברגע
הזה עלתה על־לבי תשובה נצחת: ראשוני השורים
בעולם שנים היו, והם שמחזאי ועזאל; הלא הם שני
המלאכים הרעים אשר השליכם אלהים משמים לארץ
תחתיות."



“כן דברת, ידידי”, נענה־לו האלמוני.



ודון קישוט אמר:



“השאלה הזאת וגם תשובתה לא־מלבך הן סנשו,
כי שמע שמעתן מפי אחרים.”



“אל־תאמר כן, אדוני, כי חי נפשי, אשר לו פתחתי
פי לשאל ולענות, לא אחדל עד־מחר. ויאמן־נא לי
אדוני, כי דברי הבל ורעות רוח אשר כאלה עמדי
הם, ולא לי לשאל אותם מאת שכני.”



“דבר גדול דברת, סנשו, ורב הוא גם־מבינתך
אתה”, אמר דון קישוט, “יש בני אדם אשר־יוגיעו
את־רוחם לחקר ולדרש בדברים רבים, והדברים ההם,
אחרי החקרם ואחרי הדרשם, אינם שוים קלפת
השום, והם לא־יתנו ולא־יוסיפו מאומה לא ללב ולא
למח.”



עוד הם משיחים, והשמש באה, ויעמדו לנוח בכפר
קטן אשר בסביבות המערה, וילינו שם.



ויקומו ממחרת היום, ויקנו בכפר חבלים כארבע
מאות אמה, אשר יורד בהם דון קישוט אל בטן
המערה. ויראו את־פי המערה והנה הוא רחב
ומרוח, ואולם כלו עלה קמשונים וסבכים, בנות
שוח וענבי שועל, אשר בהשתרגם ובהסתבכם
יחד האפילו על־כל- מבואה ויעלימוה מעין רואים.
וישלח דון קישוט את־קצה חרבו, ויפרד בין
הסבכים אחת הנה ואחת הנה, ויאמר:



“אם גם־אל־שאול תחתיות ארדה, לא־אשוב מזה עד
בצעי את־כל־זממי.”



וימהרו שני הנערים, סנשו והאלמוני, ויקשרו
את־החבל סביב מתני דון קישוט, קשר והדק היטב היטב,
אשר לא ינתק ולא יפתח.



ויהי באסר סנשו את־אדוניו, ויאמר אליו:



“אדוני, הלא תשים אל־לבך את־המעשה אשר אתה
אומר לעשות. אל־נא ירד אדוני חי שאולה ואל־נא יהי
אדוני כבקבוק אשר ישלשלוהו אל־הבאר העמקה
לצננו. כי מה־לאדוני ולבור תחתיות זה? התחת
השטן אתה, אשר תרד אל מעמקי השאול, לתור
אותה ולרגלה?”



"אסר ודם! אמר דון קישוט, “את המעשה הגדול הזה
מנה לי אלהים מאז ומקדם, ואין להשיב.”



אז יענה האלמוני חלקו, ויאמר:



“אחלי, אדוני הנעלה, ברדתך אל־בטן הארץ,
וחקרת ודרשת היטב את כל־מבואיה ואת
כל־מוצאיה, והבטת על־כל־סביבותיך באלף עינים,
אולי תמצא שם חדשות ונצורות, אשר תכשרנה לי
לשימן זכרון בספרי אשר כתבתי.”



“לדבר הזה אל־תדאג. התף נתון ביד מתופף חרוץ!”



וככלותם לאסר אמר דון קישוט:



“הסכלנו עשה כי לא־הכנו לנו מראש פעמון קטן,
אשר יקשר עמי בחבל, והיה לי לצלצל בו מבטן
המערה, למען הודיעכם על־פיו אם אוסיפה עוד לרדת
ואם חי עודני. ואחרי אשר אין לתקן עתה את־המעות
– תנחני־נא יד אלהים וזרוע קדשו היא תסעדני.”



אחרי הדברים האלה כרע דון קישוט על־ברכיו,
וישא עיניו השמימה וילחש בשפתיו תפלה,
וישאל מאלהים עזר ותשועה במעשה הגדול
והנורא אשר־יאמר לעשות הפעם בנפשו, וככלותו
להתפלל נשא קולו ויקרא:



“הו מכוננת צעדי וכל־מעללי, תפארת כל־נשי חלד
והדרן, דולציניה יושבת טובוסו! אם־יש
אשר־ימצאו עתה תחנוני עבדך המאשר נתיבה
אל־אזנך, כי־עתה אתנפלה לפניך ואשביעך
בשם יפיך הנעלה אשר אין ערך לו, אנא, תהי־נא
אזנך קשובה להם. כי מה אני שואל מעמך? כי־אם
לבלתי־עזבך את־חסדך ואת־ישעך מעמי עתה לעת
כזאת, בהיות עיני תלויות אליהם כאשר לא נתלו
אליהם מימי! וראי גם־ראי, הנה אני הולך בגללך
להתנפל אל־התהום הפתוחה לרגלי, אל־גיא צלמות
אחדר ומעמקי שאול אציע, וכל־זאת אעשה,למען
ידעו כל־באי עולם, כי כל־עוד חסדך יסעדני,
לא־יבצר מעבדך כל־מזמה ואין דבר אשר־ישגב
ממנו.”



וכדברו את־הדברים האלה נגש אל־המערה. וירא
כי השתרגו הסבכים ויסתמו את־כל־מבואה,
וישלף חרבו ויגדע בה על־ימין ועל־שמאל,
ויכרת את כל־צמחי הבר אשר עלו שם, למען הבקיע
לו דרך בפי המערה. מקול מפל הצמחים הגדועים
ומשאונם חרדו בעלי הכנפים שוכני המערה,
ויגיחו משם פתאם ברעש כנפים ובכח גדול
שפעת עורבים ועטלפים וליליות, מחנות מחנות
עצומים מאד, עד אשר־נפל דון קישוט מסערת מעופם
ויצנח ארצה. ואלו היה דון קישוט מיודעי נחש
כי־עתה היה לו הדבר כאות מנבא רע ושב
ממחשבתו. ואולם הוא לא־שת לבו אל האות הזה,
ובראותו כי שככה המהומה בבעלי הכנף, ויקם
מן־הארץ, וישב אל מעשהו. ויחזיקו שני הנערים
בחבל וישלשלו את דון־קישוט אל־פי המערה,
שלשל והורד. ויהי הם מורידים את־דון קישוט וסנשו
עומד וצועק בתפלה לאמר:



“יברכך אלהים וישמרך, כליל תפארת האבירים,
תרומת שמנם ומבחר סלתם! הנה ירד ירדת, פאר
העולם, לב הברזל וזרוע הנחשת! יצו לך אלהים את
כל־מלאכיו הקדושים וידם תנחך בגיא צלמות,
ישיבך אלהים בשלום ובלי פגע רע ובלי מכשול
והוציאך לאור החיים מאפלת השאול אשר בקשת
ואשר חפשת אותה לנפשך.”



כדברים האלה התפלל סנשו, והאלמוני מלא
אחריו גם־הוא. ודון קישוט עודנו יורד ויורד.
ובכל־עת רדתו השמיע פעם בפעם מבור תחתיות
קול עמום כקול היוצא מארבת עשן. ויהי כאשר חדל
הקול – ויכל גם־החבל ביד מורידיו. ויתמהמהו
האנשים כחצי שעה וישובו וימשכו את־החבל
מן־הבור, ובראותם כי קל החבל בידם, ויאמרו, אין
זאת כי אם־הגיע דון קישוט עד קרקע המערה. ויחרד
מאד לב סנשו, ויבך מרה, וימהר למשך את־החבל,
לראות אם כאשר אמר כן הוא. ויהי בהעלותם
מן־החבל כשלש מאות אמה, ויכבד בידם, וישמחו
מאד. כעבר עוד רגעים אחדים, והנה הכירו את־דמות
דון קישוט בפי המערה, ויצהל סנשו את־קולו
ויקרא:



“בואך לשלום, אדוני היקר, ואנחנו אמרנו, כי
לא־נוסיף לראות עוד את־פניך עד־עולם.”



ואולם דון קישוט החריש ולא־ענה דבר. ויהי
כהוציאם אותו החוצה, ויראו והנה עיניו עצומות
כעיני הישן. וישכיבוהו על־הארץ, ויתירוהו,
והוא לא הקיץ עוד. וינערוהו ויטלטלוהו, ויהפכוהו
הנה והנה, וישב אליו רוחו אחרי בוש, ויפקח
את־עיניו ויתמודד, ויהי כאיש אשר יעור מתרדמה
כבדה. ויבט דון קישוט סביבותיו כמפחד ויאמר:



“הה, למה עכרתם אותי ולמה הרעותם לנפשי להוציאה
מגן העדן ומגיא החזיון אשר־התהלכה בו
וגם־שבעה ענג ונעימות אין קץ. עתה אך־עתה הראיתי
לדעת כי הבל כל־תענוגות הבשר, ומעדני העולם
הזה אך צל עובר הם, אבק פורח, ציץ נובל וחלום
יעוף.”



ובדבר דון קישוט את הדברים ויהי כאיש אשר
עכרוהו אבל כבד ומכאוב נאמן. ויפצרו בו האנשים
לספר להם את כל־אשר ראו עיניו בגיא צלמות.



“אל תקראו לו גיא צלמות”, אמר דון קישוט כמתרעם,
" כי גיא חזיון יקרא לו; הבא הביאני אלהים
אל־נוה קדשו ויראני את־גן העדן התחתון, כאשר
תשמעו מפי בעוד שעה קלה."



וישאל מהם דון קישוט מעט אכל להשיב נפשו, כי
רעב וגם עיף מאד. ויפרשו על־הארץ את־השטיח
אשר לאלמוני, ויוציאו את־הצידה מתרמיליהם,
וישבו שלשתם על־הארץ ויסעדו את־לבם. הם
כלו לאכל, וחם היום רד, כי־נטה השמש, ותהי
רוחה מעט, ויאמר דון קישוט:
“איש אל־יקום ממקומו; שמעו ואספרה.”


פרק עשירי: מראות דון קישוט במערת מונטסינוס


וישבו האנשים במקומם, ודון קישוט ספר להם
כדברים האלה לאמר:



"כאשר העמקתי לרדת במערה כחמש עשרה אמות
וארא והנה כעין מגרעת עשויה בקיר המערה אשר
מימיני, והמגרעת גדולה ורחבת ידים, אשר תכיל
בה את־העגלה המלאה על־פרדיה; וארא את־האור אשר
במערה, והנה הוא בוקע ובא אליה בעד בקיעים
וחרכים, והוא הולך ורפה מאד, עד־אין לראות דבר
מסביב. עודני תלוי בחבל ונתון בין השמים ובין
הארץ ואיעף פתאם מאד, ותקצר נפשי בעמלי, כי
לא- ראיתי לפני כל־דרך ומבוא בתחתיות
מחשכים. ואמר ארדה־נא ואשבה מעט בתוך
המגרעת ואחליפה כח. אז הרימותי קולי ואצעק
אליכם, לבלתי תוסיפו שלשל את־החבל, ואולם אתם
לא שמעתם ולא חדלתם. ואקום ואלקט את־כל־אמות
החבל אשר הוספתם להוריד אלי ואצנף אותן צנפה
טבעות טבעות, ואשב עליהן דומם, מתבונן לדעת,
איכה ארד אל־קרקע המערה, ומשען אין עמי. עודני
צולל ברעיוני לבי, ותרדמת אלהים נפלה עלי
ואישן. ויהי בהקיצי, וארא והנה אני עומד בשדה
חמד, יפה נוף, אשר לא־ראתה כיפיו עין כל־חוזה
וחולם חלום מעולם. וארחיב את־שמורות עיני, ואעביר
את־ידי עליהן, ואמשש גם את־כל־בשרי, ואדע כי
אכן אני אני הוא הרואה כל־זאת, ובהקיץ ולא בחלום.
ואשא עיני וארא עוד והנה ארמון נהדר, היכל
מלכות, לנגדי, וקירות ההיכל ודלתותיו כלם בדלח
זך וטהור. מקץ רגע נפתחו דלתות ההיכל, וישיש
נשוא פנים יצא משם ופניו מועדות אלי. והישיש
עוטה לבוש תכלת, אשר־יסרח לו מאחריו ארצה,
ומצנפת קטנה בראשו, וזקן לו לבנה כשלג,
שיורדת לו על־פי מדותיו. עודני משתאה להדרת
פני הישיש ולהדר תארו והליכתו, והוא נגש אלי
וישק לי באהבה רבה ויאמר:



“באך לשלום, האביר עז־הנפש, דון קישוט איש
למנשא! אנחנו, אסירי הקסם בנוה הדומיה
הזאת, צפה נצפה זה עתים וזמנים רבים לראותך
עמנו פה, למען תספר באזני כל־באי עולם את
כל־התעלומות הספונות במעמקי מערת הפלאות
הזאת אשר ירדת אליה בנפשך ותעש היום הזה
את־המופת הגדול היעוד מאז מעולם רק לעז רוח
ולאמיץ לב אשר כמוך. לכה אפוא עמי, אדוני
ונגידי, והראיתיך את־כל־הפלאות השמורות בהיכל
הבדלח הזה, הלא אנכי הסוכן הגדול, סוכן עולם,
אשר על־ההיכל וכל־מפתחותיו בידי נתנו, כי אני
אני הוא מונטסינוס יליד ההרים, והמערה הזאת
בשמי נקראה.”



ואשתחוה לפני הישיש הנהדר ואלך אחריו.
ויביאני אל־ההיכל פנימה, ונעבר את־מסדרוני
ההיכל ואת־חדריו ואת־אולמיו ואת־תאיו
ואת־לשכותיו, ותעבר על־פני כל־חמדת ההיכל וכל
יקר תפארתו, ואהי כגבר עברו יין וכחולם
בהקיץ. וארא והנה ארונות שיש טהור, מעשה
מחשבת, עומדים באולמי ההיכל, והם רבים מאד,
וכלם מעלפים ספירים ואבני כדכד, וכצלמי בני
אדם משכבים על־הארונות מלמעלה, ארון ארון וצלמו
עליו. ואתבונן בצלמים והנה לא שיש הם ולא
נחשת וברזל, כי אם־עור ובשר ועצמות. ואשאל
את־הישיש על המראה, ויענני: אלה הם גדולי
האבירים נשיאי אלהים ואנשי השם, אשר קנו
לנפשם חיי עולם ותפארת נצח בזרוע עזם
ובצדקתם הרבה. הנה האביר המהלל אמדיס איש
גליא משכב שם, והנה פה משכב ראי האבירים
דורנדרטי, וימינו השעירה ומתוחת השרירים
מנחת על לוח לבו; והנה האביר רולנד, ועוד
כאלה וכאלה, אשר אלאה להזכיר שמותם. עוד
לא־שבעו עיני מראות, ויוציאני הישיש מן־ההיכל,
ויביאני אל פרדס נפלא, ובו מכל־פרי מגדים
ופרחי חמד וראשי בשמים, ומזרקות מים הומים
ככנורות בתוך הפרדס. ויראני הישיש, והנה
שלש נערות מקפצות כשעירים בין הערוגות ומראיהן
כמראה בנות כפר. ויהי כהביטי, ואכיר את־האחת
מהן, והנה – אי שמים! – הלא היא גברתי ובחירת
נפשי דולציניה שוכנת טובוסו, והשתים האחרות
הלא הן הן שתי רעותיה אשר הלכו עמה ואשר
דברו אתנו ביום צאתנו מטובוסו. ואשאל
את־הישיש, היודע הוא, מי אלה הנערות, ומאין
באו הנה ומה־מעשיהן פה? ויענני, כי אין אלה
בלתי אם־בנות נסיכים ידועות שם, אשר נלכדו
בחבלי קסם והודן נהפך למשחית בידי האשפים,
וזה כימים אחדים אשר הובאו הנה אל־המערה. ויצא
לבי אל־גברתי ומעי המו לה, כי ראיתיה בכלמתה
ובענות נפשה, בהתהלכה עטופה בגדי עני
ומראה רע מאד, כבגדיה וכמראה אז, בהגלותה
אלי היא ושתי רעותיה ביום ההוא, ביום טובוסו.
וינחמני הישיש ויאמר: “הסר דאגה מלבך,
נגידי, ואל־ירע לך מאד, כי לא־יחידה היא פה, כי
נסיכות רבות ובנות מלכים עצורות פה בחבלי הקסם,
וכלן מתענות תחת יד כשפיהן הרעים עד־בא להן
תור גאלה וישועה, ונגאלה עמהן גם בחירת לבבך
ומחמל נפשך, ושבה אל־תפארתה ואל־הדרה
הראשון ונושעה באלהים תשועת עולמים”.



ואקרא אל־הישיש מנהמת לבי:



“אהה, אדוני, הנה הראיתני אותה בקלונה, אראנה
נא רגע אחד בתפארתה!”



הדבר יצא מפי, והישיש שלח אצבע, ויהי כאלו
נפלה קלפה מעל בת־הכפר, ולנגד עיני נצבה
תחתיה דולציניה שוכנת טובוסו בעצם דמותה
ובעצם תארה, כאשר חזיתיה לי מאז ומקדם
גם־בהקיץ וגם־בחלום. הנה גזרתה ספיר וגויתה
כתרשיש; זאת קומתה דמתה לברוש רענן וריחה
כריח השושנים; פניה הזהירו כחמה ועיניה
ככוכבים. ולא־נשאו עיני את־האור ואת־הזהר הגדול
ואת כל־התפארת, ואפל על־פני ואתעלף."



“וכשוב אלי רוחי, וארא והנה אני שוכב פה על־הארץ
ואתם עמדי. ועתה חי אלהים, אם־יכפר לכם העון
אשר העויתם לי, בהוציאכם אותי מגיא החזיון
ותשליכוני אל עמק עכור כיום הזה.”



וסנשו ומרעהו הטו אזן לכל־דברי דון קישוט,
ויניעו ראש וישרקו בפיהם, ולא ידעו, אם
את־מראה עיניו יספר ואם את־חזון לבו. פתאם
התעורר האלמוני ויאמר:



“נפלאת היא בעיני מתי יכל אדוני לראות ולשמע
ולדבר ולעשות את־כל־הדברים והמעשים ככל אשר
השמיענו, ואדוני לא התמהמה במערה בלתי
אם־כשעה.”



“מתי הורדתוני אל־המערה?” שאל דון קישוט.



“לפני שעה אחת ועוד.”



“לא יתכן!” אמר דון קישוט, “הן שלש פעמים זרחה
עלי שם השמש, ולפי חשבוני, עשיתי אפוא שלשה
ימים תמימים בבטן המערה ואתור את כל־מוצאיה
ומובאיה.”



“אך אמת יהגה פי אדוני”, ענה סנשו חלקו, “כי
הנה אם־כל־הבא על־אדוני במערה מעשה כשפים הוא,
הלא אל־נכון גם־השעה האחת לנו כשלשה ימים
ושלשה לילות הם לשוכני המערה.”



“אין זאת כי אם־כדבריך כן־הוא”, – אמר דון קישוט.



“הבא אל פי אדוני אכל כל־העת ההיא?” שאל סנשו.



“אף לא כגרגר חרדל!” ענה דון קישוט, “ואני גם
לא־בקשתי כזאת, כי לא־ידעתי כל־רעב.”



“היאכלו אסירי הכשפים כאחד האדם?” שאל
האלמוני.



“לא יאכלו כל־מאום”, אמר דון קישוט, “וגם יתר צרכי
האדם זרו להם, אם גם, לדעת חכמים רבים, הוסף
יוסיפו בכל־ימי כשפיהם לגדל שער וזקן
וצפרנים.”



“אולי יודעי שנה הם” שאל סנשו.



“חלילה להם משנה!” ענה דון קישוט, “וגם אני כל־ימי
היותי בקהלם לא טעמתי טעם שנה.”



“הוא אשר יאמרו המושלים”, אמר סנשו, “הגידה לי
מי רעך ואמרתי לך מי אתה. בהתחבר אדוני אל
אחוזי כשפים, אשר לא־יאכלו ולא־יישנו ויהי
כמוהם. ואולם אל־נא יחר לאדוני ואדברה: יחטפני
אלהים – עם־לבבי לאמר: השטן – אם־אאמינה אף־באחד
מכל־אלפי רבבות הדברים אשר־ספר עתה אדוני
באזנינו.”



“היכזב כבוד האביר דון קישוט?” תמה האלמוני
לעזות סנשו, “ואם־מלבו בדא את־הדברים?”



“עדת המכשפים הרעים אשר התהלך אדוני
בחברתם”, ענה סנשו, “הם הם אשר הטעו את־עיני
אדוני ואת־לבו לראות זרות ותהפוכות ככל
אשר־השמיענו אדוני.”



“יש אשר־יהיה גם כדבר הזה, סנשו”, אמר דון
קישוט, “אך הפעם לא־היתה כזאת, כי כל־הדברים
אשר הגדתי באזניכם אכן באו כתמם, ואני בעצם
עיני ראיתים ובעצם ידי מששתים.”



“אהה, ארור היום וארורה השעה”, קרא סנשו, “אשר
ירד בהם אדוני אל־המערה ואשר מצא שם את הישיש
מונטסינוס, כי רק הישיש המתעתע הזה עכר
את־בינת אדוני ויהפך לו לב אחר. הלא בהיות אדוני
עמנו פה ויהי שכלו שלם ובינתו תמימה, ודבר
אדוני בחכמה ובמליצה אלף משל על כל־ענין וחפץ
תחת השמים, כיד אלהים הטובה על־אדוני, ועתה,
אהה, הנה אדוני ממלל זרות והבלי שוא כאחת
המוזרות בלבנה. איה חכמתו? איפה בינתו? צר לי
עליך, אדוני, ואוי לי שראיתיך בכך!”



“ידעתי, סנשו”, אמר דון קישוט, “כי רק מאהבתך
אותי תדבר ככה, על־כן גם־אני לא־אקצף עליך.
ואולם את־זאת אגיד לך, סנשו, כי עוד יבוא יום
ונתנה לי הרשות להשמיע בשערים את
כל־התעלומות הרבות אשר־נגלו אלי לבדי
בתחתיות המערה ואשר הגדתי לפניכם בזה רק
שמץ מהן, ושמעו כל־באי עולם את אשר לא־האמינו
ואת אשר לא־פללו לשמע. שמר אפוא את־הדבר
בלבך, סנשו, וזולת זה לא־אגיד דבר. ואלהים יהי
עם פי כל־המתהלכים לפניו באמונה ובתם לבב.”


פרק אחד עשר: הקוף המנחש והמכה הגדולה אשר הכה דון קישוט את־הערביאים ברדפם אחרי מליסנדרה השבויה וגאיפרוס גבור החיל


ויקומו שלשתם, האביר דון קישוט וסנשו נושא
כליו ובן־לויתם האלמוני, וירכבו על־בעירם
וילכו לבקש להם מקום אשר ילינו בו הלילה.
ויוליכם האלמוני אל־בית מלון אשר־ידע בקרבת
המקום, וכבוא השמש הגיעו שמה. וישמח סנשו
מאד בראותו כי היה הפנדק בעיני אדונו כפנדק
ולא כארמון אחד המלכים. ויבא בעל הבית
את־בהמת אורחיו אל־הארוה ויבל לבהמה מספוא
ואת־אורחיו הביא הביתה. ויאמר להם בעל הבית:



“על־שעה טובה באתם, אדוני, כי זה עתה נטה אל־ביתי
אחד בדחן נודע לשם, מן־המשוטטים בעירות, פדרו
שמו, וגם הנה קופו עמו, אשר ינחש בו בעד בצע
כסף, ותיאטרון גלמים ותרפים לו, אשר ישחק בהם
לעיני רואים ויערך מחזות שעשועים, ועוד הערב
הזה יעלה לפני אורחי, באי בית מלוני, את המחזה
הנודע לשם, את- “מליסנדרה השבויה וגאלתה
ביד גאיפירוס גבור החיל”.”



עוד הדברים בפיו ואל־הבית בא האיש הבדחן,
וכל־בגדיו, למן־הגרבים ועד המכנסים והאפדה,
כלם עור צבי, והקוף המנחש הולך אחריו. ויהי
אך־ראה דון קישוט את־הקוף וידרש בו, ויהי כמהתל
לאמר:



“הגידה נא לי, אדוני המנחש, מה הדג אשר יעלה
במצודתי? ומה־יקרה אותי באחרית הימים? מהר ענה,
אל־תתמהמה, והא־לך שכר תשובתך במלואו מראש:
שתי אגורות נחשת” – ויצו את סנשו לתת את־המחיר
על־יד בעל הקוף.



ויען האיש פדרו:



“אדוני,החיה הזאת לא־תגיד עתידות, כי לא־תדע
בלתי אם־מעט מן־העוברות וגם שמץ מן־ההוות.”



"יבא עלי! קרא סנשו, “אם־אתן אף פרוטה אחת למגיד
לי את העוברות עלי, כי מי־יודע את־ההיה לי כמוני?
ולשלם לאיש למען יגיד לי דברים ידועים לי
מתמול שלשם – אין אולת גדולה ממנה. ואולם
מאשר יגיד הקוף גם את־ההוות – הנה פה שתי
הפרוטות לפניכם, ויגד־נא לי אדוני קופי הנחמד,
מה־שלום אשתי תריזה עתה ומה־מעשיה בשעה
הזאת?”



וימאן פדרו לקחת את־המחיר ויאמר:



“בטרם עשיתי דבר לא־אקח מאומה.”



ובאמרו, ויספק כפו הימנית על כתפו השמאלית –
והקוף קפץ ויעל שמה, וישם את־פיו אל־אזן
בעליו, ויהי כלוחש אל־תוכה בשפתיו רגעים
מספר, ואחרי־כן ירד בקפיצה אחת ארצה. כמעט ירד
הקוף, והאיש מהר ויכרע על־ברכיו לפני דון קישוט
ויחבק את־רגליו ויקרא:



“הנני מחבק ומנשק את־כפות רגליך אלה, מקומם
האבירות ומשובב נתיבותיה הנשכחות, העמודים
התיכונים בהיכל הקדש. אשרי ואשרי חלקי
כי־ראיתי פנים אל־פנים את־האיש הגדול בענקים,
את־נורא התהלות, אדון הנפלאות, זורע הצדקות
ומצמיח הישועות, את־אביר האבירים, את־דון קישוט
איש למנשא.”



דון קישוט השתומם, סנשו נדהם, האלמוני הכה
בתמהון, הפנדקי נפעם, ויתר האנשים הנצבים
שם נבוכו כלם כשמעם את־הדברים בצאתם מפרשים
מפי האיש בעל התיאטרון. והאיש הוסיף לדבר:



“ואתה, סנשו הטוב, גדול נושאי הכלים אשר
לגדל־האבירים! התבשר־נא וישמח לבך, כי הנה
אשתך הצנועה תריזה שלמה ובריאה היא, ובשעה
הזאת היא יושבת על־המדוכה ושורקת את־הפשתים;
והאות על־דברי, כי הנה גם־הכד פגום השפה עומד
בצדה, ויין כשעורו בתוך הכד, אשר תשיב בו
את־נפשה מדי עשותה את־מלאכתה.”



“לדבר הזה אאמין בכל־לב”, ענה סנשו, “כי אכן
אשתי אשה כשרה היא, ולולא אשת קנאות האשה
כי־עתה לא החלפתיה ולא המירותיה גם במלכת
שבא. וגם מן־המדה הזאת יש בה, כי לא־תחסר
מנפשה ומגרונה מאומה, מבלי דאג לנזק יורשיה
ולהפסדם.”



“ועתה הבה אדברה אני”, אמר דון קישוט, “אכן האיש
אשר־ירבה להגות בספרים ולשוטט בארצות יוסיף
דעת הרבה. כי מי־מלל לי אשר המצא ימצאו בארץ
קופים גלויי עינים ויודעי נחש כאשר ראיתי היום
הזה עין בעין. הלא אמת נבא הקוף, ואני אני הוא
דון קישוט איש למנשא, כדברי החיה הטובה הזאת,
ואף אם־העדיפה מעט על־מהללי; אם־כה ואם־כה, יהי
שם אלהים מברך, כי אכן חנני אלהים ויתן לי לב
טוב ורך, אשר ישיש להיטיב לכל וימאס עשות רעה
לאיש.”



ויצא האיש פדרו לעשות מעשהו, להכין את־צלמי
גלמיו למשחק הערב, ודון קישוט הטה את־סנשו
הצדה, במקום אין שומע, ויאמר אליו בלחש:



“שמע־נא סנשו, ראיתי את־כח הקוף הנפלא הזה
לנחש ולהגיד דבר, ואתן אל־לבי, כי היה לא־יהיה
כדבר הזה בדרך הטבע, ואין זאת כי אם־כרת
בעליו ברית את־השטן ויעש עמו חוזה על־הדבר.”



“אם חוזה השטן הוא”, אמר סנשו, “כי־עתה יצוק בו
דבר בליעל. ואולם מה־בצע לשטן בחוזים
ומנחשים כאלה?”



“לא חוזה־צופה אמרתי, כי אם חוזה־אמנה, ואתה שמע
והבן: אין זאת, אומר אני, כי אם־כרת האיש ההוא ברית
עם־השטן ויעש עמו אמנה, לתת השטן בקוף
את־הכח לנחש במחיר ולהגיד דבר, והיה הקוף
לבעליו למקור עשר ובצע רב, ואחרי־כן יסגיר האיש
ההוא את־נפשו ביד השטן ואותה הלא־יבקש צר
האדם ואויבו,השטן הבליעל הזה! אל־המחשבה
הזאת הגעתי, אחרי ראותי כי יודע הקוף להגיד רק
את־העובדות ואת־ההוות לבדן; הלא כן כח השטן
וממשלתו וכה משפטם אשר לא יגיעו אל־מחוץ
לגבולות האלה. כי העתידות אינם גלויים בלתי
אם־לאלהים לבדו, הוא הצופה עד־אחרית הדורות כלם,
וכל־העתים והזמנים, גם ההולכים וגם הבאים,
כהוה אחד הם בעיניו. ואם ככה הוא – וברור כשמש
שככה הוא – הלא יש לתמה הרבה, מדוע לא־הובא
דבר הקוף הזה עד־היום לפני שופטי האלהים שומרי
משמרת הקדש, ולמה זה לא־כפוהו עד־עתה להתודות
את־חטאתו ולהודיע בכח מי ינחש את אשר ינחש.”



“ובכל־זאת”, אמר סנשו, “אני תאוה: מי יתן וצוה
אדוני את־האיש את־פדרו,ודרש בקוף על
כל־המוצאות את־אדוני במערה, האמת הן אם לא? כי
לבי אני יאמר לי – ואדוני הטוב יסלח לי בדברי
אליו את כל־אשר־בלבי – כי מראות אדוני במערה
אינם בלתי אם־חזון שוא ודברי חלומות.”



“יש אשר־יהי גם כדבר הזה”, אמר דון קישוט,
“והנני לעשות כעצתך, אף אם־בעיני – אינני יודע
למה – נראה הדבר כמוזר מעט.”



עוד הם מדברים והאיש פדרו שב הביתה להגיד לדון
קישוט, כי ערוך התיאטרון ככל־משפטו, וכי
המחזה אשר יעלה מהרה יפה הוא עד־מאד ושוה
לראותו. וישאל מעמו דון קישוט לדרש בקוף
על־דבר המראות במערה, הדברי אמת הם ואם דברי
חלום, ואולי יש בהם גם מזה וגם מזה.



וילך האיש ויבא את־הקוף ויעמידהו לפני דון
קישוט וסנשו, וישאל בו לאמר:



“שמע־נא, הקוף! האביר הזה מבקש לדעת על־המראות
אשר־ראה במערת מונטסינוס, האמת הם ואם שקר? הבה
תמים!”



ויעש לקוף את־האות כמשפטו הראשון – והקוף קפץ
ויעל על־כתפו השמאלית, ויהי כמלחש באזן
בעליו. אחרי רגע אמר פדרו:



“כה אמר הקוף: המראות אשר־נגלו במערה מקצתם
שקר ומקצתם קרוב לאמת. את כל־אשר־ידע עתה הקוף
אותו הגיד, וזולת זה לא־ידע דבר. ואם־יאבה אדוני
לדרש בקוף עוד, ישב־נא אדוני עד־היום הששי
הבא, כי כח הקוף תם עתה ולא־ישוב אליו עוד
עד־היום הששי הבא, כאשר אמרתי.”



“הוא אשר אמרתי”, קרא סנשו, “הן לא־יתכן, כי
המראות אשר־ראה אדוני במערה, ולוא אך מחציתם,
יהיו דברי אמת”.



“את־זאת תגדנה לנו הבאות”, אמר דון קישוט, “כי אין
תעלומה אשר לא־יחשפנה הזמן, ולו המצא תמצא
גם־בכליות האדמה ובמעמקיה. עתה נחדל־נא מזה
ונלכה לראות במחזה אשר־יעלה לפנינו האדון
פדרו, כי מי יודע, אולי נמצא גם־בו דבר־מה חדש
ונראנו.”



“לא דבר־מה”, השיב האיש פדרו, “כי אם־ששים רבוא
חדשות יכיל תיאטרון הגלמים אשר לי, ואת־האחת
מהן יראה אדוני בעיניו הערב הזה. עתה נמהרה
ונלכה, כי הערב קצר והמלאכה רבה.”



וילכו דון קישוט וסנשו אחרי האיש פדרו
אל־המקום אשר התיאטרון היה ערוך שם גלוי לעין
רואים ומפאר בנרות דולקים רבים מאד. ויבא האיש
פדרו פנימה אל־מאחורי הקלעים, כי הוא המוציא
והמביא אל־גלמי הצלמים על־הבמה העשויה לדבר,
לשחק בהם לעין רואים; ונער אחד, מחזיק שבט, נצב
על־משמרתו מחוץ לקלעים, לפרש לעם את־הליכות
המשחק ולהורותם בשרביט אשר בידו משפט
כל־צלם וצלם מדי הראותו. ויהי כשבת כל־האורחים
איש על־מקומו, ודון קישוט וסנשו ובן־לויתם
האלמוני בראש כלם, ויתנו כל־הרואים את־עיניהם
בנער המפרש וייחלו למוצא פיו, ותהי הדממה
גדולה מאד. פתאם נשמע קול תפים ומצלתים
ותרועת חצצרות וקול תותח; ומקץ רגע חדלו הקולות,
והנער המפרש פתח את־פיו ויען בקול רם ובשפה
ברורה לאמר:



"כל־הדברים אשר־יראו עוד מעט במחזה הזה
לעיניכם, אדוני ונדיבי, דברי אמת הם, אשר הגידום
אבות לבנים, ועוד בימינו לשיחה ולשירה הם בפי
כל־יושבי שער, מזקן ועד־נער. והמעשה מעשה
בבת־מלך שבויה בין הערביאים בעיר סנסואנה היא
סרגוסה בימינו, מליסנדרה שמה, אשר גאלה
בעלה דון גאיפרוס מיד שוביה. הביטו וראו: הנה
גאיפרוס יושב שם אל־השלחן ומשחק בקביה. והנה
האיש אשר נגלה שם, והכתר בראשו ושרביט
המלכות בידו, הלא הוא קרלוס הגדול, אבי
מליסנדרה, אשר יצא להוכיח את־חתנו תוכחת חמה
על־שעותו בדברי הבל ועל חבקו ידים ולא יבקש
תחבולות להשיב אליו את־רעיתו מן־השבי. הכרת
פני המלך וכל־זעזועי גוו הרבים יענו בו כי מלא
הוא כעס וחרון ועוד מעט והוריד את שרביטו על־קדקד
חתנו. עתה התבוננו נא, אדוני ונדיבי: הנה המלך
הופך ערף ויוצא, וגאיפרוס נשאר לבדו והוא סר
וזעף. וראו, הנה גאיפרוס קם פתאם בחמתו והוא
דוחף מעליו בכל־כח את־השלחן ואת־אבני המשחק
ומשליכם עד למרחוק ומצוה למהר אליו את־מדיו ואת
כלי הנשק. אין זאת כי אם־כלה ונחרצה הוא מעמו
לשים לדרך פעמיו ולגאל את־רעיתו מן־השבי ויהי
מה. עתה התבוננו וראו עוד: הנה צריח עולה
לפניכם, ויציע לו, וגבירה יפיפיה מאד, לבושה
כאחת הנסיכות הערביות,עומדת על־היציע. הצריח
ארמון המלך בסרגוסה והגבירה, אף אם־תלבשתה
ערבית, הלא היא היא מליסנדרה היפיפיה, אשר
בהתענותה בשבי, תצא פעם בפעם אל־היציע
ונשאה את־עיניה אל־הדרך העולה אל־ארץ מולדתה
צרפתה, ואת־לבה תשא אל־פריז העיר ואל בעל
נעוריה, והתנחמה מעט מיגונה ומכליון נפשה
וגעגועיה הרבים. ועתה ראו את־צלם האיש העולה
שם מנגד, והוא רוכב על־הסוס ועוטה מעיל. הלא הוא
גאיפרוס אשר־בא עד־הצריח ויעמד, ורעיתו אשר
לא־הכירתהו ותתן אותו כעובר ארח, מדברת עמו
מעל היציע כדברי השירה השומה בפי כל, לאמר:



האביר, אם־דרכך דרך צרפתה



לשלום גאיפרוס הלא תשאל שמה…





ואולם נמנע אני מהשמיעכם את כל־שיחתם, כי ברב
שיח, יגיעת רוח; וימצא לכם הפעם, בראותכם כי
גאיפרוס מתודע אל־רעיתו, והיא גם־היא הכירתהו,
כאשר תעדנה על־ככה תנועותיה, אותות שמחתה
הגדולה; והנה היא יורדת מעל היציע, באמרה
לשבת על־הסוס יחד עם אלוף נעוריה ולהמלט עמו
אל־ארצה. אך אהה, האמללה! כי ברדתה והנה
נאחזה שפת שמלתה בסרג המעקה ותתלה בין
השמים ובין הארץ. ואולם ישועת אלהים כהרף עין,
ובראות גאיפרוס את־רעיתו בצרה, ויחש לעזרתה,
ולא־דאג לשמלתה היקרה פן־תקרע, ויאחז
בזרועות אשתו השלוחות אליו, ויתקנה מעל
הסרג, ויושיבנה בן־רגע שבת גבר על־הסוס
מאחוריו, ויצונה ללפת בידיה את־צוארו, למען
תשב בטח ולא תפל, כי לא־נסתה מעודה לרכב
על־סוס כמשפט הזה. ועתה השומעים אתם את־צהלת
הסוס האביר? תרועת עליצות היא לו, בשאתו על־גבו
את־משאו הנעים, את־אדוניו גבור החיל
ואת־גברתו היפיפיה. וראו, הנה הם נוטים הצדה
אל־דרך אחרת, ובצאתם את־העיר יטושו כנשר,
עליזים ומאשרים, בדרך העולה פריזה. האח צאתכם
ובואכם לשלום, הנאהבים והנעימים! יביאכם אלהים
בשלום אל־ארץ חמדתכם ואל־מולדתכם, ולא־ימצאכם
כל־מכשול וכל־פגע רע וכל־שטן בדרך. ועיני
אוהביכם, אנשי שלומכם ודורשי טובתכם תראינה
עוד בבלותכם את־שארית ימיכם בטוב ובנעימים,
והייתם לכבוד לעירכם ולתפארת לארצכם."



“חדל משפת יתר, הנער!” קרא פתאם האיש פדרו
מאחורי הפרגוד, “אל־נא תתהדר בלשון מדברת
גדולות, כי כל־שפת יתר אך למחסור.”



והנער המפרש הוסיף לדבר:



"ואולם, “עינים לכתל” יאמר המשל, ואין מנוס ואין
מפלט מן־העינים ההן, והן הן אשר ראו גם
את־מליסנדרה ברדתה ובעלותה והדבר הגד
למלך הערביים למרסיליו.



וירגז המלך מאד, ויבהל את־עבדיו אליו, ויצום
להזעיק אליו כרגע את־כל־מחנהו. הרצים יצאו
דחופים בדבר המלך – וראו, הנה כל־העיר תרעד אף
תהם מקול המון הפעמונים המצלצלים ברעש מראש
המגדלים."



“לא היו דברים מעולם!” השמיע דון קישוט קולו,
“הפעמונים אשר־אמר הנער אך־שגיאה רבה היא,
שיצאה מלפני עורך המחזה, הוא האדון פדרו.
במגדלי הערבים לא־היו ולא־נמצאו פעמונים מעולם,
כי תף וחליל להם, אשר ישמיעו בהם על־כל־צרה
את־העם. ואשר יתן המון פעמונים למגדלי
סנסואנה יהי לשחוק.”



כשמע זאת האיש פדרו, ויעמד מצלצל בפעמונים
ויאמר:



"אל־נא ישים אדוני לב לקטנות כאלה, כי שגיאות
כהנה וכהנה, וגם רעות וגדולות מהנה, תמצאנה
לאלפים בכל־המון המחזות העולים יום יום על־הבמה
לפני העם בהשפניה ובכל־זאת ירצו מאד בעיני
הקהל; הכל רצים לראותם והכל מוחאים להם כף.
הוסיפה אפוא לספר, הנער:



וידבר לו הקהל כלבבו, אני רק אל־הבצע עיני,
ומה־לי אם־תחזה להם שוא על־שוא וטחת תפל
על־פני תפל כחול אשר על־שפת הים לרב."



“כנים דבריך”, אמר דון קישוט. והנער הוסיף לפרש:



“ועתה שאו עיניכם וראו: הנה גדוד פרשים, אנשי
עז ותפארת, יוצאים מן־העיר לרדף אחרי שני
הנאהבים והנעימים נוצרי אמונים, שומרי הדת
הקתולית; והנה תרועת חצוצרות ותקע שופרות והמון
קול מכים בתף ובמצלתים! אהה, מי יתן ושמרם
צורנו וגואלנו! כי ירא אני מאד, פן־ישיג האויב
אותם וסחבם והשיבם הנה קשורים בזנב סוסם…”



“היה לא־תהיה!” קרא פתאם דון קישוט כראותו
את־מחנה הערביים וכשמעו את־קול התרועה, ויקם
בחמתו ממקומו, “מי הוא זה אשר ימלאנו לבו
בפני לשלח יד באביר אמיץ לב ונאמן באהבה
אשר כגאיפרוס ונקה? עמדו־נא, עדת ריקים ופוחזים!
שובו על־עקבכם ואל תרדפו אחרי הנמלטים,
פן־אפגעכם בחרב!”



ובעוד דבריו בפיו, והנה החרב שלופה בידו, וכדב
שכול במדבר השתער פתאם בכל־אכזריות כחו
על עדת הגלמים, צלמי הערביאים, אשר בתיאטרון,
ויך בם בלי רחמים וחנינה על־ימין ועל־שמאל,
הכות וגזר והפך והשמד את כל־הצלמים והגלמים
עד תמם, ולולא נזהר האיש פדרו ויט מפני החרב
החוצבת, כי־עתה פגעה החרב גם־בו ותתז את־ראשו
כהתז את־ראש הלפת.



ויצעק האיש פדרו צעקה גדולה ומרה:



“אל־תשחת, אדוני הנעלה! השיבה ידך! הלא יפקח
אדוני את־עיניו ויראה, כי הערביאים האלה אשר
יפיל אדוני בחרבו הגדולה והחזקה, אינם בלתי
אם־גלמי ניר וצלמוני אדם. אהה, אדוני, הלא שחת
תשחת את־כל־הוני ורכושי!”



ואולם דון קישוט היה כחרש ואת־חרבו לא־השיב
מבלע. וישבר וימגר בחרון אפו את
כל־הגלמים, ויהרס בלי־חמלה את כל־התיאטרון.
את־המלך מרסיליו בתק ואת־ראש המלך קרלוס
שסע על־כתרו לשנים, את־שלישי המלך הפיל
חללים חללים, קצוצי יד וקצוצי רגל ארצה, וגם
את־יתר הצלמים כלם הפיל לפי חרב ולא השאיר בהם
שריד ופליט, ויהי פחד אלהים בבית: הקוף נמלט
אל־גג הפנדק, האלמוני נבעת, הפנדקי התחלחל,
וגם סנשו חרד עד־מאד, כי מעולם לא־קשתה עברת
אדוניו וסערת רוחו כאשר קשתה בערב הזה.



אחרי הניח דון קישוט את־חמתו בכלי המשחק
וישאף רוח ויאמר:



“עתה אראה־נא, אם־ימצא עוד איש אשר לא־יכיר
ולא־יודה, עד־כמה האבירים מביאים טובה לעולם. לולא
אני שהייתי פה, כי־עתה מי יודע מה היה לאביר
הטוב דון גאיפרוס ולגברתו היפיפיה מליסנדרה?
הלא השג ישיגום הכלבים ההם וגם־יכלימום כלמה
גדולה. על כן – יתגדל ויתהדר שם האבירים
המשוטטים! וירום שמם למעלה משם כל־שוכני תבל
ויושבי ארץ!”



“ומעתה ועד־עולם אמן!” דובב האיש פדרו במרירות
וקולו רפה מאד, "ואולם אני אללי לי, כי עני ואמלל
אני, וטוב לי המות מחיי. אכן קמו בי היום דברי
המלך המקונן דון רודריגו, אשר נשא על־נפשו
בקינתו לאמר:





אהה, כי תמול בכל־אספמיה משלה זרועי,



והיום גם־קרן צריח אחת אין,



לה אמר: לי היא…





לפני חצי שעה – לא, כי לפני חצי הרגע – היו מלכים
וקיסרים משלוח ידי, ושרים עם־רוזנים משחק לי,
ארוותי מלאו סוסים אבירים, וארגזי – פאר תלבשת
ובגדי היקר, ועתה אהה, עני ואביון אנכי,הדל
והמסכן בכל־אביוני ארץ; והרע מכל, כי־הנה גם
קופי, מחמד עיני, אורי ותמי, גם־הוא ברח ואיננו,
ואני ידעתי כי לא־במהרה תשוב החיה הערומה
ומהירת הרגלים הזאת אל־ידי. וכל־זאת באתני בגלל
משוגת האדון האביר הזה, המתהלל בישועותיו
ובחסדיו העצומים לכל־כושל ודך. הזאת ישועתו
ואם־אלה חסדיו? ואולם מה אמר ומה אדבר? אלהים מצא
את־עוני. ויהי שם האלהים מברך מעתה ועד־עולם,
אמן! אין זאת כי אם־ככה נגזר עלי משמים, אשר יבא
האביר בן־דמות היגון ושחת את־דמות צלמי, ליגון
ולאסון לי."



ובכי האיש ודברי תמרוריו נגעו בלב סנשו ויאמר:



“אל־נא תבכה, אדוני פדרו, ואל־נא תשתוחח, כי
הנה בכיך ישבר לבי בקרבי. דע לך, כי אדוני
דון קישוט ירא אלהים הוא, ואם־הסב לך נזק, שלם
ישלמנו ביד רחבה ובעין יפה.”



“ובזה יעשה אדוניך את־הטוב ואת־הישר בעיני
אלהים”, אמר האיש פדרו, “כי לא־ינקה האלהים את
כל־השולח יד במלאכת רעהו.”



“אמת דברת”, אמר דון קישוט, “ואולם אני
מה־גזלתי ממך, אדוני פדרו, או מה־לקחתי
מידך?”



“יראה אדוני את־השברים ואת־הגזרים, שברי הוני
ונפץ רכושי, המשלכים בזה על־הארץ, ענה האיש,”
ויאמר, אם לא־יד אדוני החזקה וזרוע גבורתו עשתה
את כל־ההפכה הזאת?"



“עתה נוכחתי בפעם המאה והאחת”, אמר דון קישוט,
“כי אין קץ לזדון לב אויבי המכשפים ולנכלי
ערמתם. הלא זה דרכם עמי וזה משפטם תמיד: הוצא
יוציאו לפני בראשונה יצורים כמראה בני אדם
וכדמותם, ואחרי כן ישנו פתאם והפכו את־הדמות
לפי העולה על־רוחם. הלא תאמינו לי, אדוני הנצבים
עלי, כי כל־המראה והליכותיו אשר הראינו בזה, היו
בעיני כדברי אמת וכמעשים אשר נעשו בעליל:
מליסנדרה היא מליסנדרה בעצם דמותה, וגאיפרוס
הוא גאיפרוס בעצם תארו, ורודפיהם ערביאים הם
לכל־משפטם. על־כן עלתה כאש חמתי, ואבקש
את־הנרדפים מיד רודפיהם דורשי רעתם, כאשר
תשים עלי חובת משמרתי. אני חשבתי אפוא לטובה,
ובתם לבבי עשיתי את אשר־עשיתי. ואם המכשפים
הרעים הפרו בזדון לבם את־עצתי הטובה ויחבלו את
כל־מעשה ידי, פשעם הוא ולא פשעי. ובכל־זאת נכון
אני לכפר את־פני האיש אשר־סבותי בנזקו, אף
כי־לא בצדיה עשיתי זאת. יערך־נא האדון פדרו
את־מחיר צלמיו השבורים, ואשר ישית עלי אותו
אשלם בכסף מלא, בכסף קשטיליה עובר לסוחר.”



ויקם דון פדרו וישתחו לפני דון קישוט ויאמר:



“את־צדקתך ואת־תם דרכיך, אדוני האביר, משען
אמללים ומשגב חלכאים, ידעתי מראש, על־כן
בטחתי, כי לא־תשיב דך כמוני נכלם. יהיו נא
אפוא אדוני בעל בית המלון ונושא כליך סנשו
הגדול למעריכי הנזק וכאשר יעריכו כן יקום.”



ויעמדו שני השמאים, הפנדקי וסנשו, להעריך
את־שוי הגלמים השבורים. וירם האיש פדרו מעל
הארץ את־גופת המלך מרסיליו הסרגוסי, והיא
כרותת ראש, ויאמר:



“יראו אדוני המעריכים וישפטו, אם־יש להשיב
את־המלך הזה אל תבניתו הראשונה; על־כן גם־אני
לא־אהיה כמרבה במחירו אם־אעריכנו חמשה זוזים
ומחצית הזוז.”



“הגישה עוד”, אמר דון קישוט.



“בשסע הזה המשוך לכל־ארך הצלם”, הוסיף האיש
לדבר בהרימו את־הקיסר השסוע, את־קרלוס הגדול,
“לא אעדיפה אם־אשאל במחירו חמשה זוזים ורבע.
האין זאת?”



“וגם לא המעטת לשאל”,אמר סנשו.



“נסירה נא אפוא את־התשברת”, אמר הפנדקי
כמפשר, והיה הערכך חמשה זוזים תמימים."



“תנו לו גם את־הרבע”, ותר דון קישוט מאשר לו,
“ואולם ימהר־נא האדון פדרו ויכלה את־מעשהו, כי
עת האכל הגיעה, ולבי אומר לי, כי רעב אנכי.”



“ובצורה הזאת”, אמר פדרו, “גדועת החטם ונקורת
העין – הלא היא מליסנדרה היפיפיה – לא אשאל
הרבה, והיה ערכה רק שנים זוזים ושמינית הזוז.”



“היה לא תהיה!” קרא דון קישוט בקצר רוח, “הן לא
יתכן, כי מליסנדרה ובעלה לא־הגיעו עד־עתה
אל־גבול צרפת, כי הנה ראיתי את־סוסם אשר רכבו
עליו והוא קל מאד ברגליו וידא כאשר ידאה
הנשר. ו אם־כן אל־נא ימכרו לי חתול תחת גדי
ואל־נא יראוני איזו מליסנדרה חשוכת חטם, בעוד
אשר מליסנדרה השלמה והתמימה מסבה בצרפת
אל־השלחן עם־בעלה ומיטיבה את־לבו. לוא יואיל
אלהים והשיב לאיש ואיש את אשר־לו, אדוני פדרו,
וכל־הולך תם ילך בטח. ועתה הגישה עוד.”



“אמנם שגיתי הפעם, אדוני דון קישוט”, אמר האיש
ויהי כמצטדק, “אין זאת כי אם־אחת משפחות
מליסנדרה היא, על־כן יתן־נא לי במחיר העצב
הנפוץ הזה ששים פרוטה ומצא לי.”



וכן עשה האיש לכל־אחד מן־הצלמים השבורים, צלם
צלם ומחירו. וככלות השמאים להעריך, וישקל
דון קישוט על־יד האיש את כל־הכסף מכסת הערך,
ושני בעלי הדין שבעו רצון. ויצא האיש פדרו,
והוא שמח וטוב לב, לרדף אחרי הקוף לתפשו. ודון
קישוט התנדב ויערך בכספו שלחן לכל־האורחים
ויאכלו יחדו בערב ההוא, וייטיבו את־לבם, ותהי
המסבה נעימה ושמחה מאד.



השחר טרם עלה, והאיש פדרו אסף את־שארית כלי
תיאטרונו ויצא לדרכו, כי־ירא להפגש עוד
עם־האביר. וכאור הבקר נפרד גם־האיש האלמוני מעם
דון קישוט וישב אל־כפרו ואל ביתו. והיה אם
תשאל, הקורא: מי הוא זה איש־המופת, האיש פדרו,
ומה־קופו כי־ידע לנחש ולהגיד לשואליו דבר,
לתמהון לב כל־יושבי הכפרים מבני עם הארץ?
והגדתי לך לאמר: הלא זכר תזכר עוד אשר קראת
בספרי הראשון על־דבר האסיר הנוכל והערום גינס
איש פסמונטי, הוא גינס אשר פתחהו דון קישוט
מאזקיו וישלחהו לחפשי בתוך כל־עדת האסירים,
והוא גם אשר־גנב בלילה את־החמור מעם סנשו.
והנה האיש גינס הפושע והנבל הזה, ביראתו
מפני המשפט, שנה את־פניו ויתחפש, ויעש לו
צלמי משחק, וקוף לקח לו, אשר למדו לקפץ ולעלות
על־כתפו על־פי האות, ויסובב בהם בעירות
ובכפרים לעשות בצע. ואולם בטרם יסור אל־עיר
ועשה בעקבה, וחקר ודרש בתחלה ככל אשר־מצאה
ידו על־העיר ההיא ועל־יושביה ועל כל־המוצאות
אותם. והיה בסורו אל־העיר ונחש שם בקופו בעד
בצע כסף על כל־אשר־נודע לו בתחלה, ודורשיו
האמינו בתמם כי אכן איש מופת הוא ויודע תעלומות.
ויהי כראותו את־דון קישוט וסנשו בפנדק –
ויכירם, והם לא הכירוהו, כי מאז ראוהו שנו פניו
ובגדיו מאד, וינחש להם בקופו ויגד להם את
כל־אשר ידע עליהם. אלה הם מופתי האיש ההוא וזה
פתרונם.



ויקומו דון קישוט וסנשו בבקר וישלמו לבעל
בית המלון ביד רחבה, וירכבו על־בהמתם ויצאו
ללכת אל־גדות אברו הנהר, כי יצא שם הנהר ההוא
למרחוק, ויבקש דון קישוט לראותו בעיניו ולחקרו,
כי אמר: אולי יקרה שם אלהים לפני מעשה רב
ויספתי לי על־שמי תפארת ותהלה.


פרק שנים עשר: אנית הקסמים ומסע דון קישוט בנהר הגדול נהר אברו


מקץ שלשת ימים הגיעו האביר ונושא כליו אל נהר
אברו. וירא דון קישוט את־יפי גדות הנהר ואת־טהר
גליו ואת־שפעת מימיו הזכים כבדלח ואת שלות
הליכתם, ויתענג מאד על חמדת המראה, ותתחדש
רוחו, ויהי כחולם. ויהי הם הולכים הנה והנה,
ויראו והנה דוגית עומדת על שפת הנהר, והיא
קשורה אל־גזע עץ, ובדוגית אין משוט ואין תרן
ומפרש ואין כל. ויפן דון קישוט כה וכה וירא
כי־אין איש, וירד כרגע מעל רוסיננטי, וגם
בסנשו האיץ לרדת מעל חמורו ולקשר את־בהמת
שניהם אל־אחד האלונים או אל־אחד הערבים הגדלים
שם. ויהי כי שאלו סנשו, מה ראה על־ככה, ויענהו
דון קישוט לאמר:



“דע לך, סנשו, כי הספינה הזאת, העומדת פה
לעיניך, תקרא לי בלי אמר ובלי דברים לרדת בה
ולשוט אל־אשר־אשוט, למען החיש עזרה לאחד
האבירים או לחלץ מצרה גדולה את־אחת מבנות
המלכים, אשר תתענה באחד המקומות בשבי. כי
אם־לא־כן, מה אפוא הספינה העומדת פה ללא בעלים
וללא משוט ומפרש? אין זאת כי אם־ספינת הקסמים
אשר תקרה לכל־אביר, להעבירו בה כהרף עין
רבבות ריס בנהרות ובימים ולהביאו בן־רגע
אל־המקומות הרחוקים אשר עזרתו דרושה שם. כה
משפט האבירים מעולם וכה אעשה גם־אני. ואתה,
סנשו, מהר וקשר את־הבהמה אל־אחד העצים ונרד
בספינה. כי חי אלהים אם־יש שטן בארץ
אשר־יעצרני ואשר ישיבני ממחשבתי.”



“אם־כלה היא מעם אדוני”, אמר סנשו, “לטבע במצולת
השגעון בכל־מדרך כף רגל, אני מה כי־אמרה
את־פי אדוני. הלא כן יאמר המשל: “את מצות אדוניך
עשה בחבה, וישבת עמו במסבה”. ובכל־זאת, למען
אהיה נקי בעיני, הנני והזהרתי את־אדוני מראש,
כי לפי מראה עיני אני, אין הספינה הזאת בלתי
אם־אחת מסירות הדוגה אשר לדיגי המקום, כי אין
כדגי הנהר הזה בכל־הארץ.”



ככה דבר סנשו בקשרו את־רוסיננטי ואת־חמורו
אל־גזע עץ, ונפשו מרה עליו מאד, כי חמל על־הבהמה
לעזבה לבדה בשדה בלי שומר עליה. וינחמהו
דון קישוט לאמר:



“המלאך אשר ינחנו אל־פאתי ימים ואל־קצוי ארץ,
הוא ישמר את־הבהמה מכל־רע.”



“הפאות והקצבים אשר־אמר אדוני אינני יודע
מה הם”, אמר סנשו, “וגם לא־שמעתי מעודי כי־יש
כאלה במים אשר מתחת לארץ.”



“אין לתמה על־ככה”, אמר דון קישוט, “מעולם
לא־למדת חכמה ושפתה זרה לך. הפאות והקצוות
אלה הם מרחקי הימים אשר־תביאנו הספינה
שמה.”



“הנה הבהמה קשורה”, הודיע סנשו, “ועתה
מה־נעשה?”



“מה־נעשה!” תמה דון קישוט, “נתפללה תפלת
הדרך ונרימה את־עגן הספינה – עם־לבבי לאמר: נרדה
בדוגית ונכרתה את־החבל אשר היא קשורה בו.”



ובדברו קפץ ויבא אל־הדוגית וסנשו אחריו,
ויכרתו את־החבל. ותנתק הדוגית מן־היבשה
ותצף בלט על־פני הנהר. כראות סנשו כי הרחיקה
הדוגית כאמתים מן־היבשה, ויירא לנפשו מאד,
ותמלאנה מתניו חלחלה וגם אל־הבהמה יצא לבו,
ויבך מרה, ויגעה בקול:



“אהה, אדוני, מעי מעי לבהמתנו! הנה חמורי נוער
מנהמת לבו על פרידתי מעמו, וגם רוסיננטי הנה
הוא עמל לנתק את־המוסרה ולבא אחרינו המימה.
שלום שלום לכם, ידידי ורעי! יתן אלהים ונהפך לב
אדוני בקרבו לטובה ובמהרה בקרוב ישיבנו אליכם
בדרך אשר יצאנו בה.”



ולא יכל עוד דון קישוט לשאת את־בכי סנשו ואת
צעקתו המרה, ויקצף עליו מאד, ויגער בו לאמר:



“את־מה תירא, יצור נקלה ומפחד? ועל־מה תבכה, לב
הדונג? ומה רעה נגד פניך, נפש העכבר? האם תדע
מחסור מאומה, אתה המצר והדואג בחיק השפע
והברכה! או אולי טפס תטפס בראש צורי מגור
והררי אל ואתה יחף ויגע? הלא יושב אתה על־ספסל
האניה לבטח כמלך על־כסאו ושט בנחת על־פני מי
הנהר היפה הזה, אשר יביאנו בעוד רגע קטן
אל־הים הגדול ורחב הידים. הנה הדרך
אשר־עברנו עד־כה לא־ימעט לפי מראה עיני משבע
מאות או משמונה מאות מיל, ואלו היה אצטרולב
בידי כי־עתה אמרתי לך בדקדוק רב, אם־כבר
עברנו את־קו המשוה, המפלג את־הארץ לחצאיה
בתוך בין שני ציריה הקיצונים, אם לא. כי לפי
חשבון בטלמיאוס, ראש קוסמוגרפי עולם, עלינו
לעבר מחצית המעלות אשר לארץ עד־הגיענו אל קו
המשוה, הוא חלק חצי הארץ, ומעלות הארץ כלה –
שלש מאות וששים מעלה. המהלך הוא אפוא רב מאד.”



“אדוני”, אמר סנשו, “אם הגרף הקוסם ההוא אשר
העיד לו אדוני, בטל ומאוס הוא, כי־עתה גם־עדותו
בטלה ומבטלה ולא יועיל לו כל־אצטרובל
שבעולם. ואולם כף האשפה והצירים אשר
אמר אדוני, אלה נפלאו ממני ולא אדע מה־מקומם
פה. אם ציר דגים הוא, יתננו אדוני לי, וטבלתי
בו את־פתי, ובכף אין לי כל־צרך, אך אם־צירי
שאול או צירי יולדה הם, יהיו־נא לגרף
הקוסם ההוא לבדו ויאכל מהם מלא הכף ומלא
הגרף וימלא גם־אשפתו מהם, ולי אל־יהי חלק
עמו, לא חצי ולא רביעית ולא שמינית שבשמינית,
כי אני עבדך לא חלק ולא־חלק ולא־בלק ידעתי,
ואל־יוגיעני אדוני בחשבונות אשר לא־אבחין בהם
בין ימיני ובין שמאלי.”



כשמע דון קישוט עד־מה סרס סנשו את־המלים
וישחק מאד ויאמר:



“דע סנשו, כי־יש עוד אות אחר להכיר על־פיו את
קו־המשוה. כל־מפרשי הים ההולכים להדו
המזרחית יעידו פה־אחד, כי מדי עברם את־הקו ההוא,
ומתה כרגע כל־הכנם אשר באניה ובאנשיה, ולא
תמצא מהן גם־אחת, לו גם־ישקל זהב מחירה. שלח־נא
אפוא, סנשו, את־ידך ומששת היטב בבשרך, והיה
אם־יבא בכפך ציד נפש חיה ונחלצנו כרגע
מכל־הספקות, ואם־לא – וידענו כי עברנו את־הקו
ההוא!”



ויבקש סנשו וימצא, וישא את־ראשו אל־מול דון
קישוט, ויאמר:



“אדוני, אם האות הזה לא דבר ריק הוא, כי־עתה רחוקים
אנחנו מן־הקו כמה וכמה מילים.”



“האמנם מצאת שלל מאומה?” תמה דון קישוט.



“שלל רב”, ענה סנשו; וינער את־אצבעותיו
וישכשכן במי הנהר.



והספינה שטה בלט ובנחת במורד הנהר, כי
נשאוה המים. הם לא הרחיקו לשוט, ויראו והנה
מטחנות מים גדולות נצבות לפניהם בתוך הנהר.
ויקרא דון קישוט בקול:



“שא עיניך, סנשו, וראה, הנה קרית מלך נשגבה
נגלתה לעינינו, ואלה מגדליה ומבצריה,
אשר־תתענה בהם נפש האביר או בת־המלכה המצפה
לישועתי.”



“ישא הרוח את־כל־המגדלים ויהפך
את־כל־הארמונות והמבצרים כמהפכת אלהים את־סדום
ואת־עמורה!” קרא סנשו, “האת־עיני האנשים ינקר
אדוני? הלא אין פה לפנינו בלתי אם־מטחנות מים,
אשר תבאנה שמה חטים לטחנה.”



“דם, סנשו”, אמר דון קישוט, המכשפים יתעו
את־עיניך מראות נכוחה, כאשר כבר הראית לדעת לא
אחת ולא שתים."



עד כה ועד כה והספינה באה בנהר אל־מקום נבכי
מים זועפים, אשר בקרבת גלגלי הטחנה,
וישאוה המים בכח גדול מבראשונה. ויראוה
הטחנים מרחוק וייראו פן־תסחף אל־המצולה
הרותחת מתחת לגלגלים ונפצה לרסיסים,
ויחפזו לבא אל־שפת הנהר, ומוטות עץ ארכים
בידיהם, אשר יהדפו בהם את־האניה להרחיקה
ממוקשי מות. וירימו הטחנים את־קולם ויצעקו
אל־השטים לאמר:



“הו ילדי השדים, אנה תשוטו? היצאתם מדעתכם?
הלא עוד מעט וגרפוכם המים ונשחקתם בין
הגלגלים האלה.”



ויהי בראות דון קישוט את־הטחנים היוצאים לקראתו
והנה הם מקמחים מכף רגל ועד־ראש ומזינים
במקלות, ויאמר:



“הלא הגדתי לך סנשו מראש, כי רק אלהים שלחנו
אל־המקום הזה, למען אחשף פה את־כל־זרועי
והודעתי את־כל־כחי וגבורתי. הרואה אתה כמה
מרצחים ובני בליעל נאספו עלינו להתעלל בנו?
הביטה וראה את־פרצופיהם מה־נאלחים הם? כתרו
זעיר, בני בליעל, עוד מעט וראיתם את־ידי.”



ויתיצב קוממיות בתוך הספינה ויקרא בכל־כחו
לקראת הטחנים לאמר:



“הוי, עדת פוחזים ונבלים! שלחו כרגע לחפשי
את־האיש אשר אסרתם אותו פה במגדל הזה או
במצודה הזאת, ויהי מי, אם נקלה ואם נכבד. כי־אני
הוא דון קישוט איש למנשא אביר האריות,
וישלחני אלהים לעשות את־הגבורה הגדולה הזאת
החל וכלה, כאשר תראינה עיניכם בעוד רגע.”



ובדברו כה וישלף את־חרבו מתערו וינופף בה
מול הטחנים; ואולם הטחנים שמעו את־הקולות ולא
הבינו דבר, וישלחו את־המוטות לעצר את־האניה,
כי בעוד הם עושים כה וכה והאניה נסחפה אל־לב
המצולה הרותחת, ומרגע לרגע הלכה וקרבה בחפזון
רב אל מתחת לגלגלים. כראות סנשו את־המות נגד
פניו, ויכרע על ברכיו, ויפרש כפיו השמימה,
ויצעק בקול גדול: “הושענא, אלהים, הושענא!”
וישמע אלהים את־צעקתו, ויושיעהו ביד הטחנים
החרוצים, כי חתרו האנשים הטובים בכל־כחם
ויעמלו מאד לעצר במוטות את־האניה, וגם הצליחו;
ואולם בהעצרה ותהפך על פניה, והיושבים בה
נפלו המימה. וימהרו הטחנים וימשו את־דון
קישוט ואת סנשו מן־המים, וישכיבום על־הארץ
ליבשם.



ויהי אך־פקח סנשו את־עיניו, ויכרע על־ברכיו
שנית ויודה לאלהים חסדו, ויתחנן לפניו
בכל־לבבו לאמר: אנא אלהים, הצילני נא מיד אדוני
ומשגעונו והשיבני בשלום אל־ביתי, כי מה עבדך
ומה־כחו אשר יראה יום יום את־המות פנים אל־פנים.
עד־כה ועד־כה, והדיגים אשר להם האניה באו
אל־מקום המעשה, ובראותם כי נשברה אניתם בין
הגלגלים ותהי לשבבים, ויצעקו מאד, ויקומו
להפשיט את־סנשו את־בגדיו, וידרשו מיד דון
קישוט את־מחיר אניתם. ויענם דון קישוט בנחת,
כאלו לא־קרה דבר, לאמר:



“אדוני, את־אניתכם השבורה אשלם בכסף מלא,
ואולם אחת אני נוטל עליכם: שלחו כרגע לחפשי את
כל־שבוייכם, האסורים במצודה הזאת.”



ובדברו הורה על־בתי הטחנה העומדים לפניו.



“מי הם השבויים ומה המצודה אשר אמרת, האיש
המשגע?” שאלו האנשים וישתוממו, “אין פה
בלתי אם־בתי טחנה, אשר־יביאו אנשים את־חטיהם
שמה לטחנן.”



“רב לכם”, אמר דון קישוט, “רואה אני, כי יהי הפעם
קולי כקול קורא במדבר, ולמה אשחית את־דברי
לפני ערלי לב וערלי אזן? אני כל־אשר־בכחי
לעשות עשיתי, ונקי אני לפני אלהים, ואלהים הטוב
בעיניו יעשה.”



ובפנותו אל־בתי הטחנה הרים קולו לעמתם ויקרא:
“ואתם ידידי, אסירי עני וברזל, שבויי המצודות
האלה, סלחו לי כגדל חסדכם! להותי ולהותכם
הנה קצרה ידי הפעם מהושיעכם, ואלהים ישלח לכם
מלאך אחר, אשר לו יעודה הגבורה הזאת, והוא יביא
לכם את־הגאלה ואת־הפדות.”



אחרי הדברים האלה צוה את־סנשו לשלם לדיגים
את־מחיר האניה ששים כסף, כאשר נקבו לו, ויתן
סנשו את־הכסף בעין רעה, וירגן ויאמר:



“עוד שני מסעות כאלה באניה – וכל־כספנו ירד
תהומה במצולת הנהר.”



וישתאו מאד הטחנים והדיגים לאנשים המוזרים
האלה, כי לא־ראו כמוהם מתמול שלשם, ויתנום
כמשגעים. ודון קישוט וסנשו שבו אל־בעירם,
ויעלו וירכבו על־בהמתם וילכו לדרכם בפחי
נפש, אין מהם דובר דבר, כי דוה לבם על־כל־התלאה
הרבה אשר־מצאתם על־הנהר ביום ההוא.


פרק שלשה עשר: הצידת היפיפיה וכל־הכבוד הגדול אשר־נחל אבירנו בארמון אחד הנסיכים


ויהי בלכתם בדרך, ויזכר סנשו את־המרחץ
אשר־מצא היום במצולת הנהר ואת ששים הכסף
אשר אבדו לו שם בגלל שגעון אדוניו, ויחר לו
עד־מות, וידר נדר בלבבו לאמר: אם־יהיה אלהים
עמדי, ועזבתי לעת מצא את־אדוני בלי קחת מידו
משכרת ובלי ברכת פטורים ושבתי אל־ביתי
ואל־נחלתי.



ואולם אלהים חשב אחרת. ויהי ביום השני לפנות
ערב, כצאת דון קישוט וסנשו מאחת החרשות, וישא
דון קישוט את־עיניו וירא והנה עדת צידים באה
בשדה מרחוק וכהקריבו מעט, וירא בתוך הצידים
גברת יפיפיה מאד רוכבת על־סוס אביר לבן כשלג.
והסוס עודה ירקים וחבוש אכף נחפה בכסף.
והגברת אף־היא עוטה ירקים כלה, ותפארת
בגדותיה רבה מאד, ובידה נץ, כמשפט הצידים
משועי העם. ויבן דון קישוט כי היא הגברת לעדת
הצידים, ויאמר לסנשו:



"רוץ־נא, בני סנשו, ואמרת לגברת הרוכבת
על־הסוס והנץ בידה כדברים האלה: הנה אדוני
אביר האריות מתכבד לנשק את־כף יד כבוד
תפארתך הרבה, ואם־טוב אדוני בעיני גברתי ובא
לעמד לפני הדרת פניך ולשרתך ככל אשר־תמצא
ידו.



כדברים האלה תגיד לה ולא־תוסיף עליהם דבר
ממשליך הרבים הנכונים על־שפתיך תמיד, פן
נהיה שנינו לבוז. מהר ולך, ויהי אלהים עם־פיך."



וירקד סנשו את־חמורו בכל־כח, ובגשתו
עד־הצידת היפיפיה ויצנח מעל החמור ויפל
לפני הגברת אפים ארצה ויאמר:



"גברתי היפיפיה, האביר הזה מוסב שם “אביר
האריות” אשר את רואה שמה, אדוני הוא, ואני נושא
כליו, ושמי בתוך בני עמי סנשו פנסא. והנה
אביר האריות הזה, אשר נקרא לפנים האביר
בן־דמות היגון, שלחני עתה להגיד לכבוד הדר
רוממתך לאמר: אולי יהי רצון גברתי הנעלה, ואולי
ייטב בעיניך, ואולי יכשר לפניך, להרשות
את־אדוני לבא הנה לעשות להדרת רוממותך כחשק
לבו אשר הוא חושק לעשות, לאמר, “לעמד לפני הדר
גאותך ותפארתך ולשרתך כיד אלהים הטובה
על־אדוני, ובדבר הזה תעשה הדר רוממותך דבר,
אשר יהי באחריתו לגברתי לטובה ולאדוני לחסד
ולשמחה מאין כמוהם.”



ותבן הגבירה את אשר לפניה ותאמר:



“אכן רואה אני, כי ציר נאמן אתה לשולחך ולא
הפלת דבר מכל־משפטי מלאכות רוממה אשר כזאת.
קום אפוא, כי לא־נאוה לנושא כלי אביר מהלל
כאדוניך “בן־דמות היגון”, אשר שמענו את־שמעו
מתמול שלשם, לכרע על־ברכיו זמן רב. קומה ושובה
לאדוניך ואמרת לו, כי אני ואישי הנסיך נשמח
מאד להכיר את־האביר איש השם פנים אל־פנים,
ולענג יהי לנו אם־יואיל לסור אל־ביתנו העומד מחוץ
לעיר בקרבת המקום הזה.”



ויקם סנשו וירץ בשמחה אל־אדוניו להשיב לו
את־דברי הנסיכה הנעלה. הוא הלך והנסיכה קראה
אליה את־אישה הנסיך ותגד לו את־כל־דבר
המלאכות אשר־שלח אליה דון קישוט. וייטב בעיני
שניהם להתל בדון קישוט, ויהי דברם להאיר לאביר
פנים, ללכת אתו כשגעונו ולעשות לו בביתם
ככל־משפטי האבירים וחקותיהם.



ויהי כבוא סנשו אל־אדוניו והבשורה בפיו,
ויתהדר דון קישוט, וייטב את־הסנורת, היא
המסכה, על־פניו, ויתחזק וישב על־האכף הכן,
ובדפקו את־רוסיננטי מהר לרוץ בגבורת חן נכחו
לקראת הנסיכה, למען נשק את־כף ידה. כמעט קרב
אליה ויאמר לקפץ מעל הסוס, וימהר אליו סנשו
לתמך במשורת כמשפטו, ובחפזו לרדת מעל
החמור, ותאחז רגלו האחת בחבל המרדעת ויתלה
באויר, רגליו למעלה וראשו וחצי גויתו נוגעים
בארץ. ודון קישוט גם־הוא מבלי דעת כי תומך
המשורים אין הפעם עמו, כאשר הסכין, נמוטו
פעמיו, ויצנח מעל הסוס, ויגהר מלא קומתו ארצה,
ובנפלו משך אחריו גם את־האכף, כי התרופפו
קשריו, ויהיו שניהם, האביר והאכף, מוטלים
בבשתם על־הארץ. ויכלם האביר מאד, ויחר לו
עד־מות, ויחרק שניו, חרק וקלל קללות נמרצות
את־סנשו העלוב, התלוי עוד באויר ומתחבט
במלכדתו. ויחמל עליהם הנסיך ויצו את־אנשיו
להושיעם. ויקימו הצידים את־האביר מן־הארץ, והוא
מעוך וכתות כלו, כי בנפלו נחבל מאד, וילך
בלא־כח ובשברון מתנים, הלוך ופסח לעמת
הנסיך וגברתו, למען השתחוות לפני הדר זיום
ולכרע אפים ארצה. ואולם הנסיך לא־נתנו לעשות
כזאת, ויהי להפך כי קפץ וירד מעל הסוס, ויחבק
לדון קישוט ויאמר:



“אדוני האביר בן־דמות היגון, צר לי מאד, כי
מכשול אשר־כזה מצא את־צעדי אדוני הראשונים
בגבול נחלתי כאשר ראינו עתה. ואולם יש אשר
שפלות ידי נושאי הכלים תביא גם־לידי פגעים רעים
מאלה.”



“הדבר אשר־מצא אותי ברגע ראותי את־פניך, נסיכי
גבור החיל”, אמר דון קישוט, “הוא לא־יחשב כפגע
רע, כי לו אל־מעמקי שאול נפלתי, גם־משם יעלני
הכבוד אשר־זכיתי לו בראותי את־פני אדוני
הנסיך. נושא כלי, ימח שמו וזכרו, רב כחו לפתח
את־לשונו ולדבר און מכחו לקשר ולהדק את־האכף
היטב אשר לא־ירופף. ואולם אני, ימצאני מה־ימצאני,
אם אפלה ואם אקומה, אם על־סוס ארכב ואם ברגלי
אלך – נכון נכון אני בכל־עת לשרת את־אדוני
ואת־גברתי הנסיכה, חברת אדוני הרוממה, מושלת
היפי ומלכת החן והחסד.”



“לאט לך, אדוני דון קישוט איש למנשא”, אמר
הנסיך, “באשר יש הגברת דונה דולציניה שוכנת
טובוסו אין תהלה ליפיפיות אחרות.”



עד־כה וכה ורגל סנשו נחלצה מן־הלכד, וישמע
את־דברי הנסיך האחרונים, ובטרם יענה דון קישוט
ויען תחתיו סנשו לאמר:



“אין לכחד, ואני עד, כי דולציניה שוכנת טובוסו
יפה היא עד־מאד; ואולם “הארנבת תזנק ממקום לא
קווה”, ואני שמעתי אומרים, כי אשר־יקרא לו
“הטבע” משול הוא כיוצר חרש, ואשר יצר כלי אחד
מפאר, הוא יצר ייצר גם־שנים וגם־שלשה וגם־מאה.
לא־אמרתי כל־זאת בלתי אם־לנכח כבוד הנסיכה,
אשר חי נפשי, אם־נופל יפיה גם כמלא השערה
מיפי גברתי דולציניה שוכנת טובוסו.”



ויפן דון קישוט אל־הנסיכה ויאמר:



הלא תאמיני לי הנסיכה הנעלה, כי בכל־נושאי כלי
האבירים אשר־בארץ אין פושק שפתים ואיש התולים
מצהיל לב שומעיו כנושא כלי; והיה אם־תקרבני
הדרת רוממותה לעבודתה ושרתי לפניה ימים אחדים,
והכירה לדעת כי דברי אלה דברי אמת הם."



“אם איש התולים הוא סנשו הטוב הזה”, אמרה הנסיכה,
“ואת־לב שומעיו יצהיל, כי־עתה יקר ערכו בעיני
שבעתים. אין זאת כי אם־חכם לבו; הלא מי כאדוני
יודע, כי הסכלות ורוח התולים לא־ישכנו יחדו
תואמים בלב אחד, ואם באמת רוח התולים תפעם
את־סנשו הטוב, כי־עתה חכם אקראנו!”



“וגם פטפטן”, הוסיף דון קישוט.



“כאשר ירבו דבריו”, אמר הנסיך, “כן ירבו
התוליו וכן ינעם לשומעיו. ואולם למה נשחית
אנחנו את־עתנו ברב דברים, הבה אביאך אל־נוי,
אביר גדול ונעלה.”



וסנשו חזק בינתים את־קשרי האכף, וישב עליו
דון קישוט, והנסיך עלה וישב על־סוסו, וילכו
יחדו, אחד מזה ואחד מזה, והנסיכה ביניהם
בתוך. ותקרא הנסיכה את־סנשו אליה, כי בדחוה
מאד מהתלותיו ושיחתו. ולא התמהמה סנשו ויבקע
לבא אל־בין שלשת הרוכבים, וירכב על־חמורו מצד
הנסיכה, ויצהל בשיחתו את־רוחה כל־הדרך.



הם טרם יקרבו אל־הארמון, והנסיך עבר לפניהם,
וימהר הארמונה ויגד לעבדיו את־משפט האורח
הבא עמו, ויצום עליו, למען ידעו מה־יעשו לו.



ויהי אך־באו דון קישוט והנסיכה בשערי החצר,
ושנים ממשרתי הנסיך, מלבשים בגדי שני
דקים, בגדי בקר ארכים עד־כפות הרגלים, חרדו
לקראת הבאים, וימהרו אל־דון קישוט, ויורידוהו
מעל סוסו, ויאמרו אליו בלאט, אשר לא־ישמע:



“יעזר־נא הוד רוממתו לגברתנו הנסיכה לרדת מעל
סוסה.”



ויאמר דון קישוט לעשות כן, ואולם הנסיכה היתה
כממאנת, באמרה כי לא־נכון לעמס על־אביר נשא
ומהלל כדון קישוט משא לא־יועיל כמוה, ויפצר
בה דון קישוט, ולא שמעה. לאחרונה חזקו דברי
הנסיכה מדברי דון קישוט, ויגש הנסיך
ויורידנה. וכבואם אל־החצר פנימה, ותצאנה שתי
נערות יפות, ותשלכנה על־דון קישוט ארגונית
יקרה דקת אטון, וכל־היציעים בחצר מלאו כרגע
משרתים ומשרתות אשר־יצאו לקדם את־פני האורח
ולברכו, והמה נצבים וקוראים לעמתו בקול: “באך
לשלום, פאר האבירים המשוטטים והדרם!” וכברכם
הזו מן־האסוכים אשר־בידיהם מי בשמים על־דון
קישוט ועל־הנסיך והנסיכה. ויהי הדבר בעיני דון
קישוט לנס; כי זאת הפעם הראשונה אשר־ראה בעיני
בשר, ולא בעיני רוח, כי אמנם אביר הוא
לכל־משפטיו וחקותיו, ועשה יעשו לו ככתוב.



וסנשו נטש את־חמורו וידבק בנסיכה, ויבא
עמה אל־הארמון פנימה. ויזכר את־החמור הנטוש,
ויכהו לבו, ויגש אל־נערה כבודה אחת, מנערות
הארמון אשר־יצאו לקדם את־פני הנסיכה וילחש
לה:



“גברתי פלונית, בקשה לי אליך.”



“מה־בקשתך, אחי?” שאלה הנערה.



“שאלתי ובקשתי”, אמר סנשו, “אם על־גברתי טוב,
תצא־נא אל־שער החצר, ומצאה שם את־חמורי, וצותה
בחסדה להביאו אל־הארוה, או גברתי בידה
תביאנו שמה, כי המסכן הזה בעל פחד הוא וירא
הוא לעמד בדד.”



“אם־האדון חכם גם־הוא כעבדו”, ענתה הנערה,
“כי־עתה זבדנו הפעם אלהים זבד טוב. לך לך, אחי,
לכל רוחות העולם. אתה ואשר הביאך הנה, ופקחת
שם על־חמורך ככל־אות נפשך, וממני חדל, כי לא
לנערות כמונו המלאכה.”



עודם נצים, והנסיך ודון קישוט באו הארמונה,
וישמע דון קישוט את־דברי הריב ויגער בסנשו
לאמר:



“הפה המקום ואם־עתה העת לדברים אשר כאלה?”



“אדוני”, ענה סנשו, “כל־איש ישמיע את אשר־בלבבו
במקום אשר־הוא עומד שם, וגם־אני בעלות על־לבי
זכר החמור במקום הזה ואדבר את אשר־דברתי.”



“כן סנשו דובר”, אמר הנסיך, “וצדיק הוא בריבו.
ועתה אל־נא ידאג סנשו לחמורו, כי כמוהו כבעליו
לא־ידעו בביתי מחסור, ונתן ינתן לחמור מספוא
מלא האבוס, די והותר.”



ודון קישוט עלה במעלות ויובא פנימה אל־חדר.
והחדר גדול וכלול הוא בהדרו, רפוד כלו שש
וארגמן ורקמות זהב. ומטת מרבדים יקרים בתוך
החדר, וחליפת בגדים חדשים מוכנת לאורח.
ותחרדנה אל־דון קישוט שש נערות יפות תאר,
ותעמדנה לשרתו, ותעשינה לו ככל אשר־הורה
אותן הנסיך מראש. ויהי כהפשיטן מעליו את־מדיו
ואת־חליצתו, ויעמד לפניהן האביר במכנסיו
הצרים ובאפדת עור הצבי, והוא דק וארך ויבש,
ולחיים לו צומקות, כאלו הן נושקות מבפנים אשה
את־רעותה, ויהי המראה משנה מאד, וברב כח
התאפקו הנערות מצחוק, כי כן צוה עליהן הנסיך
מראש בכל־תקף, אשר לא־תצחקנה.



כצאת הנערות בא סנשו החדרה ויעזר את־אדוניו
להחליף את־שמלותיו. ויהי בהיותם לבדם, ויוכח
דון קישוט את־סנשו על־העזות אשר־דבר אל־נערת
הנסיכה ויכלימנה וכה אמר לו בתוכחתו:



“הלא תגד־לי לץ בן־יומו ואויל מתמול שלשם, הטוב
לך כי תכלים נערה כבודה ורמת המעלה כנערת
הנסיכה? הזה המקום ואם־עתה העת לעשות לחמורך?
האין לב לך להבין, כי האנשים הטובים האלה
אשר־יפיקו נפשם לאורחיהם, כאשר ראית, גם
את־בהמת אורחיהם לא־ירעיבו? בשם אלהים, סנשו,
שמר פיך ולשונך, כי למה יכירו על־פי חוטי
התפר את־גסות הארג ופחיתותו? אי פושע! הטרם
תדע, כי יש אשר־ישפטו את־האדון לפי עבדו,
והיה כי יראו את־דרכיך, דרכי לץ נקלה והולל
בזוי עם, ואמרו לי: כעבד כאדוניו, והייתי בעיניהם
כנוכל ומתעתע אשר־ישים את־נפשו כאביר.
השמר־נא, סנשו ידידי, ושמר את־נפשך מן־המוקש
הזה, כי אך־כפשע בין הלהג וההתולים ובין
הבדחנות השפלה והבזויה. בלם אפוא את־פיך,
ובטרם תענה דבר ערכהו בלבבך שבע פעמים. וזכר,
כי הנה־באנו עתה עד־המקום, אשר נצא ממנו,
בישע אלהים ובכחי ועצם ידי, עמוסי תהלה ועשר
פי שלשה או פי־חמשה משבאנו.”



ויבאו הדברים הנמרצים האלה בלב סנשו
וישבע לאדוניו, כי מעתה ימלא את־פיו חצץ או גם
את־חצי לשונו ישך, ולא־יוציא מפיו דבר אשר
לא־כמשפט ואשר לא־במקומו.



ודון קישוט לבש בגדים אחרים, ויחגר את־החרב
במתניו, ויעט את־מעיל הארגמן מלמעלה, וכובע
משי ירקרק, אשר־הביאו לו הנערות, חבש לראשו,
ויצא הדור בלבושיו אלה אל־אולם גדול ורחב ידים.
וימצא באולם נערות רבות נצבות, ערוכות אלה
לקראת אלה שני טורים מקבילים איש אל־רעהו, וכלי
רחצה בידיהן, אשר־ירחץ בהם האביר את־ידיו. ויהי
מעשה הרחצה רב התכונה ורב הטכסים, ולקדות
הנערות ולהשתחויותיהן אין קץ, אחרי־כן באו
שנים עשר נערים מזאטוטי הארמון, והאמרכל
בראשם, ויוליכו את־דון קישוט בעסק גדול וברב
פאר והדר אל־אולם אחר, הוא אולם השלחן, כי שם
יחכו לו הנסיך והנסיכה. הוא בא בפתח האולם,
והנסיך והנסיכה קדמו פניו ועליהם נלוה עוד אחד
שלישי, איש סר וזעף, הוא כהן הבית, אשר־נקרא
היום לכבוד האורח אל שלחן הנסיך. אחרי העתירם
איש על־רעהו אלף דברי נעם וחן הוליכו בעלי הבית
את־האורח אל־השלחן הערוך לארבעה מסבים,
ויכבד הנסיך את־דון קישוט לשבת בראש השלחן.
ואף אם־סרב האורח בתחלה, נכנע באחרונה לרצון
בעל הבית וישב. ממול דון קישוט ישב האיש הסר
והזעף, והנסיך והנסיכה ישבו זה לעמת זה
משני צדי השלחן.



וסנשו עומד באולם כל־העת ורואה את־כל־היקר
העשוי לאדוניו והוא נדהם ומשתומם. ויהי כראותו
את־כל־הליכות החן והכבוד אשר בין הנסיך ובין
דון קישוט ואת כל־עצומותיהם בדבר מושב הראש,
ויאמר:



“אם על־אדוני הנעלים טוב, הנני ואספר מעשה שהיה
בכפר מושבי בענין מקומות אצל השלחן.”



הדבר יצא מפי סנשו, ובשר דון קישוט סמר מפחד,
כי ידע ברור אשר־ישמיע סנשו הפעם דבר אולת
רבה. ויבט סנשו אל־אדוניו ויבן לפחדו, ויאמר:



“אל־נא יירא אדוני פן־אטה מן־הדרך או פן־אוציא
מפי דבר אשר לא־כמשפטו או אשר לא־במקומו,
עודני זוכר את־עצת אדוני הטובה ואת־תוכחותיו
בחדר ההוא על־אדות הדבור ומשפטיו.”



“אינני זוכר מכל־הדברים האלה מאומה”, אמר דון
קישוט ויהי כנבוך, “דבר־לך ככל אשר־עם־לבבך,
אך אל־תארך יותר מדי, ובחן היטב בלבבך את מוצא
שפתיך.”



“בחנתי בלבי כל־מלה ומלה”, אמר סנשו, “ואני
בטוח עתה מכל־מוקש רע, כצופה בראש המגדל,
כאשר יראו ויוכחו אדוני מהרה.”



“הוד רוממותו ייטיב עשה”, אמר דון קישוט אל־הנסיך,
“אם־יצוה להסיר מלפנינו את־הכסיל הזה, אשר עוד
מעט והשמיע אלף דברי אולת.”



“חי הנסיך”, אמרה הנסיכה, “אם־אשלח את־סנשו
מעל־פני גם רגע אחד. בעיני טוב הוא מאד, כי
בהשכל ידבר.”



“מי־יתן והשכילה גברתי כל־ימי חיי הוד
קדשתה”, אמר סנשו, " תחת היותי לחסד בעיניה,
ואני קטנתי מן־החסד הזה. והמעשה שהיה כן
היה: פעם אחת קרא שוע אחד מתושבי כפר מגורי,
איש עשיר מאד וידוע שם, כי מזרע בית אלמוס די
מדינא די קמפו הוא, ואשה לקח לו את־הדונה די
קנונס בת דון אלונסו די מרנון, אביר החבר די
סנטיאגו, אשר טבע בנהר הררדורה…"



“קצר דבריך, אחי”, אמר הכהן, כי לא־יכל עוד
להתאפק, “אם־תלך בדרך הזאת, לא־תגיע אל־אחרית
ספורך גם־בעולם הבא.”



“ובכן, ויהי היום”, הוסיף סנשו לספר, “והאיש
השוע ההוא, אשר אדעהו פנים אל־פנים כדעתי
את־עשר אצבעותי, כי לא־ירחק ביתו מביתי
כמטחוי קשת, קרא אל־שלחנו אכר אחד, איש עני,
אך נכבד ונשוא פנים, ויהי כבוא האכר ההוא
אל־בית השוע ההוא – תנוח נשמתו צרורה בצרור
החיים, כי כבר הלך לעולמו וימת מות צדיקים,
ואני לא־ראיתי במותו, כי הלכתי בעת ההיא לקצר
בשדה אשר בטמבלקה.”



“בשם אלהים, מהר, בני, ושובה מטמבלקה וכלית
את־ספורך בטרם תביא את־השוע אל־קבר, אם־אין
את־נפשך לראות גם בקבורת שומעי דבריך.”



"ובכן, ויהי באמרם לשבת אל־השלחן… גם־עתה
בזכרי אותם, כאלו אני רואה את־שניהם נצבים
לפני כאשר הם ובעצם תמם…



קצר רוח הכהן בשל־ארך לשון סנשו הצהיל מאד
את־רוח הנסיך והנסיכה. ודון קישוט כמעט אבדה
בינתו מרב כעס וחרון.



“ובכן”, הוסיף סנשו, “ויהי באמר שני האנשים ההם,
השוע בעל הבית ואורחו האכר, לשבת אל־השלחן,
כאשר אמרתי כבר, ותפל מריבה ביניהם; האכר
אמר, כי ישב השוע במושב הראש; והשוע אמר, לא,
כי ישב האכר ראש, כי על־האורח לשמע בקול בעל
הבית לכל אשר יצונו. ואולם האכר, באמרו
להתגדר בפני בעל הבית בדעת דרך ארץ וארחות
כבוד, מאן לשמע. ויחר מאד אף השוע, וישם
שתי כפות ידיו על־כתפי האכר ויושיבהו בחזקה
ויאמר: “שבה־נא, בן־הכפר, הלא בכל מקום
אשר־אשב אדוניך ונגידך אני”. זה כל־ספורי,
ולבי אומר לי, כי הדבר דבר בעתו ובמקומו הוא.”



ופני דון קישוט השזופים התכרכמו מכעס מדי
דבר סנשו, והנסיך והנסיכה התאפקו בכל־כחם
מצחוק לבלי הוסף כעס על־כעסו, כי הבינו את־העקץ
ואת־הרמז המכאיב אשר בדברי סנשו. ולמען הסב
את־השיחה אל ענין אחר, שאלה הנסיכה את־דון
קישוט לגברתו לדולציניה, אם־באו אליו שמועות
עליה, ואם־שלח אליה בימים האחרונים מנחה, אם
גבורי מלחמה ואם שודדים, מאשר הכניע
במלחמותיו.



“אהה, גברת נעלה ורוממה”, ענה דון קישוט ואמר,
“אלהים המר לי מאד. את־האבירים ואת־הענקים
ואת־השודדים אמנם הכנעתי וגם־שלחתים אליה,
ואולם איככה ימצאון אותה והיא אסירת כשפים, ואחד
המכשפים הרעים הפך את־הודה למשחית ויתן לה
פני אכרת נקלה ובזוית עם.”



“ובעיני עודנה בכל־זאת היפיפיה מבנות”, אמר
סנשו, “כי קלת רגל היא ומהירה לקפץ כאחד
המרקדים בחבל. ובעיני ראיתי בקפצה כחתול
לעלות על־אתונה.”



“הראית אותה בטרם היתה בה יד־המכשפים?” שאל
הנסיך את־סנשו.



“אם אני ראיתי אותה?” ענה סנשו בתמיהה, “ומי אפוא
בדא את כל־דבר הכשפים? הלא אני!”



ויהי כשמע הכהן את־דבר הענקים והשודדים
והמכשפים, ויבן פתאם, כי האיש האורח היושב
בזה, הלא הוא דון קישוט איש למנשא, אשר ספר
קורותיו הראשונות מקרא חמדה הוא לנסיך, וגם
לא־אחת הוכח הוכיח הכהן את־הנסיך על־ככה.



ולא־יכל עוד הכהן להתאפק, וידבר את־דון קישוט
משפטים ותוכחות על־שגעונו ועל־תעתועיו, וכיד
הכהנה הטובה עליו, הורהו גם־עצה ודרך תבונות,
לשוב אל־ביתו ואל־נחלתו ואל־עמל יומו כאחד האדם,
ואל־יוסף לרעות רוח ולרדף קדים, ולשעות בדברי
שקר והבלי שוא. כי מי־זה ראה בימינו מכשפים
באספמיה וענקים בלמנשא?



ודון קישוט יושב ומקשיב לכל־דברי הכהן ויהי
כמחריש. כמעט כלה הכהן לדבר, ודון קישוט
לא־שעה עוד בחרות אפו ובסערת רוחו אל־הנסיך
והנסיכה, ויקם פתאם ממקומו, והוא רועד כלו
מכף רגל ועד־ראש, כאיש אשר בלע כסף חי, ופניו
זועפים מאד, וישא משא גדול וארך על־האבירות
ומשפטיה, וישם את־כל־תוכחות הכהן לאל. ואף
כי־התרגז מאד בדברו וגם־פיו כבד מכעס,
בכל־זאת היו הרבה מדבריו שנונים מאד ויפלו
כחצים בלב איש תוכחתו.



ויהי אך־כלה לשאת את־משאו הנמרץ, וסנשו צהל
לעמתו ויקרא:



“האח, אדוני הנעלה, מה היטבת לנאם היום! חי
אלהים אם־יש להוסיף על־דבריך או לגרע מהם דבר.
ועתה אל־נא יזעף אדוני על־דברי האיש הזה,
כי־הנה האיש אשר־יכחש ויאמר: אין אבירים בארץ
וגם לא־היו מעולם, מה־יש לתמה עליו, אם לא־ידע בין
ימינו לשמאלו בכל אשר־ידבר.”



“אולי אתה הוא סנשו פנסא?” שאל הכהן הנכלם,



“אשר הבטיחך אדוניך להפקידך נגיד על אחד
האיים?”



“אני אני הוא”, ענה סנשו, " וראוי אני למשרה הזאת
כאחרים, כי עלי נאמר: “בהתחברך לטובים, והיית
טוב גם־אתה” ועוד נאמר: “אל תאמר מי אחיך, אמר מי
רעך”, ונאמר: “אשר ישען אל־עץ טוב, הוא יחסה בצל
טוב”, ואני דבקתי באדוני הטוב, ואם־ירצני אלהים,
והייתי טוב כמוהו. ויחי אדוני לעולם! ותחי
גם־נפשי אני! כי בטוח אני, אשר לא־ימנע אלהים
מאדוני ארצות ומדינות אשר־ימלך עליהן, וממני
איים אשר אהיה עליהם לשר ולנגיד."



“אמת דברת, סנשו ידידי!” אמר הנסיך, “וגם הנה
אני נותן בידך בשם אדוניך דון קישוט את־אחד
מן־האיים רחבי הידים אשר־לי, והיית שם לנגיד.”



“כרע על־ברכיך, סנשו”, אמר דון קישוט, “ושקה
את־רגלי הוד רוממותו על־החסד הגדול אשר־עשה עמך
עתה.”



ויעש סנשו כדבר דון קישוט. כראות הכהן את־זאת,
ויקם בחמתו מן־השלחן בתוך הסעדה ויאמר:



“בבגדי כהנתי נשבעתי, אם־לא כאחד משני
המשגעים האלה הוד רוממותו בעיני. כי היעלה
על־לב איש דעת לרומם מעשה שגעון ותעתועים?
על־כן ישב־נא הוד רוממותו עם־אלה, ואני אבחר
לשבת בדד בביתי, ולא אהיה כמביט און ומחריש.”



ובדברו כה ויעזב את־הבית בחרי־אף ויהי כנס
מקרב מושב לצים.



ויצחק מאד הנסיך לכעס הכהן ולחרון אפו,
וכמעט לא־נותרה בו נשמה מרב הצחוק. ויהי כאשר
שבע את־הצחוק, ויפן אל־דון קישוט ויאמר:



“אכן השכיל אדוני האביר לענות את־הכהן. ועתה
אל־נא יחר לאדוני עליו, הלא מי כאדוני יודע, כי
ככהנים כנשים קצרי יד הם מהכלים את־רעיהם,
כי־על־כן מן־הכושלים הם, והנשק לא־יעלה עליהם.”



דברי הנסיך האלה השיבו את־רוח דון קישוט
למנוחתו, וישובו המסבים לסעדתם, ויאכלו
וישתו וייטיבו לבם.



וכתם הסעדה, בטרם יפנה השלחן, ותאבנה
האולמה ארבע נערות וכלי רחצה בידיהן. האחת נשאה
אגן כסף בידה, השניה – כד כסף, השלישית –
שתי אלונטיות דקות וצחות מאד, והרביעית – ידיה
חלוצות עד האצילות ועגול ברית נאפולית בידה.



ותגש הנערה נושאת האגן אל־דון קישוט ותנף
את־אגנה תנופת חן נעימה, ותביאהו אל־מתחת לזקן
דון קישוט, ויתמה האביר על־הדבר, ואולם היה
כמחריש, כי אמר, אולי כן משפט המים האחרונים
במקום הזה, כי תחת רחץ ידים, יחפו את־הזקן.
על־כן לא־סרב דון קישוט, ויאחז זקנו בידו,
וימתחנה, וכרגע נזלו עליה המים מן־הכד,
והנערה נושאת הברית רחצה, כבס וחפף את־הזקן
היטב והרבות עליה ברית, עד־עלות הקצף הלבן ויכס
כשלג גם־את־הלחיים ואת־המצח; ויעצם דון
קישוט את־עיניו מרב הברית. עוד הנערות עושות כה
וכה, והמים כלו מן־הכד, ותשלח הנערה היוצקת
להביא מים עוד, ודון קישוט ישב בינתים במקומו
ושכבת הקצף, כעבי שלש אצבעות על פניו.
והנערה עשתה ככה בערמה, למען התמהמהו
במראהו זה, והיה לצחוק.



והנסיך והנסיכה רואים ותמהים גם־הם, כי
לא־בפקדתם נעשה הדבר, ולא ידעו, אם־ימלאו פיהם
צחוק על־מראה האביר ואם־יקצפו על־עזות פני
הנערות; ובכל־זאת התאפקו ולא־כהו בנערות. כשוב
הנערה ומים חדשים בכדה, ותכל לרחץ את־האביר,
ונושאת האלונטיות מחתה את־פני דון קישוט
ואת־זקנו, עד־יבשת המים מעליהם, ותשתחוינה הן
ורעותיהן ותפנינה לצאת; ואולם הנסיך, ביראתו
פן־יבין דון קישוט כי התלו בו הפעם, קרא אליו
את־הנערה נושאת האגן ויאמר:



“קמנה ורחצנה גם־אותי, ואולם הזהרנה והכנה מים
מראש די כל־הרחצה.”



ותבן הנערה הערומה את־מחשבת הנסיך, ותגש
ותעש לו ככל אשר־עשתה לדון קישוט, ואולם הפעם
אצה לכלות את־מעשיה במהרה; ותקדנה כל־הנערות
ותצאנה, וגם־הנסיך סלח להן בלבו, אחרי
אשר־השכילו לתקן במעשה האחרון את אשר־עותו
בראשונה.



וירא סנשו את העשוי לאדונו וימלמל: “הבה
אראה־נא, האין המנהג במקום הזה לחף גם את־זקן
נושאי הכלים, כי חי אלהים, אם לא גם־אני נצרך מאד
לדבר הזה, ואלו העבירו גם־תער על־זקני, כי עתה
היתה זאת לטובה גדולה לי מאין כמוה.”



“מה תמלמל, סנשו” שאלה הנסיכה.



“אומר אני, גברת נעלה”, ענה סנשו, “כי לפי
השמועה, יש נוהגים בהיכלי הרוזנים להביא בסוף
הסעדה מים אחרונים לידים. אך לא נתר וברית
לחפיפת הזקן, ועל־כן טוב לגבר, כי־יוסיף ימים
למען יוסיף דעת, ואולם האיש אשר־יוסיף דעת יוסיף
גם־מכאוב, אף כי־רחיצה אשר־כזאת לענג תחשב ולא
למכאוב.”



“השומע אתה, הסוכן, את־חפץ סנשו הטוב!” אמרה
הנסיכה אל בן־משק ביתה, “הנה הוא מבקש
להתרחץ, מהרה עשה לו כשאלתו, אל תפל דבר.”



וישתחו הסוכן ויצא הוא וסנשו עמו מעם
הנסיכה. ודון קישוט עודנו יושב אחרי הסעדה
במסבת הנסיך והנסיכה ומשוחח עמם
על־האבירים ונפלאותיהם ועל־יפי משאת נפשו,
על־דולציניה שוכנת טובוסו ועל כל־המוצאות אותו.
ויהי בתוך השיחה – והנה קול שאון וצעקה עלה
מתוך הארמון. פתאם והנה סנשו נדחף לבוא
האולמה ופניו מפחדים מאד, ומטלית מגאלת תלויה לו
על־לבו כעין החשן, וחבר פוחזים מנערי הטבחים
ויתר משרתי הארמון רודפים אחריו. אחד מן־הנערים
נושא בידו עביט קטן מלא שפכים וחותר בכל־עז
להביא את־העביט אל־מתחת לזקן סנשו, ונער שני
מחניכי הטבחים שלח ידו אל־הזקן וכאלו יאמר
לחף אותה.



“מה־זאת?” שאלה הנסיכה את־האספסוף, “מה אתם
אומרים לעשות לאיש הטוב הזה? הטרם תדעו, כי
הפקד סנשו היום לשר פלך?”



“האדון הזה ימאן להתרחץ כמשפט בני מקומנו,
כאשר רחצו גם־אדוני הנסיך וגם אדון האיש הזה,
האביר”, ענה הגלב הערום.



“שקר הדבר”, ענה סנשו והוא מלא חמה, “לא אמאן ולא
אסרב, ואולם דורש אני כי־יביאו לי אלונטיות
ומים טהורים מאלה. ואשר ימלאנו לבו לגשת אלי
בידים וכלים מטנפים אשר כאלה, ידע־נא כי –
אדברה נא הפעם בלשון נקיה, מפני הכבוד – כי
במכת אגרוף אחת נפץ אנפץ את־גלגלתו
ולא־יוסיף עוד להתעלל באורחים.”



כראות הנסיכה את־קצף סנשו וכשמעה את־לשונו
הנקיה שחקה שחוק גדול, ואולם הנסיך היה
כמתרעם על־מעשה הנערים, ויגער בהם ויאמר:



“אכן עזות היא מאין כמוה לעשות ככה לאורח. ועתה
ראו הזהרתיכם, אל־נא תשנו עוד באולתכם. מהרו
הסירו את־המטלית המגאלת מעל סנשו ולכו ורחצו
אותו כמשפט, כי־על־כן נושא כלים הוא לאביר
מהלל.”



ויצאו הנערים מעם הנסיך בושים ונכלמים, כי
אמרו, אך־באמת ובתמים יקצף עליהם אדונם. וסנשו
התנפל אפים ארצה לרגלי הנסיך על־היותו למגן
לו, ויצא גם־הוא אחרי הנערים, ודון קישוט והנסיך
והנסיכה קמו ממקומם וילכו איש אל־חדרו לנוח
את־מנוחת הצהרים אחרי הסעדה.


פרק ארבעה עשר: התחבולה הגדולה אשר נודעה לדון קישוט במה יתיר את־דולציניה מכשפיה


והנסיך והנסיכה נועצו יחד, במה יהתלו בדון
קישוט ובנושא כליו. ויקראו אליהם את־עבדיהם
בסתר, ויורום מה־לעשות. ולמקץ ששה ימים הועיד
הנסיך יום ציד רב, אשר יצאו בו גם־האורחים.
וישלחו בגדי ציד חמודות לדון קישוט ולסנשו,
ולא קבל דון קישוט, כי אמר: הנה עוד מעט ושבתי
אל ארח חיי ואל־משפטי הראשון, ולמה לי בגדי
חמודות? ואולם סנשו קבל את־הבגדים בשתי ידיו,
ובלבו חשב למכרם לקונה הראשון אשר־יקרה אלהים
לפניו.



למועד היום לבש דון קישוט את־מדיו וסנשו לבש
את־בגדיו החדשים העשויים אטון דק מאד, ויתערב
בתוך עדת הצידים, והוא רוכב על־חמורו, כי שני
הנאהבים האלה, סנשו והחמור, לא־נפרדו איש
מרעהו מעודם, וגם ביום ההוא בחר לרכב על־חמורו
מרכב על־הסוס היקר אשר הביאו לפניו. והנסיכה
יצאה רוכבת גם־היא על־סוסה ולבושה מכלול, וימהר
דון קישוט לתפש ברסן סוסה, כמשפט האבירים
לגבירות, ואולם הנסיך הניאו מעשות זאת. ויבאו
מקץ שעה אל־יער צומח בין שני הרים, ויתיצבו
שם הצידים וכל־הנלוים עליהם איש על־מקומו,
כמשפטו וכתפקידו, וישטחו את־החרמים
ואת־המצודים, וישימו מארבים מסביב – והציד
החל. וימלא היער קול רעש גדול והמלה רבה מאד.
הקרנות תקעו, הכלבים נבחו, והצידים צוחו,
ולא־שמע איש בדבר רעהו דבר מפני הרעש.
והנסיכה התיצבה הכן מול המקום אשר יזנקו
משם חזירי היער, וחניתה בידה, והנסיך ודון
קישוט נצבים עליה מימינה ומשמאלה. רק סנשו
לבדו עודנו יושב על־חמורו, הרחק מן־הצידים
מאחריהם, כי לא־אבה להפרד מבהמתו, פן־יקרנה
אסון. ויהי בהתיצבם הכן, והנה חזיר בר, גדול
ואים מאד למראה, הגיח פתאם מן־הסבכים, והוא רץ
בחמת כחו לעמתם, רוץ וחרק שנים והזות קצף, כי
הרדיפוהו הכלבים והצידים מסביב. ויקדם דון
קישוט בחרבו ובמגנו את־פריץ היער, והנסיך
והנסיכה כוננו גם־הם לעמתו את־חניתותיהם. רק
סנשו לבדו התפלץ למראה בן־השחץ, וירד
בקפיצה אחת מעל החמור, וינס בפחדו עד אחד
האלונים הגבהים, ויאמר להמלט אל־ראש האלון מעם
החיה הרעה. ויהי בטפסו לעלות על־העץ, ותשבר
שוכה מתחתיו ויפל, ובנפלו נאחז בסבך
בבגדו החדש ויתן בין השמים ובין הארץ.
וישאג סנשו שאגה גדולה ומרה, וייליל
ויתיפח, כי מרה נפשו על־הקרע בגדו החדש,
וגם־ירא מאד פן־תשיגהו מלמטה החיה הרעה
ואכלתו. והצידים אשר־שמעו זעקת שברו
ויללתו מרחוק ולא־ראוהו, אמרו בלבבם, אין זאת כי
אם־כבר בא אל־בין שני אחת החיות הרעות. טרף טרף
סנשו! ויהי בנפל חזיר הבר חלל, כי־תקעו בו
הצידים את־חניתותיהם, ויסב דון קישוט את־פניו
אל־עבר פני השואג, וירא והנה סנשו תלוי
בבגדו על־סבך העץ, והחמור עומד אצלו מלמטה,
והוא כמצר בצרת בעליו. וימהר דון קישוט ויורד
את־סנשו מן־הסבך, ויקימהו על־רגליו על־הארץ,
והוא עודנו בוכה ומקונן על־בגדו החדש כי נקרע.
עד כה ועד כה, והצידים עמסו את־החזיר השמן
על־הפרדה, ויעטרוהו בציצי חלפים ובעלי הדסים,
ויוליכוהו ברב פאר ובתרועה רבה, כשלל מלחמה,
ויביאוהו אל־האהלים אשר־נטו להם הצידים ביער.
שם עמדו שלחנות ערוכים, ועליהם מכל־המעדנים,
כיד הנסיך, ויכרו הצידים במקום ההוא כרה
גדולה, ויאכלו וישתו, וייטיבו את לבם.



כנטות היום יצאו הצידים היערה לפקד
את־המוקשים ואת־הפחים אשר־שמו שם, ובעוד הם
עושים כה וכה, ויחשך עליהם הלילה ועלטה היתה.
פ תאם האיר היער מסביב כאלו אחזה בו האש
מארבע רוחותיו, והנה קול שאון מתוך האש והמלה
גדולה, קול רעש תפים ותרועת חצוצרות ותקע שופרות
מקרוב ומרחוק, ויהי כאלו פרצה פתאם ביער
מלחמה כבדה בין שני מחנות עצומים וכל־היער היה
לחרדת אלהים. ויתמה הנסיך, והנסיכה נפעמה,
ודון קישוט השתומם, וסנשו כמעט מת מפחד,
וגם־הצידים מעבדי הנסיך, אשר־הכינו בידיהם
את־השחוק, נבהלו. עוד כלם משתאים ונבוכים –
והקולות חדלו פתאם ודממה גדולה היתה, ופרש אחד
הנה זה בא, והוא רוכב על־סוסו, ודמות השטן לו,
ובידו קרן כפופה גדולה וארכה מאד, כעין השופר
אשר־יריע בה תרועות מרסקות וצרודות, זועה
לאזנים.



“הגידה נא לי, אחי הפרש”, שאלו הנסיך, “מי אתה?
ומאין תבא? ולמי כל־המחנות העוברים ביער?”



ויען הפרש בקול פחדים ויאמר:



“אני השטן, ואצא לבקש את־דון קישוט איש
למנשא, והמחנה הבא אחרי, ששה גדודי מכשפים
הם, הנושאים במרכבת תפארה את־היפה בבנות
את־דולציניה שוכנת טובוסו. הנערה היפיפיה
הזאת עודנה אסורה בכשפיה, ואולם הנה הישיש
מונטסינוס בא עמה, והוא יורה את־דון קישוט, במה
יתירנה מן־הכשפים.”



“ואם גם־כל־שדי השאול יצאו לקראתי”, ענה דון
קישוט, “אני לא־אדע פחד! ראה, הנה אנכי דון קישוט
איש למנשא נצב לקראתך!”



“אם כן”, נהם הפרש נהמת פחדים, “עמד פה עד־בוא
אליך במרכבה גברתך המכשפת ובן־לויתה
הישיש מונטסינוס.”



ובדברו תקע שנית בשופרו הגדול ויהפך
על־סוסו וישב. הפרש אך נעלם, והמון שלהבות
וזקות אש, כעין כוכבים נופלים, נוצצו ביער מתוך
האפלה, וכל־היער מלא פתאם קול שרקה וחרקה אימה
וממשכת, מרגזת כל־חדרי בטן ומנסרת את־המח,
ואחרי השרקה – רעמי תותח וקני קלע ונפץ זקים
מסביב, קול מפקדי צבא במלחמה וקול צחצוח חרבות
ומשק מגנים, קול ענות גבורה ואנקת פצועים
וחללים, תרועת שופרות וחצוצרות והמית חלילים
ורעש תפים ומצלתים, וירעש היער ויחרד,
ויהי כאלו שפכו עליו כבד מלחמה ארבעה מחנות
עצומים מארבע רוחותיו גם־יחד. ויתחזק דון קישוט
בכל־כחו ובכל־אמץ רוחו לשאת את־כל־הרעש הנורא
והאים הזה, ואולם סנשו לא־קמה בו רוח ויתעלף
ויפל ארצה, ופניו כבושים בשולי שמלת הנסיכה.
ותחמל עליו הנסיכה, ותצו להזות עליו מים,
ותשב רוח סנשו אליו ברגע גשת המרכבה, והיא
שורקת וחורקת בכל־אופניה, עד־מקום הנסיך
ועדתו, ותעמד. והמרכבה רתומה לארבעה שורים
כבדי לכת, ארבעתם מכסים שטיחים שחורים
ולפידי דונג קשורים בקרניהם, לפיד לקרן, לפיד
לקרן; ואבקות דולקות רבות מאד קבועות
בכל־המרכבה מסביב, ומושב כבוד גבה עשוי
בראש המרכבה ממעל לה, אשר־ישב עליו ישיש
עוטה שחורים, וזקן לו לבנה כשלג ומשלשלת לו עד
המתנים; ושני צלמי שדים, עטופי שחורים גם־הם,
יושבים עם־הישיש במרכבה, ופני השדים נתעבים
מאד. וימהר סנשו ויעצם את־עיניו מפני התועבה.



אך עמדה המרכבה והישיש קם ממרום מושבו
ויקרא בקול:



“אני לרגנדאו החכם!”



והמרכבה משה כרגע ממקומה ותעבר. בעוד רגע
והנה מרכבה אחרת כראשונה באה, ובעמדה קם
הישיש היושב בה ממרום מושבו ויתיצב
ויקרא בקול:



“אני החכם אלקיף, ידיד נפש ומודע לארגנדה
הנעלמה!”



והמרכבה משה ותלך לה. אחרי השניה באה
מרכבה שלישית ותבניתה גם־היא כתבנית השתים
ההולכות לפניה, אפס כי היושב בה במרום המושב
לא־מראה ישיש לו, כי גבר שמן ובריא בשר היה,
ומראהו נמאס ונאלח; ובעמד המרכבה, ויקרא
בקול צרוד ועגום:



“אני הקוסם ארכלאוס שונא בנפש לאמדיס איש
גליא ולכל־מולדתו!”



והמרכבה משה מהרה ותעבר.



לא הרחק ממקום עדת הצידים עמדו שלש העגלות,
והשרקה והחרקה חדלו. אז יעלה פתאם מאחד
המקומות קול נגינה ערבה וזמר מתוק מאד לאזנים.
ויחד סנשו מאד ותחי רוחו, כי־היה הדבר
בעיניו כאות לטובה, ויתחזק ויאמר אל־הנסיכה:



“גברתי הנעלה, באשר ישמע קול זמרה, שמה
לא־תשכן הרעה.”



“וגם באשר יהיו מאורי האש”, ענתה הנסיכה.



“האש תאיר וגם תשרף”, השיב סנשו, “ואולם הזמרה
אות שמחה וצהלה היא לעולם.”



“עוד מעט ונראה, אם־כדבריכם כן הוא”, אמר דון
קישוט.



וישאו את־עיניהם ויראו והנה מרכבה חדשה
באה, הולכת מעדנות לפי קצב הזמרה. והמרכבה
מפארת מאד כתפארת “מרכבות הנצחון”; וגדולה היא
פי־שלשה מן־ההולכות לפניה, וששה פרדים לה,
כלם עוטים יריעות לבנות, וששה צלמי אדם, עוטי
לבנים גם־הם, רוכבים על־הפרדים, איש לפיד דונג
בידו; ובצדי המרכבה מסביב לה יושבים עוד
שנים עשר צלמי אדם עוטי לבנים כלם ואבקות דונג
דולקות בידיהם. ובתוך המרכבה על־כסא רם ונשא
יושבת בתפארתה נערה כלילת יפי מתנוססת ביקר
שמלותיה, רקמות כסף עם־תורי זהב, מעשה
קשקשים, קשקשים נוצצים; וזהר פני הנערה
מבעד לדק צמתה כזהר פני בת־שמים, כלה נאוה
ומענגה ורכה בשנים, כבת שבע עשרה למראה.
ודמות עוד אחת יושבת מצד הנערה, והיא עוטה מעיל
שחור, סרוח לה עד למטה מרגליה, וראש לה חפוי
בצעיף שחור. ויהי בעמד המרכבה לפני הנסיך
ועדתו, ותשבת המית החלילים והנבלים, וזמרת
הכנורות חדלה. והדמות השחורה אשר במרכבה
הסירה פתאם את־צעיפה מעליה ותתגל, והנה הפנים
פני מלאך המות בכל־תפלצתם: גלגלת חשופה
וחורי עינים וגרמי שנים ומלתעות, ויהי
כל־המראה אך־זועה, וכל־הנצבים שם נעוו מראות.
אז תקום הדמות ממקומה ותתצב ותדובב בקול
שפל, כמתרפה, את־הדברים האלה:



אנכי מונטסינוס בן־ההרים,

רב־מג וראש אשפי עולם אני

וידיד אבירי עז ומגן ישעם.

וארא בענות יפת התאר

ושועת דולציניה באזני באה,

כי שחתו זדי קוסמים הוד פניה

ולשפחה נקלה הפכו פאר הגבירות,

ויצא לבי לה ומעי המו,

ולא נתתי עוד מנוחה לנפשי

עדי מצאתי לה עצת ישועה.

ואתה, פאר כל־לובשי שריון ונשק,

חמושי ברזל נוצץ, מרט כברקת,

מאור אראלי עז, כוכבם, מורה דרכם,

וגאון כל־עזי לב וחזקי רוח,

המנערים בבוז אבק השנת מעינם,

ובשאט בנפש יזנחו חיק עצלה

ויטו שכמם תחת כבד נשקם

ולחרף נפשם יצאו קוממיות;

אליך, חותם תכנית, כליל כל־יתרון גבר,

חכם לבב עם־אמיץ כח יחד,

אליך, הוד אספמיה והדר למנשא,

אליך, דון קישוט, הבאתי דברי עתה:

ידע תדע, כי תחבולה יש רק אחת

לרפא דולציניה מכשפיה

ולהביא פדות לנפשה: יקח שבט,

וסנשו נושא כליך, בידיו יכה

על־מחשף שתו, עד להכאיב בשר,

אלפים שלשה ושלש מאות מכות.

כה גזרת האשפים, אוסרי דולציניה,

ואותם באתי להגיד לכם, אלופי.



“כה יתן לי אלהים וכה יוסיף”, קרא סנשו כשמעו
את־דברי הישיש, “אם־אניפה ידי על־בשרי
להכותני מכה קטנה או גדולה. הראיתם תחבולה
משנה כמוה? מה־לכשפי דולציניה ולבשר אחורי?
אם־האדון הישיש לא־ימצא תחבולה טובה מזאת,
תמק־נא הגברת דולציניה בכשפיה עד רדתה
שאולה.”



“אם־ככה אתה דובר, בן־בליעל וזולל שומים”, קרא
דון קישוט בחמתו, “כי־עתה אשלח אני את־ידי בך
והפשטתיך ערם ואסרתיך אל־עץ, וחלקתי לך
באפי לא שלשת אלפים ושלש מאות מכות, כי אם־ששת
אלפים ושש מאות, והמכות גדולות ונאמנות, אשר
לא־תחלץ מהן גם־בכח שלשת אלפים ושלש מאות
תחבולות ערמה. ויד לפה, הנבל! פן־אשלף
את־נפשך מגוך.”



“כדבר הזה לא יתכן”, אמר מונטסינוס, “אין במכות
מועיל בלתי אם־ידי סנשו יכוהו, ובחפץ לבו,
ובעת אשר־יבחר, כי אין זמן נתן להן. ואולם
אם־יאבה סנשו לתת את־בשרו למכות יד־זולתו,
ונגרע לו מן־המכות עד החצי, אפס כי־יד המכהו
חזקה וכבדה תהיה.”



“היה לא תהיה!” אמר סנשו ויקש ערף, "לא ידי ולא
יד־זולתי תהי בי להכותני.



האנכי הריתי את־דולציניה, ואם־אנכי ילדתיה,
כי־אתן את־בשר אחורי כפרה? הלא הנה פה אדוני,
ונפשו קשורה בנפש הנערה, יקם־נא הוא וידוש
את־בשרו למען בחירתו וגברת לבבו ורפאה
מכשפיה, ואני מה כי־אחבט עליה?"



הדברים יצאו מפי סנשו, והנערה כלילת היפי
והמעלפת רדידי כסף, היושבת עם־הישיש
במרכבה, קמה ממקומה ותגל את־הוד
פניה,ותפתח את־פיה ותאמר:



“אי לך נושא כלים רע ואכזר, פתן חרש ובן־יענים!
ההקשו לשאל ממך כי־תתנפל מראש המגדל ארצה,
או כי־תבלע עשר צפרדעים או עשרים עקרבים, או
כי־תעשה דבר מן־הדברים אשר לא־תוכל עמד בהם?
הלא רק־את־הקטנה הזאת יבקשו מעמך, כי־תכה
בידך את־בשרך שלשת אלפים ושלש מאות מכה, ומה
כל־החרדה אשר־חרדת? הביטה וראה, הנה עיני
המאירות ככוכבים תכלינה בדמעות, וחמודות עלומי
תבלנה באפס תקוה, ומי זה אכזר ואביר לב אשר
לא־יכמרו רחמיו ולא־יהמו מעיו לשברי? ואם
לא־למעני תעשה, כי־עתה עשה־נא למען האביר
האמלל הנצב עמך בזה וכל־עוד נפשו בו מכבד
יגון ומדאגה. הלא זה אדוניך אשר־קרבך לעבודתו,
ויאצל עליך מרוחו ויתן גם־עליך מהוד תהלתו
המלא עולם. התעשת־נא, סנשו, ושימה על־לב!”



“ומה־תענה עתה על־זאת, סנשו?” שאלה הנסיכה.



“אני מדברי לא אשוב”, ענה סנשו, “את־בשרי בידי
לא־אדוש!”



“באמונתי, סנשו ידידי”, אמר הנסיך, “כי
אם־לא־ירך לבבך מן־הענב הבשל, לא־אתן לך
את־משרת שר הפלך לעולם. כי איככה זה אואל
להרכיב לראש עבדי הנאמנים יושבי האי אלוף
אכזר וכבד־לב כמוך, אשר לא־יכמרו רחמיו
גם־מדמעת נערות אמללות וגם־מתחנוני חרטמים
ישישים חכמי קדם עתיקי ימים. ועתה סנשו,
אם־תדוש את־בשרך בידך או ביד זולתך –
הגידה־נא, ואם־לא תדוש – דע כי־משרת שר הפלך
אבדה מידך עד־עולם.”



“אלופי”, אמר סנשו ויהי כמתחנן, “אולי יתן לי
זמן שני ימים, למען אחשב דרכי וידעתי במה
אבחר.”



“לא ולא”, אמר הישיש מונטסינוס, “כי־עתה, ברגע
הזה, תבחר. אם־כה ואם־כה, הגידה־נא כרגע.”



“שמע־נא, סנשו הטוב”, אמרה הנסיכה, “התחזק והיה
לאיש ואמר: הן! ובזה תשלם לאדוניך אחד מני־אלף
מכל החסדים אשר־גמל עליך עד־היום, כי־על־כן
אביר מהלל אדוניך ואיש המעלה, וכלנו חיבים
בכבודו ובעבודתו. אל־נא תוסיף עוד לפסח על־שתי
הסעפים, וקבלת עליך את־המכות, וישובו־נא
השדים לשאולה והפחד לרכי הלב! כי־הנה הלב
האמיץ יכל יוכל לכל־פגע רע, כאשר ידעת גם
אתה.”



“אם־כלכם מפתים אותי על־ככה”, אמר סנשו, “לו יהי
כדבריכם, ואני מקבל עלי להכות בידי את־בשרי
שלשת אלפים ושלש מאות מכות, לישועת דולציניה
ולפדות נפשה. ואולם רק־בזאת אאות לכם, בהנתן לי
הרשות להביא עלי את־המכות האלה כאשר אבחר
אני, אם מעט מעט ואם כלן יחד, אם קטנות ואם
גדולות.”



יהי כדבריך",נאות גם־הישיש מונסינוס.



וברגע הזה חדשה הזמרה הערבה, והמית החלילים
והנבלים והכנורות נשמעה שנית, ועמה גם־רעש
נפץ וקול יריות תותח וקני קלע. ויפל דון קישוט
על־צוארי סנשו ויעתר עליו נשיקות. ויראו זאת
הנסיך והנסיכה וכל־ההולכים עמם וישמחו מאד.
והמרכבה וכל־הכבודה אשר בתוכה משה ממקומה
ותלך לדרכה. ובעברה על־פני הנסיך והנסיכה
קמה דולציניה היפיפיה ממקומה ותקד לפניהם
וגם־לפני סנשו השתחותה השתחוית תודה.



עד־כה ועד־כה, והמזרח האיר, וכל־הארץ ומלואה
צהלה צהלת בקר. פרחי השדה הרימו ראש ויפתחו
את־כוסותיהם, ופלגי הבדלח המו נחפזו להריץ
על־פני חלוקי חצץ לבנים ואמצים את־מימיהם הזכים
ולהוליכם שי אל־הנהרות המצפים להם. ששון הארץ
וטהר השמים וזך הרוח וזיו האור –כ לם בשרו
בשרת יום צח ובהיר הקרב ובא. וישובו הנסיך
והנסיכה הארמונה ולבם טוב עליהם מאד, כי
גם־הציד וגם מעשה הצחוק הצליחו בידם. ויגמרו
שניהם בלבבם להניח את־דון קישוט ואת־נושא כליו
במשוגתם גם לימים הבאים, למען התל בהם עוד, כי
הצהיל דבר השחוק הזה את־רוח הנסיך והנסיכה
ויבא להם ענג רב וגדול מכל התענוגות אשר
בארמון.


פרק חמשה עשר: הקצינה טריפלדינה שלש־השבל ושתים עשרה נערותיה מגדלות הזקן באו להתנפל לפני דון קישוט


ויהי ממחרת יום הציד, ותשאל הנסיכה את־סנשו,
אם־שמר ישמר את־מוצא שפתיו, ואם־החל ליסר
את־בשרו כאשר נדר לאדוניו.



ויען סנשו ויאמר:



“את־נדרי אקימה. וגם־הנה אמש הכיתי את־בשרי
חמש מכות.”



“במה?” שאלה הנסיכה.



“בידי”, ענה סנשו.



“כי עתה לא־תצא ידי חובתך, סנשו”, אמרה הנסיכה,
“מכות יד אין שמן מכות, כי סטירות יקרא להן, והיה
בראות הישיש מונטסינוס כי מקל אתה לנפשך,
ורע בעיניו, ואחרת את־גאלת דולציניה. קום אפוא
ומצאת לך שבט מוסר, אם שוטים ועקרבים ואם רצועה
כפולה שמנה, ודשת בהם את־בשרך עד שפך־דם,
כי בדם תכרת כל־ברית, וגאלת דולציניה לא־תבא
על־נקלה. ודע, סנשו, כי מעשה הצדקה אשר
לא־יעשנו האדם בלב שלם לא־ירצה ולא יועיל
מאומה.”



“אם כן”, ענה סנשו, “תתן־נא לי גברתי אם רצועה
ואם חבל עבת, ויסרתי בהם את־בשרי כמשפט
ואולם מודיע אני את־גברתי מראש, כי לא־אפליא
את־מכותי עד למאד מאד, כי אף־אם־אכר עשני אלהים,
לא עשה את־בשרי נחשת ואת־אחורי ברזל, כי רך
בשרי מן־המוך אשר בכר, ומי זה פתי ויעכר
שארו בגלל דבר לא לו?”



“יהי כדברך, סנשו”, אמרה הנסיכה, " מחר ונתנה
לך רצועה כשרה, ראויה לדבר, אשר תיטב לך
ולבשרך הרך והענג כאשר ייטב האח לאחיו מלדה
ומבטן."



ויהי אחרי לחם הצהרים, כשבת הנסיך והנסיכה
את־אורחיהם בגן להיטיב את־לבם בשיחה, ויעל
פתאם באזנם קול חליל הומה נכאים ועמו קול תפים
עמום וטרוף.



וישאו את־עיניהם ויראו והנה שלשה אנשים עוטי
שחורים כאבלים באים אל־הגן, אחד מכה בחליל
ושנים בתפים, ועוד אחד, רביעי, גבה הקומה עד
למאד, כאחד הענקים הולך מאחריהם הליכה קצובה
לפי הנגינה, וגם הוא עוטה שחורים כלו, וראש לו
חפוי בצעיף, ושבל מעילו סרוח לו מאחריו כמה
אמות, ואזור עור שחור ונוצץ במתניו, וחרב ארכה
עד־מאד מצמדת לו על־המתנים, ונצב החרב ותערה
שחורים גם־הם. ויגש הענק האלמוני ויעמד
על־ברכיו לפני הנסיך ויבקש רשיון לדבר;
ואולם הנסיך לא־אבה לו, עד אם־יקום האיש מן־הארץ
ואחר ידבר את־דבריו. ויעש האיש כן, ויהי
בגלותו את־פניו, ותראה זקן האיש והנה היא לבנה
ועבתה וארכה מאד, לא־ראתה עין כמוה. ויתמהו
מאד דון קישוט וסנשו על־המראה, וגם הנסיך
והנסיכה היו כמשתאים.



והאיש עמד לפני הנסיך וידבר בקול רם וחזק מאד,
כקול הרעם, לאמר:



“אלופי הנעלה ונסיכי המרומם! שמי טריפלדין
לבן־הזקן, ונושא כלי גברתי הקצינה טריפלדינה,
מוסבת שם דולורידה, אנכי. ואבא היום במלאכות
גברתי הנה, לראות, הנמצא בזה האביר המהלל
והנערץ בכל־אבירי עולם דון קישוט איש למנשא;
כי לשמו באה גברתי הנה ממרחק, מארץ ממלכתה
קנדיה, ותתענה ימים רבים בדרך. הנה היא
עומדת בשערי הארמון, ואם על־אדוני טוב, יצונה
לבא, והגידה לפני אדוני את כל־הרעה הגדולה אשר
מצאתה ואשר הביאתה עד־הלם. תמו דברי.”



ויאמר הנסיך:



" אדוני נושא הכלים הטוב טריפלדין לבן־הזקן! את
כל־התלאה אשר מצאה את־גברתך הקצינה, את
טריפלדינה, מוסבת שם דולורידה, שמעתי,
וכל־הרעה הגדולה אשר־עשו לה המכשפים
הזידונים באה אלי. לכן לך אמר לגברתך, כי־תבא
הלם ומצאה פה את־האביר הנאדר אשר תבקש,
את־דון קישוט, והוא ברוחו הנדיבה ובזרוע גבורתו
יעמד־לה בצרתה והביא לה את־התשועה אשר תיחל
מידו."



וישתחו נושא הכלים לפני הנסיך, ואחר נתן
למנגנים אות, וישובו יחדו כל־עמת שבאו, לאמר:
הם מכים לפניו בחליל ובתפים והוא מכונן צעדיו
אחריהם לפי קצב הזמרה.



עוד הנסיך והנסיכה ואורחיהם משתוממים
על־המראה, והנה באו אל־הגן שתים עשרה עלמות
לבושות שחורים ועטופות סדינים לבנים, ארכים מאד.
והקצינה טריפלדי הולכת אחריהם, והיא נשענת
על־יד שלישה, נושא כליה, טריפלדין לבן־הזקן,
ושלשה זאטוטים, לבושי שחורים גם־הם, נושאים
אחריה את־סרח שמלתה שלש־השבל. איש שבל אחד
בידו – ועל־כן נקראה בשם הקצינה
טריפלדי,לאמר: הקצינה שלש־השבל, כל־החבורה
הזאת הלכה אט ודומם כעדת הולכי אבל, ותגש
ותעמד לפני הנסיך. אז תחצינה שתים עשרה
הנערות ותעמדנה שני טורים, טור לעמת טור מזה
ומזה, והקצינה דולורידה, היא טריפלדי, עברה
ביניהם בתוך, ותבא ותכרע לרגלי הנסיך.
ויחזק בה הנסיך ויקימנה ויושיבנה מצד
הנסיכה ויאמר:



“מה־שאלתך, בת־נדיב עדינה, ומה־בקשתך ותעש.”



“אדוני נסיך הנסיכים וגברתי יפת הגבירות
וכל־החכמים המחכמים ונבוני הנבונים היושבים
פה! בטוחה ומבטחת אנכי כי עמד תעמדו לי כלכם
בצרתי הגדולה עד־מאד כי־על־כן רוחכם נדיבה
ולבבכם מלא רחמים, וידע תדעו נפש אמללה
באמללות כמוני, ואולם בטרם אשמיעכם מה הצרה
הגדולה הבאה עלי, הואילו הגידו־נא לי, הנמצא
בזה, בקרב עדתכם, אביר האבירים והלמנשי
בלמנשים דון קישוט והנשא בנושאי הכלים, פנסא?”



“הנה פנסא פה!” קרא סנשו בטרם מצא איש אחר
את־פיו לענות, " וגם אדון אדוני הדון קישוט בדון
קישוטים, ישנו בזה. על־כן יכל תוכלי, גברתי
בגבירות ודולורידה מדלרדת, לספר ולדבר ככל
אשר עם־לב לבבך, ואנחנו כלנו נכוני נכונים
ומזמני מזמנים להיות לך עבדי עבדים ולהושיעך
ככל אשר־בכח כחנו."



ודון קישוט קם ממקומו גם־הוא ויאמר:



"אם בנפשך המרה עוד מצאה התקוה קן לה, כי־עמד
יעמד לך רוח והצלה מיד אחד האבירים המשוטטים
מגבורי החיל, כי־עתה כל־הכח וכל־החיל
אשר־חנני אלהים, ואם גם־מעט מן־המעט הם, נתונים
נתונים המה לך ולישועת נפשך, גברתי קשת
הרוח! אני הוא דון קישוט איש למנשא, וישלחני
אלהים להיות למושיע ולמגן לכל־עני וכושל.
מהרי־נא אפוא וספרי לנו מה־צרתך ונדענה,
ואל־תרבי תחנונים; והיי בטוחה, כי כל־היושבים
פה אכן ידע ידעו נפש אמללה כמוך וגורלך יגע
עד לבב כלם.

כשמע בת־הקצינים
דולורידה את־דברי האביר ותאמר להתנפל לרגליו;
ואולם האביר חשך אותה מעשות זאת, ויבקש מעמה
שנית להשמיעהו את־דבריה ולהגיד לו את כל־הרעה
אשר מצאתה, למען ידע במה יוכל להושיעה.

אז תספר הקצינה דולורידה באזני
נצבים שם את־כל־דבר הרעה הגדולה אשר־הביא
עליה הקוסם הרע ובן־הבליעל, הצר הצורר
למולדתה, הענק מלמברונו, כי נשל אותה
מממלכתה וגם־דמה להרגה, ויעש לה
ולמולדתה עוד רעות רבות וגדולות. ותקטן כל־זאת
בעיניו, ויעש באחרונה לה ולרעותיה הנצבות
עמה בזה דבר מר ונורא מאד, אשר כל־שומעו
תצלנה אזניו וכל־רואהו יעוה מראות.

ובדברה את־הדברים האלה, ותתן
לרעותיה אות, ותסרנה כלן יחד, והקצינה עמהן,
את־צעיפיהן ויראו פניהן – והנה כלן מגדלות זקן,
אשה אשה וזקנה, זקנים אדמות וזקנים שחורות
וזקנים לבנות.

למראה הזה התנודדו כל־הנצבים
וישמו, וישרקו ויניעו ראש, כי בפתע היה
הדבר, ואיש מהם לא־פלל כזאת מראש.

ותרא טריפלדי, היא דולורידה, את־תמהון
לב האנשים ואת־מנוד ראשם, ותשא קולה ותבך
ותאמר:

“אהה אדוני, עתה ראיתם כלכם את
אשר־עולל לנו הקוסם הזד ואיש הבליעל ההוא, כי
השחת השחית את־הוד פני נערות עדינות וישימן
לזועה, בהצמיחו להן מבשר פניהן הרך והענג
זקנים ארכות וכבדות שער כזקן הגברים וכשפמם,
והננו כלנו ברעתנו כיום הזה. אללי, כי היינו
לשמה ולשרקה לכל־רואינו, ועלומינו יכלו ביגון
ובחרפה. כי מי־גבר ישעה עתה אל־נערות בעלות
זקן ושפם ומי איש יפרש כנפיו עליהן. אהה, מר
לנו מר, אחיותי ורעותי, לכנה קראנה למקוננות
ותשאנה עלינו נהי, ותהיינה עינינו מקור דמעה
ועפעפינו יזלו מים…”

ותשאנה כל־הנערות את־קולן ותבכינה
בכי מר. ואולם הקצינה הגדילה, ותיליל ותתיפח,
עד לא־היה בה כח עוד, ותפל ארצה כמתעלפת.

ולא־יכל דון קישוט לראות בצרת נפשן ויקרא:

“חי אלהים, כי מרט אמרט את־שערות זקני
עד־אחת, אם לא־אסיר מעל פניכן את־החרפה הגדולה
ההיא. ואולם הגידי נא, גברת עדינה, במה אושיעכן,
ומה המעשה אשר אעשה למען השיבכן אל־תבניתכן
הראשונה?”

ותשב רוח טריפלדי אל־קרבה ותאמר:

“ברוך אתה, אדוני אביר החיל, לאלהים,
כי הדבר אשר־יצא מפיך החיני מהתעלפי וגם
נחמני, ומי־יתן ובאה תשועתנו בידך כאשר
אמרת. ועתה זה המעשה אשר־תעשה לישועתנו:
הלך תלך אל־מדינת ממלכתי, אל קנדיה, ונלחמת
שם עם־אויבנו הענק הקוסם מלמברונו, והיה
אם־תוכל לו, ושבה אלינו כרגע תבניתנו הראשונה
וחרפתנו תסור. כן הגיד הקוסם ההוא בפיו ואותה
הגדתי לאדוני האביר. אכן לא אכחד מאדוני, כי
הדרך לארצי רחוקה מאד מאד, כחמשת אלפים מיל
בה להולך ביבשה ושלשת אלפים ומאתים ועשרים
מיל למעופף בשמים בקו הישר; ואולם הדבר הזה
אל־יקשה בעיני אדוני, כי הקוסם מלמברונו, שלח
ישלח אליך למועד סוס פלאות מעופף, אשר ישא
את־אדוני על־כנפי נשרים בשמים ממעל והביאו
בן־רגע אל־מקום הקרב; הלא זה סוס העץ, סוס הקדומים,
אשר רכבו עליו אבירי קדם אנשי מופת עם־בחירות
לבבם הגזולות, וידאו עליו ברקיע השמים
כיונים אל־ארבותיהן. החכם הקדמוני האשף
מונטסינוס הוא אשר־עשה ויכונן את־הסוס הנפלא
הזה ורק יחידי סגלה מן־האבירים זכו לרכב עליו,
ועתה השיגו גם־מלמברונו בעצמת כשפיו ונכליו,
ובידו הוא לעוף עליו אל־המקום אשר־יבחר ולעבר
דרך רבבות מילים לכל־רוחות השמים בן־רגע אחד.
כי הסוס ההוא, אם־גם אין כנפים לו, מהיר יעף הוא
מאין כמוהו, ואין זאת כי אם־שדים ובני רשף
ישאוהו על־כפים. את־הסוס הזה ישלח אליך
מלמברונו ואדוני יעלה וירכב עליו לבטח
ולכל־אשר־יחפץ יטנו, כי הנה יתד תקועה לסוס
במצחו והיתד סובבת הנה והנה, והיתה היתד
ביד אדוני כרסן וכמתג, להטות בה את־הסוס אל
אשר־יהי רוח אדוני ללכת. ומותר הסוס הזה
מן־הסוס החי רב מאד, כי לא־יאכל ולא־ישתה ולא
ינום, ופרסותיו לא תשחתנה, ומעופו מעוף הברק,
כלו קל ונוח ונעים עד־מאד, אשר אם־יחזיק היושב
עליו כוס מלאה מים בידו לא־ישפך ממנה ארצה גם
מלא הנטף.”

“אם להליכת נעם ונחת”, אמר פתאם סנשו “אין טוב
מחמורי. ואף אם־לא דרך הנשר בשמים דרכו, כי
ברגליו ילך על־הארץ, לא אחליפנו ולא־אמיר אותו
בכל־מיני רמכים ואחשתרנים שבעולם.”



וישחקו מאד כל־הנצבים בגן לדברי סנשו,
ודולורידה הוסיפה ותאמר:



“אם יקים מלמברונו את־דבריו, כי־עתה בא יבא
הסוס אלינו הערב, כחצי שעה אחרי צאת הכוכבים.”



“וכמה אנשים יחזיק עליו הסוס?” שאל סנשו.



“שנים”, ענתה דולורידה, “את־האביר ואת־נושא כליו,
האחד יושב על־האכף והאחד מאחור.”



“ומה־שם הסוס כי־אדע?” הוסיך סנשו לשאל.



“אף לא כשם אחד הסוסים המהללים אשר בארץ”, ענתה
דולורידה, “לא פגסוס ולא בוציפלוס ולא אריאל ואף
גם־לא רוסיננטי, כי שם צנוע מאד יקרא לו: עציון
יתד קל־הרגלים. ושמו נאוה לו, כי מעשה עץ הוא,
והיתד במצחו, והוא קל ברגליו עד־מאד.”



“השם הזה טוב בעיני”, אמר סנשו," ואולם
הגידי־נא, היש גם־מושכות ומוסרה לו, או מתג ורסן
לנהגו בהם?"



“עוד מראש אמרתי”, ענתה דולורידה, “כי היתד
אשר־תסב במצח הסוס היא תהי ביד־רוכבו כמתג
ורסן להטות בה את־הסוס ולנהגו אל־כל־עבר: ימינה
ושמאלה, קדם ואחור, מעלה ומטה. אם־כה יסובב
הרוכב את־היתד – והרקיע לשחקים, ואם־כה –וגמא
הסוס ארץ או בדרך התיכונה ילך, הלא היא דרך
המישרים אשר־יבחרנה לו הנבון בכל־עלילותיו.”



“אכן סוס נפלא הסוס, ושוה לראותו”, אמר סנשו,
“ואולם האיש אשר־יחשב, כי אני אאות לרכב
על־הסוס ההוא, אם על־האכף ואם מאחור, דמיונו
כמבקש אתרוגים מעם האטד. היתכן ואם ישמע
כזאת? הן על־חמורי ועל־מרדעתו הרכה אשבה
בכבדות, והוא הולך בנחת על־ארבע על הארץ, ואיך
אשב עתה על־גבי העץ הקשה, באין כר ובאפס
כל־מצע רך תחתי, ואשוטט בשמי מרום באויר,
בדרך אשר לא־אדע אם־אשוב עוד ממנה. לא ולא
אדוני! לא ארכבה ולא אעופה! אם הקוסם מלמברונו,
ימח שמו, הצמיח זקן ושפם לא במקומם – אני מה
כי־אשים את־נפשי בכפי. האין גלב ותער
בהשפניה? יגלח לו איש ואיש את־זקנו כאשר
תמצא ידו, ואדוני יעלה־נא בסוס העץ השמימה
בלעדי.”



"לא ידידי, אמרה טריפלדי כמתחננת, “בלעדיך
לא־יצלח הפעם מעשה אדוניך בידו. עליך להלוות
אליו, ויהי מה! ואם לא – אבדנו אבדנו.”



“אהה, חמס אצעק!” קרא סנשו, “מה־לנושאי הכלים
ולגבורות אדוניהם? להם התהלה ולהם התפארת
וההוד, ולנו לנושאי הכלים כל־העמל והתלאה.
אלו היו סופרי דברי הימים מזכירים על־גבורות
האבירים גם את־שמות נושאי כליהם, החרשתי,
ואולם הם הן לא־יכתבו בספר בלתי אם־כדברים
האלה: “דון פלוני אלמוני, דרדע הצללפוני,
הכה באצבעו הקטנה ששה זמזומים ביום אחד”,
ושם נושא הכלים גם לא־יזכר ולא־יפקד ולא־יעלה
על־לב. אם־יש את־נפש אדוני ללכת – ילך לו אפוא
בלעדי, ואלהים יצליח את־דרכו, ואני אבחר לשבת
פה בארמון בקרבת גברתי הנסיכה, ירום הודה;
ומי יודע, אולי לעת שוב אדוני מדרכו אקרב
את־גאלת דולציניה קרבה רבה כדי שליש ועוד
חמש, כי בהיותי נקי לנפשי אחלק לי בעתי
הפנויה כמה וכמה מכות אשר לא־תספרנה מרב.”



“אל־נא תיראי, גברתי טריפלדי, וגם־אתן ההולכות
עמה אל־נא תדאגנה”, אמר דון קישוט, “כי־הנה
סנשו נושא כלי שמע ישמע בקולי לכל אשר
אצונו. לו ימהר עציון יתד קל־הרגלים לבא הלם
ומלמברונו יתיצב לפני! כי חי אלהים, אם
לא־אגלח את־ראש מלמברונו מעל כתפיו כגלח
התער את־שער הזקן.”



“האח, אביר מהלל ורב להושיע!” קראה טריפלדי,
“ישקיפו כוכבי האור ממעון קדשם, מן־השמים,
על־אדוני איש הלב והנפש ויצוו אתך, אביר
החיל, את־הברכה ואת־העז והצליח את־מעשה הגבורה
בידך, יען התנדבך לצאת לישע נערות אמללות,
שבעות חרפה ובוז. הו מלמברונו! אף אם־קוסם אתה,
בכל־זאת לא תשקר. שלח־נא אפוא את סוס רכובך, את
עציון יתד, בעתו, כאשר אמרת, מהר נא ושלח, אל
תמהמה, כי אין בנו כח עוד.”



דברי טריפלדי האמללה נגעו עד נפש כל־הנצבים,
ועיני רבים מהם, וסנשו בתוכם, מלאו דמעות, וכמעט
אמר סנשו בלבו לבלי סרב עוד וללכת עם־אדונו אל
אשר־ישאנו הרוח, ואולם הוחיל עד־בוש ויהי
כמחריש, כי חפץ לראות את־אחרית הדבר.


פרק ששה עשר: מעוף האביר דון קישוט ונושא כליו על כנפי סוס הקסמים עציון יתד קל הרגלים ומראות סנשו פנסא ברקיע השמים


עד כה ועד כה והכוכבים יצאו ויהי לילה. ויגע
המועד אשר יעד מלמברונו לבוא הסוס – ועציון יתד
איננו. וירגז מאד דון קישוט ולא־ידע מנוחה
בלבו, כי אמר: מי יודע אולי לא־לי יעודה הגבורה
הזאת, או אולי לא־תקום רוח במלמברונו להתראות
אתי פנים. עודנו הוגה כה וכה, והנה באו אל־הגן
ארבעה פראי אדם עטופים מקלעות עלים ירקים והם
נושאים בכתף סוס עץ גדול מאד. ויציבו את־הסוס
על־הארץ, ויאמר האחד:



“מי האיש הגבור ואמיץ הלב יבא וישב על המכונה
הזאת.”



" אני לא אבא ולא אשב ", שסעהו סנשו במענה פיו,
“כי לא אביר אני ולא אמיץ לב”.



ואולם הפרא הוסיף לדבר:



“ויבא נושא הכלים, אם ישנו פה, וישב על־הסוס
מאחורי אדוניו לבטח, כי מלמברונו נאמן רוח הוא
ולא־יתן מכשול גם לפני אויביו, כי רק־החרב
תוכיח בינו ובין יריביו. אין לכם לעשות בלתי
אם־את־זאת: הסב תסבו את־היתד אשר במצח הסוס,
ונשאכם כרגע ברקיע השמים אל המקום
אשר־יוחיל לכם שם מלמברונו. והיה לפני צאתכם
לדרך, וקשרתם על־עיניכם מטפחת, והיו עצומות
כל־עת המסע, ולא־יפוג לבבכם מפני המראה אשר
תראו בחלל העולם, כי נורא הוד הוא. והיה כאשר
יצהל הסוס, וידעתם כי־תם הדרך וכי־באתם
אל־מקומכם בשלום”.



וככלות הפראים לדבר ויפנו וישובו בדרך
אשר־באו, ומהלכם נאוה עד־מאד. ותאמר דולורידה
אל־דון קישוט ודמעתה על לחיה:



“אדוני האביר איש החיל! הנה דבר מלמברונו הוקם,
והסוס הנה הוא פה, וזקנינו הנה הן הולכות וגדלות
באין מעצור ובכל־אחת משערותיהן תשוענה: באו
גלחונו! –ולמה תתמהמה עוד? מהר עלה שב על הסוס,
אתה ונושא כליך, ורכב וצלח ויהי אלהים עמך!”



“בכל־לבי ובכל־נפשי אעשה את־שאלתך, גברתי”,
ענה דון קישוט, “כר לא־אשים תחתי ודרבונות
לא־אתן בנעלי, לבלתי התמהמה עוד גם־רגע אחד,
ומהרתי לצאת לדרך; כי־על־כן חשקה נפשי מאד
לראות אותך ואת־כל־נערותיך בשוב אליכן הדר
פני־אשה והייתן חלקות כבראשונה.”



“ואני לא אלך עם־אדוני לא בכל־לבי ולא במקצת
לבי ולא בשום פנים שבעולם. ואם תגלחת הנשים
לא־תקום בלתי אם־אשב על־הסוס מאחור, יבקש לו
אדוני איש אחר לשאת כליו. ומה־יאמרו אנשי
משמעתי יושבי האי בשמעם כי נגידם אשר־ימשל
עליהם ישוטט באויר השמים כאחד הרוחות? לא, ילך
לו אדוני בלעדי, ואני קרבת גברתי הנסיכה
בארמונה טובה לי מעשרה מסעות באויר.”



“ידידי סנשו”, אמר הנסיך, “אם־תעזב את־אדוניך לעת כזאת ועזבתי גם־אני את־חסדי מעמך ומנעתי ממך את־האי ואת־המשרה אשר יעדתים לך ונתתים לרעך הטוב ממך, אשר לא־ישכח טובה ולא־יפר ברית אדוניו כמוך. על־כן לו שמעני, קום ורכב על־הסוס והלכת עם־אדוניך אל־אשר ילך, והיה זה שכרי מידך, עקב כל־החסדים אשר־עשיתי עמך עד־עתה ואשר עוד אפליא לעשות עמך כפלים אחרי שובך מדרכך בשלום”.



“רב לי, נסיכי ואדוני”, קרא סנשו, “כי מי־עבדך,
נושא כלים רש ונקלה, ומה הוא כי תעתיר עליו
דברים. ישב־נא אדוני האביר על־הסוס ויקשרו
את־המטפחת על־עיני, ואני אפקיד את־רוחי ביד
אלהים אל רחום וחנון ורב־חסד ואתפללה לו, כי
יצוה מלאכיו לי לשמרני בדרך מכל־מכשול ומכל
פגע רע. אמן ואמן.”



“מיום המעשה בבתי הלבד”, אמר דון קישוט, “לא
ראיתי את־סנשו בפחדו כפחדו עתה; ואלו הייתי
מן־המאמינים בהבלי שוא, כי־עתה הביא פחדו
דאגה גם אל־לבי. ואולם בא סנשו ונטה מזה
הצדה, כי דבר סתר לי אליך, וכל־הנצבים פה
יסלחו לי על־ככה.”



ויט את־סנשו הצדה, אל מבינות לעצים, ויחזק בו
בשתי ידיו ויאמר:



“ראה סנשו, הנה אנחנו יוצאים לדרך רחוקה מאד
מאד, ומי יודע מתי ישיבנו אלהים ממנה ומה־דבר
יפל אחרי־כן. על־כן אחת שאלתי ממך ידידי: לפני
לכתנו מזה, מהר בוא החדרה, והיית כבא שמה
להכין לך דבר לצרכי הדרך, וישבת שם רגעים
אחדים ויסרת את־בשרך ברגעים האלה בשבט,
והכית אותך חמש מאות מכות, אל־תגרע; והיתה זאת
תחלת מעשיך לקים בך את־דבר שלשת האלפים
ושלש מאות המכה אשר־קבלת עליך, ואתה הלא
ידעת, כי תחלת המעשה כחצי המעשה.”



“חי אלהים, אם־לא כמשגע ידבר אדוני הפעם!” אמר
סנשו, “הנה אני הולך לשים את־רכובי לוח עץ קשה,
ואדוני ישאל מעמי לעת כזאת לדוש את־בשר אחורי
בשבט ולהכאיב בו כל־חלקה. אכן לא־היטיב
ולא־השכיל אדוני לשאל הפעם. נגלחה־נא
בראשונה את־הגבירות השעירות וכאשר נשובה
בשלום מן־התגלחת והקימותי את־דברי לאדוני ככל
אשר־שמתי עלי, החל וכלה. כה־יתן לי אלהים
וכה־יוסיף אם־אפיל דבר מכל אשר־דברתי.”



“דבריך, סנשו הטוב, השיבו את־המנוחה לנפשי”,
אמר דון קישוט, “ובטוח אני, כי לא־תחל את־דברך
ואת־מוצא שפתיך תשמר; אמנם איש פשוט אתה, אך
נבר.”



“לא נבר אנכי, אדוני”, אמר סנשו, “כי שחם אנכי,
ואולם לו גם־הייתי נקד וטלוא, לא חללתי גם־אז
את־מוצא שפתי.”



ואחרי הדברים האלה שבו שניהם אל־הסוס, אל
עציון יתד, לשבת עליו. ויאמר דון קישוט לסנשו:



“קח וקשר את־המטפחת על־עיניך ועלה ושב, כי
חלילה לנו להפיל דבר מכל אשר צוינו.”



“לא ולא”, אמר סנשו, “יקשר אדוני בתחלה וישב
על־הסוס; כי־על־כן מושבי אני על־הסוס מאחורי
אדוני ועלי אפוא לעלות אחרונה.”



“כן אתה דובר, סנשו”, אמר דון קישוט. ויבקש מעם
דולורידה ותקשר־לו מטפחת על־עיניו, ויעל וישב
על סוס העץ. ויהי בשבתו על־מקומו הכן, וינס
את־היתד אשר במצח הסוס, וימצאנה והנה היא
מתקנת היטב וקלה לסב הנה והנה. ויתחזק דון
קישוט וייטב את־קומתו; ואולם באין משורים לסוס,
ארכו רגלי דון קישוט ותהיינה תלויות לארץ, ויהי
דמיונו כתבנית הפרש הרומי הרקום על־המרבד.



וסנשו עשה גם־הוא כמעשה אדוניו, וישב על־גב
הסוס מאחור. ויקש עליו מאד מושבו, וירע לו,
ויתחנן אל־הנסיך להביא לו כר או כסת ממטת
הנסיכה, לפרש תחתיו למצע. ואולם טריפלדי
אסרה עליו בכל־תקף מעשות כדבר הזה, כי עציון
יתד לא־ישא ולא־יסבל כל־כלי רתמה וכל־עדי. אפס
למען הקל לו מקשי מושבו יעצתו לשבת על־הסוס
שבת אשה, ורוח לו מעט. ויעש סנשו כן, ויפן
את־שתי רגליו אל־עבר אחד, ויאמר “שלום” לכל
הנצבים, ויקשר את־המטפחת על־עיניו. אך מקץ
רגע התעשת, ויסר את־המטפחת, ויתבונן
אל־כל־הנצבים ברחמים ובתחנונים, וישאל מעמם
לעמד לו בצרתו ולעשות עמו חסד ואמת, ונשאו
עליו תפלה לפני האלהים בצאתו למסעו, וגם הוא
יקרא לאלהים והתודה על־כל־עונותיו, כי מי־יודע
מה־יקראנו בדרך ואם־ישוב עוד ממנה.



ולא יכל דון קישוט להתאפק ויגער בו ויאמר:



“אי ארנבת מוגת לב! האם להתלות אתה מובל? ואם עת
הפקדה באה לך? ומה אפוא כל־החרדה הזאת? הלא
מאחורי אתה יושב ואדוניך מגן לך. קשר, אפוא,
קשר, רך לבב, את־המטפחת על־עיניך ואל־נא תתגלע
בפחדך ובמרך לבך בעודני פה.”



“קומו וקשרו את־המטפחת על־עיני ועשו בי כטוב
בעיניכם”, קרא סנשו ברוח נואשה כאיש אשר
הסגיר לממיתים נפשו, “כי הנה אם־ימנעו ממני
גם־את־התפלה, מה אוחיל עוד ומה אקוה? הלא רבא
רבבות שדים ומלאכי חבלה יאספו עלינו והטילונו
לשאול תחתיות ואיש לא־ימצא עוד את־עצמותינו.”



ויהי אחרי הקשר להם המטפחות על־עיניהם, ויקח
דון קישוט ויסובב את־היתד על־צירה, וכל־הגבירות
הנצבות בגן הרימו בעת ההיא קולן ותקראנה
אחריהם לאמר:



“יברככם אלהים וישמרכם, אביר החיל ונושא
הכלים אמיץ הלב! ראו, הנה אתם מתנשאים ועולים
השמימה וסוסכם יטוש כחץ! האח, מה־נורא
ומה־נפלא המראה הגדול הזה בעיני כלנו
העומדים למטה על־הארץ. חזק והתחזק, סנשו גבור
החיל, ולפת את־אדוניך בשתי ידיך, פן־תמוט
ונפלת ממרומים ארצה.”



וישמע סנשו את־קולות הקריאה וילפת היטב
את־מתני אדוניו וילחץ אליו ויאמר:



“אדוני, איככה יאמרו כי הגבהנו עוף – וקולותיהם
הנה יגיעו אל־אזנינו כקול הבא מקרוב?”



“אל תתמה על הדבר”, ענה דון קישוט ויאמר,
“כי־על־כן כל־המסע הזה לא כדרך הטבע הוא,
ורחוקים כקרובים יהיו לנו, ורבבות מילים כחצי
אמה. ואולם הרף־נא מעט ממני ואל תלחצני,
פן־תהדפני ממושבי ונפלנו גם־שנינו תהומה.
וראה, סנשו, כי פחדך אך פחד שוא. הן מעודי
לא־רכבתי על־סוס אשר מרוצתו קלה ונוחה כמרוצת
הסוס הזה. הלא כעומדים במקום אחד אנחנו
בעינינו. הסר אפוא, ידידי, כל־פחד מלבך,
כי־על־כן ברך אלהים את־דרכנו, וגם־הנה הרוח
נושבת עלינו מאחורינו.”



“אכן אמת ידבר אדוני”, אמר סנשו, " כי אמנם רוח
חזקה נושבת עלי, וכאלו יפחוהו בי מפיות אלפי
מפוחים יחד."



ואמנם כאשר דמה סנשו כן היה, כי במצות
הנסיך העמד העמידו אצל הסוס מפוחים מספר,
ויביאו על־רוכבי הסוס רוח גדולה וחזקה, למען
הוסף התעותם ולחזק אמונתם, כי מעופפים הם באויר
השמים.



“אין זאת”, אמר דון קישוט, “כי אם־עלינו כבר עד
גלגל הרקיע השני, אל־מקום אוצרות השלג
והברד. הרעמים והברקים יולדו בגלגל הרקיע
השלישי; והיה אם־נוסיף לעלות עוד והגענו
עד־גלגל האש, ואני לא־אדע אנה אסובב את־היתד
להורידנו, ולא־תאכלנו האש הגדולה.”



עוד הדברים בפיו ונערי הנסיך הדליקו את־פקיעי
הפשתים אשר הכינו בתחלה בראשי המקלות,
כמצות הנסיך עליהם, ותלחך האש את־פני
הרוכבים.



“תבלעני שאול”, קרא סנשו, “אם לא־באנו כבר אל־מקום
האש אשר־אמר אדוני, כי מרגיש אני והנה נחרך
חצי זקני. האין טוב לי, אדוני, להסיר את־המטפחת
מעל עיני למען אראה איפה אנחנו.”



“אל־נא תעשה כזאת, סנשו”, אמר דון קישוט, “הטרם
תדע את אשר־קרה את־החכם טורלוה, אשר נשאוהו
השדים באויר השמים, והוא רוכב על־המקל ועיניו
עצומות ויורידוהו מקץ שתים עשרה שעה רומאה,
וירא את־כל־המהומה אשר בעיר, וממחרת היום
ההוא הושב מדרידה, ויספר שם את כל־מראה עיניו.
בתוך יתר הדברים ספר החכם ההוא, כי בשוטטו
באויר פקח רגע אחד את־עיניו בפקדת השד, וירא
את־הירח מקרוב, אשר אם־ישלח את־ידו אליו ונגעה
בו. ואולם להביט אל־האדמה לא־ערב את־לבו,
פן־תאחזהו סחרחרת. גם־אנחנו אל־לנו להסיר
את־המטפחות מעל עינינו; מי־יודע, אולי עולים
אנחנו עתה לאט לאט מגלגל אל־גלגל עד אשר־נרד
פתאם ונעט אל־מדינת קנדיה כרדת התחמס או הנץ
על־החסידה. הן לא־עברה עוד כחצי־שעה מעת צאתנו
למסענו, ובכל־זאת, האמינה לי, כי כבר עברנו
דרך לא מעט.”



“אינני יודע, אולי כדבריך כן־הוא”, אמר סנשו, "
אחת אני יודע: אם הבתולות הגזולות, אשר רכבו
בעתן על־הסוס הזה מאחורי אביריהן, אוו למושב
להן את־מקומי, כי־עתה אל־נכון לא־היה בשרן ענג
מאד."



ככל־הדברים האלה נדברו איש אל־רעהו שני
גבורי החיל בשבתם על־גבי עציון יתד, והנסיך
ועדתו עומדים ושומעים ומתענגים מאד בלבם
על־כל־מראה עיניהם ומשמע אזניהם. ויוסיפו להתל
בדון קישוט ובנושא כליו, ויתנו אות ויישם
פקיע פשתה דולקת מאחורי זנב הסוס, ויהי
כי־מלאה בטן הסוס זקים ובני רשף, אשר־שמו שם
בתחלה, ויתפוצץ הסוס כרגע, ויעל את־רוכביו
בסערה וברעש נפץ, ויפילם בכח גדול, והם
חרוכים וצרובים למחצה, על הארץ. וברגע הזה נעלמו
טריפלדי ורעותיה מן־הגן ואינן, וכל־הנשארים
מעדת הנסיך נפלו על פניהם ארצה וישכבו
כמתעלפים. ויהי בהתעורר דון קישוט וסנשו
ממפלתם והם רצוצים ושבורים, ויפנו כה וכה,
ויראו והנה הם שנית בגן הנסיך, ואנשים רבים
שוכבים כמתים סביבם, וישתוממו מאד, כי לא־ידעו
מה־זה עשה להם אלהים.



עוד הם נדהמים ונבוכים, וישאו את־עיניהם והנה
כידון ארך מעוך בארץ, ומגלת קלף לבן קשורה
בראשו בשני פתילי משי ירקים, וכתוב בה
באותיות זהב גדולות כדברים האלה:



“כה אמר מונטסינוס רב־מג וראש האשפים: יען החל
האביר המהלל, דון קישוט איש למנשא, לעשות
את־מעשה הגבורה הגדולה אשר־זמם לישועת הקצינה
טריפלדי, מוסבת שם דולורידה, ולישועת רעותיה,
ולא נסוג אחור מפני כל, על־כן תחשב־לו זאת כאלו
עשה את־הגבורה עד־תמה החל וכלה. וידע־נא עתה,
כי מלמברונו נפל חלל, ארץ קנדיה שבה ליד
גברתה הראשונה, והקצינה טריפלדי ורעותיה
שבו גם־הן אל־תבניתן הראשונה ופניהן וסנטריהן
חלקים חלקלקים עתה כבתחלה. והיה אחרי
אשר־יקים נושא הכלים את־דברו, ונקרא דרור גם
ליונת אהבים הומיה מבית כלאה ומהרה לעוף אל
קן־דודה ואל ארבתה. נאום מונטסינוס רב־מג וראש
האשפים.”



כקרא דון קישוט את־הדלתות האחרונות במגלה,
ויבן כי על־דולציניה ועל־גאלתה מוסבים
הדברים, וישמח שמחה גדולה, ויפרש כפיו
השמימה, ויברך את־שם האלהים אשר־הצליח הפעם
בידו את־מעשה הגבורה, ויעזרהו לרפא על־נקלה,
בלי אשר־יבלע לנפשו, את־הקצינה ואת־רעותיה
מזקניהן ולהשיב אל־עור פניהן את־חלקתו הראשונה.
ויגש אל־הנסיך והנסיכה השוכבים עוד על־הארץ
כמתעלפים ויגע בכף־יד הנסיך ויאמר:



“חזק ואמץ, אדוני הטוב, כי־הנה בצעתי את־מעשה
הגבורה הגדולה ככל־אשר־זמותי לעשות בלי
מכשול ובלי כל־פגע רע, כאשר עיני אדוני רואות
בדברי המגלה הכתובה, התלויה בראש הכידון.”



ויקם הנסיך ויפקח מעט מעט את־עיניו, ויהי כאיש
אשר־יעור משנתו, וגם־הנסיכה וכל־הנופלים
על־פניהם בגן היו כמשיבים את־רוחם מעט מעט,
ויתעוררו ויביטו סביבותם כתמהים ומשתאים.
ויהי אך־קרא הנסיך את־הכתוב במגלה, וירץ
לקראת דון קישוט ויפל על־צואריו ויחבק־לו
ויאמר:



“אכן עתה ידעתי כי אין אביר כמוך בכל- הארץ.”



וסנשו אך־קם מנפלו, וילך לבקש את־דולורידה
בגן; כי חפץ מאד לראות בעיניו, מה־תאר בת־החיל
ההיא ומה־יפיה באין זקן ושפם לה. ויגידו לו כי
ברגע אשר־ירד עציון יתד באש ארצה, נעלמה
טריפלדי ועדתה ופני כלן היו חלקים חלקלקים.



ותשאל הנסיכה מאת סנשו להגיד לה מעט
מן־המוצאות אותו במסעו באויר השמים. ויען
סנשו ויאמר:



“בעלותי, גברתי, עד גלגל האש, אמרתי להסיר
מעל עיני את־המטפחת, וימנעני אדוני מעשות זאת,
ואולם אני לא־יכלתי למשל ברוחי, כדרכי, ואזח
מעט את־המטפחת מאצל חטמי, וארא את־הארץ אשר
מלמטה, והנה היא קטנה כגרגר חרדל, והאנשים
המתהלכים עליה היו בעיני כאגוזי היער.”



“סנשו ידידי”, אמרה הנסיכה, “תשמענה אזניך
את־אשר־תוציא מפיך. אם כדבריך כן הוא, הלא כסה
יכסה איש אחד את־עין כל־הארץ!”



“כן גברתי דוברת”, ענה סנשו, " ובכל־זאת בהביטי
בעד הסדק הקטן ראיתי את הארץ כלה."



“הלא תשיב אל־לבך, סנשו”, אמרה הנסיכה, “היראה
איש את־הארץ כלה בהציצו מן הסדק הקטן?”


" את־הציצים או העציצים האלה לא־אדע מי הם


ולא־אבינה בהם מאומה", ענה סנשו, “ואולם תשב־נא
גם גברתי אל־לבה, כי־כל אשר־יעופף בשמים
בכח הכשפים, הוא ראה יראה בכח הכשפים ההם
את־הארץ כלה, אותה ואת־כל־יושביה, גם בעד
הבקיע הדק כחוט השערה; ואם לא־תאמיני,
גברתי, לזאת, אם־כן לא־תאמיני לי גם בהגידי, כי
בהרימי אחרי־כן את־המטפחת עד גבות עיני, ראיתי
את־רקיע השמים והנה הוא קרוב אלי מאד, רק כזרת
וחצי הזרת הפרידו בינינו. ובעברי אחרי כן
על־פני שבעת הגדיים, ואתאוה תאוה לרדת
ולהשתעשע מעט את־הגדיים האלה, כי־על־כן רועה
עזים הייתי בנעורי, ואעש בסתר, ואסובב את־היתד
במצח הסוס, ואדוני לא ידע, ויעמד הסוס, ואני
ירדתי חרש ואשתעשע את־הגדיים כשלשת רבעי
שעה, והסוס לא־נע ולא־זע כל־העת ההיא ממקומו.”



“ומה עשה דון קישוט בכל העת ההיא?” שאל הנסיך.



“נסיכי”, ענה דון קישוט, “אחרי אשר־באו כל־הדברים
ההם לא בדרך כל־הארץ, אין אפוא כל־פלא, אם סנשו
יספר את־אשר יספר; ואולם אני, יען לא־הזחותי מעל
עיני את־המטפחת אף כמלא השערה לא למעלה ולא
למטה, על־כן לא־ראיתי לא את־השמים ולא את־הארץ,
לא את־הים ולא את־המדבר. אמנם עלה עלינו עד
לגלגל האש, ואולם ממנו ומעלה עד־הכימה
אשר־אמר סנשו לא הגבהנו לעלות, כי לולא כן
כי־עתה היינו כרגע למאכלת אש; ואחרי אשר
לא־היינו למאכלת, אם־כן אין זאת כי אם־שקר ישקר
סנשו, או כי־יספר חלום.”



“לא שקרתי ולא חלמתי”, אמר סנשו, “כי את־שבעת
הגדיים ראיתי בעיני, ואם־תשאלו מפי את־אותותיהם
אגידם לכם כרגע.”



“הגידם נא, סנשו, אם תדע”, שאל הנסיך.



“שנים מן־הגדיים” ענה סנשו, “מראה תכלת להם,
שנים אדמים, שנים ירקים ואחד טלוא.”



“אין אלה כי אם־גדיי מופת נפלים במינם”, אמר
הנסיך, “במקומנו אין גדיים בעלי צבעים כאלה.”



“כי־על־כן”, ענה סנשו, “נתונים הם ברקיע השמים,
ושונים הם מן־הגדיים ההולכים על־הארץ.”



וירא הנסיך כי־ימצא סנשו בפיו מענה
על־כל־שאלותיו, וכי נכון סנשו לספר עוד כאלה
וכאלה על־כל־מראות השמים ושמי השמים ועל
כל־מוצאיהם ומובאיהם, עד אשר־תלאינה האזנים
משמע, וירף ממנו ולא־יסף לחקרו עוד, כי
גם־הדברים אשר־שמע מפיו ומפי דון קישוט עד־עתה
מצאו לו, ויתנו די ענג לנפשו ולנפש הנסיכה;
וגם כי־עיפו מאד כל־האנשים עיפות נעימה
לכל־מעשה הצחוק ולכל דברי היום, וילכו איש
למקומו לישן ולהחליף כח.



ודון קישוט שחה וילחש באזן סנשו:



“כחפצך אתה, כי יאמינו לכל־מראות עיניך
בשמים, כן חפצי אני כי תאמין גם־אתה
לכל־המראות אשר־ראיתי אני במערת מונטסינוס.”


פרק שבעה עשר: גדלת סנשו וחכמתו ומשפטיו הטובים


ויהי כי הצליח עד־מאד ביד הנסיך מעשה הצחוק
בעציון יתד, ויאמר הנסיך להוסיף ולהתל הפעם
בסנשו, בהפקידו אותו לשר ולנציב על אחד האיים.
ויאסף אליו ממחרת היום את־אנשיו, ויגד להם
את־מחשבתו, ויורם מה־יעשו לסנשו להשגותו.



ועוד ביום ההוא קרא אליו הנסיך את סנשו ויצוהו
להיות נכון לדרך, כי מחר יצא למשל על־האי אשר
אמר לו הנסיך, כי־הנה יושבי האי ההוא כבר
ייחלו לו כיחל אל־מלקוש.



וישתחו סנשו לפני הנסיך ויאמר:



“אדוני הנסיך! מאז עליתי השמימה וארא את־הארץ
מגבה והנה היא קטנה מאד, נדפה כעשן
כל־תאותי לממשלת האי. כי מה־יתרון לאדם
במשלו על־גרגר החרדל ומה־תפארת לו וגדלה
בהשתררו על־קמץ אנשים קטנים כאגוזים. אם
על־אדוני הנסיך טוב, יצוה עלי לחלק לי מן־השמים
רצועה קטנה ולו אך־כחצי המיל, ולא־אשכח
את־חסדו כל־הימים.”



“ידידי, סנשו”, אמר הנסיך, “מן־השמים לא־אוכל תת
לך מאומה, ולו גם־כמלא הצפרן, כי השמים
לאלהים הם, ולטוב בעיניו יתן מהם. ואני אין בידי
ובכחי לתת לך בלתי אם־אי גדול ונחמד מאד, יפה
נוף, כלו אדמת מישור דשנה ופוריה, מלאה ברכת
אלהים ושפע כל־טוב. והיה אם־תחכם ובינו­ת
את־אשר־לפניך, ועשית עשר וחיל רב וקנית לך
באוצרות הארץ גם את־אוצרות השמים.”



“לו יהי כדבריך, אדוני ונסיכי”, ענה סנשו, “ואני
בכל־כחי איגא למלאת את־חובות משרתי באמת
ובאמונה, וזכיתי, על־אף משנאי וחמתם, אל מלכות
השמים. הן לא־מרדפי הון עזבתי את־אהל ביתי הדל
ואלך להסתופף בארמונות ובהיכלי רוזנים, כי
אם־מחפצי לטעם טעם שר הפלך, לדעת מה הוא.”



“טעמו כצפיחית בדבש, סנשו”, אמר הנסיך, “ואשר
יטעם ממנו פעם אחת, הוא לקק ילקק את־אצבעותיו
כל ימי חייו. ובטוח אני, כי גם־אדוניך דון
קישוט, בהגיעו למלכות – והדבר הזה הלא בוא יבא,
כי־על־כן אלהים עמו ובכל אשר־יפנה ישכיל –
לא־יניח עוד את־שבט המלוכה מידו, ויהי מה. ומי
יודע אם לא־ינחם עוד באחריתו על־ימי חייו
הראשונים אשר־כלו לשוא, ללא מלכות וללא
ממשלה.”



“אכן”, אמר סנשו, “אין טוב לאדם מהיות מושל ומצוה,
ולו רק על־עדרי צאן ובקר.”



“ואתה, מאשר מצאת חן בעיני”, אמר הנסיך, "
אמרתי להעניק לך מן־הברכה ההיא מלא חפנים,
והפקדתיך יום אחד לנציב על־אחד מאיי משמעתי.
לכה אפוא והכינות לך את־כל־צרכיך לדרך ולבשת
בגדים חדשים, בגדי כבוד ויקר, כנאוה לנציב,
והיית נכון, כי מחר אתה יוצא מזה, ללכת אל־האי
ולמשל־בו כיד אלהים הטובה עליך."



וישתחו סנשו לנסיך ויצא מעמו, וירץ אל דון
קישוט ויספר לו את כל־דברי הנסיך. ויחד מאד
דון קישוט כשמעו את־הבשורה, ויבא את־סנשו
החדרה, ויושיבהו לפניו, ויתבודד עמו שם
כשעה תמימה. ויורהו כאב את־בנו את־הדרך אשר
ילך בה ואת־המעשה אשר־יעשה בבאו
על־ממשלתו, למען ימצא חן ושכל טוב בעיני הסרים
למשמעתו ולא יכשל בדבר רע. וסנשו ישב
כל־העת ההיא לפני דון קישוט כשבת תלמיד לפני
מורהו, ויט אזן ויקשב, וישת בצמא את
כל־תורת אדוניו, ויתאמץ מאד לשמר
את־כל־הדברים בלבו לבלתי שכחם. וכתם השיחה
ויצאו שניהם יחדו מן־החדר ולבותיהם המו מאד,
כי ראו עין בעין כי טובה עליהם עין אלהים וכי־נחם
אלהים בדרך אמת עד־כה.



והנסיך עשה בסתר, ויצו אנשים על־סנשו, אשר
ילווהו ואשר יעמדו עליו כל־ימי נציבותו באי,
ואת־שלישו נאמן ביתו הפקיד בראשם, כי איש ערום
וחרוץ הוא, ויצוהו לשמר את־צאת סנשו ואת־באו,
וכל אשר־יראה וישמע אותו יצוה לכתב לכל־פרטיו
זכרון בספר, והיה בשובו והביא את־הדברים לפני
הנסיך.



ועת צאת סנשו אל־האי הגיעה. ויכל סנשו להכין
לדרך את כל־צרכיו, ויטהר, וילבש בגדי כבוד,
בגדי כלאים: חצים כמדי שרי הצבא וחצים
כמדי החכם והשופט, ויביאו לו פרדה להרכיבו
עליה, וגם את־חמורו הוליכו אחרי הפרדה, כי
לא־אבה סנשו להפרד מבהמתו, ויאות לו הנסיך
לשלחה עמו. ויעל סנשו וישב על־הפרדה והוא
הופך פעם בפעם את־ראשו לאחוריו ושמח מאד
בכבוד חמורו, כי במצות הנסיך יצא החמור חבוש
מרדעת חדשה מצפה נחשת קלל והדור במוסרות משי,
ויראהו סנשו וישמח לבבו, וינעם עליו חלקו
בשעה ההיא מחלק המלך היושב על־הכסא. ויקם
להפרד מעם הנסיך והנסיכה וינשק את־ידיהם,
ואחרי־כן נגש אל־אדוניו ויקח ברכה מפיו,
ויבכו איש על־צוארי רעהו, ויקם סנשו, הוא
וכל־עדתו עמו, אשר־שלח עמו הנסיך, ויצאו
ללכת אל האי.



ממחרת היום הגיעו סנשו ועדתו אל־עיר קטנה עיר
חומה, ויושביה כאלף איש. ויאמרו לו ההולכים
עמו: עתה באנו אל־האי אשר־הפקידך עליו אדונינו
הנסיך לנציב, ושם האי ברטריה. ואף אם־לא־ראה
סנשו כל־מים מסביב לאי הזה, בכל־זאת לא־נפלא
הדבר בעיניו ויאמן בתמו לכל־דברי ההולכים
עמו. ויהי אך־בא סנשו בשערי העיר ויצאו
לקראתו כל־ראשי הקהל ויצלצלו הפעמונים,
וכל־העיר צהלה ושמחה. ויוליכו את־סנשו בהמון
חוגג ובתרועה רבה אל־בית האלהים ויערכו שם רנה
ותפלה, וירבו על־סנשו טכסים מטכסים שונים,
למען התל בו, וימסרו בידו את־מפתחות העיר,
וכל־הקהל הריע לעמתו: יחי אדוננו הנציב! ויהי
בראות הקהל את־תאר פני נציבם, את־מדיו המשנים,
את־זקנו הפרועה ואת־משמן בשרו ואת־קומתו
הקטנה, ויפלא הנציב מאד בעיניהם, וגם־אלה
מהם אשר ידעו את־כל מעשה הצחוק מה הוא השתאו
מאד. ככלות הרנה והתפלה בבית האלהים הובא
סנשו אל אולם המשפט, ויעל וישב על־הכסא
אשר הוכן לו שם מתחלה, ואת־שרביט השופטים לקח
בידו, ויהי הוא לבדו יושב, וכל־העם עומדים לפניו.
ויאמר אליו בן־לויתו השליש:



"אדוני הנציב, חק־עולם הוא ליושבי האי הזה, כי
כל־הבא להיות עליהם לנציב והביאו לפניו את
כל־הדבר הקשה בדברי המשפט ונסו את־חכמתו,
והיה להם מענה פיו לקו ולחבל, למד על־פיו את־רחב
לב נציבם, וידעו אם לשמח על־באו ואם להתעצב.



“יביאו־נא, אדוני השליש, את־השאלה לפני”, אמר
סנשו, “ואני לפי כח בינתי אענה, ואחת היא לי,
אם־ישמח העם ואם יתעצב.”



עוד הם מדברים ושני אנשים באו אל־האולם אחד
לבוש בגדי אכר, ואחד חיט לפי מראהו, כי
המספרים בידו. ויגש החיט ויאמר:



“אדוני הנציב! אני ובעל דברי האכר הזה הבאנו
עתה לפני כבודך הנעלה את־משפטנו. וזה הדבר:
האיש הטוב הזה בא אתמול אל־בית מלאכתי – כי חיט
אני, במחילת כבוד כל־הנצבים פה, ואמן מסמך
אנכי, ברוך השם – ובידו האריג וישאלני: היש
באריג הזה כדי כובע אחד? ואמד את־האריג ואמר:
יש! וישב האיש וישאלני: אולי יהי בו כדי שני
כובעים? ואני הכרתי מעקימת שפתיו כי אך־מחשדו
אותי על־הגנבה ישאל כזאת, ואערים לו גם־אני
ואען: יש ויש. ותמעט זאת בעיניו, ויוסף וישאל:
ואולי יהיה בו כדי שלשה, כדי ארבעה, עד הגיע
לחמשה; ואני עניתיו על־כל־שאלותיו כאולתו:
יש ויש! ועתה הנה בא האיש לקחת את הכובעים
ואתנם לו, ואולם הוא ימאן לשלם לי את־שכר
עבודתי, ותהי להפך, כי ידרש להשיב לו את־האריג
או את־מחירו.”



“האמת בפי האיש הזה?” שאל סנשו את־האכר.



“אמת, אדוני הנציב”, ענה האכר, “ואולם יוצא־נא
האיש הזה את־הכובעים אשר־תפר ויראם לעיני
אדוני.”



“בכל־לבי אעשנה”, אמר החיט. ויבא את־ידו
בחיקו ויוציאנה כרגע, והנה חמשה כובעים
קטנים חבושים בראשי חמש אצבעותיו, ויאמר:



“הנה הכובעים אשר תפרתי, ויקומו־נא זקני עדת
האמנים וישפטו את־מלאכתי, הטובה היא אם־רעה;
ובאלהים נשבעתי, כי בכפי לא־דבק מן־האריג
מאומה.”



ויראו כל־הנצבים באולם את־הכובעים ויצחקו
מאד. וסנשו התבונן רגע ויאמר:



“הדבר נראה לי פשוט מאד, ולא יפלא גם־מן־השכל
הישר למשפט; וזה משפטכם חרצתי: החיט הפסיד
שכרו,האכר – אריגו, והכובעים יפלו לאוצר
המדינה – ותם הדבר!”



המשפט הזה נראה בעיני הקהל כתמוה, ויצחקו
בקרבם, ובכל־זאת נעשתה מצות הנציב. ויהי
אך־יצא יצאו שני בעלי הדברים מן־האולם ויבאו
אחריהם שני אנשים אחרים, זקנים לימים, ויעמדו
לפני הנציב גם־הם, אחד מטה בידו, והשני אין
בידו מאומה. ויאמר השני:



“אדוני הנציב, גמל גמלתי חסד עם־האיש הזה
ואלוהו עשרת אדמים זהב להיות בידו עד־דרשי
אותם מעמו. ויעברו ימים רבים, ואני לא־הייתי לו
כנושה, כי ידעתי את־דחקו, ואמנע מנגש בו
ומהכלימו. וארא כי מתמהמה האיש להשיב,
ואזכירהו את־המשא, ואולם הוא מאן לשלם,
ותמעט זאת בעיניו, ויכחש־לי לאמר: לא־לויתי
מעמך כסף מאומה, ואם לויתי השב השיבותי לך.
ואחרי אשר גם־לי וגם־לו אין עדים אשר־יקימו
את־דבר המלוה או את־שלומיה, יקם־נא עתה בעל
דברי ונשבע שבועת אלהים כי אכן השב השיב לי
את־כספי, ונקיתיו מנשיי לפני האלהים ולפני
כל־הנצבים עמנו בזה.”



“ומה־תענה אתה על־זה, הזקן בעל המטה?” שאל
סנשו.



“אכן מודה אני, אדוני הנציב, כי לויתי את־הכסף
מידו, ואולם נכון אני להשבע באלהים, כרצון
נושי, כי אמנם כבר השיבותי לו את־כל־כספי
במלואו. יושט־נא לי אדוני הנציב את־השרביט ואני
אשבע.”



ויושט לו סנשו את־השרביט, והזקן מהר ויתן
את־מטהו ביד בעל דבריו, ויהי כמסיר מכשול
מלפניו, וישם את־ידו על־השרביט, וישבע
באלהים, כי אכן לוה את־הכסף וגם־השיבו במלואו
למלוהו מיד ליד, ואין זה כי אם לא־שם המלוה
את־לבו לדבר במועדו, על־כן ידרש מעמו את־הכסף
שנית.



וישאל הנציב את־הנושה, אם יש־עוד מענה בפיו,
ויאמר הנושה:



“אין זאת כי אם־אמת דבר בעל דיני, כי־על־כן איש
ישר וירא אלהים הוא, ולא ישבע לשוא. אולי השיב
לי את־הכסף במועדו והדבר יצא מלבי ואשכחהו.
מעתה נקי האיש לפני ולא־אשה בו משאת מאומה.”



ויקח הזקן את־מטהו מיד עמיתו, וימהר ויצא
מן־האולם ופניו משפלים ארצה. וירא סנשו
את־האיש ואת־דרכו ואת אשר־נחפז לצאת מן־האולם
בלי דבר דבר, וירא גם־את־תמת האיש השני
ואת־ענותו, וישם את־הדברים אל־לבו, ויכבד
ראשו מטה, וישם אצבע על־חטמו ועל־גבת עינו,
וישב ככה עד־בוש, ישב והתבונן בדבר. אחרי כן
הרים ראשו ויצו להשיב אליו את־הזקן ואת־מטהו.
ויהי בשוב הזקן ויאמר אליו סנשו:



“הבה לי, איש טוב, את־מטך, כי דרוש הוא לחפצי.”



“בכל־לבי אתננו לך”, אמר הזקן, “קחהו.” – ויתן
את־המטה ליד סנשו.



ויקח סנשו את־המטה ויתנהו לאיש השני
ויאמר לו:



“קח ולך, ויהי אלהים עמך. עתה הושב לך כספך.”



“ואיו?”, שאל האיש, “הישוה המטה עשרה אדמים?”



“כן”, ענה הנציב, “ואם לא, חי נפשי, כי אין נבער
מדעת כמוני בכל־הארץ.”



ובדברו כן צוה לשבר את־המטה לעיני
כל־הנצבים, ויעשו כדבר סנשו, וימצא, והנה
המטה נבוב כקנה ועשרת אדמים טמונים בתוכו.
כראות כל־הנצבים את־חכמת נציבם ויתמהו לה
מאד, ותהי בעיניהם כחכמת שלמה. ויהי כאשר
שאלו אותו, מאין ידע כי עשרת האדמים טמונים
בתוך המטה, ויען, כי התבונן וירא והנה מסר
האיש את־המטה בטרם ישבע אל־יד בעל דבריו,
ואחרי השבועה השיב כרגע את־המטה אליו ובלי
דבר דבר מהר לצאת. ומכל־מעשי האיש האלה יחד
לא־יקשה עוד להוציא משפט, כי אין זאת בלתי
אם־היו עשרת האדמים טמונים בפי המטה, והזקן
עשה בערמה כן, ולא־תהי שבועתו כשבועת שוא.



ויצא הזקן בעל המטה בבשת פנים והנושה יצא
שמח וטוב לב. וכל־הנצבים באולם הוסיפו להתפלא
על־חכמת נציבם ועל טביעת עינו, והמזכיר
אשר־הושת עליו להעלות על־ספר את־כל־מעשי סנשו
וארחותיו באי, לא־ידע הפעם להכריע, אם לתת
את־סנשו כחכם ואם־כאויל.



אחרי הדברים האלה הובל סנשו אל־ארמון נהדר
מאד, כי שם יאכל הנציב לחם על־השלחן הערוך לו
ביד רחבה כיד המלך. ויהי כבוא סנשו אל־אולם
השלחן, וינגנו הנוגנים לקראתו, וארבעה
זאטוטים הגישו לו כלי רחץ, ויתכבד סנשו
וירחץ את־ידיו, ובחדל הנוגנים לנגן וישב
לבדו אל־השלחן, כי לא־הוכן שם מתחלה בלתי
אם־כסא מושב אחד ומערכת מזון אחת. ואיש אחד אשר
התאמר לרופא יצא ויעמד על־סנשו ובידו שרביט
קטן מעשה עצם דג. ויסירו המשרתים את־המפה
הלבנה מעל השלחן והנה נראו עליו כל־מיני
מעדנים, פרי מגדים ומאכלים ערבים מאד, תאוה
לעינים. ויקם אחד מן־הבחורים העומדים שם,
ומראהו כתלמיד בית המדרש, ויברך בקול רם
על־הלחם, ואחד הזאטוטים קשר בצואר סנשו מפת
יד קטנה מחשקת פיפים, ועוד אחד הגיש לסנשו
מן־המגדים אשר על השלחן. כמעט הביא סנשו מהם
כזית אל־פיו, והנה שרביט האיש, המתכנה רופא,
שלוח, ויגע בהם, וכהרף עין העבירו המשרתים
את־המגדים מלפני סנשו, ויגישו לו תחתם
את־אחד מיתר המאכלים. ואולם מן־המאכל הזה
לא־טעם סנשו מאומה, כי מגע השרביט קדם למגע
יד־סנשו, והמאכל נעלם ואיננו.



“מה־זאת?” התרגז סנשו, ויבט בתמהון
אל־כל־הנצבים עליו, הכאוחז עינים יאכל הנציב?"



“אדוני הנציב”, ענה האיש תופש השרביט, “משפט
מאכלך כמשפט מאכל כל־הנציבים אשר בכל־איי
הארץ. רופא אני, אדוני הנציב, ועבדיך אנשי האי
שכרוני לשמר על־נפש נציביהם, על־כן ייקר לי
שלומם משלומי, ולילות כימים אשים ללמד לדעת
את־נפש הנציב, את־מזגו ואת־טבעו, למען אדע
את־הטוב לו ואת־הרע לו, את־המועיל לשלום בשרו
ואת המזיק לו. ראש חובתי היא, לעמד על־הנציב בעת
אכלו, והיה כל־הטוב לשלומו וקרבתי אליו, ואשר
ירע־לו אותו ארחיק. על־כן צויתי להעביר מלפניך
את־פרי המגדים, כי חיים המה, והרעו למעיך; וגם
את־המאכל השני מנעתי ממך, כי חריף הוא,
והרתיח את־קרביך ואת־צמאך ירבה, ואתה הלא
ידעת כי אשר־ירבה שתות הוא יוביש לחו ומקור
חייו יחרב מהרה.”



“אם־כן”, אמר סנשו, “יגש־נא לי מן־הפסיונים
הצלויים האלה אשר על־השלחן לפני, כי תאוה הם
לעינים; ואלה הלא לא־ירעו לשלומי?”



“כל־עוד רוח חיים באפי לא־יטעם אדוני הנציב
מהם”, ענה הרופא.



“ומדוע?” שאל סנשו.



“יען”, ענה הרופא, “כי כבר הורה מורה מורינו, אבי
חכמת הרפואה וכוכב אורה הפוקרט, זכרונו לברכה,
בפתגמו המחכם לאמר: כל־אכילה גסה רעה, ורעה
שבעתים – אכילה גסה מבשר פסיונים.”



“אם־כן”, אמר סנשו, “יבחר לי אדוני הרופא בידיו
מיתר המאכלים הנמצאים בזה את־הטוב ואת־המועיל
לי והגיש אלי, כי חי נפשי, נפש הנציב, אם־לא עוד
מעט ומתי ברעב, ואשר־ימנע עתה מפי אכל – יאמר
הרופא את אשר־יאמר – הוא יחטא בנפשי.”



“דבריך טובים ונכוחים”, אמר הרופא, " ואולם גם מן
הברבורים האבוסים המנחים בקערה ההיא אין טוב
להאכיל את־אדוני, כי קשים הם לעכול. ובשר העגל
הזה, אלו היה מבשל או מעשן, כי־עתה אולי
התרתי לך לטעם ממנו, ואולם עתה – חלילה
וחלילה לך מאכל ממנו מאומה."



“והנזיד ההוא המעלה הבל רב?” הוסיף סנשו לשאול,
“הנה מראהו כמראה צלי קדרה ולבי אומר לי כי
בתוך הנזיד הזה, ערב בשר וירקות מבשלים
ומצמקים יחדו, עוד המצא ימצא לפי דבר נעים
ומועיל כאחד.”



“ישמרך אלהים!” אמר הרופא, “אין קשה לגוף
מן־הצמק הזה. יאכלוהו הכמרים, יתענגו עליו
חזני בתי הכנסת, ימלאו ממנו כרשם קריאי
החתנות בכפרים, ואולם נציבי האיים ירחקו
ממנו כמטחוי קשת, כי לא־יבא אל־בטנם בלתי
אם־מעדנים דקי טעם וקלי עכול. על־כן עצתי
אמונה, אדוני הנציב, להביא לפניך הפעם תופינים
כמאה שפופרות וחתיכות מספר, דקות מאד,
מן־החבוש, ואכלת מהם וערב לך, כי טובים הם מאד
לגוף ונוחים להתעכל.”



כשמע סנשו את־הדברים האלה, ויצנח בלא־כח
אחורנית אל דפן הכסא, ויתן עיניו ברופא
ויתבונן בו עד־בוש, ומעיו רתחו בקרבו מכעס;
ואולם התאפק, וישאל את־הרופא לשמו ולבית
תלמודו.



“שמי פדרו ריציו די אגוארו, ואת־תורת הרפואה
למדתי בבית מדרש החכמה אשר באוסונה.”



“אם־כן”, קרא סנשו וחמתו עלתה עד להשחית, “אם־כן,
אדוני הרופא פדרו ריציו די אגוארו תלמיד בית
מדרש החכמה אשר באוסונה – לך ברח מזה כרגע,
ברח, ברח, אל־תעמד; ואם־תתמהמה פה, חי אלהים, אם
לא־אמית יום אחד במקל חובלים אותך ואת כל־רופאי
האליל כמוך, הנמצאים על־האי הזה. ברח לך, פדרו
ריציו, אומר אני, כי למה אקח את־כסאי מתחתי
ואנפצנו אל־קדקדך; וצדקה תהיה לי לפני
האלהים, כי בערתי רופא אליל הורג נפשות מקרב
העדה. ויתן לי כרגע מעט אכל, ואם־לא – הסירוני
כרגע מנציב ושלחוני ואלכה; כי המשרה אשר
לא־תחיה את־בעליה איננה שוה קלפת השום.”



ויתחלחל הרופא מאד, כי ראה כי־כלתה אליו הרעה
מאת הנציב, ויאמר להתחמק ולצאת מן־האולם, אפס
כי־ברגע הזה עלה מן־הרחוב קול קרן הרצים. וישקף
סוכן הארמון בעד החלון ויהפך ראשו ויאמר:



“הנה רץ הנסיך בא. אין זה כי אם־דבר נחוץ שלוח
בידו מאת הנסיך.”



עוד זה מדבר והרץ בא האולמה, והוא עיף מאד והזעה
על־פניו, ויוצא מחיקו אגרת ויתננה אל־יד
הנציב. ויצו סנשו את־שלישו לקרא את־הכתבת אשר
על־האגרת, והנה רשום עליה לאמר: “לדון סנשו
פנסא נציב האי ברטריה, לידו או ליד סופרו.”



“מי פה הסופר?” שאל סנשו.



ויען אחד מן־הנצבים:" אני, אדוני, כי יודע
עבדך קרא וכתב."



“פתח אפוא את־האגרת”, צוה סנשו, “וראה מה־כתוב
בה.”



ויעש הסופר־מאליו כן; ויהי כראותו את־הכתוב
באגרת ויגד לסנשו כי הדבר דבר סתר
ולא־יגלה בלתי אם־מפה לאזן. ויצו סנשו ויצאו
מן־האולם כל הנצבים עליו, רק הסופר והשליש
והסוכן נשארו. וימהר הסופר ויקרא באזני
סנשו את־הכתוב באגרת לאמר:



"הנה הגיעה שמועה אלי כי רבים מצרי ומצרי האי



אשר־הפקדתיך עליו חורשים מזמה לפשט באחד



הלילות על־האי ולהשתער עליו בכח גדול ובחמה



שפוכה. עמד אפוא על־המשמר ואל־תשלה ולא-



תשיגך הרעה פתאם. ועוד גם־זאת נודע לי מפי



מרגלי חרש, כי ארבעה אנשים מבני בליעל,



מקנאתם בך ומיראתם אותך, התחפשו ויבאו
בסתר



אל־העיר והמה מתנכלים לך להמיתך. תהיינה אפוא



עיניך פקוחות על־כל־סביבותיך והתבוננת היטב



אל־כל־הבאים לדבר עמך ואל־תגע בכל־מאכל



אשר־יישם לפניך. והיה בצר לך וחשתי לעזרתך,



ואתה כחכמתך עשה ואלהים יושיעך.



דורש טובתך,



הנסיך.





כשמע סנשו את־דברי האגרת וישתומם מאד,
וגם־הנשארים עמו בבית היו כמשתאים. ויפן
סנשו אל־השליש ויאמר:



“זה הדבר אשר נעשה, וכרגע: לקח את־הרופא ריציו
והשלך אותו אל־הבור, כי־הנה אם־יש בזה איש צר
ואויב אשר יבקש את־נפשי, כי־עתה איננו בלתי
אם־האיש הזה. ולא עוד, כי בחר גם־בחר לי את־הקשה
ואת־האכזריה בכל־המיתות, הלא היא מיתת רעב.”



“וגם־אני דעתי נוטה”, אמר הסוכן אשר על־הבית,
“כי אל־לאדוני הנציב לגעת בכל־המושם בזה
על־השלחן, יען ידי הנזירות הביאו את־המאכלים
הנה, וכבר אמר המשל: ‘מאחרי הצלב עומד השטן’.”



“כן אתה דובר”, אמר סנשו, “יתן־נא לי אפוא פת לחם
ואשכול ענבים, כי אין סם־מות באלה, וסעדתי
לבי, כי־הנה הרעב יציק לי עד־מות, ואם־עלינו
להיות נכונים למלחמה, אל־לנו לכלות כחנו ברעב;
הלא כן דבר המשל הקדמוני: ‘המעים ישאו
את־הלב, ולא הלב את־המעים’. ואתה הסופר, קח
וענה את־אדוני הנסיך דבר, וכתבת לו, כי
כל־אשר־צוה עלי יעשה, ולא יפל אחד מדבריו
ארצה. וברכת בשמי לשלום את־גברתי הנסיכה
ואת־אדוני דון קישוט והוספת על־הדברים עוד כאלה
וכאלה, ככל אשר־תשים בעטך חכמת הסופרים.
ועתה יסירו־נא מעל השלחן את־המפות האלה
ושעליהן ויביאו לי אכל להשיב נפשי, ועצת
כל־המרצחים והמרגלים והמכשפים וכל־החושבים
רעה עלי ועל־אי ממשלתי לא־תקום, כי יכל אוכל להם.
עוד הלילה הזה הנני יוצא על־האי לחקרו; יש
את־נפשי לבער מקרב האי כל־תועבה ולהסיר מתוכו
את־כל־הנבלים ואת־כל־הריקים והפוחזים, כי כרקב
הם אלה לכל־קהל ועדה: אחרים ייגעו והמה יאכלו.
תחת זה אהיה מגן ומחסה לכל־פועל חרוץ ולכל עובד
נאמן. את־ידי האכרים עובדי האדמה אחזק,
על־זכיות האצילים אגונן, את־הטובים ואת־הישרים
אגמל טוב, ואחרון אחרון קודם: את־יראי האלהים, את־כהניו
ואת־נוצרי פקודיו, אכבד. כל־אשר־בלבי לעשות
באי הזה אותה הגדתי לכם, ועתה ענו בי, המדבר
אנכי נכונה ואם הבל יפצה פי?”



“כל־דבריך, אדוני הנציב, נכונים וישרים מאד מאד”,
ענה השליש, “ואני עומד ומשתומם ולא־אאמין, כי
מפי איש לא־למד יצאו דברי בינה נכוחים ונמלצים,
מלאים משלי חכמה ומוסר השכל כדברים אשר
שמעתי מפי אדוני. אכן הוספת הרבה על התקוה
אשר קוו לראות בך ולשמע מפיך כל־השולחים
אותך הנה וכל הבאים עמך. כל־יום חדשה עמו:
דברי הלעג יהיו כדברי אמת, והמלעיגים – המה
ללעג יהיו.”



עוד הם מדברים והרופא שב החדרה, וירא את־פני
סנשו והנה איננו אליו כבתחלה, ויבן כי
בשלו הזעף, ויתעשת לנציב, ויאמר לו כי
בגלל הנציב נכון הוא הפעם לסור מעט מחקות
הפוקרט ומכלליו הקשים, והתיר לו את־ארוחת
הערב, ארוחה שלמה, כאשר אהב הנציב. ואמנם הקים
הרופא את דבריו, ובהגיע הערב ויביאו לפני
סנשו מטעמים כאשר אהב, בשר כתית בבצלים
מפררים וכפות רגלי עגל שלוקות. ויעט סנשו
אל־המובא לפניו וילעט בכל־אות נפשו, ותארנה
עיניו.



ויהי בלילה ויקח סנשו אנשים מרואי פניו,
את־השליש ואת־המזכיר ואת הסוכן ואת הסופר,
ושוטרים רבים לקח עמו, ויצאו על האי, לתור אותו
ולרגלו. וילך סנשו לכת קצין בקרב עדתו, והוא
הדור בלבושו, לבוש הכלאים, והשרביט בידו,
ומראהו כנציב לכל־משפטיו. ויעברו מרחוב לרחוב,
ויבאו אל־מבוי אפל אחד, וישמעו פתאם והנה קול
כקול צחצוח חרבות עולה באזניהם. ויסורו לראות,
והנה שני אנשים נצים, ומאכלות בידיהם, וכראות
הנצים עדת השוטרים לפניהם, ויטשו את־התגרה,
והאחד צעק:



“בשם אלהים ומלך, חושו הלם! מי ראה או מי־שמע
כזאת, כי יקום איש על־רעהו וגזלו ברחוב העיר ואין
מציל.”



“הרגע נא, איש טוב”, אמר סנשו, “ספר־נא לי את־דבר
הריב, כי אני הנציב.”



ויען השני ויאמר:



“אדוני הנציב, הנני לספר לך במעט מלים
את־כל־הדבר מראשיתו ועד אחריתו. האיש הזה זכה
הלילה באולם השחוק באלף זהוב, ואני הייתי
בתוך הרואים בשחוק, ומדי נפל תגרה בין
המשחקים עמדתי לימין האיש הזה, ואכריע את־כף
המשפט לטובתו. ויהי בעמדו לצאת, ואקוה לקבל
מידו את־שכרי כמשפט, ואולם הוא צרר
את־כל־כספו בידו ויצא, ולי לא־נתן מאומה. ואצא
גם־אני אחריו, ואתחנן לו לבלתי עשק שכר עני
ואביון כמוני, כי הוא לבדו מקור מחיתי, ומלאכה
אחרת לא למדתי מעודי; ואולם הנבל הזה הכביד
לבו ויושט־לי בשכרי כסף נמאס: ארבעה זהובים.
ועתה ירא־נא אדוני הנציב וישפט, אם לא
בן־בליעל האיש הזה. ובאמונתי נשבעתי, כי
לולא מהר אדוני הנציב לבא הנה כי עתה הוציאה
המאכלת את־בלעו מפיו.”



“ומה בפיך?” שאל הנציב את־בעל הריב השני.



ויען האיש השני ויאמר:



“אכן כל־דברי איש מצותי נכונים, ואולם אני
מאנתי להוסיף לו על־ארבעה זהובים, יען כבר נתתי
לו כמה פעמים מתת כסף כאלה וכאלה, כי למוד
האיש לפשט יד, ואני הן לא במרמה בא כסף השחוק
לידי כי לולא זאת לא־השיבותי פניו, כי כן משפט
רמאי המשחקים, לשלם לעדיהם, יודעי דרכיהם,
שכר שתיקה ככל אשר־יושת עליהם.”



“כן האיש דובר”, העיד גם השליש, “יוכח־נא אפוא
אדוני הנציב בין שני האנשים האלה ויגיד
מה־משפטם.”



“משפטם כן־הוא”, אמר סנשו, “אתה האיש, המרבה
כספו בשחוק – אחת היא אם במרמה ואם באמונה – תן
כרגע לאיש מצותך מאה זהוב, ומלבד זה, חלק
תחלק מכספך עוד שלשים זהוב לטובת אסירי המלך
אשר בבית הסהר. ואתה, הולך בטל ואיש לא־ידע
כל־מלאכה, קח את־מאת הזהובים, ומחר עד־בוא השמש,
גלה תגלה מעל האי הזה ולא־תשוב אליו עד־מלאת עשר
שנים; והיה אם־ימלאך לבבך לשוב בתוך הזמן
ההוא – והשלמת אותו בעולם העליון, כי חי אני,
אם־לא ביום שובך תלה תתלה על־העץ. זה משפטי
חרצתי ואיש אל־ימרה פי, פן- ידע את־ידי.”



וכן נעשה: האחד נתן את־מאת הזהובים וישב
אל־ביתו, והשני לקח את־הכסף ויגל מן־האי, וכה
תם הדבר.



כמעט עבר סנשו ועדתו מן־המקום ההוא והלאה,
ויגש אליהם אחד מן־השומרים הסובבים בעיר ועלם
תפוש בידו, ויאמר:



“אדוני הנציב, העלם הזה שוטט בחוצות ויבא
לקראתנו. ויהי אך־ראה ראה את־חבר השומרים,
ויהפך ערף וימלט כצבי. ונאמר: אין זה כי
אם־אחד הפוחזים והריקים, וארדף אחריו ואשיגהו,
ועתה הנה הוא לפני אדוני הנציב.”



“למה ברחת?” שאל סנשו את־העלם.



“למען הפטר מענות על־כל־השאלות, אשר ירבו
השומרים על־העוברים ושבים בלילה”, ענה העלם.



“מה־מלאכתך?” שאל סנשו עוד.



“אורג אנכי.”



“ומה־תארג?”



“חדודי ברזל, לשימם בראשי כידונים, ברשיון
כבוד הנציב.”



“אכן איש התולים אתה”, אמר סנשו, " רואה אנכי, כי
אומר אתה לשים את־נפשך כאחד הלצים – יהי כן.
אמר־נא לי אפוא, אנה הלכת?"



“לשאף רוח יצאתי, אדוני.”



“ואנה יצאו לשאף רוח אנשי האי הזה?”



“אל המקום אשר־יהי הרוח שם.”



“כפתור ופרח! משיב אתה דברים נכוחים. אכן עלם
בן־דעת ורב תבונות אתה. אהיה אפוא אני בעיניך
כרוח, אשר אם־נפח אפח בך והטלתיך כרגע אל
בית הסהר. הי! קחוהו והוליכוהו אל־המשמר, כי חי
נפשי אם לא־אאלצהו לישן שם הלילה.”



“חי אלהים”, קרא העלם, “כי לא־יוכל אדוני לאלצני
לישן הלילה בבית הסהר כאשר לא־יוכל לשימני
מלך.”



“ומדוע לא?” תמה סנשו, “היבצר ממני לצוות
לעשות בך כחפץ לבי, אם־לתתך במשמר, ואם
לשלחך משם לחפשי?”



,אמנם כן הוא", אמר העלם ופניו צוהלים, “יש ויש
לאל ידך לעשות בי את־כל־חפצך: לאסרני בכבלים,
לשים בסד רגלי, להשליכני אל־הבור, ואולם הדבר
הזה לאלצני לישן במשמר – יבצר מאדוני, כי
לא־ינום ולא־יישן איש בלתי אם־לרצונו; וגם אני
ברצותי – וישנתי, וברצותי – והייתי ער
כל־הלילה, ואין שר ומושל בארץ אשר־תמצא ידו
לישנני ולא חפצי.”



“אם־כן”, אמר סנשו, “לך־לך בשם אלהים וישן
בביתך ועל־מטתך בשלום, כי לא־היה עם־לבבי
לגזל את־השנה מעיניך. ואולם עצתי אמונה לך, עול
ימים, לבלתי התלוצץ לפני שר ושופט, כי יש
אשר־תכשילך לשונך עד לאין תקומה.”



הדבר יצא מפי סנשו והעלם נשא את־רגליו –
ואיננו. וסנשו ועדתו הוסיפו עוד לשוטט ברחובות
העיר עד־אשר עיפו מאד. וישלח סנשו את־השוטרים
לבתיהם, וסנשו ורואי פניו שבו הארמונה.



ממחרת היום, כאשר השכים הנציב לקום, הביאו
לפניו במצות הרופא מעט מרקחת וכוס מים קטנה מלא
ארבע גמיעות, להיות לו ללחם הבקר. וירא סנשו
את־המובא, ויאנק דם ויאכל, כי לא־עמד הפעם
לפני דברי הרופא, אשר־הוכיח לו בחכמתו הרבה כי
ככל אשר־יקל המזון וככל אשר־ימעט, כן ירבה
לעורר את־הלב ולזקק את־השכל, ולאנשי מעלה
וממשלה אין טוב ממזון אשר כזה. וישמע סנשו
את־הדברים המחכמים האלה, ויארך רוחו וירעב,
ואולם בלבו ארר את־כהנתו, כהנת הנציב,
ואת־מכהניו, ויתפלל ליום גאלתו מן־הגדלה
הזאת אשר־תרעיב את־בעליה וגם־תנחילהו יגיעת
בשר ורוח. אחרי־כן באו סנשו ורואי פניו אל־אולם
המשפט לשפט את־העם, וכשבת סנשו על־הכסא,
ובטנו הרעבה עודנה הומיה כחלילים, ויגש איש
אחד, והוא בן־עיר נכריה, ויעמד לפני הנציב
ויאמר:



"אדוני הנציב! שאלה גדולה הבאתי לפניך הפעם
ואתה שים אליה את־לבך והתבונן בה היטב, כי
קשה היא מעט. וזה הדבר: במקומנו יש חלקת אדמה
אחת אשר־יעבר בה נהר עמק וחצה אותה לשתים;
וגשר נטוי על־פני הנהר, ועץ גבה עומד בקצה
הגשר, ומושב תמיד שם לארבעה אנשים, מעין
שופטים, הממנים ועומדים לקים בכל־עוברי הגשר
חק מוזר אחד אשר־שמהו אדוני הנהר; וזה דבר החק:
כל אשר־יעבר את־הנהר משפתו ועד שפתו דרך
הגשר, והגיד תחלה באלה מה־מחוז חפצו
ומה־מגמת פניו. והיה אם־אמת דבר האיש –
ושלחוהו בשלום, ואם לשקר נשבע – אחת דתו
להתלות כרגע על־העץ וכל־חנינה לא־תהי לו.



והנה החק הקשה הזה עמד בתקפו ימים רבים
וכל־עוברי הגשר עד־היום לא־ידעו רע, יען לא־נמצא
בהם איש נשבע לשקר. ואולם עתה קרה המקרה, כי
אחד מעוברי הגשר, אשר הובא לפני השופטים
להשבע, הגיד באלה כי מחוז חפצו עץ התליה,
ומגמת פניו להתלות. ויתקשו מאד השופטים
בדבר האיש הזה ושבועתו, כי אמרו: אם נשלחנו
בשלום, הלא תהי שבועתו שבועת שוא, ודתו
להתלות; ואם נתלנו, והפרנו חק, כי־על־כן אמת
דבר האיש, ועלינו לשלחו בשלום. ככה התקשו
השופטים ויפלא מהם לחרץ משפט אמת, ועד־עתה
הם פוסחים על־שתי הסעפים. ויהי בבא אליהם שמע
חכמת אדוני, וישלחוני להביא את־הדבר הקשה
הזה אליך, וככל אשר־תורם כן יעשו."



ויען סנשו ויאמר:



“אדוני השליח! השופטים השולחים אותך אלי
בטחו בשוא, כי לא חריף ולא שנון אנכי, כי
כבד־מח אני, ואיש לא־למד חכמה. ובכל־זאת שוב
ספר־לי את־דבר המקרה שנית, ויהיו־נא דבריך
ברורים ומפרשים, למען אבינם; מי־יודע, אולי יתן
אלהים בפי דבר וקלעתי אל־השערה ולא־אחטיא.”



וישב האיש ויגד את־שאלתו בדברים ברורים
ומפרשים, באר היטב, שנה ושלש, וסנשו יושב
ומחריש ואזנו נטויה. אחרי־כן אמר:



“לבי אומר לי, כי לא־יקשה הפעם ממני לענות
על־שאלתך כרגע. עצם המעשה הלא כן הוא: האיש
ההוא נשבע, כי הולך הוא למות על־העץ; והיה אם־יקום
דברו ומת, ונמצאה שבועתו אמת מתחלה, ומשפטו
אפוא, לפי החק, לתתו ללכת בשלום; ואם לא־יתלה –
כי עתה שקר דבר האיש, ולפי החק ההוא עצמו, אחת
דתו להתלות. האין זאת?”



“כדבריך כן־הוא, אדוני הנציב”, ענה הציר השלוח,
“רואה אני כי־עמדת בשתי רגליך על־עצם הענין
וגם־ירדת עד־תחתית עמקו.”



“ואם־כן”, הוסיף הנציב, “אין קל מענות על־השאלה:
את־מחצית האיש אשר־נשבעה על־אמת ישלחו
השופטים לשלום ואת מחציתו השניה אשר דברה
שקר – אותה יתלו על־העץ.”



“לדבריך, אדוני הנציב”, השיב הציר, “עלינו אפוא
לבתר את־האיש לשני בתרים, ואולם אם־ככה יעשה
לו – ומת כרגע, ודבר החק לא יקום עוד.”



“שמעני, אדוני האיש הטוב”, ענה סנשו, “או כי־גלם
אני ולא אבין עד־מה, או כי האיש אשר־אמרת –
משפטו שקול, ואין להכריעו לא הנה ולא הנה, כי
כאשר האמת תנקה את־האיש הזה, כן השקר
ירשיעהו; ואם־ככה הוא, לך ואמרת אל־האנשים
אשר־שלחוך אלי כדברים האלה: אחרי אשר־זכות
האיש וחובתו שוות, על־כן ישלחוהו־נא בשלום
וילך לדרכו, כי לעולם נבחרת מדת הרחמים ממדת
הדין; על־משפט חרוץ כזה הייתי חותם גם־אני
בשתי ידי – לו ידעתי כתב. ועתה לך־לך מזה
איש טוב ואל־תוגיעני עוד בחידות ומשלים, כי
אינני חכם לא כשלמה ולא כדניאל; מהר ולך
ואל־תעצרני. ואתה, הסוכן, צו ויביאו לי אכל, כי
רעב אני מאד, ואולם הרופא ריציו אל־יראה ואל־ימצא
עמי בבית.”



ויעש הסוכן כבקשת סנשו, ויצו להעלות
על־השלחן מן־המטעמים אשר־אהב הנציב. ויאכל
הפעם סנשו כנפשו שבעו, ותהי לו רוחה גדולה,
כי־לא־עמד עליו הרופא בשרביטו, כל עת האכל.


פרק שמנה עשר: סנשו יורד מגדלתו ומתגלגל במחלה


ויעברו שבעת ימים, וסנשו מושל באי ושופט
את־העם מן־הבקר עד־הערב ומתענה ברעב, כי הרופא
ריציו בשרביטו ובגזרותיו שב על־כנו כבראשונה
ויהי לסנשו ולבטנו למוקש. ויקץ סנשו מפניו
ומפני כל־הטרח והמשא, ויקלל בלבו את־יום
צאתו למשל על־האי, ויחרש מזמות ויבקש עצות,
במה יחלץ מצרתו. עודנו חורש מזמותיו ומבקש
תחבולות, והנה נפל דבר, וממשלת סנשו ספה תמה
מאליה, נדפה כעשן ותהי כלא היתה. וזה הדבר:



בלילה השביעי לממשלתו וסנשו שוכב
על־מטתו, והוא עיף ויגע מאד מטרח העם וממשאו,
ראשו עליו כגלגל ובטנו הריקה הומיה כחלילים.
ויהי אך־נאחזו שמורות עיניו, ויעל פתאם באזניו
שאון כבד: קולות ענות וצלצלי פעמונים יחדו,
כאלו היתה מהפכת פתאם באי. וישב סנשו
על־המטה ויט אזנו ויקשב, וייגע בלבו לדעת
מה־פשר המהומה והקולות האלה. ואולם יגיעו היה
לריק, כי את־פשר הדבר לא־מצא, וכאשר גבר
השאון הלך וגבר, כי נוספו עליו עוד תרועות
חצוצרות ורעש תפים, ויפעם סנשו מאד, ויהי
עליו פחד אלהים. ויקפץ סנשו מעל המטה, וינעל
את־סנדליו, מפני צנת הקרקע, ויצא בכתנתו
המסדרונה, וירא והנה קהל אנשים כעשרים
וחמשה איש, מתפרצים לבוא, הלפידים הדולקים
והחרבות השלופות בידיהם, והם קוראים וצועקים
בקול:



“אל הנשק, אל הנשק, אדונינו הנציב, אל הנשק!
אויבים רבים, מחנה כבד ועצום, נפלו על־האי, ואם אין
אתה לנו – אבדנו כלנו, אבדנו!”



ככה צעקו האנשים והמה מתפרצים לבוא
המסדרונה. וסנשו רואה את־המהומה ואת־המבוכה
ואת־הקולות ואת־הלפידים, והוא חרד ונדהם עד־מאד.
ובגשת אליו האנשים ויצא האחד ויאמר:



“מהר, אדוני הנציב, החלץ למלחמה וצא בראשנו, כי
צרה קרובה ואין בלעדיך מושיע.”



“איככה אחלץ למלחמה ואיכה אצא בראשכם”, קרא
סנשו כנואש “ואני לא־למדתי את־ידי לקרב מעודי
ובתכסיסי מלחמה לא־אדע בין ימיני לשמאלי?”



“אי, אדוננו הנציב!” אמר עוד אחד, “לא עת התמהמה
עתה. הנה אתנו נשק גם למלחמת תגרה וגם
למלחמת מגן. צא אפוא השערה ונלחמת
את־מלחמתנו, כי־על־כן נציבנו אתה.”



“הלבישוני את־המדים ותנו לי את־הנשק”, אמר
סנשו, “ויהי אלהים עמי.”



וימהרו האנשים ויביאו שני שלטים גדולים, אשר
הכינו מראש, ועבותים חזקים הביאו, ויקשרו
בעבותים את־שני השלטים אל־סנשו, שלט מפנים
ושלט מאחור, ויהי הדבק אמיץ מאד, וסנשו עמד
נלחץ בתוך בין הדבקים, והוא זקוף ככישור, ולא
יכל גם לקרס ברך ולהרים רגל, רק שתי ידיו
שלוחות החוצה בעד הנקבים העשוים בשלטים.
ויתנו האנשים בידו כידון, וישען עליו
לבלתי יפל. וככלות האנשים להלביש את־סנשו
ולזינו, ויאיצו בו לצאת בראשם למלחמה וחזק
את־ידם ועודד את־רוחם, כי לא־תעשינה ידיהם תושיה
בלתי אם־פניו ילכו עמם והיה להם כעמוד אש
לנחותם בדרך.



“אהה אדוני!” קרא סנשו, “איככה אלך, ואני לא אוכל
גם־להניד ברך ולהמיש רגל, כי נלחץ אני בין
הלוחותים האלה אשר צמדו לבשרי. אין טוב לכם
בלתי אם־להשכיבני על־הארץ מתוח מלא קומתי, או
להציבני על־המשמר ליד אחד המבואות הנעלמים
אשר במצודה הזאת ואנכי אשך עליו בבשרי
ובכידוני.”



“שא רגלים ולך, אדוננו הנציב”, קרא עוד אחד, “לא
הלוחותים, כי הפחד הכשיל רגליך. רב לך, קומה
והנער, כי העת קצרה, ומחנה האויב הולך ורב
והצעקה הולכת וגדולה, והרעה קרובה.”



מדברי התוכחה האלה נכלם סנשו העלוב, וינס
ללכת, ויתמוטט ויפל ארצה, וכמעט נשברו
עצמותיו מכבד מפלתו. ויהי סנשו מוטל על־הארץ
חבוש בין שני השלטים ומראהו כצב בקלפתו.
והאנשים הפוחזים אשר־באו להתעלל בסנשו,
לא־שמו לב אל־מפלתו ולא חמלו עליו, ויהי להפך,
כי מהרו ויכבו את־הלפידים, וירבו צעקה
וצוחה, ויתרוצצו הנה והנה כנבוכי מלחמה,
וירמסו את־סנשו ויבוססוהו ברגליהם, ולולא מהר
להתכנס ולהביא את־ראשו אל מבית לקלפת
השלטים, כי־עתה נפח נפשו. ויהי כי הרבו
האנשים לענותו, וירע לסנשו רעה גדולה ויצעק,
ויבך, ויקרא מן־המצר לאלהים. ואולם האנשים
הרעים לא־שמעו את־צעקתו ויוסיפו לענותו: אלה
נכשלו בו ואלה נפלו עליו, ואחד מהם קפץ ויעל
עליו כעלות על־הבמה ויזעק בקול:



“הו,הו, מי לנו – אלי! כי הנה הבקיע האויב ויפרץ
מעבר מזה. סכו על־הפרץ בכל־כחכם! סגרו
השערים! השליכו הסלמות! מהרו הנה את־זקי
הנפץ! את אבני הקלע, את־הזפת הרותחת בדודים!
חסמו את־מבואי העיר ואת פתחי הרחבות!”



וסנשו שמע את־קולות הקריאה והפקדות ואת שמות
כל־כלי המלחמה ומכשיריהם ותשמישיהם ויאמר
בלבו:



“אהה, מי יתן ונכבש האי הזה מהרה ביד האויב
ונחלצתי גם־אני מן־הצרה הגדולה הבאה עלי, או
המות יבא ויגאלני ממנה, כי לא אוכל שאתה עוד.”



וישמע אלהים בקול סנשו ומקץ רגעים מספר
שככה מהומת המלחמה וקול ענות גבורה נשמע לאמר:



“ידנו רמה! יכלנו, יכלנו! נגף האויב לפנינו
והנה הוא נס מנוסת חרב! מה־לך, אדוננו הנציב!
קומה־נא וראית במפלת אויבנו ושמח לבך,
וחלקת את־שללם אשר־לקחת מידם בחרבך
ובקשתך.”



“הקימוני מן־הארץ”, נאנק סנשו בשברון מתנים,
והוא מעוך ורצוץ כלו.



ויעזרו לו האנשים לקום מן־הארץ ויעמידוהו
על־רגליו ויאמר להם סנשו בקול רפה:



“במפלת האויב ישמחו אלה אשר־יכלו לו והמה
יחלקו להם את־שללו. ואתם, אם־יש ביניכם חומל
עלי, עשו־נא אתי חסד ואמת והגמיעוני מעט יין, כי
כל־קרבי כמוקד נחרו; והעבירו נא את־הזעה מעל
בשרי כי עוד מעט וטבעתי בה.”



ויעשו האנשים לסנשו כשאלתו, ויתירו
את־חרצבותיו וישאוהו ויושיבוהו על־המטה.
ויהי כי רצץ סנשו מאד מכל בלהות הלילה,
ויתם כחו ויתעלף. ויראו האנשים את־אחרית
שחוקם הרעה ויך לבם אותם. ואולם רוח סנשו שבה
אליו מהרה, ויפקח את־עיניו וישאל לשעות הלילה,
ויענוהו כי עוד מעט ועלה השחר. וידם סנשו
ולא־דבר עוד מאומה, וירד מן־המטה, ויתלבש
בחפזון, והוא דומם כאבן. והאנשים רואים
ומשתאים ומצפים לדעת מה־תהיה אחרית הדבר.
ככלותו להתלבש ויקם וילך לאטו בפיק
ברכים ובשברון מתנים, ויבא אל־הארוה,
וכל־האנשים אשר עמו הולכים אחריו. ויגש סנשו
אל־חמורו, ויחבק צוארו וישקהו במצחו נשיקת
שלום, ויאמר לו בדמעה:



“גשה אלי, ידידי ורעי, חברי הנאמן בכל־פגעי
ובכל מסותי הרבות. כל־עוד התהלכתי עמך יחדו,
באין לבי יודע אתך כל־דאגה אחרת, זולתי
כלכלת גויתך הקטנה ותקון כלי חבישתך,
עברו עלי ימי בטובה ושנותי בשלוה ובנחת.
ואולם מיום עזבתיך ואלך בגדולות ובנפלאות
ממני, רבת שבעה לה נפשי עמל וכעס ומכאובים
וכל־פגעים רעים למיניהם.”



וכדברו את־הדברים האלה חבש בידו את־חמורו,
וכל־הנצבים עליו רואים ומחרישים. ויעל סנשו
על־החמור בכבדות, מאין כח, וישם פניו
אל־האנשים הנצבים עמו, אל־השליש ואל־הסוכן
ואל־המזכיר ואל־הרופא ואל יתר האנשים, ויען
ויאמר:



“פנו דרך לי, אלופי, ושלחוני ואלכה. תנוני
ואשובה אל־ארח חיי ואל משפטי הראשון ואל־נא
אהיה פה כמת. לא להשתרר ולשפט נולדתי ולא
למלט איים ומדינות מיד אויב. טוב לי חרש ועדר
את־האדמה, זמר ובצר את־הגפן משים חקים בארץ
ומאסר מלחמות. איש על־מחנהו ואיש על־דגלו;
עם־לבבי לאמר: יחזיק איש איש במלאכה אשר חלק לו
אלהים. ידי אני למדה תפש מגל מתפש שבט
מושלים. בוחר אני אכל פת בכותח מצפות אל־חסדי
רופא חצוף מרעיב נפשות נציביו, וטוב לי להשתטח
על־הארץ בצל אלון בקיץ ולהתכסות באדרות
כבשים בחרף מהתפנק על־מרבדים יקרים ולבש
בגדי חמודות ולשאת את־משא העם וטרחו. היו שלום,
אדוני ואלופי, ולכו אמרו לאדוני הנסיך, כי ערם
יצאתי מבטן אמי וערם אשובה מפה, מאומה
לא־נשאתי בעמלי ומאומה לא חסרתי. פנו דרך לי
ושלחוני. הולך אני לשים תחבשות על־בשרי, כי
הנה שבר האויב את־כל־עצמותי הלילה, רמסני,
פצעני, הלמני ואין בבשרי מתם.”



“אל־נא תלך מזה, אדונינו הנציב”, קרא הרופא ריציו,
“כי־הנה סם מרפא לי, אשר־ירפא בו אדוני כרגע
מכל־מכותיו וכחו ישוב לו כבראשונה. וגם
לא־אחשך עוד מאדוני כל־מאכל אשר יתאוה, ואכל
ממנו כנפשו שבעו.”



“העברת את־המועד, אדוני הרופא”, ענה סנשו, “לא
אהיה עוד נציב כאשר לא־אהפך גם לתרכי. משחק
אשר כזה לא ישנה פעמים. אם־אעופה השמימה
בלי כנפים, כן אשוב אל־כסא הנציב. מזרע
הפנסים אנכי, קשה ערף בן־בני קשי ערף, ואם־אחת
יצא מפי דבר, ולו גם־על־ימין כי שמאל הוא, לא
אשיבנו עוד. פנו דרך לי ואלכה, כי העת קצרה
ולהתמהמה לא אוכל.”



ויען השליש ויאמר לסנשו:



“אדוננו הנציב! אמנם קשה עלינו פרידתך מעמנו,
כי ראה ראינו את־חכמתך הרבה ואת־תם דרכיך
וידבק מאד לבנו אחריך, ובכל־זאת שלח נשלחך
בשלום ולא נעצרך, כי כן רצונך, אדוני, ורצון
האדם הוא כבודו; ואולם הלא ידעת, כי כל־באי שער
האי הזה יודעים כי לא־יעזב הנציב את־משמרתו עד
אם־נתן דין וחשבון על־מעשיו. אל־נא יסור אפוא
אדוננו ממשפט הארץ ונתן את־הדין ואת־החשבון
על־כל־מעשיו בעשרת ימי ממשלתו, ואחרי־כן יצא
אדוננו בשלום מן־המקום הזה אל אשר־יהי רוחו
ללכת.”



“אין לאיש צדקה לדרש מעמי כזאת”, ענה סנשו,
“מבלעדי אדוני הנסיך. הוא הקימני לנציב על־האי
הזה ואליו אני הולך עתה לתת דין וחשבון על
כל־מעשי כלם. וענתה בי צדקתי היום, כי ערם
אנכי וחסר כל, ואני יוצא מזה ריקם כשבאתי.”



ויחדלו ממנו האנשים וישלחוהו מאתם
בשלום. ויפצרו בו לקחת עמו צידה מכל־הטוב אשר
בארמון, והיתה לו להיטיב את־לבו בדרך, ואולם
סנשו מאן לקחת בלתי אם־מעט שעורים לחמורו
וחריץ גבינה וחצי הככר לחם לו, כי אמר: הדרך
לא רחוקה, ולמה ארבה לי צידה? ויחבקו האנשים
לסנשו וגם־הוא חבק לכלם, ועיניו זלגו דמעות,
ויהפך על־חמורו וילך. וכל האנשים הנצבים שם
הביטו אחריו ממקומם עד בוש, והמה משתאים מאד
לשכל מליו ולתקף החלטתו.



ויתנהל סנשו לאטו וילך בדרך לבוא
אל־הנסיך הארמונה. ויהי בצהרים ויט עד־אלון
אחד בשדה וישכב בצלו וירדם, כי־עיף מאד
מנדודי הלילה וכל־עצמותיו שאלו מנוחה. לעת ערב
הקיץ סנשו, וירא והנה קדרו פני השמים ועלטה
היתה וענן כבד מאד. ויקם סנשו בחפזון, ויעל
על־חמורו וידפקהו, כי רק כדרך חצי מיל לבא עד
ארמון הנסיך; ויאץ לבא שמה בטרם תשיגנו
הסופה בלילה. ויהי אך־צעד החמור בחשך צעדים
מספר והנה נפל פתאם עם־בעליו אל שוחה עמקה
ואפלה מאד אשר נמצאה שם בין תלי חרבות. ברגע
הראשון למפלתו דמה סנשו כי נפתחה תהום
לרגליו, אשר אם־החל לנפל אליה לא יקום עוד,
כי־נפל יפל עד אין אחרית. ואולם עד־מהרה נחבטו
שניהם, החמור ובעליו, בקרקע הבור, וינער סנשו
ויקם על־רגליו וימשש את כל־עצמותיו, ויהי כי
מצאן שלמות ותמימות כלן, ותנח דעתו ויברך על
הנס, כי אכן הגדיל אלהים לעשות עמו הפעם.
אחרי־כן קם וימשש את־כתלי הבור, גשש ובדק
מסביב, אולי ימצא בהם בית אחיזה או מדרגה, אשר
יעלה בהם מן־התהום האפלה, ואולם הכתלים היו
חלקים חלקלקים, אין זיז ואין חוק בהם. וירע
לסנשו רעה גדולה, וביותר מרה נפשו על־בהמתו,
השוכבת למעצבה על־קרקע הבור הפוכה על־גבה,
ואין מקימה. וישב סנשו בצרת נפשו בבור
כל־הלילה וכמעט הסתתרה בינתו, כי אמר, פה
בבור הזה ימותו שניהם, הוא ובהמתו, ואיש
לא־ימצא את־עצמותיהם. ויהי כאור הבקר ויקם
סנשו ויתר עוד הפעם את־הבור מסביב, וירא כי
אכן אין תקוה לו לעלות מן־הבור עד־עולם, אם־לא
כי־יבא מושיע לו. ויעמד סנשו נואש ורפה ידים
ואובד עצות, ויספק כפים ויגז שער ראשו.
ואחרי־כן התאושש מעט, וירם קולו וישוע
בכל־כחו מתחתית הבור, באמרו, אולי יהי שומע
לו ובאו להצילו, ואולם צעקתו היתה צעקת שוא,
כי־היה המקום מסביב שומם וריק, אין עובר ואין שב.
וירא סנשו כי אין שומע, ויתעודד, ויחזק
בחמור, והוא עודנו שוכב פרקדן, ויהפכהו,
ויקימהו על־רגליו הכושלות, ובהגישו לבהמה
מן־הלחם אשר בתרמילו אמר: " הפת אשר בסל,
תשים כל־מכאוב לאל." הפתגם המחכם הזה,
התקבל, כנראה, על לב החמור, כי קבל את־הפרוסה
מיד בעליו בעין יפה וילעסנה לתאבון. ובעוד
סנשו עושה כה וכה, וירא והנה למטה בקיר הבור
עשוי כעין כוך צר אשר־יעבר־בו איש בדחק גדול
ובקשי. ויגש סנשו ויכרע על־ברכיו, ויבא
את־ראשו ואת־רבו אל־הכוך פנימה, וירא והנה
המקום מבית מרוח למדי, וגם אור השמש הנה־הוא
בוקע ובא שמה מלמעלה דרך התקרה, והוא מאיר
מעט את־המחלה מבית. ויקח סנשו אבן חדה
מאבני הבור, ויחפר בה מסביב לפי הכוך
וירחיבהו, ויעבר דרך שם את־החמור, ויתפש
במוסרתו, וילך עמו במחלה, עתים בעלטה
ועתים במקום אור רפה, הלך ומשש וחרד לרגעים,
פן־יקראנו אסון.



“הושיעני אלהים והצילני!” דבר סנשו אל־לבו, “לו
היה דון קישוט תחתי במקום הזה, כי־עתה חשב לו
את־זאת לעליליה רבה וכל־המחשכים והמעמקים
האלה היו בעיניו כגני אלהים וכהיכלי מלכים.
לא־כן אנכי האמלל וחדל הישע. איש לא־יצלח אנכי,
ירא ורך לבב, וחרד אנכי לרגעים, פן־תפתח
מתחתי פתאם עוד תהום אחת, עמקה ונוראה
מן־הראשונה, ובלעה אותי ואת־חמורי לעלומים.
‘אברכך אלהים, על הרעה, אם־אין אחותה באה’.”



שקוע במחשבותיו אלה עבר סנשו כחצי המיל,
עד־אשר ראה פתאם והנה אור רפה כעין אור היום,
בוקע ויורד דרך פרצה אחת, ויבן, כי לא־בדרך
שאול הוא הולך, וכי יש למחלה מוצא, ויתעודד
ותחי רוחו.



ובעת ההיא קרה המקרה, כי־יצא דון קישוט לשוט
בשדה, והוא רוכב על־רוסיננטי. ויהי בעברו
בקרבת המחלה, ותבא באזניו כעין קול צעקה עולה
מתחתיות ארץ, וישתומם מאד ויסר לראות מה־קול
הצעקה, ויהי בגשתו אל־פי המחלה, ויט אזן
וישמע והנה קול משוע עולה, והדברים ברורים
ומפרשים לאמר:



“הו הו, היש שומע לי ממעל? יבא־נא מי אשר־נגע
אלהים בלבו, או מי אביר רחום וחנון אשר שלחו
אלהים הנה, יבא־נא וימלט מבור תחתיות נפש נציב
אמלל ואובד אשר־ירד חי שאולה.”



ויתחלחל מאד דון קישוט, כי־נדמה לו הקול כקול
סנשו, וירם קולו גם־הוא וישאל: “מי־הוא זה הצועק
מתחת?”



“מי זה ימצא פה ומי יצעק וישוע”, נשמע קול מפי
הארץ, “אם־לא סנשו פנסא האמלל, מי שהוא,
בעונותיו הרבים, נציב ומושל על־אי ברטריה, ומי
שהיה נושא כלי האביר המהלל דון קישוט איש
למנשא.”



כשמע דון קישוט את־הדברים האלה ותפעם רוחו
מאד, כי אמר: אין זאת, כי אם־מת סנשו, ורוחו היא
הצועקת עתה מן־השאול; וישא קולו ויאמר:



“משביעך אני בכל־השמות הקדושים, הגידה־נא לי
מי אתה. ואם־רוח את אשר־תתעני בשאול תחתיה,
הגידי נא לי, מה אעשה לגאלתך ועשיתי, כי
כאשר ישיש האביר לעזר ולהושיע לכל־הכושלים
החיים הנושאים אליו את־עיניהם, כן ישיש להגן
גם־על־המתים ועל־הרוחות הדורשים אליו.”



“על־פי הדברים יש להכיר”, ענה הקול, “כי הדובר
אלי הוא אדוני דון קישוט איש למנשא, וגם־הקול
יעיד כי הוא הוא ולא אחר.”



“אני אני הוא”, ענה דון קישוט, “ואולם אתה מי הוא? אם
סנשו פנסא אתה וגם מת, ונפשך תתענה עתה
בשאול – הגידה־נא לי והתפללתי עליך
אל־האלהים והעלה את־נפשך משאול תחתית וצרר
אותה בצרור חיי עולם.”



“נשבעתי באלהים ובכל־מלאכיו הקדושים”, ענה
הקול מתחת, “כי אני אני הוא סנשו פנסא עבדך,
וכי מעודי לא מתי, ורק בצאתי מן־האי, כי־עזבתי
את־משמרתי שמה – עקב מסבות רבות אשר לא־פה
המקום ולא־עתה העת לספר – נפל נפלתי הלילה
אל־הבור הזה והנני עתה ברעתי, וגם־הנה חמורי
עמי פה, והיה לי לעד נאמן כי לא־כזבתי לאדוני.”



עוד הדברים בפי סנשו, והנה היה החמור כעד ממהר
וינער נערה גדולה וחזקה, עד אשר־חרדה
כל־המחלה לקולו.



“אכן עד נאמן לך”, אמר דון קישוט, “הכר הכרתי
את־קול הנערה הזאת, כאלו מבטני יצאה, וגם
את־קולך הכרתי, בני סנשו הטוב. שבה מעט פה,
ואני אלכה עד־ארמון הנסיך, כי קרוב הוא, והבאתי
עמי אנשים, ומשכוך והעלוך מן־המחלה הזאת,
אשר השלכת שמה בחטאיך הרבים.”



“חושה ולך, אדוני, אל תעמד”, התחנן סנשו,
“ושובה מהרה, כי־אם עוד אתמהמה פה ומתי מפחד.”



וימהר דון קישוט וישב הארמונה ויספר לנסיך
ולנסיכה את כל־הדברים האלה, ויתמהו מאד
בשמעם, כי לא־ידעו אי־זה הרוח נשא את־סנשו מעיר
ממשלתו ויטילהו אל־המחלה אשר בין החרבות.
וישלח הנסיך אנשים, וחבלים בידם, וימשכו
את־סנשו ואת־חמורו ויעלום מן־המחלה, ויביאום
אל־חצר הארמון. ויאמר סנשו אל־הבאים עמו:



“לא אוכל להראות את־פני הנסיך והנסיכה עד
אם־הביאו את־חמורי אל־המנוחה בארוה וגם יתנו
לפניו מספא, כי העני הזה עיף ורצוץ מאד מנדודי
הלילה וטובה לו עתה המנוחה.”



ויעשו לחמור סנשו כאשר שאל: ואחרי־כן עלה
הארמונה וירא את־הנסיך ואת־הנסיכה, ויכרע
לפניהם על־ברכיו ויאמר:



“הנה אני שנית פה, אדוני היקרים, המשרה
אשר־נתתם עלי לא לפי־שכמי היא, ואמר: אעזבנה
אנכי בטרם תעזבני היא. ריקם באתי אל־ברטריה
וריקם יצאתי ממנה, לא־נשאתי בעמלי מאומה,
ומאומה לא חסרתי. שפט שפטתי את־העם בצדק, ככל
אשר־נתן אלהים בלבי, לא־נשאתי פנים ולא־לקחתי
שחד, רק־רעב רעבתי כל־הימים, כי כן חפץ האדון
הרופא ריציו וכן גזרה חכמתו. בלילה נפלו
אויבים על־האי וילחמו אליו, ולדברי אנשי חילי,
הפך חיל האויב ערף ותהי תבוסתו שלמה, וכל־זאת
רק־בגלל כחי ועצם ידי. יהי כן אלהים עמם כאשר
ידברו אמת. אם כה ואם כה – אני עזבתי את־האי
ואצא ממנו כשבאתי, והנה נפלתי אני וחמורי
אל־הבור ואתגלגל במחלה, ולולא אדוני דון
קישוט שעבר שם וישמע קולי, כי־עתה מי יודע אם
לא־נשארו עצמותי שם. ועתה אדוני ונדיבי, הנה
אני כורע שנית לפני הדר כבודכם ונושק את־רגליכם
ומפיל את תחנתי לפניכם: אנא שובו קחו מידי
את־הכבוד ואת־הגדלה אשר נתתם לי, כי אין נפשי
אליהם ולא לי הם. טוב שרתי לפני אדוני דון קישוט
ואכל לחמי בדאגה מהשתרר על־איים וארצות ומות
ברעב.”



את־המשא הזה נשא סנשו בעמדו על־ברכיו לפני
הנסיך והנסיכה. וככלותו לדבר, ויקימהו
הנסיך מן־הארץ ויחבק־לו, וידבר אליו טובות,
וגם־אמר לו, כי־עוד היטב ייטיב עמו, ונתן לו מעתה
באחת מאחזותיו משרה אחרת אשר תקל ואשר ירבה
שכרה מן־הראשונה. וגם הנסיכה חבקה לסנשו,
ותנחמהו, ותצו להאכילו ולהשקותו, כי ברע
מראהו הכירה את־כל־התלאה אשר מצאתהו, ותחמל
עליו מאד.


פרק תשעה עשר: המוצאות את־דון קישוט ביער בעדת השודדים ובברצלונה העיר


ויהי כי ארכו הימים לדון קישוט בארמון הנסיך
ויקץ מפני חיי הבטלה והתפנוקים ויגמר
בלבו לעזב את־הארמון ולצאת למסעיו. ויגד
את־הדבר לנסיך ולנסיכה וישאל רשיונם.
ולא־השיבו הנסיך והנסיכה את־פניו, אף כי־היו
כמתעצבים על־פרידתו. ויצוו למלאת את־תרמיל
סנשו ואת־צקלונו צידה ממיטב המזון, וגם מאתים
זהב צוו לתת לו; ויקחם סנשו וישימם באפנדתו
אשר על־מתניו מתחת לכתנתו, ולאדוניו לא הגיד.



למועד היום השכימו שניהם, דון קישוט וסנשו,
ויברכו את־הנסיך ואת־הנסיכה ואת כל־אנשי
הארמון, וירכבו על־בהמתם ויצאו לדרכם,
והמה כבדים בצידה ובזהב, וילכו כל־היום ההוא
וכל־הערב וייעפו מאד. ויסורו אל־בית מלון
אשר־פגעו בדרך וילינו שם. ויודע לדון קישוט
מפי האורחים, כי בעוד ימים וקרא העם בברצלונה
העיר ימי שמחה והלולים, ונערכו שמה משחקי
קרבות ותחרות גבורה בהמון רב ובתפארת גדולה.
וימלך דון קישוט לבלתי בוא עוד עירה סרגוסה,
ויבחר ללכת עירה ברצלונה. ויקומו שניהם
בבקר, הוא וסנשו, וילכו בדרך בואכה
ברצלונה, ויאוצו מאד, כי עוד מהלך ימים שבעה
לפניהם.



כחמשה ימים לא־מצאו בדרך כל־פגע. בחמישי
בלילה נקרו לבא אל־חרש מצל צומח אלונים עבתים
וענפים, וירדו האדון ומשרתו מעל בעירם,
וישתטחו בצל העצים הרעננים וישכבו שמה.
ויהי אך־התמתח סנשו על־הדשא, ותפל עליו
כרגע תרדמת אלהים ויישן, כי מלא את־בטנו
ביום ההוא ויאכל לשבע. לא־כן דון קישוט: בטנו
היתה ריקה, וגם הרהורים וחזיונות רבים תקפו עליו,
על־כן נדדה שנתו. וישוטט ברוח דמיונו שנית
בכל־המקומות אשר עבר ואשר התגלגל בהם בימי
מסעיו הרבים. במחזה והנה הוא רואה את־מערת
מונטסינוס, אותה ואת־כל־מלואה. והנה
גם־דולציניה לפניו, והיא צועה ומנתרת על־אתונה
והודה נהפך למשחית. והנה הוא שומע גם־את־קול
הקוסם הישיש הדובר בו, בגלותו את־אזנו, במה
יגאל את־דולציניה מכשפיה. ויזכר דון קישוט
פתאם את אשר־קבל עליו סנשו ולא־קים עד היום
הזה, וימר לו מאד, ויזעף לבו על־רע לב נושא
כליו ועל־אכזריותו, אשר־יקשיח לבו מבחירת
נפש אדוניו ולא יחמל, כי־הנה עד־עתה לא־הכה
את־בשרו בלתי אם־חמש מכות, והמספר הזה במה
נחשב הוא לעמת מספר המכות הנותרות עוד
לגאלתה.



ויהי בהתחמץ לבבו על־ככה, ויחפש עצה
ותחבולה, מה־יעשה לסנשו ומלא את־מספר המכות
עד תמן. ואחרי התהפכו בתחבולותיו מצא כי אין
טוב לו בלתי אם־יקום פעם על־סנשו והשלים לו
בחזק יד את־מספר המכות הנותרות. הוא אמר והוא
עשה: ויקם ממשכבו, ויקח את־מוסרת רוסיננטי
ויקפלנה, ותהי כרצועה בידו, ויגש בלט
אל־סנשו הנרדם ויפתח את־מכנסיו ויאמר לפשטם.
ועד הוא עושה כה וכה – והנה הקיץ סנשו וילפת,
וישאל בחרדה ובתמהון:



“מה־זאת? מי הוא המתיר את־מכנסי?”



“אנכי”, ענה דון קישוט, “עתה באתי למלא את
אשר־החסרת אתה, והבאתי מנוחה לנפשי, באתי
להלקותך, סנשו, ובזה אשלם תחתיך את־הנדר
אשר נדרת לי, ולו אך־מקצתו. דולציניה נמקה
ברעתה, אתה שאנן ושלו, ואני עיני רואות וכלות.
על־כן אני אומר לך: פשט מכנסיך, סנשו, כי חפץ
אני עתה להכותך ברצועה במקום הסתר הזה לו
אך־אלפים מכות.”



“היה לא תהיה”, אמר סנשו, “לאט לך, אדוני, בסנשו,
פן־ירים קולו וחרדו לו החרשים. המכות אשר
קבלתי עלי – לרצוני תנתנה לי ולא לאנסי,
ועתה אין נפשי ואין לבי אליהן. הנה פציתי פה
ליסר את־בשרי בעת אשר־תיטב בעיני, ומה־לך
עוד?”



“אם אוחיל עד־בוא רצון לך”, אמר דון קישוט, “וכלו
עיני מיחל. הלא ידעתי, סנשו, את־זדונך
ואת־לבבך הכבד.”



ובדברו כה, חגר את־כל־כחו להפשיט את־סנשו
את־מכנסיו. וירא סנשו את־בשר אחוריו ברע,
ויתר ממקומו, וילפת את־מתני אדוניו, וישלח
בו רגל להמעידו, ויפילהו ארצה, ובנפלו שם
סנשו את־ברכו הימנית על־חזה אדונו ובידיו תפש
את־ידי דון קישוט, ולא־יכל האביר להמיש יד ורגל.



“הוי עבד בליעל, הוי בוגד!” קרא דון קישוט, “התאמר
להרים יד באדוניך נותן לחמך?”



“חלילה לי מזאת”, ענה סנשו, " אני רק על־נפשי
אעמדה וידי תושיע לי. ישבע לי אדוני כי לא־ירים
עלי יד להכותני והרפיתי ממנו כרגע."



וישבע לו דון קישוט על־הדבר. אז ירף ממנו
סנשו, וירחק מעליו, ויבא אל־תחת עץ אחד מעצי
היער. כמעט נשען סנשו תחת העץ, והנה חש
כמגע ידים בראשו, וירם ידו למעלה וימשש
מסביב, והנה באו בכפו כעין כפות רגלים
בנעליהן ובפזמקיהן. ויסמר בשר סנשו מפחד,
וימהר לשנות מקומו, ויבא אל־תחת עץ אחר, ואולם
גם־שם היה כדבר הזה. וירם סנשו את־קולו
ויצעק צעקת אימה, ויחרד אליו דון קישוט
וישאלהו לצעקתו, ויגד־לו סנשו את־דבר כפות
הרגלים התלויות בכל־העצים מסביב. וימשש דון
קישוט בידו, וימצא כרגע את־החידה ויאמר:



“אל־תירא, סנשו, אין אלה בלתי אם־רגלי פושעים,
מן־השודדים והמרצחים, המוקעים פה בחטאם
על־העצים. כן דרך השופטים במקום הזה: בנפל
לידם חברי שודדים ותלו אותם על־העץ חבורות חבורות
יחד. אות הוא כי לא־רחוקים אנחנו מברצלונה.”



וכאשר אמר דון קישוט כן היה. כאור הבקר ראו
והנה פגרי אנשים תלויים על־העצים כאשכלות,
ומראה הפגרים אך־זועה ופחד. עוד הם מתבוננים
בשודדים המתים והנה הקיפה עליהם פתאם עדת
שודדים חיים, כארבעים איש, חמושים כלם,
ויצוום לבלתי מוש ממקומם עד־בוא שר גדודם.
ויכנע דון קישוט לפקדת השודדים, כי בפתע
פתאם היה הדבר, והשודדים השיגוהו בעמדו
על־הארץ וגם באין כידונו ומגנו עמו, וידע כי
לא־עת להתקומם הפעם, ויעמד במקומו משמים וידיו
נתונות על־לבו. עד כה ועד כה והשודדים עטו
אל־השלל אשר־מצאו בתרמיל סנשו ובצקלונו,
ויבזו את־כל־הנמצא, לא־נמלט מידם בלתי
אם־הכסף לבדו, כי שמור היה, כאמור למעלה,
באפנדת סנשו מתחת לכתנת, ובטרם יגשו
השודדים אל־סנשו להפשיטו ולמששו, והנה בא
שר הגדוד, ויגער בהם ויגרשם. וירא שר הגדוד
את־הכידון הנשען אל־אחד העצים ואת־המגן המנח
על־הארץ ואת־האיש לבוש המדים הנצב לפניו ופניו
קודרים ועצובים מאד כפני עצם דמות היגון,
ויתמה מאד, ויגש אל־דון קישוט ויאמר:



“אדוני, מה־לך כי נעצבת ולמה קדרו פניך? הן לא
ביד אכזר נפלת, כי אם־ביד רוקי גינרט, איש החסד
והרחמים.”



“לא על־נפלי בידך, רוקי הגבור ואיש החיל, אני
מתעצב” אמר דון קישוט, “כי אם־על־בטחוני
ועל־שפלות ידי אשר הסגירוני בידי אנשי חילך
לפתע פתאם, ואיש כמוני אשר חבר הוא לעדת
האבירים המשוטטים, הלא ראשית חובתו היא, עמד
ושקד על־המשמר והיות נכון בכל־עת; כי עליך
לדעת, רוקי הגדול והגבור, אשר לו־השיגוני
אנשיך בשבתי על־הסוס והמגן והרמח בידי,
כי־עתה לא יכלו לי באפס יד, כי־על־כן דון קישוט
איש למנשא אנכי, הוא דון קישוט אשר שמע
גבורותיו יצא בכל־הארץ.”



כשמע רוקי את־השם דון קישוט, ויאר פנים
אל־האביר ויאמר:



“אביר נעלה וגבור חיל! את־שמעך שמעתי כבר,
ועתה כי־ראוך עיני ישמח לבי מאד, אל־נא יחר לך
ואל־נא יזעף לבך כי נקרית הלם, מי יודע אם
לא־חשבה אלהים עליך לטובה, למען הגדל שמך
ולמען הוסף תהלה על־תהלתך. אל־נא אפוא תעצב
ואל תדאג, כי חלילה לי לנגע לרעה באיש כמוך.
ואם־טוב אני בעיניך, כבדני נא נגד אנשי אלה
וישבת עמנו ימים, ואני כבד אכבדך מאד,
כנאוה לאביר מהלל ונודע בשערים כמוך.”



וישתחו דון קישוט ויען בלשון נעימות ובחן
שפתים ויאמר:



“כגבורת ידך כן נדיבות רוחך, רוקי הגבור ואיש
החיל. מאד מאד ינעם לי לשבת עמך ימים ולראות
את־דרכיך.”



וירא רוקי את אשר־עשו אנשיו לסנשו, ויצום
להשיב כרגע את כל־הבז. ולא מרו האנשים את־פיו
וישיבו בדממה את כל־אשר־לקחו, רק האחד מהם
הכשילו פיו ויהי כמתלונן ויאמר:



“אלופנו זה – נאוה לו היות נזיר אלהים מהיותו שודד
עלי דרך. אם־חשקה נפשו להראות כנדיב, יעשה־נא
ברכושו ולא ברכושנו.”



הדברים האלה נאמרו כמעט בלחש, ובכל־זאת
לא־פסחו על־אזן רוקי, וישלף כרגע את־חרבו
מתערה וישסף בה את־ראש הנרגן לשנים
ויאמר:



“ככה יעשה לפושק שפתים עז־פנים וחצוף.”



פחד גדול נפל על־כל־הנצבים שמה ואיש לא־הוציא
הגה מפיו, כי אימת אלופם וידו החזקה היתה
על־כלם. וילכו משם, ויבאו אל־מקום סתר בעבי
היער לשבת שם. ויספר דון קישוט לרוקי את־דרכו
ואת מגמת פניו, וכי הולך הוא עירה ברצלונה, לבא
שמה לימי החג הקרובים. כשמע רוקי את־הדבר
הזה, ותבא מחשבה בלבו להתל בדון קישוט
ולהצהיל את־לב מידעיו מאנשי בריתו היושבים
בברצלונה, בגלותו מראש את־אזנם על־אדות בוא
האביר המהלל אל־עיר מושבם, ונכונו לקראתו ועשו
להם שחוק. ויעש רוקי כאשר זמם, ויחזק בדון
קישוט ובסנשו שלשת ימים, ובין כה וכה שלח
בסתר אגרת אל־אחד מאנשי בריתו בברצלונה
ויודיעהו לאמר: “הנה האיש המהלל האביר המשוטט
דון קישוט איש למנשא ונושא כליו סנשו יושבים
עתה עמי, ולימים עוד ארבעה הנני מביא אותו אליכם
והצגתיו לפניכם בשערי העיר ברצלונה על־שפת
הים, וראו עיניכם את־האביר בהוד נשקו, בתלבשת
מדיו וברכבו על סוסו רוסיננטי, אותו ואת־סנשו
נושא כליו הרוכב על־חמורו. ועתה כבוא הספר לידך
ובשרת את־הדבר בקהל אנשי בריתנו, ואתם דעו
וראו מה־תעשו, כי אין כאביר הנפלה הזה משגע
ורב־דעת יחד בכל־הארץ.”



ודון קישוט וסנשו עשו עם רוקי ועדתו ביער
שלשה ימים ושלשה לילות, ויראו את־דרכי
השודדים ואת־ארחות חייהם לכל־תהפוכותיהם
ותעלומותיהם ולכל־רגזם הכבד ונדודיהם הרבים,
ולא־שבעו מראות ומהתפלא, ושלשת הימים ברב
חליפותיהם ותמורותיהם היו בעיני האורחים כשלשה
יובלות. עשר פעמים ביום שנה ישנו השודדים
את־מקומם: באשר ישבו בבקר לא־יסעדו בצהרים,
ובאשר יסעדו לא ילינו. יש אשר־יקומו פתאם ונסו
דחופים ומבהלים, ואיש לא־ידע מדוע, ויש
אשר־יאריכו לשבת במקום אחד ישב וצפה, ואין
יודע למה. ישנים היו בעמדם על־רגליהם, ויש
אשר־יפסיקו שנתם פתאם ועברו ממקום למקום.
ומרגלים הרבו להם אשר יתגנבו לתור את־מסבי
היער, ומשמרות תמיד להם, אשר ישמרו את־מוצאי
היער ואת־מובאיו. והפחיד אותם קול עלה נדף, ולקול
רחש וצעדה תחרד ידם אל־נשקם. ורוקי נבדל
בלילות מעדתו, ואיש לא־ידע מקומו, כי לא־בטח
באנשיו, ויירא פן־יסגירוהו ביד המלך, אשר
בקש את־נפשו. ככה כלו האנשים ההם את־ימיהם
ברגז ובדאגה ואת־לילותיהם בבהלה.



מקץ שלשה ימים שלח רוקי את־דון קישוט ואת־סנשו
לדרכם, וילך עמם גם־הוא ללוותם, וששה
מאנשיו אתו, וילכו כל־הלילה בנתיבות נעלמות,
עד אשר־הגיעו לפנות שחר אל־שערי העיר ברצלונה.
שם נפרד רוקי מעם האביר, ויתן לסנשו מתנה
עשרה זהב, ויברך את־שניהם לשלום וישב.



השמש יצאה על־הארץ ודון קישוט וסנשו באו
בשערי העיר והמה רוכבים על־בהמתם. וישאו
את־עיניהם ויראו והנה הים הגדול ורחב הידים
פרוש לפניהם לכל־מלא העין, והים שלו ונוצץ
כלו לאור השמש, ועל שפתו אניות וסירות רבות
מאד, הדורות ומקשטות כלן במפרשיהן ובדגליהן
לכבוד יום החג. עוד הם משביעים את־עיניהם במראה
הים ובתפארת אניותיו – והנה תרועת נוגנים, חזקה
וערבה מאד, פרצה פתאם מקרב האניות, ותרעם
שפת הים ממצהלות עז וגיל יחדו, וכל־האניות
נתקו ממקומן ברגע אחד, ותחלקנה לקול הנוגנים
על־פני ראי המים, החלק וצוף הלאה הלאה, והנה
קלות ומהירות מאד מאד, ותהיינה כמתחרות
במרוצתן אשה את־רעותה. ובעת ההיא התפוצצו
באויר רעמי תותח וכלי קלע, אשר־ירו בהם אנשי
הצבא, אלה מזה מורים מעל האניות ואלה מזה
עונים לעמתם מעל חומת העיר ומגדליה. והמון חוגג
עם רב לבושי מכלול ותפארת ינהרו מן־העיר אל־שפת
הים. אלה ברגליהם יבאו, אלה במרכבות נהדרות
ובכרכרות מרקדות, ואלה רוכבים על־סוסים קלים
וחדים השוטפים במרוצתם. עוד דון קישוט וסנשו
נפעמים למראה עיניהם, והנה עדת רוכבים הדורים מאד
בלבושיהם דוהרים לקראתם ברעש ותרועה, וכרגע
באו כלם עד־המקום אשר עמדו שם בתמהונם האביר
ונושא כליו – ויעמדו. ובטרם ימצא דון קישוט
את־ידיו – והנה נגש אליו האחד מן־העדה, הוא האיש
אשר־גלה רוקי את־אזנו במכתב, ויקרא בקול:



“בואך לשלום, שמש ומגן, מנורת המאור, עפל ובחן
ומטה עז לכל־האבירים המשוטטים כלם! בואך
לשלום, דון קישוט איש למנשא גבור החיל!”



ויתר הרוכבים הקיפו בין כה וכה את דון קישוט
בסוסיהם ויעטרו לו מסביב כחומה. ויאמר דון
קישוט לסנשו:



“הרואה אתה, ידידי, עד־מה גדול כח שם התהלה.
האנשים האלה לא ראו אותי מעולם, ובכל־זאת הכר
הכירוני על־פי האותות אשר־ידעו מפי השמועה
לבדה.”



והרוכב הדובר בדון קישוט הוסיף ויאמר:



“הלא תכבדנו, אדוננו האביר דון קישוט, והלכת
עמנו. כלנו פה עבדיך ידידים ורעים נאמנים
אנחנו לרוקי גינרט.”



“נדיבות רוחכם, אדוני”, ענה דון קישוט בחן שפתים,
“אחות היא לנדיבות רוח רוקי הגדול. אל־אשר
תוליכוני, אדוני, אלכה, כי מעתה רצונכם רצוני,
ובכבודכם אתימרה.”



כאמרי הנעם האלה ענוהו גם־הרוכבים, ואחרי עטרם
לדון קישוט, משו כלם ממקומם ויוליכו את־האביר
ונושא כליו דרך רחובות העיר בחצוצרות ובשופרות
ובתפים ובמצלתים. והרחובות המו בעת ההיא מאדם,
ויהי כל־הרואה את־התהלוכה הזאת והביט אחריה
בתמהון; ורבים מנערי הרחוב התלקטו מסביב,
וירוצו המונים המונים אחרי התהלוכה, ויקראו
אחריה מלא, ושנים מהם, נערים פוחזים וריקים,
העזו פניהם ויתגנבו לבא מאחורי בהמת האביר
ונושא כליו, וישימו פקיעי קוצים וברקנים מתחת
לזנב רוסיננטי ומתחת לזנב החמור. ויהי כי
הכאיבו הקוצים את־בשר הבהמות האמללות,
ותצמדנה את־זנבותיהן לבשרן, ויגבר הכאב עוד,
ותקפצנה ותדלגנה ותפלנה את־רוכביהן אחור.
אז יקום דון קישוט בזעפו ובכלמתו מעל הארץ,
וסנשו אחריו, ויבדקו איש את־בהמתו, והנה
נמצאה הרעה, וירחיקוה, ויעלו וירכבו
על־בעירם, וילכו בלי מכשול בתוך מצהלות
הרוכבים ותרועותיהם עד בוא כל־העדה אל־בית נהדר
מאד, הוא בית האיש המודע לרוקי, אשר קדם ראשונה
את־פני דון קישוט על־שפת הים, ובבית הזה אמר
האיש להשכין את־אורחיו.



והאיש בעל הבית, דון אנטוניו שמו, עשיר מאד,
והוא משכיל וחרוץ, טוב טעם ונעים שעשועים. ויאמר
להיטיב את־לבו בדון קישוט וסנשו, בלי עשות רעה
להם, כי־ידע אשר אין ענג ושעשועים לאיש בהכאותו
את־נפש רעהו. ויצו את־משרתי ביתו להביא את־דון
קישוט החדרה ולהפשיטו את־מדיו, ויעשו כן.
ויעמד דון קישוט באפנדתו הצרה אשר על־רזון
בשרו, ויקחהו בעל הבית ויוציאהו החוצה,
אל־גזוזרת הבית,הפונה אל־רחוב הומה מאדם, ויהי
שם האביר שעה קלה מצג לראוה לפני בני האספסוף
אשר נקהלו מסביב לראות בבריה המשנה כהקהל
על־הקוף. וליתר יקר יצא יצאו הרוכבים הבאים
עם־דון קישוט ויחלו להראות את־כחם ברכיבה,
ויטושו וידהרו הנה והנה על־סוסיהם לעיני דון
קישוט ולעיני הקהל. ויהי כאלו הפליאו לעשות
כל־זאת לכבוד האורח המרומם ולתפארתו. וסנשו
רואה את־כל־היקר והגדלה העשויים לאדונו ושמח,
כי הגיד לו לבו, כי בבית הזה ינוח מעט מעמלו
וגם בטנו לא תחסר. וגם־אמנם כאשר קוה סנשו כן
היה, ועוד ביום הזה עשה דון אנטוניו משתה גדול
בביתו, ויקרא לכל־ידידיו ורעיו לאכל עמו. ובעל
הבית והקרואים הדרו כלם את־פני דון קישוט בעת
האכל וירוממוהו וינשאו את־פעליו ואת
כל־עלילותיו וירבו לו אמרי חן וכבוד ונעימות עד
אין קץ.



אחרי האכל חבק דון אנטוניו את־זרוע דון קישוט
ויקחהו ויביאהו חדר בחדר וינעל את־הדלת
אחריו. והחדר ריק, אין בו כלי בית, זולתי שלחן אחד
מעשה ישפה, וכנו ישפה, ועל־פני השלחן מצבת
גלגלת אחת, כמסכת נחשת למראה. ויתהלכו בעל
הבית ודון קישוט הנה והנה בתוך החדר, ויקיפו
גם־את־השלחן סביב סביב כמה פעמים, ואחר אמר דון
אנטוניו:



“אדוני דון קישוט, עתה באין איש עמנו והדלת
נעולה, הנני וגליתי לך תעלומה רבה, לא־גליתיה
עוד לאיש זר בלעדיך, ובזאת תדע עד־כמה יקרת
בעיני.”



ויתמה דון קישוט מאד, כי־היו דברי האיש
ומעשהו כחידה בעיניו, ותקצר רוחו לדעת
מה־יגלה לו האיש. אז יחזיק דון אנטוניו ביד דון
קישוט ויעבירנה על־פני הגלגלת ועל־פני
השלחן וכנו ויאמר:



“הגלגלת אשר־אתה רואה וממשש בזה, אדוני דון
קישוט, היא יציר כפי אחד הקוסמים הגדולים, חכם
חרשים ונבון לחש. הוא עשה ויכוננה בחכמה
ובתבונה רבה מאד לפי מערכת הכוכבים והמזלות,
ויתן־בה את־הכח לענות לשואליה דבר ולגלות
תעלומות, וימכרנה לי באלף זהב. רק ביום
הששי לבדו כחה אין עמה, על־כן אם־יש את־לבבך
לדרש אליה ולנסותה בשאלות, נדחה את־הדבר עד
למחר, כי היום יום הששי, ואדוני יכין בינתים
את־שאלותיו. וידע־נא אדוני כי לא־תדבר הגלגלת
בלתי אם־אמת.”



דון קישוט לא האמין למשמע אזניו, ובכל־זאת כלא
את־ספקו בלבו ויודה לבעל הבית על־חבתו היתרה,
אשר הפלה את־אורחו לתתו בין מתי סודו ואנשי
בריתו, ויראהו סגלה יקרה נעלמה מעין זרים
כגלגלת הקסמים הזאת.



כצאתם מן־החדר סגר בעל הבית את־הדלת ונעל,
וישובו שניהם האולמה, כי שם חכו להם יתר
הקרואים. וישב דון קישוט במסבתם, וירב שיחה
עמם, וישתעשעו יחדו כל היום ההוא.



עם נטות היום אמרו בעל הבית והקרואים להוציא
את־דון קישוט לשוח ולשוט בעיר. ויצו דון
אנטוניו את־משרתיו לעצר את־סנשו בבית
כל־הערב, ואת דון קישוט צוה להלביש מעיל שרק,
כאשר ילבשו הכהנים בימים ההם, וירכיבוהו
על־הפרדה, ועל גבי המעיל, מאחורי דון קישוט,
הצמד לוח קלף וכתבת עליו באותיות גדולות לאמר:
“הנה זה דון קישוט איש למנשא”, ודון קישוט לא
ידע. ויהי בעברו עם־דון אנטוניו ומרעיו בחוצות
העיר, ויתפלא מאד בראותו, כי כל־העוברים
והשבים וכל־הנערים הרצים אחריו, כמעט יתבוננו
אליו וקראו כרגע בשמו. ויפן אל־דון אנטוניו
ויאמר:



“אכן גדול מאין כמוהו היתרון אשר לכתר האבירות,
כי הנחל ינחיל לבעליו שם טוב ותהלה בכל־הארץ.
ואם אינך מאמין, בא וראה, אדוני דון אנטוניו, הלא
גם־נערי העיר הזאת וילדיה אשר לא־ראוני מעודם,
שמעו את־שמעי גם־הם וגם יקראוני בשמי.”



“אכן כן הוא כאשר דברת”, ענהו דון אנטוניו,
ויתאפק ברב כח משחוק, “כתר הגבורה והעז עלה
יעלה על־כל־הכתרים, ובאשר יבא שמה גבור החיל
אמיץ הלב ועז הנפש – שמו הולך לפניו ותהלתו
כלפיד תבער בכל אפסי ארץ.”



והמון העם והנערים, אשר נאספו מסביב לדון קישוט
וימשכו אחריו, הלך בינתים הלך ורב, ויירא דון
אנטוניו פן־יגלה לדון קישוט דבר הכתבת הצמודה
לו מאחוריו וימהר ויסירנה בלאט מעל גב־המעיל,
וכל־עדת הטילים שבה הביתה.



בלילה נאספו שנית ביתה אנטוניו קרואים רבים
ממידעיו אל־הכרה אשר־כרה בעל הבית לכבוד
האורח. גם בעלת הבית, אשה חכמה ויפה וטובת
שכל, קראה את־רעותיה, ותבאנה לראות את־האביר
ואת־דרכיו הנפלאים ולהתענג על־שיחתו. ותגדל
מאד השמחה בלילה ההוא בבית דון אנטוניו
ולצהלה אין קץ, כי היתה הכרה ערוכה ביד רחבה
ובטוב טעם, כיד השועים. ובתוך הנשים העדינות
מן־הקרואות נמצאו שתים פקחות וחרוצות מאד,
ואולם גם־פוחזות מעט ועליזות רוח, ותקראנה פעם
בפעם את־האביר לצאת אתן במחולות; ויהי כי־הרבה
האביר לחול אתן, ויעף מאד, וכמעט מת תחת ידן.
ואולם הנשים לא־הרפו ממנו ותוספנה לטלטל
את־גוו הרזה והכושל טלטלת מחול, הרקד והוגע
אותו עד להתעלף. והעלמות הרכות והענגות
אשר־נמצאו שם דבקו גם־הן בדון קישוט ותסבינה
אותו כדבורים, ותשרתנה לפניו, ותעתרנה עליו
אמרי חן וחלקות מרבה להכיל, ולא נתנוהו להשיב
רוח בין מחול למחול. ולא־יכל עוד דון קישוט לעמד
לפני שפעת הטובה המעמסה עליו, ובאחד המחולות,
בכלות שארית כחו מרב כרכר, תעה לבבו וראשו
סחרחר, ופתאם התמוטט ויפל מלא קומתו על רצפת
הבית.



אז ימהר סנשו לעזרתו, וישאהו אל חדר המשכב,
וישכיבהו במטה ויאמר:



“אין זאת כי אם־השטן השיא את־אדוני לצאת במחולות.
האמנם יאמר אדוני כי כל־גבורי החיל מחוללים הם,
וכל־האבירים המשוטטים מרקדים על־גבי החבל.
אלו נגזר על־אדוני רקד ורקע ברגלים בלבד
כרקד אחינו בני הכפר החרשתי, ואולם מחולות
וכרכורים כאלה לכל־תהפוכותיהם הלא גם־את־דעת
שטן יבלעו.”



כדברי התוכחה הזאת השמיע סנשו את־אדוניו,
ויכסהו בשמיכה על־משכבו למען יזיע ורוח לו.
והקרואים שמעו את־דברי התוכחה מפי סנשו
וישחקו מאד. ויתהוללו עוד האנשים עד־אחרי חצות
הלילה וילכו איש לביתו שמחים וטובי לב.



ממחרת היום, בהגיע תור הגלגלת להבחן,
כאשר אמר בעל הבית, נסגרו דון אנטוניו
ואשתו בחדר הגלגלת, ועמהם שם דון קישוט
וסנשו ושנים מרעי ביתם הנאמנים וגם שתי
הגבירות אשר הוגיעו אמש את־דון קישוט
במחולותיהן.



אז יגיד בעל הבית לכל־הנמצאים אתו את־משפט
הגלגלת ויודיעם, כי היום ינסה ראשונה
את־כחה, וגם שאל מעמם לבלתי גלות את־הדבר
לאיש, כי סוד כמוס הוא עמו:



אחרי הדברים האלה נגש דון אנטוניו ראשונה
אל־הגלגלת וישאל באזנה לאמר:



“בשם הכח הטמון והנעלם בך, הגידי־נא לי,
הגלגלת, מה הן מחשבות לבבי עתה?”



ותען הגלגלת בלי ניד שפתים ובקול צלול וברור
דברים מפרשים באזני כל־הנצבים לאמר:



“מחשבות אינני יודעת.”



ויפנו כל־הנצבים כה וכה ויראו כי אין בחדר
איש זולתם, וישתאו מאד למענה הגלגלת. ובעל
הבית הוסיף לשאל:



“כמה אנשים אנחנו כלנו בחדר הזה?”



והגלגלת ענתה בנחת:



“אתה ואשתך ושני רעיך ושתי רעות אשתך
והאביר המהלל דון קישוט איש למנשא וסנשו
פנסא נושא כליו.”



ויתמהו כל־השומעים משנה תמהון, ויש אשר־באה
גם־יראה בלבבם, ובשרם סמר מפחד. אז ירף בעל
הבית מן־הגלגלת ויאמר:



“רב לי, עתה ראיתי כי לא־רמני האיש אשר מכרך לי,
גלגלת חכמה, גלגלת מדברת, גלגלת משיבה
לשואליה – גלגלת פלאים! יגש עתה איש אחר
וישאל בה כלבבו!”



ותגש ראשונה אחת משתי רעות בעלת הבית, כי כן
משפט הנשים: להוטות הן לדעת כל־צפון. ותאמר
האשה:



“הגידי לי, הגלגלת, מה אעשה להרבות את־יפיי
וחני?”



“היי צנועה מאד מאד.”



“לא־אוסיפה לשאל עוד דבר”, הודיעה הגבירה, ותשט
מעל הגלגלת. וגם רעותה השניה בשמעה
את־מענה הגלגלת כלאה את־רוחה ולא שאלה דבר,
ביראתה פן־יכשילנה פיה ונלכדה. ויגש אחד
מרעי אנטוניו וישאל:



“הגידי־נא לי, גלגלת, מי אני?”



“אתה ידעת”



“לא זאת שאלתי”, אמר האיש, “הגידי־נא, היודעת את
אותי אם־לא?”



“ידעתי”, ענתה הגלגלת, “פדרו נוריס אתה.”



“לא אוסיף לשאל עוד”, אמר האיש, “אכן יודעת כל את,
הגלגלת, ואין דבר נעלם ממך.”



ויגש האיש השני מרעי דון אנטוניו והוא זקן
לימים, וישאל: “הגידי־נא, גלגלת, אם תדעי,
מה־חפץ בני ומאויי לבו?”



“כבר הודעתי מראש”, ענתה הגלגלת, “כי ללבב לא
אראה, ובכל־זאת לא־אמנע הפעם מענותך:ראש מאויי
בנך, להביאך מהרה לקבורה ולרשת הונך.”



“דבריך, גלגלת”, ענה הזקן, “כדברי האורים.
היום הגדת לי את אשר־ראיתי עין בעין ואת
אשר־מששתי בידי מתמול שלשם. רב לי, לא אשאל
ולא־אנסה עוד.”



ותגש אשת דון אנטוניו אל־השלחן ותאמר:



“גלגלת, אינני יודעת מה אשאל. הגידי־נא לי רק
את־הדבר הזה: היאריכו עוד ימי אשרי ומשושי
בצל האיש אשר נתן אלהים עמדי.”



“ימי אשרך ירבו מאד”, ענתה הגלגלת, “כי־על־כן
שלם אישך בגופו ואת־בשרו לא־יעכר במותרות
ובתפנוקים המקצרים את־ימי האדם.”



אחרי כן נגש דון קישוט וישאל:



“הגד־נא לי, אתה העונה, הבהקיץ ראיתי את־המראות
במערת מונטסינוס ואם בחלום? הימלא סנשו את
מספר המכות לבשרו כאשר נטל עליו? התרפא
דולציניה בחירת לבבי מכשפיה?”



“בדבר המראות במערה”, ענתה הגלגלת, “יש לדין
הרבה, כי יש בהם גם מזה וגם מזה. את־מספר
המכות אשר־נטל עליו סנשו מלא ימלא. ודולציניה
תרפא מכשפיה רפואה שלמה.”



“רב מזה לא־אחפץ לדעת”, אמר דון קישוט," לו יראני
אלהים בגאלת דולציניה והיה לי היום ההוא הגדול
והטוב בכל־ימי חיי."



ובאחרונה נגש סנשו וישאל:



“היפקידוני, גלגלת, עוד פעם לנציב ולשר על אחד
האיים? היבא יום ונגאלתי מעבודתי הקשה מעבודת
נושא הכלים? הישבני עוד אלהים אל־נוי והראני
את־אשתי ואת־ילדי?”



ותען הגלגלת:



“שר ומושל תהיה באהל ביתך, ובשובך שמה –
ושבת וראית גם־את־אשתך ואת־ילדיך; ובכלות
ימי עבודתך עם אדוניך – וחדלת מהיות לו גם נושא
כלים.”



“שפתים ישק, חי נפשי!” קרא סנשו כשמעו
את־המענה, ויהי כמלעיג, “את־כל־הדברים האלה הלא
ידעתי לנכון גם בלעדיך. אכן חכמה מחכמה היא
ואין כמוה משיבת טעם.”



“בהמה”! קרא דון קישוט, “ואתה מה־דמית למצא
בפיה? האין רב לך בענות הגלגלת לאיש ואיש
ממין שאלתו?”



“רב לי, רב לי”, אמר סנשו, “ובכל־זאת דמיתי, כי
מענה הגלגלת ברור ומפרש יהיה משהיה.”



ובזה תמו השאלות והתשובות; והאנשים
מן־הנמצאים בחדר אשר ראו את־דבר הפלא ראשונה
בימי חייהם השתוממו מאד, כי לא־יכלו הבין,
איככה יהי כמופת הזה אשר גלגלת מעשה ידי אדם
דבר תדבר וענה תענה. ואולם שני רעי דון
אנטוניו הם לבדם שחקו בלבם לתמת בני חבורתם,
כי כבר ידעו מפי רעם בעל הבית את־סוד הגלגלת,
כי אין בה לא מעשה כשפים ולא מעשה נסים, בלתי
אם־דבר תחבולה ואחיזת עינים. וזה הדבר:
הגלגלת כלה נבובה היתה, ובהצמדה אל־לוח
השלחן מלמעלה ותהי עמו לאחדים ועין לא־הכירה
את־הדבק. וכן־השלחן, הנבוב גם־הוא, ראשו בחלל
הגלגלת ותחתיתו ברצפה, נתון אל־פי נקב מפלש
אל חדר תחתון. דרך הצנור החלול הזה ילך הקול
ויבא בין השואל ובין העונה. ואיש עתי ערום ומהיר
שכל, עומד מוכן מלמטה אצל הנקב התחתון, והוא
נעלם מעין כל, וענה לשואליו דבר, ככל
אשר־ישימו בפיו מראש עושי השחוק או כאשר
תשים חכמת לבו בפיו.



וביום ההוא העמיד בעל הבית בחדר התחתון
את־אחד מקרוביו, עלם משכיל וחרוץ, אשר־ידע מראש
מי יהיו השואלים ומה־משפטם, על־כן לא־כבד
ממנו לענות נכונה על כל־השאלות, ובבוא לפניו
שאלה אשר לא־פלל לה, וענה כאשר עלה על־רוחו,
וכאיש חכם לא נכשל במענה פיו.



ויואל דון קישוט לשבת בבית דון אנטוניו עוד
ימים, כי חזקו עליו דברי בעל הבית ואשתו
לבלתי עזבם מהרה, וגם טרחו בכל־כחם להנעים
על־אורחם את־שבתו עמם. ויהי היום ויצא דון
קישוט לשוט על־שפת הים, וילך בדד, והוא רוכב
על־רוסיננטי, ומדיו וכל־אזנו עליו, כמשפטו
תמיד, וירא והנה אביר, תפוש נשק כלו גם־הוא,
רוכב לקראתו על־סוס יפה מאד, ומדיו וכלי נשקו
כלם לבנים, והחותמת במגנו תבנית ירח נוצץ.
בקרב האביר עד לפני דון קישוט נשא קולו ויקרא:



“אדוני האביר גבור החיל, המרומם על־כל־שבח
ותהלה, דון קישוט איש למנשא! אני הוא אביר
הירח הלבן, ואולי הגיע גם־אליך שמע גבורותי
ועלילותי הגדולות. עתה באתי הנה להתראות אתך
פנים ולנסות את־כח זרועך, למען המריצך להודות
ולהכיר כי בחירת לבבי, תהי מי, יפה שבעתים
מבחירת לבבך אתה, מדולציניה הטובוסית. רק
העדות האחת הזאת הצל תציל אותך ממות ואותי
מבוא בדמים. ואם־מאן אתה להודות, צא כרגע והלחם
אתי, והיה אם־אני אוכל לך והכרעתיך ושמתי
עליך רק את־הדבר הזה: פרק תתפרק את־כלי נשקך
ועזבת את־ארח האבירים ושבת כרגע אל־כפרך
ואל־ביתך, וישבת שם שנה תמימה שבת שלום
ומנוחה, מדים לא יעלו עליך ובכל־נשק אל תגע,
ובחרת בחיי נחת ושלוה, וקוממת מעט מעט
את־הריסות נחלתך וגם לנפשך ולבשרך תיטיב. אך
אם־אתה תוכל לי – נפשי בידך לעשות בי כטוב
בעיניך, ונשקי וסוסי לך יהיו לשלל, וגם כבודי
ותהלתי אשר־עשיתי לי בעלילותי הגדולות לך
יהיו לנחלה ושמך יקרא עליהם. בחר לך אפוא
באשר תבחר וענה דבר כרגע, כי רק־את־היום הזה
יעדתי לי לעשות בך את־מזמתי, החל וכלה.”



וישתומם מאד דון קישוט על־עז מצח האיש ועל־גבה
רוחו, ויחר אפו, ובכל־זאת התאפק ויען בנחת:



“אדוני אביר הירח הלבן, אשר לא־שמעתי את־שמע
עלילותיו מעודי ועד היום! בטוח אני כי מעולם
לא־ראו עיניך את־היפה בנשים, את־דולציניה
בת־טובוסו, כי לו־ראיתה פעם אחת, כי־עתה
לא־הועדתני לקרב הזה, כי אכן אין יפי אשר ידמה
ואשר ישוה ואשר יערך ליפיה הוא. ועתה יען
היותך בעיני כשוגה ולא כמשקר בזדון לב, על־כן
נכון אני להתראות אתך פנים על־פי הדברים אשר
שמת לפני, ועוד היום הזה יעשה הדבר לבלי עבר
את־המועד אשר יעדת; רק לדבר האחד לא־אאות לך,
והוא: לקרא את־שמי על־עלילותיך וגבורותיך, כי מי
יודע מה הן ומה־תכונתן; על־כן יהי לך אשר־לך,
ואני רב לי באשר מצאה ידי עד היום. מהר קום ובחר
לך את־המקום אשר תתיצב שמה וגם־אני אעשה כן –
ויוכיח אלהים בין שנינו.”



והשמועה פשטה מהרה בעיר לאמר: הנה אביר
האריות דון קישוט ואביר אחר אשר יקרא לו אביר
הירח הלבן נועדו יחדו,והנה הם נצבים על־שפת
הים. וישמע הדבר בית דון אנטוניו. וימהר דון
אנטוניו אל־מקום המועדה, וסנשו רץ אחריו.
וימצאו את־שני האבירים והנה הם ערוכים לקרב,
איש על סוסו לקראת רעהו, כידון מול כידון ומגן
לעמת מגן, ורוח מקום מפריד בין שניהם. ויפלא
מאד דבר הקרב הזה בעיני דון אנטוניו, כי בפתע
היה הדבר והוא לא־ידע; ויאמר בתחלה לעמד בין
שניהם ולמנעם מבוא בדמים, ואולם בעוד רגע אמר
בלבו, כי אין זה בלתי אם־אחד מאנשי העיר עשה
לו את־הצחוק הזה ויתחפש כאביר, ויועד את־דון
קישוט לקרב; על־כן התאפק דון אנטוניו, ויתיצב
מרחוק, לראות מה־תהי אחרית הדבר. ושני האבירים
הטישו בינתים את־סוסיהם איש לקראת רעהו בחמת
כח, ויהי בטרם עבר רוסיננטי כשליש הרוח
המבדיל בין שניהם ויקדמהו פתאם הסוס החד
והמהיר אשר ליריבו ויתנגשו שניהם בחזקה –
ודון קישוט ורוסיננטי נפלו יחדו ארצה. אז יקפץ
אביר הירח הלבן מעל סוסו ויכונן את־כידונו
לעמת פני דון קישוט הנופל ויאמר:



“יכלתי לך; ואם־מאן אתה לענות מפני ולשמע
בקולי לכל אשר אצוך – מות תמות כרגע!”



ודון קישוט המעוך והרצוץ כלו, ענה בקול רפה
ושפל מאד כקול העולה מן־הארץ:“דולציניה
בת־טובוסו היא היפה בכל בנות תבל ואני הוא
האביר האמלל באמללים ואם־כשלתי אני למה
תכשל האמת? הבא אפוא כידונך בלבי, האביר, וקח
גם־את־נפשי, אחרי קחתך מעמי את־כבודי.”



“את־הדבר הזה לא־אעשה לך”, אמר אביר הירח,
“ויהי כבוד שם דולציניה ותהלת תפארתה במלא
הודם וזהרם לעד ולעולמי עולמים! רק את־הדבר הזה
תעשה ומצא לי: שוב תשוב כרגע אל־ביתך,
וישבת שם מספר הימים אשר־אשים עליך, כאשר
נדברנו מראש לפני צאתנו לקרב.”



ויקבל דון קישוט באזני כל־הנצבים עליו למלא
את־פקדת רעהו באמונה, כחק לאביר שומר ברית
והולך תמים.



הדבר יצא מפי דון קישוט –ואביר הירח הפך
על־סוסו וישב בדרך אשר בא. ויצו דון אנטוניו,
ויביאו שדה, וישאו בה את־דון קישוט הביתה,
כי נשברו עצמותיו מאד ובכל־בשרו לא־נשאר מתם.
וסנשו ראה את כל—הצרה אשר־באה כשואת פתאם על
אדונו ועל רוסיננטי, וימר לו מאד, ויתאבל,
ובמרת נפשו לא־ידע מה־ידבר או מה־יעשה, ויהי
כל־הדבר בעיניו כחלום רע או כמעשה כשפים. הן
בעיניו ראה את־מפלת אדונו הנצחת ואת־תבוסתו
השלמה ובאזניו שמע את אשר־נדר אדונו לבלתי
תפש עוד כל־נשק כימי שנה תמימה, וידאג מאד
פן־יועם זהר תהלת דון קישוט לנצח וכל־הטוב
והגדלה אשר אמר אדונו לתת־לו באחרית הימים
יהיו כעשן נדף לפני רוח. וגם לרוסיננטי דוה
לבו, כי־ירא פן לא־תקום עוד הבהמה אחרי נפלה,
כי היו עצמותיה כעצמות בעליה שבורות ומרסקות
מאד, כמעט לא־נותרה בה נשמה. וילך סנשו אחרי
שדת אדוניו כאבל וימאן להתנחם.



ובעוד אנשי דון אנטוניו עושים כה וכה להביא
את־דון קישוט הביתה ולהקים את־גוית רוסיננטי
ממפלתה – ודון אנטוניו צוה להביא לו סוס קל,
וימהר וירדף אחרי האביר הנכרי, כי־כלתה
נפשו מאד לדעת מי הוא האביר הלז ומה ראה על־ככה.
וישיגהו והוא בא בשער החצר אשר לבית מלון אחד
בעיר. ויצא הנער נושא הכלים לקראת האביר,
ויפשיטהו את־מדיו, והאביר בא החדרה, וילך
דון אנטוניו אחריו, כראות האביר את־האיש דבק
אחריו כצל, ויפן אליו ויאמר:



אדוני, ידעתי גם־ידעתי למה באת אלי: יש
את־נפשך לדעת מי אני. ואחרי אשר עתה אין
כל־סבה לי להעלים את־הדבר ממך, הנני ואגידה
לך את כל־האמת, ולא אכחד מאומה. שמי שמשון
קרשקש, ומודע אנכי לדון קישוט ובן־עירו. ויהי
בראותי את כל־הרעה אשר־עולל דון קישוט בשגעונו
לנפשו ולנפשות ביתו, ואחמל עליו מאד, ואדר נדר
להצילו מרעתו. ואעש בערמה, ואצא לפני שלשה
חדשים בעקבותיו, ובהתחפשי כאביר הגליונים,
נקריתי לפניו פתאם בדרך ואועידהו לקרב, כי
אמרתי הנה ידי תמצא לו, ונתן את־נפשו בידי,
לעשות בו כטוב בעיני כתקף דת המנצח לפי
חקות האבירים, וחזק עליו דברי להשיבו אל־ביתו
ולשבתו שם ימים, עד הרפאתו משגעונו ושב והיה
כאחד האדם. ואולם אלהים חשב אחרת, ובפעם ההיא
לא אני יכלתיו, כי הוא יכל לי וגם הפילני מעל
סוסי, ובכן היתה כל־מזמתי לאל ועצתי לא קמה: הוא
הוסיף ללכת בדרכו ואני שבתי לביתי בבשת פנים
ובאברים מרסקים.



ואחרי כל־זאת לא שבתי ממחשבתי ולא נואשתי
עוד ממצא אותו באחד הימים ומיכל־לו –ואבצע
את־מזמתי היום הזה. ומדעתי עד־כמה נאמנה
רוחו את־דתי האבירים וחקותיהם, בטח אבטח כי לא
יחל את דברו ואת מוצא שפתיו ישמר ככל אשר קבל
עליו. הנה זה כל־דבר הקרב אשר־ראה אדוני היום
וזה פתרונו, זולת זה אין דבר. ועתה אחת שאלתי
מאת אדוני: אל־נא יגלה שמי לדון קישוט, ואל־ידע מי
אני, כי למה תופר מחשבתי הטובה על־האיש הזה,
לחדש בקרבו את־רוחו הנעלה, כאשר היתה אתו
מאז. לפני דבק־בה הבל האבירים ותעתועיהם
הרבים."



“אהה, אדוני”, קרא דון אנטוניו, “יסלח לך אלהים
את־העשק אשר־תעשק את־כל־בני האדם, בבאך
לחדש רוח נכון בקרב האיש, החכם בשגעונו מכל
חכמי הלב אשר בארץ יחדו. הטרם תדע,אדוני, כי
התועלת אשר־תקוה למצא בדון קישוט נכון הרוח
לא־תרבה לעולם מן־הענג אשר ינחילך במעללי
שגעונו. ובכל־זאת אעשה כשאלתך ולא־אגיד לדון
קישוט דבר, וירצה האלהים את פעלך.”



וישב דון אנטוניו לביתו ואביר הירח יצא עוד
ביום ההוא מברצלונה ויחפז לשוב אל כפר מושבו.



ששת ימים שכב דון קישוט במטה, והוא סר וזעף
ונכה רוח עד למאד, כי זכר אסונו שב ויבא לפניו
ויהי לנגדו תמיד. וסנשו יושב על־אדונו החולה
ומדבר על־לבו לאמר:" התחזק־נא, אדוני, והרם
ראשך אם תוכל, וברכת את־אלהים על־החסד אשר־עשה
עמך, אדוני, ולא נשברה במפלתך גם אחת
מצלעותיך. הוחילה לאלהים, כי עוד מעט וקמת
ממטתך, ואנחנו שנינו נשוב בשלום אל־ביתנו
ואל־מקומנו, ולא נוסיף להיות נעים ונדים עוד בארץ.
ואם ניטיב להתבונן עוד בדבר, וראינו כי באמת רב
נזקי מנזקך אתה, אדוני, אף כי־אתה הנך ברעתך
כיום הזה. אני אמנם נערתי את־חצני ממשרת
הנציב, ואולם מהיות אלוף או רוזן או כזה וכזה לא
נואשתי עוד, ועתה בעזבך,אדוני, את־דרך
האבירים ותואש מן־המלוכה, איככה אגיע אני
למעלת אלוף? הלא כל־תקותי תנדף כהנדף עשן."



“שתק, סנשו, שתק, הלא ידעת, כי לא לעולם
משכתי את־ידי מעבודת האבירים, וימי בדידותי
לא־יארכו בלתי אם־שנה אחת. אחרי כן שוב אשוב
לעבודתי הגדולה ומצאתי לי ממלכות רבות די קחת
לי ודי תת לך, ונפקדת גם־אתה ביום הפקדי.
ואולם עתה, סנשו, עלי להכנע לרצון אלהים, סנשו,
ובעוד יום או יומים, בשובי מעט לאיתני, נצא יחדו
מן־המקום הזה ושבנו לביתנו. לך, סנשו, וראה
את־שלום רוסיננטי, והכינות את אשר־תכין לדרך,
ואל־נא תשכח לאסף את־כלי נשקי ואת מדי
ועמסתם על־חמורך; כי הדבר היה ביני ובין אביר
הירח, אשר לא־אלבש מדים ולא אתפש נשק, ואני
כי פציתי פי – אשמר לעשות.”



ויצא סנשו לעשות את־מצות אדוניו בשמחה, כי
נכסף נכסף לשוב מהרה אל־ביתו, ורוחו קצרה בעמל
הדרך.



ולמקץ שנים ימים ירד דון קישוט ממטתו, כי קלו
מעליו מכאוביו, ואולם רוחו הטובה לא־היתה לו עוד.
ויברך את־דון אנטוניו ואת־אשתו על־כל־הטוב
והחסד ועל־כל־הכבוד אשר עשו לו, כי מצא בביתם
מנוחה ושעשועים ומאור פנים; ודון אנטוניו גם־הוא
השיב ברכה לדון קישוט ויחבקהו באהבה
וישלחהו.



ויצא דון קישוט ביום ההוא מברצלונה, הוא רוכב
על־רוסיננטי ולבוש בגדי דרך כאחד העם, וסנשו
הולך רגלי ליד החמור, כי היה החמור טעון כלו
כלי הנשק והמדים אשר לדון קישוט עד־אפס עוד
מקום לשבת עליו.


פרק עשרים: תשובת דון קישוט לביתו


ויהי אך יצאו דון קישוט וסנשו משער העיר
וחוצה, ויהפך דון קישוט את־פניו אל מול העיר
וינופף אליה ידו ויאמר במרירות:



“פה היתה תבוסתי שלמה. פה היה כל־כבודי לכלמה
וכל־תהלתי למרמס. פה יצאה בי יד אלהים ואהי
משחק למסבות תהפוכותיה. פה הועם זהר עלילותי
ושמש גבורתי קדר לנצח. פה פסו תפארתי
ואשרי –פסו ולא־ישובו עוד.”



כשמע סנשו את־דברי הקינה אשר קונן אדוניו
ויען ויאמר:



“לא־נאוה לאמיצי רוח התרפות ביום צרה, כאשר
לא־נאוה להם גבה לב ביום גדלה. צא ולמד ממני:
אז, כאשר עליתי מרומים ואהי לנציב – לא גבה לבי,
ועתה כאשר ירדתי פלאים ואהי שנית לנושא כלים
וגם־הולך אני רגלי –לא –נפל עלי רוחי. כי־הנה
שמעתי אומרים, כי זה אשר יקרא לו “גד” –אך
שכור הוא והולך בקרי, וגם עור הוא את־שתי עיניו,
על־כן אין פלס ומשקל למעשהו ואין חק לפעלו ולא
ידע ולא יראה את־מי ישפיל ואת־מי ירומם.”



“רוחך נוטה מאד אל־המחקר, סנשו”, ענה דון קישוט,
“וגם דברת היום בחכמה רבה. נפלאת היא בעיני,
מי למדך כל־זאת? ואולם עלי להגיד לך, כי זה
אשר־יקרא לו “גד”, איננו בלתי אם־דבר בדים,
וגם־הרע וגם־הטוב לא במקרה יבאו, כי אם־מיד
אלהים ובגזרת חכמתו העליונה, והוא יתן לאיש
כמעלליו, על־כן יאמר: “איש פרי מעלליו יאכל”. וגם
הצרה הגדולה אשר־באה עלי עתה, איננה בלתי
אם־פרי מעללי אני, עקב אשר־בטחתי מאד בכחי
ובעצם ידי, והוא אשר־השע את־עיני מראות, כי
לא־יעמד סוסי הכושל רוסיננטי לפני הסוס החזק
ממנו שבעתים, סוס אביר הירח. ואולם אם גם־לקח
ממני כבודי, עוד ישרי וצדקתי עמי ואת
אשר־קבלתי עלי אקימה. שוב אשוב אל־ביתי
וישבתי שם בדד שנה תמימה, עד־מלאת ימי נדרי,
והיו הימים האלה לי ולך להחליף את־כחנו
ולחדש בנו רוח גבורה, ויצאנו אחרי־כן עוד הפעם
ביד רמה לעלילותינו הגדולות ועשינו לנו שם
עולם, לא יכרת עוד. חזק ואמץ, אפוא, סנשו, כי יש
תקוה. עוד שוב ישוב אלינו כבודנו הראשון
ואת־ימינו נחדש כקדם!”



“אמן, כה יעשה אלהים”! ענה סנשו, “ואולם לא־אכחד
מאדוני, כי ההליכה ברגלים איננה נעימה מאד,
ואין כחה יפה במאומה להטות את־לבי לצאת אחריך
עוד הפעם בדרך רחוקה. לו לעצתי ישמע אדוני,
כי־עתה נעזבה נא את־הכלים פה בדרך ותלינו
אותם על אחד העצים, ואני אעלה תחתם לשבת
על־החמור, והיה כאשר תרמנה רגלי מן־הארץ
והלכתי אחרי אדוני גם עד־קצה הארץ.”



“עצתך טובה מאד”, אמר דון קישוט, " כי כן יתלו
האבירים את־כלי המלחמה משלל אויביהם על העצים
בדרך, והיה להם לאות כבוד ולתפארת; וכן עשה גם
האביר המהלל רולנד בתלותו את־כלי שללו
על־אחד העצים וגם־חרת על־העץ את הדברים האלה:



"אל־יעז איש לגעת בם,



אם גבור כרולנד איננו".



“הדברים מתוקים מדבש ומנפת צופים”, אמר סנשו, "
ולולא מצא אדוני עוד חפץ ברוסיננטי כי־עתה
יעצתי לתלותו גם־הוא בין הכלים."



“לא אותו אתלה ולא את־הכלים”, אמר דון קישוט, " כי
למה יאמרו עלי, זו עבודה וזו שכרה!"



“דברי אדוני נכונים מאד”, ענה סנשו, “הלא כן יאמרו
גם המושלים: “אם־חטא החמור אל־תאשם המרדעת”,
ואחרי אשר רק־באשמת אדוני באתנו כל־זאת, אל־נא
נשפך את־חמתנו על־שברי הכלים האלה
ועל־הבהמה התמימה ועל־רגלי הכושלות, להוגיען
על־חנם בדרך רחוקה.”



בדברי שיחה מעין אלה עברו עליהם ארבעה ימים
בדרך. ביום החמישי באו אל־אחד הכפרים,
ויראו והנה קהל גדול עומד על־יד בית מרזח, כי
היה היום יום חג, ויאסף העם לשמח ולשחק. ויהי
בגשת דון קישוט וסנשו שמה, ויקרא אכר אחד
מן־הקהל: יבא־נא אחד משני האדונים האלה עוברי
הארח ויוכיחו בין שני המתערבים, כי־על־כן נכרים
הם אתנו ולא־יכירו פנים במשפט."



“הגישו את־עצומותיכם ואשמעה”, אמר דון קישוט,
“ואשר־ישים הצדק בפי אותו אשמר לדבר.”



“זה הדבר, אדוני הטוב”, ענה האכר, “הנה אחד
משלנו איש בריא ושמן, שבעה ככר משקלו, הועיד
את־רעהו הרזה ודק הבשר, הקל ממנו כדי שלשה
ככרים, להתחרות עמו במרוצה. ויהי דברם: עבר
שניהם במרוצה מאה צעדים, ומשא איש במרוצתו
כמשא רעהו, לא יוסיף ולא יגרע. ויהי בהשאל
המועיד, מה־יעשה להשוות את־משקל שניהם? ויען:
יושם נא על־שכם הרזה משא ברזל שלשה ככר, והיה
משקלו כמשקל השמן.”



“היה לא תהיה”! קפץ סנשו לענות, “המשפט הזה
לפני יבא ולי נאוה להורות, כי־על־כן נציב ושופט
הייתי לפני ימים מעטים, כאשר מודעת זאת
בכל־הארץ.”



“שפט, סנשו בני, שפט”, אמר דון קישוט, “ויהי אלהים
עם פיך. כי־הנה אני אין רוחי נכון עתה ובלבבי
תהו ובהו ומהפכת אלהים.”



בהנתן הרשיון לסנשו להורות, ויען באזני
כל־האכרים, הנקהלים עליו מסביב ופוערים אליו
פיהם, ויאמר:



“אחי ורעי, הדבר אשר־ידרש השמן מאת רעהו הרזה
לא צדק ולא מישרים בו. הלא ידעתם כלכם, כי האיש
אשר־יועיד את־רעהו להתחרות בו, אם לקרב ואם
לכל־דבר תחרות, לא הוא יבחר את־הנשק ולא הוא
יקבע את־דברי התנאים, כי רעהו הנועד יבחרם.
ועתה אחרי אשר השמן הוא המועיד, משפט הבחירה
ינתן אפוא לרעהו הרזה, ועל־השמן אפוא לכרת
ולנתח ולקצץ ולהקציע ולמעט מבשרו וחלבו
כדי שלשה ככר, עד היות משקלו כמשקל איש
תחרותו הרזה, ואחרי כן יקומו־נא ויתחרו איש
את־רעהו במרוצתם.”



וישמעו האכרים את המשפט החרוץ, וייטב מאד
בעיניהם ויהללו את־השופט ואת־חכמתו, ויאמרו
כלם פה אחד להניא את־שני המתערבים מהקים
את־דבר ערבתם, אחרי אשר אין לעמד בתנאיו
הקשים, ונתנו מחצית הכסף, כסף הערבה, ביין
ענושים, והיה לשמח את־לב העדה. ויסבו
כל־אנשי הכפר על־דון קישוט ועל־סנשו ויפצרו
בהם מאד להתמהמה אתם ולהתעלס יחד, ואולם דון
קישוט השיב את־פניהם ויחפז לדרכו. כמעט עזב
דון קישוט את־הכפר ויצא השדה והנה זכר שנית
את אשר־היה לו בברצלונה ואת אשר־נגזר עליו, וגם
את־דולציניה זכר ואת כל־ענותה בכבלי הכשפים
עד־היום, ויתעצב אל־לבו מאד, וילך שומם
ומחריש ורבות מחשבות בלבו. לעת הצהרים הגיע
אל־מקום דשא רטב ורענן, יפה נוף, נוה רועים –
ויעצר פתאם בסוסו ויתבונן אל־כל־המקום
מסביב ויאמר לסנשו:



“היודע אתה, סנשו, מה הדבר הטוב אשר־רחש לבי
למראה המקום הנחמד הזה, כל־הדרך נקרה במחי
כיתוש שאלה אחת לאמר: הנה אנחנו שבים עתה
הביתה לשבת שם שנה תמימה, ומה־נעשה אפוא
בכל־הימים הרבים ההם? ויהי בהגיעי עד־נאות
הדשא האלה, וארא מרחוק את־משכנות הרועים
בשלותם, ותצמח בלבי פתאם מחשבה חדשה ויפה
מאין כמוה לאמר: הבה נבחרה גם־אנחנו בחיי
רועים, ולו רק בכל־ימי אסרי. לא אדע אם־ייטב הדבר
בעיניך, סנשו, ואולם בעיני ייטב מאד מאד. קנה
אקנה־לי עדר צאן, וכלי רועים אקנה לי, ילקוט ושבט
וחליל וכל־יתר כלי המלאכה הזאת, וקראתי את־שמי
אני – קישוטיס הרועה ואת־שמך אתה – פנסינו
הרועה, ויצאנו לשוטט בהרים ובעמקים ומלאנו
את־פינו רנה ושפתינו תרועה. יבלי מים זכים,
מעינות טהורים ונהרות איתן, ישקונו בצמא ועצי
אלהים יקריבו לנו ברכה מכל פרי מגדים; גזעי
השעם יתנו לנו כסאות למושב, הערבים – צל
ומחסה, השושנים –את־בשמיהן, השדות רחבי
הידים–את מרבדי רקמותיהם. הרוח הצח נפשנו
ישובב, הירח והכוכבים יהיו לנו לאור לילה,
השירים ישביעו נפשנו נעימות הדמעות – שמחה,
האהבה – הגיונות ודמיונות, אשר ינחילונו שם עולם
ותפארת תהלה לדור ודור ולנצח נצחים.”



“האח, אדוני”! קרא סנשו, “מי יתן ובאו דבריך
כתמם, כי אכן החיים האלה כרוחי וכלבבי הם,
ובטוח אני, כי גם־שמשון קרשקש החכמוני
והגלב ניקולס רעיך ילוו אלינו כרגע והיו רועים
כמונו. ומי יתן ולא־יתחבר לנו גם־הכהן, כי אין
כמוהו לץ מלעיג ונותן דפי בכל־דבר.”



“כן אתה דובר, סנשו”, אמר דון קישוט, "וגם־שמות
יפים הכינותי לכלם. את שמשון קרשקש נקרא בשם
שמשונינו או קרשקשוני הרועה, ואת־הגלב ניקולס
– בשם ניקולוסו הרועה. וגם־את־שמות יתר האנשים
אשר־ילוו אלינו שנה נשנה כמשפט הזה. והיה
בשבתנו בשדה על־הצאן, ובחר לו איש איש לנגן
בכלי הזמר הטוב בעיניו, האחד בחליל, השני–
באבוב, השלישי– בקרן, הרביעי – במשרוקית, וכן
לכלם, עד־תם כל־כלי הזמר אשר־ינגנו בהם
הרועים.



“ואני”, אמר סנשו, “מדי שבתי לשמר על־הצאן אחק
לי כפות עץ והרביתי לעשות לי כלים קטנים, כלים
מכלים שונים, לצרכי ביתי. ובתי הנערה תביא אלי
אל־גדרות הצאן יום יום את־ארוחתי. האח, לו ימהרו
לבא הימים הטובים האלה!”



עוד הם מדברים והשמש באה ויהי לילה. ויטו
מן־הדרך ויבאו בשדה יער ללון שם. וישבו תחת
העצים ויסעדו את־לבם מאשר מצאו עוד בכליהם,
ארוחה דלה וזעומה מאד, אשר לא־תמלא נפש איש
כסנשו. ובכל־זאת נפלה מהרה על־סנשו תרדמה
ויישן; ודון קישוט נם גם־הוא, כי עיף מאד, ואולם
תנומתו לא ארכה, כי הרהוריו הרבים תקפו עליו
ושנתו נדדה. ויהי כי־שממה עליו נפשו משבת
בדד לאור הירח, ויעורר את־סנשו ויאמר:



“אי סנשו, מנוחת נפשך נפלאה בעיני מאד. אין זאת
כי אם־בשרך נחוש ולבבך חלמיש וכל רוח אדם אין
בקרבם. אני ער ואתה ישן. אני בוכה ומוריד נחלי
דמעות ואתה שר בשירים; אני אענה בצום נפשי
ואתה תפוש כעגל מרבק. לא טוב הדבר אשר אתה
עושה, סנשו; העבד הנאמן –יצר לו בצרת אדוניו
ויתענה בכל אשר־יתענה הוא, ולו רק מפני
הכבוד. ראה, מה־בהיר הלילה ומה־גדולה הדממה
מסביב! הלא באין אמר ודברים קרא תקרא הדממה
לכל־ישני עולם: “הסירו תנומה מעפעפיכם!” קומה,
סנשו, ראה השבעתיך, התגבר כארי וקומה מהרה
וסב מזה הצדה, והתחזקת והיית לאיש, והכית
את־בשרך מכות מספר כשלש מאות, ממכסת המכות
אשר שמת עליך למען גאלת דולציניה האסורה
בכשפיה. לא ביד חזקה אני בא עליך, סנשו, כי
אם־ברחמים ובתחנונים. אנא, עשה נא ואל־תאחר.
והיה אחרי הכותך ושבת אלי והיה לנו כל־שארית
הלילה לשירים ולזמירות. אני אשיר על־האהבה
ועל־הפרדה ואתה תשיר על־אמונת הלב ועל־ארך
הרוח, והיה לנו הלילה הזה כראשית צעד בדרך
החיים החדשים אשר נבחר לנו בכפרנו, הלא הם
חיי הרועים.”



“אדוני”, ענה סנשו, " לא כהן נזיר אני כי־אקום
בחצי הלילה לדוש את־בשרי, וכל־שכן שאין אני
מוצא בי כח לעבר פתאם ממכות ומהלמות לשירים
וזמירות. אל־נא אפוא תפריעני, אדוני, משנתי
ואל־נא תאיץ בי לדוש את־בשרי הלילה. כי
אם־לא־תחדל הפעם ממני, חי אלהים אם־לא- אקפץ
ונשבעתי לבלי נגע בבשרי באצבע קטנה
עד־עולם."



“הה אכזר וקשה לב! הה עבד סורר ומורה! הה נושא
כלים כפוי טובה ושוכח חסד! הזה הגמול לאדוניך
חלף כל־הטובות והחסדים אשר־גמל עליך מיום
עמדך לפניו ועד היום? הלא אני הוא אשר־הרימותיך
מאשפתות להושיבך עם נציבי איים, וגם־עוד תקוה
רבה וקרובה לך להגיע כתם השנה למעלת אלוף או
רוזן.”



“אדוני”, אמר סנשו, " בישני את־שנתי אין לפני
לא־יראה ולא־תקוה ולא דאגה ולא תאות הכבוד ולא
מחסור כל־דבר אשר בארץ. וברוך המפיל חבלי
שנה על האדם! הלא היא השמלה המכסה על־כל־יצרי
לב איש ומחשבותיו, משביעה רעבים, מרוה צמאים
ומחממת אחוזי צנה, מצננת מכי שרב, שוה
לכל־נפש ומשוה קטן וגדול, מלך ורועה עזים, חכם
וכסיל יחד. אין בשנה בלתי אם־מגרעת אחת – שהיא,
לדברי הבריות, אחד מששים במיתה."



“מה־נמלצו הפעם דבריך, סנשו”, התפלא דון
קישוט, “ואני לא־ידעתי שככה תיטיב לדבר. אכן
נאמנו מאד דברי משל הקדמוני: “קרב אל־הבשם
–והתבשמת גם־אתה”.”



“מכל־מלמדי השכלתי”, ענה סנשו, " וגם־אדוני
למד ממני לדבר משלי קדמונים, ואדוני במו פיו
הורני לא־אחת ולא־שתים להמעיט במשלים. אין זאת
כי אם־נפלים הם משלי אדוני ממשלי אני, כי־הנה
אדוני ידבר את־המשל בעתו ובמקומו ו“משל
בעתו –יאמרו הבריות – כפת בשעת רעבון”,
ומשלי אני – לא בעתם ולא במקומם הם. ובכל־זאת,
כל־המשלים משלים הם ומשלים שמם."



עוד הדברים בפי סנשו והנה המלה רבה כצוחת
פראים אימה מאד, הרגיזה את־העמקים מסביב.
ויקפץ דון קישוט ממושבו, ובצלח עליו רוח
הגבורה וישכח את־האסר אשר אסר על־נפשו,
ויאחז בחרב, וסנשו זחל על־גחונו ויבא אל־מתחת
לבטן חמורו להחבא שם, ויסך לו מסביב בצרורות
הנשק והמדים ובמרדעת, ויהי יושב בבית מקלטו
הצר והוא מקפל כעבר במעי אמו וחרד חרדה
גדולה. עד כה ועד כה והרעש הולך וחזק, הולך
וקרב, כי עברה בעת ההיא ביער ארחת מגדלי
חזירים ועדריהם עמם, כשש מאות חזיר, מובלים כלם
אל־יום השוק אשר באחת הערים הקרובות, וירגיזו
החזירים את־כל־הככר מסביב בחרקתם ובצוחתם,
והם הם הקולות אשר־החרידו גם־את־דון קישוט
וסנשו. ויהי הם טרם ימצאו את־ידיהם, ושפעת
החזירים השיגתם ותעבר עליהם כשטף פתאם,
ותהפך את־מבצר סנשו ואת־סוללותיו על־בעליהם
ותרמסם, ולא נשאה החיה הטמאה והנאלחה
גם־את־פני האביר דון קישוט, ותהפכהו גם־אותו
ואת־סוסו ואת צרורות כליו, הפך ורמס ברגלים
והכפש את־כלם בעפר.



כראות סנשו את־המשלחת מה היא, ויתעודד ויקם,
וישאל מעם אדוניו את־החרב, ויאמר לעשות נקמה
בעם החזירים, על עזותם ועל זדונם, ואולם דון
קישוט השיב ידו ויאמר:



“הנח להם, ידידי! החרפה הזאת עקב חטאתי היא לי.
האביר המנצח זה משפטו: מרמס יהיה לרגלי
החזיר!”



“אם־ככה גורל האבירים”, אמר סנשו, “אני מה
כי־אשא בעונם. לו הייתי בן־רבעים או בן־חמשים
לאחד האבירים החרשתי, ואולם עתה מה־לסנשו
את־הקישוטים כי ירמס בגללם? ועתה, אדוני, הבה
נתורה לנו מקום טוב למשכב אשר־נישן בו לבטח
באין מחריד, כי לאיש אשר כמוני אין רע מגזל
שנה.”



“ישן, סנשו ישן”, אמר דון קישוט, “כי לכך
נוצרת; אני אין תנומה לעיני ואין שנה לעפעפי.
כי איככה אשכב ואישנה, וגברתי דולציניה
לא־נגאלה עוד מכשפיה. סנשו, שמע־נא את אשר־עלה
עתה בלבבי: אולי תאבה כי אשלם לך את מכותיך
בכסף מלא – כי־עתה נקבה את־שכרך ואתנה. אמנם
אינני יודע, אם־המכות הנתונות במחיר תעלינה
ארוכה לדולציניה, ובכל־זאת הבה ננסה, אולי נצליח.
קומה אפוא כרגע ודוש את־בשרך והיתה משכרתך
שלמה מכספי הצרור בידך.”



כשמע סנשו את־העצה היעוצה פתאם מפי אדוניו,
פקח את־עיניו מלא הטפח ואת־אזניו זקף, ויאות
בלבו כרגע לדברי אדוניו.



“לו יהי כדבריך, אדוני”, אמר סנשו, “נכון אני
לעשות בי את־חפצך, כי־על־כן טובתי וטובת ביתי
הוא, למען אשתי וילדי האהובים לי לא־אמאס
מלהראות בעיני אדוני גם־כאוהב בצע. ועתה
יגד־נא לי אדוני, מה המחיר אשר־יתן לי בכל־מכה
ומכה?”



“לו אמרתי לשלם לך”, אמר דון קישוט, “לפי גדל
המעשה ויקר ערכו, גם־זהב החוילה וכל־כתם אופיר
לא־ימצאו לי. שים לך אפוא שכר לפי ערך כספי
הנמצא בידך, וכאשר תעריך את־מחיר המכה –כן
יהי.”



“מספר כל־המכות השומות עלי”, ענה סנשו, " שלשת
אלפים ושלש מאות ועוד; מהן כבר קבלתי חמש
מכות, וכל הנותר – עודנו עלי. נשימה־נא את־חמש
המכות בתוך ה“ועוד” ונוציאן מן־החשבון
ולא־נדבר עתה בלתי אם־על־שלשת אלפים ושלש
מאות מכה. והיה אם־נעריך את־המכה האחת
בפרוטותים –מן־המחיר הזה לא אוריד אף אם־יבאו אלי
כל־מלכי מזרח ומערב – והיה מכסת הערכך שלשת
אלפים ושלש מאות פרוטותים, שהם שבעים וחמשה
ראלים בכסף המדינה. את־הכסף הזה אקח לי
מכספך מחיר המכות, ונתתיו על־אשר לי מאז,
ושבתי אל־ביתי כבד בכסף ושבע רצון, ולו
גם־שבור מתנים ומרסק אברים. הלא כן יאמר המשל:
“אם לא־תרטיב את־המכנסים – לא תמשה את־דג הזהב
מן־המים” – וזולת זה לא אגיד דבר."



“האח סנשו היקר והטוב, האח סנשו הנחמד
והנעים!” קרא דון קישוט בשמחה, “ברוך ומברך
אתה לאלהים, כי החייתני. גם־אני וגם־דולציניה
זכר נזכר לך כל־ימי חיינו את־החסד אשר־תעשה
עמנו. והיה בשוב לדולציניה תארה הראשון – והוא
הלא שוב ישוב –ונהפך כל־יגוני לששון ולשמחה
ומפלתי תהי בעיני כגבורת עז וכתשועה גדולה.
ואולם הגידה־נא לי, סנשו, למתי אתה אומר לגשת
אל־המלאכה ולעשות בך את־המעשה? כי הנה
אם־תמהר לעשותו והוספתי לך עוד מאה ראל!” “למתי?
עוד הלילה הזה”, ענה סנשו, “פה ביער, תחת יריעת
השמים ולעיני הירח והכוכבים, אקומה כרגע
ודשתי את־בשרי כדוש את־התבן.”



ובדברו קם ממשכבו ויקח את־מוסרת רוסיננטי
ואת־אפסר החמור, ויעבתם, ויהיו כרצועה כפולה
שמונה בידו, ואחרי כן התרחק מאדוניו כעשרים
צעדים ויבא אל־מבינות לתדהרים עבתים, כראות דון
קישוט את־כל־תקף החלטת סנשו, ויהי כדואג לו
ויאמר:



“הזהר, ידידי, ואל־תחבל את־בשרך יותר מדי.
ורוח תשים בין מכה ובין מכה, ואל־תבהל ברוחך
להביא עליך את־המכות רצופות, פן־תמות, חלילה,
לפני מלאת מספרן עד־תמן. וגם־אני לא אחבק ידי
בינתים, כי עמד אעמד על־משמרתי מנגד, וספרתי
מרחוק את־כל־המכות אחת לאחת, למצא חשבון, למען
לא־תגרע ולא תוסיף, וחבלת רגע אחד את כל־מעשה
ידיך. ועתה לך ועשה – ואלהים יגמל עליך כחסדך
וכטובת לבך.”



“משלם חוב בעתו – לא־ידאג לעבוטו”, אמר סנשו, "
היה בטוח, אדוני, כי שכל אשכל את־ידי ואפליא
להכות את־בשרי מכות נאמנות, שיש בהן כדי
להכאיב, אבל לא כדי להמית, כי הלא היא היא
כל־החכמה!"



ובדברו כה, התפשט את־חצי בגדיו ויעמד ערם
עד־מתניו, וינף את־הרצועה, ויך בה על־בשרו
מכה אחרי מכה. הוא מצליף ודון קישוט מונה. בהגיע
סנשו עד־המכה השמינית, וירא כי השחוק אשר
עשה לו רע ומר הוא מאשר דמה בראשונה, וימעט
עתה בעיניו המחיר אשר נקב לו, וישבת רגע
ממלאכתו, ויאמר לדון קישוט, כי משגה היה אתו,
וכי נוכח עתה וירא, כי כל־מכה אשר־כזאת שויה
חצי הראל ולא פרוטותים.



“ידך אל־תרף, סנשו!” חזק דון קישוט את־נושא כליו,
“הכה, הכה, הנה אני כופל את־שכרך.”



“אם־כן”, אמר סנשו, “אפקידה נא את־רוחי ביד אלהים
–ותרדנה נא המכות על־בשרי!”



ואולם הפעם חדל סנשו מהכות את־בשרו ויחבט
בכל־כח את־גזע העץ אשר מאחוריו. ולמען גנב
את־לב דון קישוט, נאנח סנשו על־כל־מכה ומכה
בשברון מתנים, ויאנק אנקת חלל. אז גברו עליו
רחמי דון קישוט ויאמר:



“השבעתיך, ידידי, אנא נוחה מעט ממכותיך ואל
תוסף. אכן רואה אני כי חריף הוא סם המרפא הזה
יותר מדי, וטוב לשתותו טפה טפה, מעת לעת. אם
לא־שגיתי בחשבוני, כבר פטרת כאלף מכות,
ומצא לך לפי שעה, כי אכן נכונים דברי
המשל:”עמס על החמור – ואת נפשו שמר“.”



“לא ולא, אדוני”, ענה סנשו," למה יאמרו עלי:
“את־שכרו קבל, ואת־מלאכתו חבל”. סב לך, אפוא,
אדוני, הצדה, ואני אוסיפה על־המכות עוד כאלף,
והשלמתי בשתי פעמים את־המספר עד־תמו."



“אם־ככה רצונך, סנשו”, אמר דון קישוט, “עשה
והצלח, ויהי אלהים עמך, ואני אלכה לי מזה.”



וישב סנשו אל־מעשהו ויחבט על־ימין ועל־שמאל
את־כל־גזעי העצים הקרובים אליו, חבט והכות בלי
חמלה, עד־פצל בהם פצלות, מחשוף הלבן. לאחרונה
הכה ברצועתו על־התדהר הקרוב מכה חזקה ואימה
מאד, וכשמשון בשעתו קרא בקול רם “תמת נפשי עם
פלשתים!” כשמע דון קישוט את־קול המכה החזקה
ואת־קריאת סנשו ויחרד אל־מקום המעשה, ויתפש
ברצועה ויאמר:



“חלילה וחלילה לי מאלהים מאבד נפש איש כמוך,
סנשו, לטובתי ולהנאתי. הלא אב לילדים אתה ובעל
לאשתך, ומחיתם עליך. תשב־נא דולציניה עוד מעט
בכשפיה, ואני אוחילה עד־אשר תחליף כח עוד
וכלית ביום אחר את אשר החלות עתה.”



“לו יהי הפעם כדבריך”, ענה סנשו, “ועתה
ישלך־נא אדוני על־כתפי שמלה והתכסיתי, ולא
תפגעני הצנה, כי לא־נסיתי במכות כאלה
מעודי, והזעה שטפה את כל־בשרי.”



ויעש לו דון קישוט את־שאלתו, וישב וישכב
ויישן שנה מתוקה עד־העירה אותו שמש הבקר.



כל־היום ההוא לא־מצא את־דון קישוט ואת־סנשו
כל־פגע בדרך. ויהי לפנות ערב וישאל דון
קישוט את־סנשו, אם־יאבה לכלות הלילה את־מעשהו
בדבר המכות, ואם יבחר לעשות זאת במקום גלוי
תחת כפת הרקיע, או במקום סתר תחת כפת הגג."



“אחת היא לי אם תחת הרקיע ואם תחת הגג”, ענה
סנשו, " ובכל־זאת הייתי בוחר לספג את־המכות תחת
העצים, כי כרעים וכאחים הם בעיני, ובקרבתם
יקלו מאד מכאובי בהכותי."



“אולי טוב לך”, אמר דון קישוט, “לדחות את־גמר
המכות עד־שובנו אל־כפרנו ועד־נוחנו שם מעמל
הדרך והחלפת כח גם־אתה, כי לא־יארך עוד
דרכנו משני ימים.”



“אם־כה רצונך, יהי כדבריך, אדוני”, אמר סנשו,
“ואולם לדעתי אני, יפה שעה אחת קדם; וזריזים
מקדימים; וכל־הזריז נשכר; וטוב אחרית דבר
מראשיתו; וכל- המתמהמה –נפשו קובע; ומאלהים
תבקש, ובפטיש תנקש; וטוב “קח” אחד מ”נתן
אתן" כפלים; וטובה צפור אחת כפותה ממאה
פורחות."



“עד־מתי תגבב עלי המון משליך”, אמר דון קישוט
בקצר רוח, “רואה אני כי שבת לאולתך, סנשו.
כמה פעמים הוריתיך ללמד את־לשונך לדבר קצרות
וברורות ולבלי טפל משל על משל.”



“מה אעשה”, ענה סנשו, “ואני אין בכחי להוציא מפי
גם־דבר חכמה אחד בלי משלים. וכל־המשלים דברי
חכמה הם בעיני. בכל־כחי איגע, אדוני, לעשות
מעתה כעצתך ואשמר את־פי ולשוני.”



עם צאת הכוכבים פגעו בחרש מצל ויסורו שמה, כי
היה המקום טוב בעיניהם לכלות שם את־מעשה המכות
ולמלון לילה. וימהר סנשו ויקרב אל־המלאכה
לעשותה, ויעש כמעשהו אמש, ויחבט בכל־כח
את־גזעי העצים, ויפצל בהם פצלות, ודון קישוט
עומד בתמתו מרחוק ומונה את־המכות אחת לאחת,
עד־מלאת כל־המספר. כאור הבקר נחפז מאד דון
קישוט ללכת לדרכו, כי חזקה עתה תקותו לפגש
בדרך את־דולציניה הפדויה מכשפיה, כדבר
הישיש מונטיסינוס. וילך כיום תמים, ויבקש
בכל־הדרך ויתבונן אל־פני כל־נערה ונערה
הבאה לקראתו, ואת- דולציניה לא מצא. ויתעצב
מאד דון קישוט אל־לבו ורוחו חבלה, וילך קודר
ביגונו, ומראהו כאיש דך ומדכדך עד־מאד. עד־כה
ועד־כה, ושני הנוסעים, דון קישוט וסנשו, עלו
על־ראש גבעה, ויראו והנה כפר מושבם לפניהם.
וימהר סנשו – ויכרע על־ברכיו, ויפרש כפיו
השמימה ויקרא:



“הוי, כפר מולדתי הנחמד והנעים! פקח עיניך וראה
את־סנשו בנך השב אליך אם־גם לא־כבד בכסף
ובזהב, אבל שבע מכות ומהלמות. פשט־נא
את־זרועותיך ואמץ אל־לבך גם־את־בנך השני,
את־דון קישוט, השב אליך והוא גם־הוא אמנם מנצח
ביד אחר, אבל תחת זה נצח נצח את־נפשו – והוא,
לפי עדות פיו, הגדול בנצחונות. אכן לא ריקם וחסר
כל אני שב אליך, כפר מולדתי! כי צרור הכסף יש
ויש עמי, כי־על־כן יאמרו המושלים: “הכני מאה
–ותן המטבע”.”



“חדל מדבריך התפלים”, אמר דון קישוט ברוח
זועפת, “קומה ונבאה הכפרה, ואם־יהי אלהים עמנו,
ונתנו שם ידים למערכי לבנו על־דבר ארחות
החיים החדשים, חיי הרועים, אשר נבחר לנו בימים
הבאים.”


פרק עשרים ואחד: אחרית דון קישוט


ויהי אך־קרבו דון קישוט וסנשו אל־הכפר,
וימצאו חבר נערים קטנים משחקים בגרן. וישמע
דון קישוט באמר נער אחד לרעהו:



“יאש את־לבך ממנה, פריקילו, כי עיניך לא
תראינה עוד אותה לעולמים.”



כשמע דון קישוט את־דברי הנער ויאמר לסנשו:



“השמת לבך לדברי הנער? הוא אומר: עיניך לא
תראינה אותה לעולמים!”



“ואם־אמר הנער כן – מה בכך?” תמה סנשו.



“מה־בכך? האין אתה מוצא בדברים האלה אות ורמז
לדולציניה, כי עיני לא תראינה עוד אותה לעולמים?”



ובטרם יענהו סנשו, והנה ארנבת מרדפת בשדה
רצה לפניהם, ובקפצה הנה והנה כי כתרוה
הצידים וזרזיריהם, ותמלט אל בין רגלי החמור
אשר לסנשו. וישלח סנשו את־ידו ויתפשנה
חיה ויגישנה לדון קישוט. וירא דון קישוט
את־הארנבת ויתבונן בה בעינים מפחדות וילחש:



“אות רע, אות רע. הארנבת בורחת, הזרזירים רודפים
אחריה – ודולציניה איננה.”



“עיניך תראינה זרות, אדוני”, ענהו סנשו בלשון
תוכחה, “ולו יהי כי הארנבת איננה בלתי
אם־דולציניה המכשפת, והזרזירים הרודפים אחריה
–אך־מכשפיה הרעים הם, אשר הפכו את־דמותה
בלהטיהם, ואולם עתה הלא ידי הנה תפשה אותה
וגם־הנה נתתיה בחיקך, ומה־לך עוד? איה אפוא האות
הרע אשר אמרת?”



עודם מדברים ומקצת הנערים סרו לראות בארנבת
הנתפשת, ובתוכם הנער אשר דבר לרעהו לאמר:"
עיניך לא תראינה אותה עד־העולם", וידרש סנשו
מפיו לפשר הדברים, ויענהו הנער ויאמר:



“לקח לקחתי מיד חברי פריקלו כליבה מלאה
חגבים, ואמר לו כי לא־אשיבנה לו עוד. הנה הכליבה
בידי.”



ויתן סנשו לנער אגורות מספר ויקן את הכליבה
ויגישנה לדון קישוט ויאמר:



“ראה, אדוני, עתה בטלו כל־האותות הרעים וזכר
לא־יהי להם עוד, אף כי־לדעתי כל־האותות שוא
ידברו ואך הבל הבלים המה. הלא־כן שמעתי מפרש
מפי כהן מקומנו, כי לא־נאוה לאיש שומר אמונים
האמן בשוא וללכת לקראת נחשים, וגם־אדוני בפיו
הגיד לי ככה לא אחת ולא שתים.”



ובינתים הגיעו גם־הצידים אל־המקום אשר עמדו
שם דון קישוט וסנשו, וישב להם דון קישוט
את־הארנבת, ויפן ללכת אל־הכפר. ויהי השמש
לבוא, ויבאו שניהם בשער הכפר, דון קישוט רוכב
על סוסו הכושל והרזה מאד, ולבושו כלבוש אחד
העם, ופניו דלים וקמוטים עד־מאד, וסנשו הולך
אחריו רגלי בצד חמורו הטעון צרורות כלי הנשק.
ויפגעו בם במבוא הכפר כהן המקום וקרשקש
החכמוני, ויראו אותם, ויכירום, וירוצו לקראתם
וזרועותיהם פשוטות לקבלם באהבה. וירד דון
קישוט ויחבק את־שני רעיו בחזקה. וחברי נערים
התלקטו מסביב לראות בשני בני מקומם השבים
מן־הדרך הרחוקה, ויאמרו איש לרעהו:



“צאו, ילדים, וראו בחמור סנשו, אשר היה לנושא
כלים תחת בעליו, ובסוס דון קישוט, הרזה עתה
שבעתים משהיה.”



ויפנו משם דון קישוט וסנשו, והכהן והחכמוני
עמם, וכל־מחנה הנערים ברגליהם, ויעברו
ברחובות הכפר, ויבאו עד־בית דון קישוט. שם מצאו
את־הסוכנת הזקנה ואת־הנערה, קרובת דון קישוט,
נצבות פתח הבית ומצפות לבוא אדוניהן, כי
התבשרו מתחלה על־ככה. וגם תריזה אשת סנשו
שמעה כי שב בעלה, ותמהר ותרץ אליו, והיא
פרועת שער ומגאלת שמלה כמשפטה, ובתה
הנערה סנשיה אחוזה ידה בידה. ויהי כראותה
את־סנשו והנה איננו הדור בלבושו כאחד
הקצינים משרי הפלכים, ותתמה ותשאל:



“אים אפוא בגדי החמודות, בעלי? הכן ישוב הקצין
ושר הפלך? רואה אני כי הלכת רגלי וכל־אבריך
רצוצים ושבורים, ומראך איננו ואיננו כמראה
קצין.”



“יד לפה, אשה!” אמר סנשו, “אל־תסתכלי בקנקן.
לכי ונבאה הביתה ושמעת נפלאות. הבא הבאתי
עמי צרור כסף מלא וגדוש, אשר רכשתיו לי בעמלי
וביגיע כפי ובלי עשות רעה לאיש.”



“אם כסף הבאת”, ענתה תריזה בשמחה, “יהי בואך
לשלום, בעלי. מהר קח את־הצרור ושאהו לביתך
ונגילה ונשמחה בך.”



וישמע סנשו בקול תריזה אשתו ויאחז באפסר
חמורו, ויפנו שלשתם, הבעל והאשה והבת,
ויצאו ללכת הביתה, והמה אחוזים וחבוקים יחדו,
תריזה חובקת את־יד סנשו מזה, והנערה את־מתניו
מזה, והוא בתוך נוהג את־חמורו אחריו.



ודון קישוט לא־התמהמה, ויט הצדה את־שני רעיו
אשר־באו עמו, את־הכהן ואת־החכמוני, ויספר להם
בדברים קצרים את־כל־המוצאות אותו, את אשר־הכרע
בקרב לפני אחד האבירים, ואת אשר־אסר אסר
על־נפשו לבלתי צאת מעירו כשנה תמימה, את־הכל
הגיד להם, לא העלים דבר. ויגל להם גם־את־מחשבתו
ואת כל־מערכי לבו על־דבר החיים החדשים, חיי
הרועים אשר יאמר לאחז בהם בכל־ימי אסרו,
וגם־השבע השביעם בשם רעותם הנאמנה לתת
גם־המה את־ידם עמו, ונלוו אליו בדרך חייו
החדשים, ורעו עמו בצאן, וטעמו גם־הם
את־כל־מנעמות החיים הנאוים והשאננים אשר
לאנשי אהל ומקנה; ויודיעם עוד כי־הנה הכין שמות
נאוים מאד, אשר יקראו בהם הרועים מבני עדתו:
לנפשו יקרא בשם קישוטיס הרועה, לחכמוני –
קרשקשוני, לכהן – קוריאמברו ולסנשו פנסא –
פנסינו.



ויתמהו מאד הכהן והחכמוני איש אל־רעהו כשמעם
את־עצת השגעון החדשה אשר יעץ דון קישוט,
ובכל־זאת היו כמאשרים בפיהם את־מחשבתו,
ויבטיחוהו לתת ידם עמו, ובלבם אמרו: ישב
השנה בביתו וינוח – ונרפא מעט מעט משגעונו,
עד־שוב אליו כל־בינתו, והיה כאחד האדם.



והסוכנת והנערה שמעו בגלות דון קישוט
את־מחשבתו החדשה לרעהו, ותספקנה כף
ותבכינה. ויהס אותן דון קישוט ויאמר:



“אל־נא תבכינה בנותי. מחשבתי החדשה טובה מאד
מאד, ולא לכן המשפט. ועתה אלכה ואשכבה
במטה, כי החליתי מאד. ואתן אל־נא תדאגנה: אהיה
אשר אהיה, אם־אביר משוטט ואם רועה נודד – אני
את־חסדי לא־אסיר מאתכן, כי בביתי תשבנה,
וכל־מחסורכן עלי.”



ותשכבנה הנשים את־דון קישוט במטה ותסעדנה
אותו בחליו ותשרתנה לפניו בכל־כחן
ובכל־מאדן.



וכח דון קישוט כשל מאד אחרי כל־הנדודים
והתלאה ומפח הנפש אשר שבע בכל־ימי חייו
האחרונים, וגם־רוחו נשברה בקרבו תכלית שברון,
ותאכלהו קדחת עזה, ויחלש מיום ליום ולא־ירד
עוד ממטתו.



ביום השביעי לחליו נפלה עליו תרדמה ויישן
כשש שעות, ואחרי־כן פקח את־עיניו ויקרא
אל־הסוכנת ואל־הנערה ויאמר להן בקול רפה:



“מהרנה וקראנה לי לרעי ולמידעי.”



לא עברה שעה קלה וכל־רעי דון קישוט, הכהן
והחובש והחכמוני, נועדו כלם אל־ביתו, ויתיצבו
כלם מסביב למטת החולה.



ויפתח דון קישוט את־פיו וידבר בקול רפה, אבל
צלול, ויאמר:



“אחי ורעי האהובים! ברכו עמי את־שם אלהים!
כי־הנה לא האביר המשוטט דון קישוט איש למנשא
שוכב פה עתה לפניכם במטה, כי אם־אחד האדם,
האיש קיכדה, הנקוב בפי כל, על־שם מעשיו, קיכדה
הטוב. שונא אני מעתה תכלית שנאה את־אמדיס איש
גליא ואת כל־עדתו, אותם ואת־ספרי קורותיהם ואת
כל־מעשי תעתועיהם. עתה ידעתי את־כל־הרעה אשר
עוללו הספרים ההם לנפשי, ואת־רוח העועים אשר
מסכו בקרבי. ויהי שם אלהים מברך, אשר לא־עזב
הפעם את־חסדו מעמי ויחדש בקרבי רוח נכון יום
אחד לפני מותי ויגל את־עיני לראות נכוחות.”



כשמע רעי דון קישוט את־הדברים האלה, ויאמרו
בלבם: אין זאת כי אם־שנה האיש עוד הפעם את־טעמו,
וחם הקדחת הוא אשר שם את־הדברים בפי החולה;
ויען החכמוני ויאמר:



“האם עתה אחרי בוא אלינו הבשורה על־דבר גאלת
דולציניה מכשפיה ידבר אדוני כדברים האלה?
ואדוני הלא חשב מחשבה טובה מאד לבחר בחיי רועים
שאננים ויפים, וכבר גם־הכינותי את כל־אשר יוכן
לקראת החיים החדשים אשר־יבאו, ואיככה זה ישנה
אדוני את־טעמו פתאם וידבר תהפוכות וזרות?”



“לא עת שחוק ומהתלות עתה, אחי ורעי”, ענה דון
קישוט ברוח תם וענוה, “רואה אני כי קרוב קצי,
ואין שחוק ביום המות. יגש־נא הכהן אלי
והתודיתי לפניו את־עונותי, ואתם שלחו מכם איש
והביאו אלי את־סופר העיר וכתב מפי את־ספר צואתי.”



ויתמהו האנשים העומדים שם איש אל־רעהו, כי־ראו
עין בעין את אשר־הפליא אלהים לעשות עם־דון קישוט
ויהפך לו בחליו לב אחר.



ויצאו משם כל־הנצבים, ולא עמד איש בהתודות
דון קישוט לפני הכהן, והחכמוני הביא בינתים
את־סופר העיר, כבקשת דון קישוט, וגם־סנשו חרד
לבוא אל־בית דון קישוט, כי שמע את אשר־אדוניו נוטה
למות. וכראות סנשו את־הסוכנת ואת־הנערה בוכות
ויבך עמן גם־הוא ויורד דמעות כמים.



וככלות דון קישוט להתודות, ויצא הכהן ויאמר
אל־כל־הנצבים:



“אכן רענו אלונסו קיכדה הטוב נוטה למות וגם־אמנם
בינתו שבה אליו ורוחו נכון בקרבו כשהיה. באו
ונבאה אליו החדרה ונשמע מה־תהיה צואתו.”



ויבאו האנשים אל־החולה החדרה, והנשים וסנשו
בוכים כל־העת בכי גדול ומעוררים מספד מר.
ויכתב הסופר מפי דון קישוט את־דברי הצואה
ככל אשר־הגיד לו החולה.



ויתן דון קישוט ביום ההוא את־כל־רכושו, את־ביתו
ואת־שדה אחזתו ואת־כל־מקנה קנינו, לקרובתו
הנערה לנחלה, ותני מפרש התנה עליה, אשר
לא־תפרד מאת הסוכנת כל־ימי חיי הזקנה על־הארץ
ואשר לא־תנשא לאיש אשר הגה באחד מספרי
האבירים מעודו.



ואת־הכסף המתכן הוריש דון קישוט את־עבדו
הנאמן, את־סנשו פנסא, ואת־הקובע ואת־כלי
הנשק צוה לתת לרעהו לכהן, והיו לו למזכרת.



ויכל דון קישוט לצוות אל־ביתו, ויפקד את־רוחו
ביד אלהים, ויעצם את־עיניו ויגוע ויאסף
אל־עמיו. ויקבר דון קישוט בעירו במעלה
הקברים, ושמשון החכמוני חרת על־מצבת קברו
את־דברי השירה הזאת לאמר:



פה ינוח מעמלו

רב עלילה דון קישוט

גם־המות ומגלו

לא ינוח על־גורלו,

אכן מת – אך־יחיה עוד!

חיה יחיה לעולמים,

שמו יזכירו דור ודור;

חי כמשגע כל־הימים,

אולם מת מות זך ותמים

ועל־אחריתו נגה אור.





וסנשו עוד האריך ימים אחרי מות אדוניו, ויתאבל
על־דון קישוט ימים רבים. ולעתים מזמנות יפקד
את־קבר אדוניו והתפלל שם על־נפש המת
ועל־מנוחתה בצרור החיים. כי בכל־היות סנשו
ערום ואיש מזמות, הנה ישרה נפשו בו ויזכר
את־חסדי אדוניו הנאמנים וישמר לו את־אמונתו
ואת־אהבתו כל ימי חייו.



אלה הם קצות דרכי האביר המשוטט גדל־הפעלים
ורב העליליה דון קישוט איש למנשא ונושא כליו
סנשו פנסא. ויתר קורות האביר בן־דמות היגון
וכל־מסותיו ופגעיו אשר מצאוהו בדרכו
וכל־הגדולות והגבורות אשר־עשה בכל־מקומות
נדודיו, וכל־האנשים, משועי הארץ ועד־דלת העם,
אשר נפגש עמם ואשר היו לו עמם דברים – הלא הם
כתובים בארך על־ספר “קורות דון קישוט” השלם.





תמו דברי הספר







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11229