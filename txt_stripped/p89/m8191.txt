


	
	אכן חציר העם
	



כי רוח יי נשבה בו… אכן חציר העם.

        [ישעיה מ', ז]




אכן חציר העם, יבש היה כעץ,

אכן חלל העם, חלל כבד אין קץ;

אשר ירעם קול אל גם־מפה גם־משם –

ולא־נע ולא־זע ולא־חרד העם.

ולא־קם כארי ולא־נעור ככפיר,

ולא־חרד לקול גם איש אחד מעיר.

ולא־רעד בגיל יחד לב כל־העם

מימין ומשמאל ומים ועד־ים,

בהתודע אליו בניו, זרע אל חי,

אשר באו מרחוק אל־קול אדני.

גם־לא פשט היד, גם־לא שאל לשלום

כל־הקוראים בשמו באמונה ובתם.

ובשאון עם אויל סביב אלילי הפז

נחבא קול אלהים, נבלע רעמו העז.

ובלב נבל ורע, ובכלמות ורק

יבז דבר אדני, יפרעהו לצחוק.


  


אכן נבל העם, מלא נקלה ורוש,

כלו רקב ומסוס מכף רגל עד־ראש!

שלא הקים מקרבו ביום נחלה וכאב

רב פעלים, איש חי, אשר יפעם בו לב,

ובלב יבער זיק, זיק מרתיח הדם,

ובראש יגה שביב מאיר דרך העם;


  


אשר יקר לו שם כל־הגוי ואלהיו

גם מהון ומפז – מאלילי השוא;

אשר מעט משא־לב, הרבה אמת, עזוז,

שנאה עזה למנת חיי עבדות ובוז,

חמלה גדולה כים, רחמים רבים כגדל

שבר עמו האמלל וככבד העל –

כל־זה יהמה בלב, יהמה יחמר כים,

כל־זה יבער כאש, יבער יצית הדם,

כל־זה ירעם כהד תמיד יומם וליל:

“קום עבד, קום עשה, כי עמנו יד־אל!”


  


אכן אבד העם, שאף חרפה ורק,

אין למעשיו יסוד ולפעלו אין חק.

אלפי שנות חיי נדד, גלות גדולה מנשא,

התעו אחור הלב, אבדה עצה מגוי.

למד שבט ושוט – האם יחוש כאב

חרפת נפש בצר מלבד מדושת הגו?

או אם־יוכל דאג מלבד דאגת היום

עם מתגלגל בגיא גלות חשכה כתהם?

לשאת נפשו ליום ולהתנבות לאור,

לנטות קוו לקץ, צות דבר לדור?

הוא לא ייקץ אם־לא יעירנו השוט.

הוא לא יקום אם־לא יקימנו השד.

עלה נבל מעץ, אזוב עלה בגל,

גפן בקק, ציץ מק – היחינו הטל?

גם־בתקע השופר ובהנשא הנס –

היתעורר המת? היזדעזע המת?


  

תרנ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8191