


	
	הגדי בבית המלמד
	




אלף, בית, גימל, דלת –



מי זה בא בסף הדלת?


  


הא, וו, זין, חית –



גדיי? – מה-לו פה כעת?


  


גדיי בא אלי בטענה:



חוס נא, רחם-נא, הושע-נא!


  


כבר גדלתי, ברוך השם,



וטרם אדע צורת מם,


  


אויה לי, כי יתום אני,



עוד מעט וצמחה זקני.


  


עוד מעט וצמחו קרני –



ועתה איכה אשא פני?


  


על-כן באתי: רחם, חן,



קום למדני שפת הצאן.


  


המה לבי לו ואקח



את-הגדי ללמדו לקח.


  


טית, יוד, כף, למד,



הבה אהיה לך למלמד.


  


גשה אלי ושבה על ברכי,



ושניתי לך את פרקי.


  


שב והתבונן, ראה מה-זה:



מם וסגל – כלומר: מה.


  


מם סגולה, מם סגולה –



זוהי כל התורה כלה.


  


קרא, אל תחשך, קרא בפה,



שנה ושלש: מה, מה, מה.


  


מה ביום ומה בלילה,



מה למטה, מה למעלה.


  


“מה” – בפזר ובשלשלת –



למה תביט אל הדלת?!


  


עתה שב וחזר חלילה,



אות באות ומלה במלה.


  


“מה-מה-מה” לשונך תרן



כל היום בפה ובגרון.


  


ככה למד לו הגדי



צרוף אותיות מפי.


  


למד, רם ויהי לתיש,



קרניו ברזל, מצחו שיש.


  


ובהתהלכו בראש עדרים



מראים באצבע: עוקר הרים!


  


זקנו מגדל, פרקו נאה –



ובתלמידי זה אתגאה.


  


תעמד זכותי לי למגן



כי העמדתי תלמיד הגן.


  


נפש אלמה חכמת-מה-לה



נתן פה לה, אמן סלה.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7997