


	
	בערב היום
	




בין עבי אש ועבי דם

השמש רד לפאת הים,


  


וקרני אור בעד העב,

כחניתות ממרטות רב.


  


וישק הככר נגה זך,

ויצת־אש בירק הסבך.


  


על־ראש החרש יצק אור,

ויתך־אש במי־היאר.


  


ויצף את־ראש הגבעה פז,

בקמה זרק זיו ויז.


  


ויט, וישק כנף היום,

וירד חי אל־פי התהום – – –


  


אז יבא כל־היקום בצל,

הליל הלך – בא הליל,


  


ורוח קל בא, נשב, נס,

וישק לי ויגל לי רז.


  


הוא לאט עמי: אמן, תם –

כקרן אור בערב היום.


  


וימי הנער, ילד טוב,

יעופו חיש כמעוף העוף.


  


פה נאלח הכל, הכל סג –

יש־עולם טוב שכלו חג.


  


יש־קרן ברוכה, פנת אור,

ששמשה – צדקה, רוחה – דרור;


  


שם תרתי מקום לך ולי –

קום נעוף יחדו, נדאה, בני!


  


לא זה המנוחה, עוף מפה –

אך למה, לבי, תדוה כה?


  


מי הטיל בחדריך צל,

אפלת עד וחשכת אל?


  


מדוע אתה זעף, סר –

יש מרחב יה – ולך הוא צר.


  


הלראות ירע לך בגבר

אשון החשך על האור?


  


כי־מה הכאב ומה החלום,

הבאים אט עם־צאת היום,


  


ומשכים את הלב התם

אל־קצוי עד, אל־אחרית ים?


  

תרנ"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5860