


	
	ים הדממה פולט סודות
	




ים הדממה פולט סודות,



וכל-העולם כלו שותק;



ומאחרי הרחים



שאון הנחל אינו פוסק.


  


שחור הלילה הולך כובש,



מרכיב צל על-צל וכופל;



דומם אל-ים המחשכים



כוכב אחר כוכב נופל.


  


ובהשתתק כל-העולם,



ארגיש: לבי ער ומדבר;



ארגיש: מעין טהור אחד



הומה אט שם ומתגבר.


  


אומר לבי לי בחשאי:



"בני! חלומותיך באו;



נפל כוכב מרקיע –



האמינה – לא שלך הוא.


  


עוד שלך קבוע איתן



ובמשבצתו יזרח שמה;



שא עיניך – הנה שם הוא



קורץ, רומז לך נחמה."


  


ובהשתתק כל-העולם



אשב אביט אל-כוכבי;



לי אין עולם אלא אחד –



הוא העולם שבלבבי.


  

חשון, תרס"ב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3225