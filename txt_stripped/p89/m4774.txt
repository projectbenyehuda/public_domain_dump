


	
	עבר הקיץ...
	



ד

  


עבר הקיץ. כבר כלה האכר



את כל עבודתו בשדה, בככר.



כבר השליך אל פנה חרמשו, מגלו,



ובגרנו הוא ימד שלומת עמלו



ובגאוה הוא נושא עין מלאה עליצות



אל ראש הערמה, פרי עמל וחריצות.



גם נחנו נאסף היום לבן-גרננו



את תבואת שדנו, את פרי עמלנו,



ולעיני הורינו השערים נמדה,



מצאנו בקיץ ההוא בעבודה.



יראו: גם אנו חרשנו, זרענו,



וברנה קצרנו ואלמות נשאנו,



אחרי שעשועים וריק לא הלכנו,



אף כי ילדים אנחנו.


  


מבקר עד ערב גבנו כפפנו,



את תורת אל חי ואמרתו שאפנו.



מבעד החלון השמש הציצה



ותקרא אותנו החוצה, החוצה,



הצפור היפה צפצפה אלינו:



אלי, ילדי חמד, כמוני רננו!



גם עצי הפרי הירוקים, המאירים,



אל צלם קראונו: לכו רקדו כשעירים!



ואנחנו אמצנו לבנו ונשב



ולדברי מורנו הקשבנו רב קשב,



לא נפתה לבנו אחרי הצפרים



היפים, החפשים, השמחים ושרים,



לא פתו אותנו גם עצי המגדים –



אף כי אנחנו ילדים.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4774