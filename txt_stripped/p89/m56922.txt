


	
	געגועים
	




יט “למנצח משכיל לבני קרח… אלה
אזכרה ואשפכה עלי נפשי” (תהלים מב, פסוקים א, ה) –
כנגד מי אמרוהו בני קרח למקרא הזה? לא אמרוהו
אלא כנגד כנסת ישראל. שאמרה כנסת ישראל
לפני הקדוש ברוך הוא: רבונו של עולם זכורה אני
בטחון ושלוה, שהייתי שרויה בהם – ועכשו
נתרחקו ממני, ואני בוכיה ומתאנחת ואומרת: מי
ישימני כימים הראשונים, שהיה המקדש בנוי,
ואתה יורד לתוכו משמי מרום ומשרה שכינתך עלי
ואמות העולם מקלסין אותי, וכשהייתי מבקשת
רחמים על עווני – אתה עונה אותי, ועכשו אני
בבושה וכלמה.

ועוד אמרה לפניו: רבונו של עולם! שממה
עלי נפשי, כשאני עוברת על ביתך והוא חרב, וקול
דממה בתוכו, ואומר: מקום שזרעו של אברהם
הקריבו קרבן לפניך, והכוהנים עומדים על הדוכן,
והלויים מקלסין בכנורות – יהיו שועלים מרקדים
בו?

“כי אעבר בסך אדדם עד בית אלהים” (שם
שם, ה) – כנסת ישראל אומרת לפני הקדוש ברוך הוא:
לשעבר הייתי עולה לירושלים בסך ודרכים מתקנים
לפני, ועכשו ב“שך” – “הנני שך את דרכך
בסירים” (הושע ב, ח); לשעבר הייתי עולה ואילנות
מסככים על ראשי, ועכשו גלויה לשמש; לשעבר
הייתי עולה בצלו של הקדוש ברוך הוא, ועכשו
בצלן של מלכיות.

אמר ר' ברכיה: אמרה כנסת ישראל
לפני הקדוש ברוך הוא: לשעבר הייתי עולה וסלי
בכורים על ראשי, ועכשו “אדדם” – דמומה עולה
ודמומה יורדת; לשעבר הייתי עולה בשירים
ובזמירות לפני הקדוש ברוך הוא, ועכשו בוכיה
עולה ובוכיה יורדת; לשעבר הייתי עולה “המון חוגג”
(תהלים מב, ה) – המוניות המוניות של חגיגה (אמר ר'
לוי: כגעגע זה של מים, שאינו פוסק לא ביום ולא
בלילה), ועכשו אני מתגנבת ועולה, מתגנבת
ויורדת (איכ"ר פתיחתא כד; שם א, נב).




כנגד מי אמרוהו – על מי מדברים פסוקים אלו?

זכורה אני – זוכרת.

שרויה – מצויה.

מי ישימני וגו' – מי יחזירני למצבי הקודם.

מקלסין – משבחים.

עונה אותי – נענה לבקשתי.

שממה – מלאת צער וכאב. קול דממה – קול חרישי.

שועלים מרקדים בו – חיות השדה עושות בו כרצונן.

בסך – בציבור.

דרכים מתקנים – דרכים סלולות ונוחות למעבר.

ב“שך” – בדרך מלאה קוצים וברקנים (כלשון הפסוק מהושע).
סירים – קוצים.

מסככים – נותנים צל כסוכה.

צלו – השגחתו.

מלכיות – האומות השולטות בישראל.

דמומה – שותקת.

המוניות של חגיגה – המון עם חוגג.

געגע זה של מים – צפרדע שאינה פוסקת מקרקוריה.

מתגנבת – הולכת בדממה כגנב.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56922