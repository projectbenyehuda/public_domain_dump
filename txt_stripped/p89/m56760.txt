


	
	שלמה ומלכת שבא
	




קיט כטוב לב המלך שלמה ביין שלח
וזמן כל מלכי מזרח ומערב הקרובים לארץ ישראל
והושיבם בהיכל המלך. אחר כך צוה לטל נבלים
ומצלתים, תפים וכנורות, שהיה מנגן בהם דוד
אביו, ולנגן לפניו. עוד צוה להביא לפניו עוף
השמים וחיות השדה ורמש האדמה ואת השדים
ואת הרוחות ואת הלילין לרקד לפניו, כדי להראות
גדלתו לכל המלכים היושבים לפניו. וסופרי
המלך קוראים אותם בשמותם וכלם מתכנסים ובאים
אצלו מאליהם, לא כפותים ולא אסורים ובאין אדם נוהג
בהם.

באותה שעה נתבקש תרנגול הבר בין
העופות ולא נמצא. וצוה המלך להביאו בכעס
ובקש ליסרו. ענה תרנגול הבר ואמר לו: שמע,
אדוני מלך הארץ, ויבואו דברי באזניך. זה
שלושה חדשים שנתתי עצה בלבי ונמלכתי עם
נפשי, לחם לא אכלתי ומים לא שתיתי, ואמרתי:
אשוט בעולם כלו ואראה אם יש מדינה או ממשלה,
שאינה נשמעת לאדוני המלך. הסתכלתי וראיתי
מדינה אחת, עיר קיטור שמה, בארץ מזרח. עפרה יקר
מזהב וכספה בחוצות כזבל, ואילנות מבראשית שם
נטועים. ומגן עדן הם שותים מים. יש שם חילות
הרבה ועטרות בראשיהם. לעמד במלחמה אינם
יודעים, לדרך בקשת אינם יכולים. אף ראיתי אשה
אחת מושלת בכלם ושמה מלכת שבא. ובכן אם טוב
הדבר לפני אדוני המלך, אאזר כגבר חלצי ואלך
לעיר קיטור, למדינת שבא, מלכיהם אאסר בזקים
ומושליהם בכבלי ברזל ואביא אותם אל אדוני
המלך. הדבר טוב לפני המלך, וסופרי המלך
נקראו, וכתבו אגרת וקשרו אותה בכנפי תרנגול
הבר; קם תרנגול הבר ועלה לשמי מרום ונצנף צנפה
והיה נוצח ופורח בין העופות, ועפו אחריו והלכו
לעיר קיטור, למדינת שבא.






זמן – הזמין.

לטל – לקחת.

לילין – רוחות הלילה.

כפותים – קשורים בחבלים.

נוהג בהם – מוביל אותם.

נמלכתי – התייעצתי.

אאזר כגבר חלצי – אתגבר ואתחזק, כמי שקושר חגורה למותניו טרם צאתו למבצע הדורש אומץ.

זקים – אזיקים.

נצנף צנפה – השמיע צהלה כצהלת הסוס.

נוצח – מתרומם.

*


לעת הבקר יצאה מלכת שבא להשתחוות
לשמש, והנה החשיכו העופות את השמש. שלחה
המלכה ידה בבגדיה וקרעה אותם, והיתה תמהה
ומשתוממת. ירד אליה תרנגול הבר, ראתה והנה
אגרת קשורה בכנפיו, התירתה וקראה אותה, וכן
היה כתוב בה: “ממני שלמה המלך – שלום לך,
שלום לשריך! הלא ידעת שהמליכני הקדוש ברוך
הוא על חיות השדה ועל עוף השמים ועל שדים ועל
רוחות ולילין, וכל מלכי מזרח ומערב, דרום וצפון
באים ושואלים בשלומי. עתה אם תאבו ותבואו
ותשאלו בשלומי, אעשה לך כבוד גדול מכל
המלכים היושבים לפני; ואם לא תאבו ולא תבואו
ולא תשאלו בשלומי, אשלח עליכם מלכים
ולגיונות ופרשים. ואם תאמרו: מי הם המלכים
והלגיונות והפרשים שיש למלך שלמה? חיות
השדה הם המלכים, עופות השמים הם הפרשים,
והרוחות והשדים והלילין הם הלגיונות, שיחנקו
אתכם על מטותיכם בתוך בתיכם, וחיות השדה
יהרגו אתכם בשדה, ועופות השמים יאכלו את
בשרכם מעליכם”.

וכששמעה מלכת שבא את דברי
האגרת, שלחה ידה שנית בבגדיה וקרעה אותם.
שלחה וקראה לזקנים ולשרים ואמרה להם: לא
ידעתם, מה שלח לי המלך שלמה? ענו ואמרו לה:
“אין אנו יודעים את המלך שלמה ואת מלכותו אין אנו
מכבדים”. והיא לא בטחה בהם ולא שמעה לדבריהם.
שלחה וקראה לכל ספני הים והטעינה אותם ברושים
ומרגליות ואבנים טובות. ושלחה למלך שלמה
ששת אלפים נערים ונערות, כלם בני שנה אחת,
בני חדש אחד, בני יום אחד ובני שעה אחת. כלם
בני קומה אחת ובני קצב אחד וכלם מלבשים לבושי
ארגמן. וכתבה אגרת ושלחה בידיהם למלך שלמה:
“מעיר קיטור לארץ ישראל מהלך שבע שנים; ועתה
שאלתי ובקשתי, אבוא אליך מקץ שלוש
שנים”.

מקץ שלוש שנים באה מלכת שבא אל
המלך שלמה. וכששמע המלך שלמה שבאה מלכת
שבא, הוציא אליה את בניהו בן יהוידע, הדומה
לאילת השחר, שיוצאת לעת הבקר, ודומה לכוכב
נגה שמאיר ועומד בין כוכבים, ודומה לשושנה
שעומדת על פלגי מים. וכשראתה מלכת שבא את
בניהו בן יהוידע, ירדה ממרכבתה. ענה בניהו
בן יהוידע ואמר לה: “למה ירדת ממרכבתך?”
השיבה ואמרה לו: “לא המלך שלמה אתה?” ענה ואמר
לה: “לא המלך שלמה אני, אלא אחד מן המשרתים
העומדים לפניו”. ומיד החזירה פניה לאחוריה
ומשלה משל לשריה: “אם לא ראיתם את הארי, בואו
וראו את רבצו; ואם לא ראיתם את המלך שלמה, בואו
וראו את יפיו של האיש העומד לפניו”.




תאבו – תרצו, תסכימו.

קצב – הופעה, מראה.

בניהו – שר צבאו של שלמה.

אילת השחר – האור הראשון הבוקע בבוקר.

כוכב נגה – הוא כוכב ונוס.

רבצו – המקום שהוא רובץ בו.

*


הביא אותה בניהו בן יהוידע לפני
המלך. וכששמע המלך שבאה אליו קם והלך
וישב בבית של זכוכית. וכשראתה מלכת שבא את
המלך יושב בבית זכוכית, באה מחשבה בלבה
ואמרה, שהמלך יושב במים, חשפה שוקיה לעבר
ונראה לו שער ברגליה. השיב המלך ואמר לה:
“יפיך – יפי נשים ושערך – שער גבר, והשער נוי
לגבר וגנאי לאשה”. ענתה מלכת שבא ואמרה לו:
“אדוני המלך! אמשל לך שלושה משלים, ואם תפתר
אותם אדע שאיש חכם אתה; ואם לא – אתה כשאר בני
אדם”. ענתה ואמרה לו: “באר עץ ודלי ברזל, דולה
אבנים ומשקה מים – מה הוא?” ענה ואמר לה: “שפופרת
של כחול”. ענתה ואמרה לו: “עפר מן האדמה יצא
ומאכלו עפר מן הארץ, נשפך כמים ומביט לבית –
מה הוא?” – ענה ואמר לה: “נפט”. ענתה ואמרה לו: “סער
הולך בראש כלם וצועק צעקה גדולה ומרה, כופף
ראשו כאגמון, שבח לחורים וגנאי לעניים, שבח
למתים וגנאי לחיים, שמחה לצפורים ואבל לדגים –
מה היא?” ענה ואמר לה: “פשתן”. הביאה לפניו זכרים
ונקבות, כלם במראה אחד ובקומה אחת ובכסות אחת
ואמרה לו: “הפרש לי הזכרים מן הנקבות”. מיד רמז
לסריסיו והביאו לו אגוזים וקליות והתחיל מחלק
בפניהם. זכרים שלא היו מתבישים, היו נוטלים
בבגדיהם; נקבות, שהיו מתבישות, נוטלות
בסודריהן. אמר לה: אלו זכרים ואלו נקבות. ועוד
דגמה אחרת עשתה: והביאה לפניו מהולים וערלים.
אמרה: הפרש לי מהולים מן הערלים. מיד רמז לכוהן
גדול ופתח את ארון הברית. מהולים שבהם כרעו
בחצי קומתם. ולא עוד, אלא שנתמלאו פניהם מזיו
השכינה, וערלים שבהם נפלו על פניהם. ענה ואמר
לה: אלו מהולים ואלו ערלים.

השיבה ואמרה לו: “לא האמנתי לדברים
עד אשר באתי ותראינה עיני – והנה לא הגד לי
החצי; הוספת חכמה וטוב אל השמועה אשר שמעתי.
אשרי אנשיך, אשרי עבדיך אלה” (מלכים א י, ז־ח).
העלה אותה שלמה בתוך ההיכל בבית המלכות; נתנה
למלך זהב וכסף טוב, והמלך נתן לה “את כל חפצה”
(דברי הימים ב ט, יב) (תרגום שני לפתיחת מגילת אסתר; מדמ"ש א, א).




בית של זכוכית – שרצפתו זכוכית ומתחתיה זורמים מים.

משלים – חידות.

שפופרת של כחול – קנה דק ובו מכחול שבעזרתו
מוציאים חומר קוסמטי לצביעת עיניים: גוף השפופרת הוא כבאר של עץ; יד המכחול
המוציא מן “הבאר” את הכחול, כאילו הוא דלי היורד לבאר, עשויה מברזל; הכחול
עצמו עשוי מעפר; והעין שנצבעת בכחול דומעת מים.

נפט – היוצא מעפר האדמה ואף שורף אותה כשהוא בוער; הנפט הוא נוזלי ומביא אור (“מביט”, גורם לראייה) בתאורה בבתים.

פשתן – צמח הפשתן משמיע קול רם כשרוח סערה נושבת בו;

הוא כופף ראשו כצמחי מים (“אגמון”); שבח לעשירים בבגדים מפוארים וגנאי
לעניים בבגדי שק עלובים; ועושים ממנו תכריכים מפוארים למתים וגם חבלי תלייה
לחיים; הציפורים שמחות לאכול את גרעיניו, והדגים אבלים על שהם ניצודים
ברשתות העשויות ממנו.

הפרש לי – הבדל.

קליות – גרגירי חיטה קלויים.

בגדיהם – שולי בגדיהם (וכך חשפו את רגליהם).

סודריהן – המטפחות שעל ראשן.

דגמה – מעשה פומבי.

ולא עוד, אלא – זאת ועוד.

*






קכ אמר ר' יוסי: לארבעה חלקים היו
נחלקים. המלך ועבדיו וחכמים ותלמידים וכוהנים
ולויים היו לבושים תכלת, וכל ישראל הדרים
בירושלים לבושים לבנים, והבאים מן הכרכים ומן
הכפרים ומשאר מקומות היו לבושים אדמים, ואמות
העולם, שהיו באים ממרחק להביא למלך מנחה, היו
לבושים ירק. אמרו לו תלמידיו: מפני מה אלו
ארבעה מיני בגדים? אמר להם: כנגד ארבע תקופות:
מתקופת תשרי עד תקופת טבת הימים הם כתכלת,
מטבת עד ניסן השלג יורד והיו לבושים לבנים,
מניסן עד תמוז הים טוב לפרש בו והיו לבושים
ירק, מתמוז עד תשרי הפרות יפים ואדמים והיו
לבושים בגדים אדמים (כסא ואיפודרומין של שלמה המלך, בתוך: בית
המדרש, ה, עמ' 39).




היו נחלקים – תושבי מלכות שלמה והמבקרים בה.

תקופות – רבעי שנה.


כרכים – ערים.


לפרש – לשוט בסירת מפרש.

ירק – כמראה הים.

*






קכא “ויבן את תדמר במדבר” (דברי הימים
ב ח, ד) – אמר רב ירמיה בשם רב שמואל בר רב יצחק:
נשר גדול היה לשלמה והיה רוכב עליו והולך
לתדמר במדבר ובא בו ביום אחד (קה"ר ב, כה).




תדמר – היא פלמירה, נווה מדבר המצוי צפונית־מזרחית לדמשק.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56760