


	
	כסא שלמה
	




קיח “ויעש המלך כסא שן גדול”
(מלכים א י, יח) – מחפה היה הכסא זהב אופיר וקבועות
בו אבני שהם, לשם ופטדה, זמרגדים וכדכדים
וכל מיני אבנים טובות ומרגליות, לבנות, ירקרקות
ואדמדמות, לא נעשה כמוהו לכל מלך, ואין כל
מלכות יכולה להתקין כסא דומה לו. וזה מעשה
הכסא: עומדים עליו שנים עשר אריות של זהב
וכנגדם שנים עשר נשרים של זהב, אריה כנגד
נשר ונשר כנגד אריה, מכונים אלו כנגד אלו.
יד ימין של ארי זהב כנגד גף שמאל של נשר זהב
וגף ימין של נשר כנגד יד שמאל של אריה. מנין
האריות שבעים ושנים ומנין הנשרים שבעים
ושנים. וראש עגל היה לכסא למעלה במקום מושבו
של מלך. ושש מעלות היו לכסא. על מעלה ראשונה
רובץ ארי של זהב וכנגדו רובץ שור של זהב. על
מעלה שניה רובץ זאב של זהב וכנגדו רובץ טלה של
זהב. על מעלה שלישית רובץ נמר של זהב וכנגדו
גדי של זהב. על מעלה רביעית דב של זהב וכנגדו
צבי של זהב. על מעלה חמישית נשר של זהב וכנגדו
יונה של זהב. על מעלה ששית נץ של זהב וכנגדו
צפור של זהב. ועל ראש הכסא עומדת יונה של זהב
ואוחזת נץ של זהב בידה. ולמעלה מראש הכסא
עומדת מנורה של זהב ערוכה בכל מערכותיה:
בנרותיה, בכפתוריה, במלקחיה, במחתותיה,
בגביעיה ובפרחיה. ושבעה קני זהב יוצאים מצד
אחד של המנורה ומצירים עליהם שבעה אבות העולם,
ואלו שמותם: אדם הראשון, נח, שם הגדול, אברהם
יצחק ויעקב, ואיוב ביניהם; ושבעה קני זהב
יוצאים מצד שני של מנורה ומצירים עליהם שבעה
חסידי עולם, ואלו שמותם: לוי, קהת, עמרם, משה
ואהרן, אלדד ומידד, וחור ביניהם. ובראש המנורה
קבוע כד של זהב מלא שמן זית זך שמדליקין
ממנו לבית המקדש. ותחתיו קבוע אגן גדול של
זהב מלא שמן זית זך, שנוטלין ממנו שמן לנרות
המנורה, ומציר עליו עלי. ושתי שבולי זהב
יוצאות מן האגן הגדול ומצירים עליהן שני בני
עלי: חפני ופינחס. ומתוך שבולי הזהב יוצאים
שני צנתרות זהב, שמצירים עליהם שני בני אהרן:
נדב ואביהוא. ושתי קתדראות של זהב היו משני
צדי הכסא, אחת לכוהן גדול ואחת לסגן הכוהנים,
ושבעים קתדראות של זהב מקיפות לכסא, שעליהן
יושבים שבעים זקנים, סנהדרי ישראל, ודנים דין
לפני המלך, ושתי בנות ים יושבות לשתי אזני
המלך, שלא יזדעזע. ועשרים וארבע גפנים של
זהב עומדות משני צדי הכסא ומצלות על המלך.
ואילני תמרים מקיפים לכסא, מכסים בגדי שש
לבן וכל מיני דמות צבע, תלוים בחבלי בוץ
וארגמן. היו קולעים אותם והרוח נכנס בהם והיו
מכסים על כל הכסא וסביבי הכסא מאה אמה,
ונראין כמראה הבזק וכמראה ברק ולפידי אש
וכמראה הקשת, ופעמוני זהב קשורים בשפתם
והרוח נכנס בהם והם מצלצלים. ועל ראשי האילנות
טוסים של שן מכונים כנגד גפי נשרים. ושני
אריות של זהב חלולים מלאים מיני בשמים היו עומדים
שם וזולפים בשמים בעליתו של שלמה.




מחפה – מצופה.

אבני שהם וגו' – אבנים יקרות שונות.

מכונים – מקבילים.

גף ־ כנף.

שבעים ושנים – שישה על כל מדרגה (כאמור להלן).

אוחזת נץ – ומחזיקה עלה פורח.

כל מערכותיה – כל חלקיה וכל הכלים המשמשים להדלקתה ולהחזקתה.

שם הגדול – בנו של נח.

חור – ממנהיגי העם בעת יציאת מצרים (שמות כד, יד).

אגן – קערה גדולה.

צנתרות – צינורות.

קתדראות – כיסאות.

בנות ים – סירנות, המזמרות שירים ענוגים.

קולעים – מחברים אותם זה לזה (בקשר רופף).

מאה אמה – כחמישים מטרים.

זולפים – נוזלים.

בעליתו – אל הכיסא.

*


וכשהיה המלך שלמה עולה לכסא היה
נותן רגלו על מעלה ראשונה – חוזר גלגל של
מנגנון, ארי פושט ידו מימין והשור פושט ידו
משמאל, והמלך נשען עליהם ועולה. כך היה עושה
על כל מעלה ומעלה. וכשהיה עולה לראש הכסא
ירדו נשרים ותפשו את המלך והושיבוהו על
מושבו. ותנין של כסף היה שם במוכני. וכשישב
המלך שלמה היה חוזר הנשר הגדול ונוטל כתר
מלכות ונותנו בראש המלך, ואחר כך היה התנין
הגדול פוקע במנגנון, והיו אריות ונשרים עולים
ומסככים על ראש המלך. ויונה של זהב היתה יורדת
מן העמוד ופותחת הארון ולוקחת ספר תורה ונותנת
לתוך ידו של מלך, לקים מה שנאמר: “והיתה עמו
וקרא בו כל ימי חייו” (דברים יז, יט). וכשבאו הכוהן
גדול והזקנים היו שואלים בשלום המלך ויושבים
מימינו ומשמאלו ודנים עמו הדין. וכשהיו
נכנסים עדי שקר לפני שלמה היו המנגנאות
פוקעים, גלגלים חוזרים, שורים גועים, אריות
נוהמים, זאבים שוקקים, טלאים פועים, נמרים שואגים,
גדיים בוכים, דבים הומים, צבאים עורגים, נצים
צורחים, צפרים מצפצפין, נשרים פורחים וטוסים
רצים. ולמה? לחטף לבם של עדים, שלא יעידו עדות
שקר. והיו העדים אומרים בלבם: נעיד עדות אמת,
שאם לא – בשבילנו יעקר העולם.

ופרעה נכה מלך מצרים שבה את הכסא
מירושלים והביאו למצרים ובקש לעלות ולישב
עליו, פשט הארי את רגלו הימנית והכה אותו על
ירכו – והיה צולע עד יום מותו; לפיכך נקרא
פרעה־נכה. וכשהחריב נבוכדנאצר הרשע את
ירושלים ובא לכבש את מצרים, מצא הכסא שם
ונטלו והוליכו לבבל לישב שם עליו – פשט את רגלו
על מעלה ראשונה והכישו ארי ונפל. וכשמלך
דריוש והחריב את בבל נטל את הכסא והביאו למדי
ולא ישב אדם עליו, וכשמלך אלכסנדרוס מקדון
שבה את הכסא והוליך אותו למצרים. וכשבא
אניפוניס בן אנטיוכוס והחריב את מצרים, שבה את
הכסא והביאו בספינה, נשמטה רגל הכסא
בשלשלת זהב, והביא כל אמנים וחרשים שבעולם
לתקן את הרגל של הכסא ולא יכלו לתקנו עד היום
הזה (אב“ג, א; מדרש פנ”א, נוסח ב, א; תרגום שני לפתיחת מגילת אסתר; כסא
ואיפודרומין של שלמה המלך, בתוך: בית המדרש, ה, עמ' 37־34).




מעלה – מדרגה.

חוזר גלגל וגו' – מסתובב גלגל מכני.

מוכני – גלגל המכונה.

פוקע – פוגע, לוחץ.

המנגנאות פוקעים – כל מערכת הכיסא היתה פורצת בתנועה.

שוקקים – משמיעים קולם (משלי כח, טו).

עורגים – פועים (תהלים מב, ב).

לחטף לבם – להבהיל.

בשבילנו – בגללנו.

פרעה נכה – הנזכר כמי שלקח שלל מירושלים (מלכים ב כג, לה).

הכישו – הכה בו.

אניפוניס – הוא כנראה אנטיוכוס אפיפנס, המלך שגזירותיו עוררו את מרד החשמונאים.

נשמטה – יצאה ממקומה.

חרשים – אומני מתכת.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56759