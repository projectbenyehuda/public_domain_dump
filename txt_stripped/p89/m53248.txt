


	
	שנת תרס"ג
	



עז. [לאחיאסף]

אודיסה, ט“ו כסלו תרס”ג.

כבוד אחיאסף!

כשנשתתפה “מוריה” עם “אחיאסף”1 – חשבנו לטובה; אמרנו: עזרת אחיאסף והשתתפותו יכניסו זריזות
במעשינו.

ואלהים חשבה לרעה: מיום שנסמכה “מוריה” על כתף אחיאסף
נכנסה מארה במעשינו, מארה זו המלפפת את אחיאסף מיום הוסד ועד היום –
ו“גסיסה” שמה.

היו בינינו קטני אמנה שצפו מראש, כי עתידה “מוריה” להעשות,
בזכות אחיאסף, “לא קרירא ולא חמימא”, כאחיאסף עצמו – ועתה, לצערנו הגדול,
נתקימה נבואתם.

זה כשמונה חדשים שהחוברת הראשונה מספורי המקרא2 הולכת ונדפסת על ידכם ועדין אין למכה זו סוף. כאן נכשל ה’ קפלן3 במדפיס שאינו הגון
וכאן ב“עושה תמונות וציורים” שאינו הגון – כל העולם כלו מתקומם
לאחיאסף.

זה כחמשה חדשים שהאנתולוגיה4 מונחת תחת ידכם כאבן שאין לה הופכים, כותבים לכם, מרעישים עליכם
את השמים ואת הארץ – ואין קול ואין עונה – נסתם הגולל!

זה כשלשה חדשים שתרגום בן־עמי5 נשלח לבקרת בוורשה – עבודה היכולה להעשות בשנים שלשה ימים –
ואחרי הרפתקאות רבות דעדו עליה – התרגום מונח אצלכם עד שיבוא אליהו.

ומי חיב? אחיאסף? חס וחלילה! – הפוסטה חיבת! כל המכתבים הרבים ששלח ה' רבניצקי לה' קפלן אובדים בדרך. מעשה שטן!

אוי לאחיאסף ואוי לשותפו! כשנוסיף ללכת בדרך זו אחריתנו ישגה מאד וסופנו לעשות גדולות.

ה' — —, המדפיס עתה את — — בקרקוי אצל פישר6, כבר ראה בל“ס את “ספורי המקרא”, ועתה,
בל”ס, ישתמש בעבודתנו לטובת אחיאסף ומוריה, כמובן מאליו… שהרי גם הוא
הולך ומדפיס עתה ספורי המקרא.

נמתין עוד מעט, עד שיוציא ה' — — גם את שאר הספרים שהכרזנו עליהם במודעותינו – וממנו יראו אחיאסף ומוריה ויעשו כן…

וה' קפלן מאיץ בנו ודופק אותנו: “שלחו עוד ספרים! עושו, חושו!”.

למה נשלח? ולמי נשלח? הלבעבור קבור את כתבי היד שם בוורשה בבית אחיאסף נשלח לכם כתבי ידות?

כלום יש בעלים לאחיאסף? היש למי לפנות ועל מי לקבול?

האם עלה הנסיון הראשון יפה כי נוסיף נשלח לכם עוד כתבי ידות?

אלו לא שתפה “מוריה” עמה את אחיאסף – אזי כבר היו יוצאים
לשוק כל הספרים שהכריזה עליהם מוריה. כתבי היד מוכנים בידינו, וכרואים
את הנולד עכבנום בידינו עד אשר נראה את פרי זריזותכם הראשונה.

ועתה כבר אנו רואים את הפרי הנאה הזה. חוברת בת ד' גליונות
הולכת ונדפסת שמונה, תשעה חדשים, ואם ירצה השם עדין נכונים אתם להוסיף
עליהם כהנה וכהנה…..

אבל לכל צרה יש קץ. הגיעה השעה לשים קץ גם לצרה זו. אם אין
אנו רוצים למות על קדוש שם אחיאסף – ואת זאת איננו רוצים בשום פנים –
צריכים אנו לגמור את הענין הרע הזה.

מוריה רוצה לחיות ויש בה כח לחיות חיים שאין בהם גסיסה, ואי אפשר לה בשום פנים ללכת בדרך אחיאסף.

נפרד נא! עדין לא קלקלה מוריה לאחיאסף את היריד. חשבון קטן
יש בינינו בדבר החוברת הראשונה של ספורי המקרא שנדפסה על ידכם – נתחשב נא
ונפרד בשלום.

את שני כתבי היד (האנתולוגיה ותרגום בן־עמי) תשיבו לנו.

אם לא עלה זווג אחיאסף ומוריה יפה – ודאי לא מה' יצא הדבר, ונבקש לנו זווג אחר. בשעת הדחק טב למיתב יחידי מלמיתב טן דו.

אנו מחכים לתשובה תכופה.

בשם היו"ר

ח. נ. ביאליק





עח. [לז. שניאור]

[סוף החורף של תרס"ג7].

קול ענות גבורה וחלושה עולה מוורשה8. אוי לאותה בושה. המזוהמים… יאכל שרץ את חברו! — —





עט 9. [לקלוזנר]

תרס"ג תמוז, קישינוב.

חביבי קלוזנר!

שאלת מעמי לכתוב לך ראשי פרקים מתולדותי10
– ואני, חייך, כמעט שאין לי “תולדות” כל עיקר. וכי אינך
יכול לשער מאליך תולדותיו של אדם עני ממעש כמוני? גדולם והתפתחותם של ב“א
מסוגי הם עפ”י רוב כל כך דומים זה לזה, עד שאתה יכול ללמוד מזה על זה,
ואפרים ומנשה כראובן ושמעון הם לך. אמנם בודאי יש אישיות מיוחדת לכל הנברא
בצלם, וכל דיוקנא, כרוחנית כגשמית, יש בה הרבה משויין
וקורטובין11 משלה – אבל אלה לא כל עין שולטת בהם ולא כל יד ממשמשת בהם.

אולם מכיון שלפטרך בלא כלום אי אפשר, ומפני שחוששני פן
תחשדני בענותנות – לפיכך אשתדל למלאות מקצת תאותך, וארשם לך בקצרה רשימות
מקוטעות וחטופות מ“תולדותי” לפי סדר זמנים ובסרוגין ודלוגין
גדולים. — — —

עד השנה הששית לימי חיי גדלתי בכפר ראדי (פלך וולין),
מקום יערות ושדות ונוה שאנן מלא יופי צנוע של טבע פשוטה ובריאה, שמחה בחלקה
ומסתפקת במועט, זהר רקיע, מרחבי שדה, דומית חורש, האומרת “דרשני”!… במקום
ההוא ספגתי את הרשמים הראשונים של העולם והטבע. בתקופת ילדותי זו הייתי
רואה לפרקים חזיונות בהקיץ. שירי “גמדי ליל” ושירי הראשון שבקבוצת שירי
“ביום סתו”12 נוסדו על חזיונות כאלו. הראשון –
מימי אשרי בכפר, והשני – מימי יתמותי. ומעודי ועד היום ינוחו אותם הרשמים
על כל חיזונות רוחי כטל בקר על עשבות שדה וכאבקה דקה על פרי דשן ורטוב.
בשנה הששית – עקרנו דירתנו לעיר זיטומיר ונגר שם בביתנו החדש באחד הפרורים,
כעין כפר, ג“כ סמוכים אל הטבע. שם נכנסתי לחדר ואלמד חומש, רש”י ותהלים.
בית רבי הקטן היה עומד בין הרי חול, בשפוע ההר, נוטה לנפול כל רגע אל התהום
הפתוחה תחתיו. ושם, על קרקע התהום, מבטן הרים מעינים יזנקו, והם הומים,
מבעבעים ומפזזים ומסייעים לחזור בנעימה על פרקי התהלים, שהיינו לומדים בקיץ
תחת כפת הרקיע בצל אילן, או תחת סכך הסוכה. ממולנו התעקל הנהר ונסתכל בנו
היער.

אבא התפרנס בדוחק מן המרזח, שפתח בביתו לאכרים עוברים
ושבים, אבל מחיה בזויה זו דכאתהו מאד (בשעת מזיגת כוס לאכר היו עיניו
נתונות במשניות שלפניו על השלחן ושהגה בו תמיד) ותחליאהו (לשעבר התפרנס
מעבודת יער וריחים), ובמלאות לי שבע שנים ועוד – נתיתמתי מאבי, ותביאני אמי
לבית אבי־אמי שבפרבר שני בקצה העיר מזה, מקום גנות ומגרשות רחבי ידים,
להתגדל שם. זקני לא שמח במתנה זו, שזכוהו בה על כרחו לעת זקנתו, אבל מאין
ברירה “קבל עליו את הדין” ויגדלני בביתו, ויטפל בי על פי דרכו, בטעם זקנים,
וידקדק עמי ביראת שמים כחוט השערה.

הוא זקן מופלג, קפדן, עוסק בתורה לשמה כל הימים, ואני ילד
שובב, יתום עז נפש, ו“מתפרץ” מטבעי – ומובן מאליו שלא היינו נוחים זה לזה
אלא לפרקים. הרביים שמסרני זקני לידיהם רדו בי ביד חזקה וימררו את חיי
בתואנותיהם. טפסתי על עמוד הטלגרף – מלקות! החלקתי על גבי קרח – מכות
מרדות! קראתי כתרנגול מעל הגג בחצי הלילה – הרג וחנק! ואעפי“כ כל המלמדים
קפצו על “נכדו של ר’ יעקב משה” שכ”שקצותו" כן תורתו – חד וחריף, ממש
שרף.

בשעת “חרום” גדול, כשלא יכול עוד זקני החלוש לעמוד
ולהתקיים בפני מעשי הרעים – מיד נזדרזו ונזקקו לי “בני המשפחה”, דודים ובני
דודים, שבאו לטכס עצה ביחד ו“לעשות לי דין” בפומבי, קצת משום “רחמנות על
הזקן” וקצת לשם שמים, להורות את ה“יתום” דרך־ארץ: אחד תופס בידי ואחד
ברגלי, אחד פושט מכנסי ואחד מותחני על ברכיו, אחד מלקה ואחד מונה וקורא: כך
יפה לך, השקץ! אל תהי שקץ!

ובן־דוד אחד היה לי, בחור טפש, וכשראה בי שמץ פסול היה
מכניסי לבית הכסא ומלקני בשוט, מלקה ושוחק, מלקה ושוחק, ואני מפני הבושה
כבשתי כעסי ולא גליתי לאיש.

שנאה ונקמה היו מלהטות את נשמתי וצורבות את לבבי הקטן.
כשאגדל אנקם, הייתי מנחם את עצמי תמיד, וחוזר להשתובב ביתר עז “ובשצף קצף”
על אפם ועל חמתם של “בעלי טובותי” הרחמנים.

ובלבבי ידעתי כי רק מקנאה נחרו בי בני המשפחה. עינם היתה
רעה בי על עלותי על בניהם בתורה ועל תהלת כשרונותי שמלאו כל פה, תחת אשר
בניהם הם היו רובם ככולם מטומטמים וערלי לב, ועל כן חתרו להבאישני בעיני
זקני ולהביא אליו את דבתי רעה. זקני הרגיש בזה באחרונה ויקבל מהם לשון הרע
בזהירות.

לפעמים, כשנתלקט הרבה כעס וחמה בלבבי, הייתי פורש אל אחד המחבואים, יושב ובוכה, חורק שני הקטנות ובוכה.

זכרתי את אמי הרחוקה ממני, את יתמותי, את הכפר השאנן, את
שקיעות החמה שם, ואבך בכי גדול אשר היה הולך הלוך ומתוק, הלוך וערב ללבי,
עד שלבסוף עברתי מבכי זה למין בכיה אחרת, בכיה לשמה…

ומעט מעט הייתי עובר מבכי זה לבדיחות הדעת, ואפנה את עיני
ולבי לבטלה… הצצתי ממחבואי על כל מה שמבחוץ והיו כל המראות כחדשים בעיני,
והכל נראה לי בגון אחר ומשונה מזה שהם נראים בו כשאני בתוכם. שעות שלמות
הייתי יושב ומסתכל ותוהה ודומם… ובעוד רגע – ואני מתנער מחלום־הסתכלותי,
קופץ ממחבואי ותוך כדי דבור אני עולה ויושב בראש ארובת העשן או בראש עמוד
הטלגרף והכל תמהים ל“גבורותי” וכל חברי נותנים כבוד לי.

יחד עם התאוה להוללות ולהסתכלות נתפתחה בי, בין כתלי בית
זקני, מקום זה של תורה ותפלה עולמית, גם התאוה לעיון בספרים. שלש התאוות
הללו נתקעו בי כמסמרות זו בצד זו ואין אחת מבטלת את חברתה. ומה הראשונות
נתמכרתי להן במסירת נפש ובהתלהבות ובשעבוד כל החושים אף האחרונה כך.
כשהייתי מעיין בספר נבלעתי בו בכל חושי ושכחתי מאכול לחמי ולא זזתי ממנו עד
עברי על פני כלו.

והספרים בארון זקני רבים ושונים מאד: דרוש, מוסר, הלכה,
אגדה, ספורים ושיחות, קבלה ומחקר וכו' וכו‘. ואני קורא והולך מספר לספר,
מספר לספר, גומע ובולע ואיני שבע. חבתי לספרים חזקה כ“כ עד שהייתי נותן
את כל פרוטותי שצברתי כל השנה בספרים שקניתי, להיות לי ביבליותיקה
בפ”ע13. ושם, בארץ הספרים, יש לי מכרים רבים,
וערים רבות ומשונות ונפלאות רבות ראיתי שם… העיר לבוב ומרת פסיל
באלאבאן14, סלאוויטא וזיטומיר והאחים
חנינה־ליפא ור’ יהושע־השיל שפירא; וורשה והשותפ’ ר’ ברוך זעצער [זצר]
ור’ יחזקאל רענער [רנר]. ועתה צא וחשוב את כל הבחורים
הזעצערים15 שבאמשטרדם ושבדיהרנפורט
ושבפראנקפורט דאודר ודמיין ושבזולצבאך; וצבעי הניר והגליונות, וחותמות
הצנזורים המטושטשות והציורים שעל השערים…

ומראה העמודים והאותיות, והרצועות הלבנות שבין הדיומדין16 והמעלות והמורדות שבהם – כל אלה כלם נעשו חמר לדמיוני ואבנה מהם עולמות בחשאי.

מי היא האשה מרת פסיל באלאבאן? ודאי אשה גדולה וחשובה היא,
ולה יש ארבעה בנים; כלם נשואי פנים וכרסנים, בעלי זקן מגודל ואנשי צורה,
יושבים בחדר אחד מלא ספרים ומתנגחים בהלכה מתוך נחת ועדון והנאה ומתוך עשר
וכבוד. במוצאי שבת מתאספים לביתם חשובי לבוב, יהודים עדינים ומעונגים, מיחם
נחשת רותח על השלחן וי"ב כוסות מצוחצחות עומדות ומזהירות. אחד הבנים, חבוש
ירמולקא של סמיט, מציץ בעד החלון ואומר: “ראו, לבנה
ליפציגית17, מחיה נפשות! נצא ונחדשנה!” וכו' וכו' וכו'.

ומי הוא הפריץ אנטון שמידט, שהוא מדפיס ספרי יהודים בווינא הבירה18? ודאי חכם ומלומד גדול הוא, מתוכח עם הרב דמתא (וכי מלתא זוטרתא הרב דווינא!) בעניני דת, וכו' וכו'.

תכונה זו – להשתקע, אגב הסתכלות, בענינים טפלים ולעשותם
שתי או ערב לחזיונות רוחי – נצנצה בי מילדותי. וגם בהסתכלי בעולם
הממשי משכו אליהם את לבי דברים טפלים וצדדיים, שנראו לי יפים ביותר, ואתנם
מזון וחמר לדמיוני. ותכונה זו הבאתי עמי אח"כ גם לעולם הספרים.

נטיה לכתיבה נצנצה בי תיכף לביאתי אל בית זקני, אף כי עדין
לא ידעתי לרשום צורות האותיות כתקונן. ומה הייתי כותב? בראשונה “מעשה ברב
ורבנית”, ששמעתי מפי חברי בחדר, וכדומה, ואח"כ על ענינים אחרים. על הלשון
לא הקפדתי; כורך הייתי לשון קודש ולשון תרגום וכותב ביחד, ופעמים, בשעת
הדחק, נשתמשתי גם במלה זרגונית.

כשנפלה תגרה ביני ובין חברי, הייתי משתמש בתוך שאר
התחבולות וכלי הזין – גם בכתב. כותב הייתי להם, לבעלי ריבי, פתקאות שבהן
הייתי כועס, מתרה, מפייס, מאיים, הכל לפי צורך השעה. רוב מלמדי בילדותי
היו, כשאר רוב המלמדים, — — — ברם זכורים לטוב שני מלמדים: אחד זקן, בעל
אגדה, ואחד אברך, חסיד מגוהץ עם שמינית שבשמינית השכלה ויזלית. הם פתחו את
לבי ראשונה בלמדם אותי ממקום שלבי חפץ.

אבל עיקר התפתחותי היתה באה מאליה, מחוץ לחדר ומחוץ לרשות
זקני ורבותי. הכל נתרקם וגדל בי לפני ולפנים שלא מדעת בעלים. בשעות הבדידות
הייתי מצמצם עצמי בפנת סתרים, הוגה, הוזה, מהרהר, בונה עולמות ורוקם
חזיונות בחשאי…

הייתי בשעות האלה כברכת מים קטנה מוצנעת בעבי היער שכל העולם משתקף בה בדממה ובגון אחר…

ובשעות ההוללות – הייתי פורץ כנחל איתן, ורוחי השובב לא
ידע מעצור ולא ידע חוק וגבול, ואוי לו לזה שפגע בערוד כמוני בשעה
כזו.

והרבה זכרונות עולים על לבי אשר כל אחד מהם הוא “מעשה” בפ"ע וכל אחד מהם היה לי לצנור השפעה במדה ידועה.

“תקוני חצות” של זקני באשמרת הבקר, בשעה שאני עדין
מנמנם ואזני קולטות מתוך תנומה את קול בכיתו הרצוצה כאילו היא באה ממרחקים.
מעולם אחר… מעולם שהיה – וחרב…

קול השמש העור המגשש במקלו לפני עלות השחר בתוך הערפל
במגרש הפרבר, מגשש ותועה ונתקל ונופל וקם, וקריאה אחת, כמין בת קול, יוצאת
מפיו בנעימה בוכיה ומתפשטת בתוך ערפל בדמי השחר: “ישראל עם קדושים! עורו
נא, קומו נא, עמדו נא לעבודת הבורא!”

שני תלמידי חכמים, זקני ודין הפרבר, יושבים לבדם בליל חרף בחדר תורתו של אבי־אבא. על השלחן גמרא זיטומירית19 פתוחה וצבורי ספרים סגורים. המנורה מאירה ושמחה. חם התנור מפעפע
ונבלע בכל האברים. זקנתי יושבת מרחוק, סורגת פוזמק ומנענעת בראשה ושומעת אף
היא. מבחוץ קול סופה הומיה וזועפת, משברת תריסים ומפרקת בריחי ברזל, כאילו
היא באה להחריב את הבית ולהפכו למעלה, אבל – גירא בעיני השטן! אנחנו יושבים
פה במבצר וממי נירא? התורה מגינה עלינו ולמה נפחד?

ומחשבה עולה אז על לבי: כאן, אצל תנור חם זה, לקול שיחות
קדושות אלה – אלמלי נסגרו עיני בנחת ואישן שנת עולם – היש תענוג גדול
מזה?

והלילות שהיינו נעורים בביהמ"ד ועוסקים בתורה עד אור הבקר, והטיולים מחוץ לעיר, ועוד ועוד ועוד.

בקצור, אלמלי באתי לכתוב הכל אין אני מספיק, ולפיכך אהיה מעתה כמכליב.

בתוך שאר הספרים נזדמנו לידי גם מעין ספרי השכלה, תחלה מן המין הגרוע, ואח"כ גם מן הטובים והמועילים.

ספרים אלו השכירוני. תחת השפעתם נשתניתי לאט לאט ואהי לאחר.

והשטן הזמין לי אותם הספרים דוקא בו בפרק שחסידותי
והתלהבותי הדתית גברו בי במדה שאין למעלה ממנה. אני כבר צפיתי בימים ההם
לרוח הקדש, על סמך הבטחת ר’ חיים וויטאל ב“שערי הקדושה”20. ואני הלא קיימתי בעצמי את כל הדברים שאדם הרוצה לזכות לרוה“ק
חייב בהם, עפ”י דעת ר"ח וויטאל.

נתקדשתי והטהרתי מבחוץ ומבפנים, בתורה, בתפלה, בכונה ובטבילות וכו' וכו' – עיין שם וינעם לך.

וה“שבט מוסר” וה“ראשית חכמה”21 ושאר ספרי המוסר והמדות שפטמני בהם זקני ג“כ עשו את שלהם – ואני
כלי הייתי ברשותם ותחת עלם, אעפ”י שמטבעי הייתי פורק על במקצת.

ופתאם – הרי לך ספרי השכלה!

וכי צריך אני עוד לספר לך מה עשו בי הספרים החדשים הללו?

אמנם הרבה דברים כרקטריים הייתי יכול לספר לך גם בנדון זה, אבל איני רוצה להאריך.

שכחתי להודיעך כי העיון בספרי מחקר ישנים קדם אצלי לעיון בספרי השכלה, והראשונים כבר הכינו מעט את לבי לקראת האחרונים.

עוד בהיותי נער בן י“א – וכבר הייתי מעיין ב”העקרים“, ב”הכוזרי“, ב”מורה נבוכים" – מבין ואיני מבין לחצאים לשליש ולרביע.

וגם בקבלה היתה לי ידיעה הגונה, ואצ"ל בספרות הדרוש, והמוסר והחסידות.

כל זה ל“עיון” אבל ל“למוד” – אין “למוד” אלא גמרא ופוסקים, וממילא מובן שעיקר למודי היה בהם.

ובמלאת לי י“ג שנה יצאתי מרשות ה”רביים" לרשות עצמי ואלמד בביהמ"ד לבד.

לבדי – כי אני הייתי הנער היחיד בכל הפרבר שישב ולמד
בביהמ“ד. מלבד הדין, שהיה שוהה שם בתורה ובתפלה עד חצי היום, לא נמצאה שם
שום בריה. ורב בע”ב הפרבר אנשים סוחרים, שנשמתם פרוטה, וחייהם פרוטה,
ובניהם כמוהם.

ישיבה בודדה זו בביהמ"ד היתה לאחד מצנורי ההשפעה היותר חשובים על הלך רוחי ועל עולמי הפנימי.

לבדי עם מחשבותי הישנות והחדשות, עם ספקותי והרהורי
הכבושים בלבי הייתי יושב לי שם ימים הרבה אצל ארון הספרים, מפסיק ממשנתי
ומשתקע בהמון חלומות וחזיונות, מצרף צרופים ומחשב חשבונו של עולם, מבקש
“תכלית” לעצמי ול“אנושיות” וכו' וכו'…

ולפעמים הייתי מרגיש מעין “חנק פנימי” מהמון מחשבות ורגשות שמלאו את כל חדרי לבי משא לעיפה.

ואדם אין שאשתף אותו בבריאת עולמי הפנימי, שאשיח לפניו את לבי.

ופעמים נדמה לי – והנה אני בן יחיד להקב"ה וילד שעשועים
לשכינתו, והנה אף היא עמי כאן, פורשת עלי כנפיה ושומרת אותי כאישון בת
עינה…

ושם שם במרחקים, איני יודע היכן, יש עולם יפה ונאה, מלא
זיו וחיים סוערים כים, שאולי עד עולם לא אזכה לבוא בסודם ולהסחף בהמון
גליהם, עד עולם…

מי שכחני כאן, ולמה?

ומה יהיה אחר כך, כשיתרוקן הביהמ“ד לגמרי ולא ימצא בו אף אחד, כמוני היום? מה יעשה הקב”ה אחר כך?

מקץ ימים נזדוג אלי מרצון עצמו אותו הדין הנ“ל, אדם כשר
ותמים, ונלמד יחדו, בתורת חברים, פוסקים וגמרא כמה שעות ביום. לא עברה שעה
עד שהגעתי להוראה ב”אסור והיתר". בפוסקים מלאתי את כרסי גם קודם לכן ועם
הדין “הוספתי חכמה”. כשלא נמצא הדין בביתו הייתי אני פוסק שאלות במקומו
לאלו שרצו לסמוך עלי.

בשאר שעות היום הייתי כותב שירים ומליצות מעין הרהורי לבי וקורא בספרים חיצונים.

כפירותי העיוניות הלכו ורבו, אבל ב“מעשה” לא נשתניתי כלום.

למודי הגפ"ת22 נשנאו עלי לאט
לאט. ראיתי שאין בהם תכלית ומטרה בחיים ואני כבר שאלתי: מה יהא
בסופי?

זקני אמר: “שב ולמד – וסוף הכבוד לבוא”, וכבר התחילו משדכים לי שדוכים; ואני החלטתי – לא! מתחלה תכלית ואח"כ נשואין.

ה“תכלית” נתלבשה לפני בדמות דפלום של ד"ר לפילוסופיא מסמינריום הברליני23.

אבל איך, כיצד ואיזה הדרך מגיעים לגדולה זו?

מצאתי! תחלה לוולוזין24 ואח"כ
לברלין! ולמה “וולוזין”? מפני, שכפי השמועה, לומדים שם בוולוזין, יחד עם
התלמוד, גם שבע חכמות ושבעים לשון, בגלוי או בסתר.

ואני אומר לזקני בזהירות יתרה: המעשה כך וכך – רוצה אני לוולוזין.

וימאן זקני. “לוולוזין? חס ושלום! שם בליטא תכרת מלבך ‘אמונת חכמים’25 לגמרי”.

אבל חיש מהר פקח אלהים את עיניו וירא, לצערו, כי אמונה זו כבר תמה נכרתה מלבי ולא תשוב עוד.

ומעשה שהיה כך היה:

פעם אחת יצא זקני למקום שיצא וימצא פסת ניר מתגוללת ושם
“הרבי” חתום עליה. הזקן הרים את אגרת הרבי כדבר שבקדושה, כדי להצילה מן
הטמאה – והנה – אהה! – תחת חתימת הרבי “הקטן פלוני בלאאמו”ר הצדיק פלוני
זצוקלה“ה” יש הוספה חדשה, שורה שלמה, ובה כתוב לאמר: נוכל, רמאי וכו' וכו'.
והכתב כתב חיים נחמן, כלומר: שלי!

אחרי מעשה זה התיר לי זקני לנסוע לוולוזין. שם, סוף סוף, מקום תורה, וזכות התורה תעמוד לי להצילני מעברות יותר חמורות מאלה.

ויתן לי ח"י פרוטות, לחלקן לעניים בוולוזין, ובפירוש התנה
שהוא עושני שליח להולכת צדקה זו, כדי שאהיה שליח לדבר מצוה ולא אנזק
בדרך26 — וישלחני לוולוזין.

בשעת פרידה בכה זקן קשה ויבש זה, ואני הייתי כשכור מרוב שמחה. כל כליותי עלזו וירנו.

מפני הקצור אדלג על כמה מאורעות, שהם ענין לכאן, ואומר לך כי שמחתי היתה לשוא.

תקותי לא באה. בוולוזין אין זכר לשבע חכמות ולשבעים לשון,
אבל יש שם בחורים כמוני, וטובים או רעים ממני, שיושבים ולומדים גמרא, גמרא,
גמרא.

את הכל ישא הרוח! גם אני אלמד גמרא, גמרא, גמרא. אהיה רב ככל הרבנים!

וכך עשיתי בחדשים הראשונים.

ובעמדי בנסיון לפני ראש הישיבה מקץ ירחים – ויאמר: אין זאת
כי אם מבני בניהם של ליטווקס אתה. זאת לי הפעם הראשונה שאני רואה בחור
ווליני שקדן ויודע גמרא כמוך.

במשך שלשה חדשים למדתי כמעט על פה כל מסכת כתובות עם כל התוספות שעליה.

כבשתי את כל תאוותי, חנקתי את כל רגשותי, ואלמד בלי הרף
ובלי חשק. וכל פעם שהיה יצרי משיאני להפסיק ממשנתי ומעורר בי הרהורים אחרים
צבטתי לי בידי עצמי וגערתי בי בנזיפה: “למד, גזלן! למד עד שתבקע
כרסך!”

אבל היצר הרע תקיף הוא, והתמדה והתלהבות זו לגמרא, שהיתה באמת מלאכותית, רפתה לאט לאט, ואני חזרתי לטבעי הראשון.

הגמרא היתה לי לזרא, כאכילה גסה. בשארית כחי התאמצתי להחזיק מעמד על משמרתי אצל הספסל — — — מיום ליום נתמעטה התמדתי.

והרהורי, ורגשותי הישנים קפצו עלי מן המארב ברגעי־כשר כאלה ויכבשו שנית את לבי ויוליכוהו למקום שהם רוצים.

עומד הייתי אצל שלחן תורתי שעות שלמות, מסביב לי הים בוער,
ים התלמוד, מתוך מאות פיפיות צועקים, מתלהבים ומרננים, — ואני פי דובב “אמר
אביי” ולבי בעולמות אחרים.

בימי האביב הראשונים הייתי משתמט מבית הישיבה, רץ כמטורף
במבואות העירה ובסמטאותיה ונפשי מתבלטת בי כצפור בכלוב. אנוסה מזה,
אנוסה!

לפי שעה התחלתי פוחת מזמן הגמרא ונותנו לקריאה וכתיבה.

מחסר ספרים לא קראתי הרבה. ובכל זאת למדתי להבין, אם כי בקושי, בספר רוסי.

קראתי בימים ההם את שירי פרוג במקורם ונתפעלתי מאד.

וגם אני שבתי לכתוב שירים ומליצות. פרי רוחי מן הזמן ההוא
– הרבה ניצוצות של חיים משלי היו בהם. הרגשתי בעצמי שנתבשל בי איזה
דבר.

שירי “אל הצפור” נכתב אף הוא בתקופה זו, אבל לא הוא הראשון
שמסרתיו לדפוס, אלא מאמר פרוזי בשם “לרעיון הישוב” שנדפס ע“י חברי בהמליץ
אותה שנה27, ושמי חתום עליו בר”ת ח. נ. ב.

תולדות אותו המאמר ובואו לדפוס היא מעשה בפ“ע, שאין לי עתה
פנאי להאריך בו. רק זאת אומר לך, כי מעולם לא הייתי מעיז פנים לחשוב א”ע
לסופר ולשלוח כתבי לדפוס לולי חברי שנכנסו בעובי הקורה והשתדלו
בדבר.

ארמז לך בזה על מאורע חשוב אחד, שאירע לי שם: באותו זמן
נתיסדה בישיבה אגודה לאומית “נסתרת”, משמנה וסלתה של הישיבה, עם פרוגרמה
“רחבה ועשירה”, זעיר אנפין של פרוגרמת בני משה28, אף כי גם לא שמענו שמעה של חברת ב“מ; אני, בתור סופר
לע”ל29, זכיתי להתקבל באגודה זו, ועל פי הזמנת
האגודה כתבתי אותו המאמר, כעין מניפסט של אגודתנו, ונשלח על פיה
לדפוס.

והימים ימי מאמריו הראשונים של “אחד העם”, ימי אמת מארץ ישראל30 ו“לא זה הדרך”31 וכו' וכו'.

ובאגודתנו נכרו שני זרמים: אחד־העמי ויעבצי32
– ועקבות שניהם נמצאים במאמר הנ"ל. לאחד שני הפכים כאלה יכול רק בחור בוולוזין!…

אני הייתי “אחד העמי”. יום שקראתי בו מאמר חדש של א"ה נחשב
לי כיום טוב. כל מלה שיצאה מעטו כאלו כונה לתוך תוכו של לבי וירדה
לסוף־סופה של דעתי.

והימים הולכים – ו“תכלית” בישיבה איני רואה לי עוד.
ובינתים רבו הפרעות בימי הישיבה האחרונים. רוח חדשה נשבה בה וירופפו
עמודיה. הכל ראו כי בא יומה – ואצא, אחרי הרפתקאות ותחבולות, ושלא מדעת בני
משפחתי וזקני, לאודיסה, על מנת שאתקין עצמי שם לברלין.

פרא, בישן ואלם, בלא לשון ובלא דרך ארץ מקובלת בעיר
גדולה, באתי לאודיסה – ובידי אין פרוטה, כ“א תקוות רפויות בלבי. רפויות
– כי תיכף לבואי נבא לי לבי שעתיד אני לצאת בלא כלום. ראיתי כי גדולה העיר
יותר מדי ונער כמוני יאבד בה, ואיש לא ישים אל לב. כך היה: ששה חדשים תעיתי
כשה אובד באודיסה, רעבתי, התעניתי, התגוללתי במרתפים עם מוכי שחפת – ואיש
לא ראה בעניי. בישן ופחדן הייתי מדפק על דלתות אנשים שיכלת או רצון להם
לעזור לבחור כמוני, וגם לא ידעתי איפה הם חונים. רב אחד
(אבלסון33), שלמדתי עם בנו בוולוזין, אספני
אמנם אל ביתו בימים הראשונים וגם המציא לי הוראת שעה לש”ע ומורה שפת אשכנז
כאחד בבית איש אמיד, משכיל, אבל מפני שתלמידי לא הבינו כראוי לשוני
היהודית ובאורי, ואני לא הבינותי כראוי את לשון מורי ובאוריו – יכול אתה
לשער מה טיב התורה שנתתי ושקבלתי. והשנית – אני הייתי מורה גרוע מאד לשפ"ע
כמו שהאשכנזי שלי (האגרונום ק.) היה מורה גרוע לשפת אשכנז. אני התחלתי עם
תלמידי מיד “ישעיה” והוא התחיל עמי מיד “לסינג ושילר”. עוד קטנה אחת: השכר
שקבלתי היה מצומצם מאד: 10 רוב' בעד 4 שעות, חוץ מן ההליכה לפרסיפ וחוץ
מן הוספות־חנם, שהוספתי מדעת עצמי על כל שעה ושעה. הוספה זו נתתי בשמחה
וברצון, מצד הכרת טובה לאבי התלמידים, איש חסד זה שלוקח ומשלם פתאום לבחור
פרא כמוני 10 רוב' לחדש בעד 4 שעות ביום. בעיני לא הייתי שוה, כלי כמו
שאני, אפילו פרוטה אחת.

כל פעם שהגיעה השעה ללכת לתלמידי – שאלתי את נפשי למות.
השעורים שנתתי נהפכו לי לגיהנם, שאני נדון בו בכל יום – עד שגאלני מלאך
המות מגיהנם זה. אחד מתלמידי מת; והחבילה נתפרדה (התלמידים היו אחים
ואחיות, ומורי היה “חתן” בבית ההוא) ואני נשארתי בלא מזון ובלא
תורה.

ואעפ"כ קניתי לי ידיעה מעטה בלשון אשכנזית וקראתי בשקידה בספרות הקלסית הרוסית.

והדבר נתגלגל שהראיתי כתבי ללילינבלום והוא בחר מביניהם
שירי “אל הצפור” וישלחהו בידי ל“אחד העם” וזה לרבניצקי, על מנת לתתו (את
השיר) ב“פרדס” שהלך ונדפס בימים ההם.

רבניצקי קרא אף הוא כתבי וייטבו בעיניו ויקרבני בשתיקה אליו.

בא הייתי לפרקים אל ביתו, מטפס בסלם־לולי לשמי מרום, יושב כנגדו ומרפרף בריסי עיני – הוא שותק ואני שותק.

ובינתים רעבתי מאד מאד… ובינתים נסגרה ישיבת וולוזין ולא
יכלתי עוד להצפין את עצמי מפני זקני (עד עכשו חשב שאני בוולוזין) ובינתים
אני מקבל מכתבים מחברי שבזיטומיר, לאמר: זקנך הולך למות, אם יגלה לו סודך
– תקרב מיתתו. מהר שוב לביתך!"

ואמשכן את צרור בגדי בעד 6 רוב' שלויתי להוצאות הדרך ואצא לביתי.

“הכל אבד!” זאת היתה המחשבה האחת שלותני ותלפפני בכל הדרך.

ובחצי הלילה, בשעה שעמדתי מאחורי חלון בית אבי זקני נעור
וריק, בלי צרור חפצים, דופק על התריסים שיפתחו לי – רק אלהים ידע את
לבי.

על הסף פגעה בי זקנתי, שיצאה לפתוח לי, והנה נתכמשה והוריקה כלה, נכפפה ונתקטנה – לא נשאר ממנה כי אם החצי.

ושפתיה הנובלות והכמושות דבקו בלחיי ותנשקני נשיקות רבות מאד, ואני החזרתי לה נשיקה קטנה וקרה, נשיקת חובה.

ותמשכני הזקנה בלאט אל החדר השני, ותור לי על מטה אחת
שעומדת לפנים מן הקלעים. הפשלתי את המסך – והנה אחי הגדול, כבן ל"ב שנים,
שוכב כמת. הוא הולך למות.

וזקני היה ישן, ולא קם אפילו לקבל את פני.

בבקר ראיתיו ולא הכרתיו. מלאך המות הציץ עלי מתוך עיניו הדלוחות. הוא הלך למות מחמת זקנה.

ה“שלום עליכם” שנתן לי – היה קר וזר. הוא נתן בי רק את עיניו העכורות – וידם.

וזקני זה, עם כל יבשותו וקשיו החיצוני, הרי אהבני בלבו אהבה גדולה ועזה.

כל מכתביו שהריץ אלי לוולוזין עם כל האזהרות החמורות
והתוכחות הנמרצות הכתובות בהם – הרי מלאים הם מ“בפנים” דאגה רבה וחרדה רבה
לאחריתי ולגורלי.

הלא כל הימים הייתי בעיניו ליורשו הרוחני היחידי במשפחתו,
וגם הודיע כזאת גלוי בסעודת פורים דאשתקד באזני כל בניו ונכדיו (כך נודע לי
אח"כ).

מתפאר היה בי בביהמ"ד ומראה לכל את מכתבי התהלה שקבל מראש הישיבה, המעיד על שקידתי ועל הצלחתי בתורה.

וזכורני שלפני חמש שנים, בחלותי חלי כבד וממושך – נגלה עלי
הזקן פתאם בקיטלו הלבן ובטליתו (ביום כפור היה הדבר). עמד עלי אצל מטתי
ויבך ויתפלל…

— זקני, — אמרתי בכבדות, — מה אתה עושה כאן?

— מתפלל אני עליך, בני, שתתרפא רפואה שלמה.

— התפלל, זקני, התפלל. ביהדותי, שאהיה ירא שמים! אעסוק בתורה הרבה כשאתרפא, כמו שאני יהודי!…

ועתה ריח המות נודף עלי מכל פנות הבית, ואצא אל ביהמ"ד.
ועוד הפעם אני עומד על סף בית מדרש זה, שבליתי בו הרבה שנים, והנה עתה ריק
הוא, אין בו גם אחד…

ומעט מעט נאסף לתפלת הבקר מנין בעלי בתים; קבלת פנים, שלום עליכם, ואחד מדודי נגש אלי ויחבט לי על כתפי ויאמר בשחוק:

— חה־חה־חה, חיים נחמן, סוף סוף שבת אלינו…

כלומר: מעתה אחינו אתה, אחד משלנו.

ומקץ חצי שנה הייתי לאחד משלהם לגמרי – נשאתי אשה.

אחי מת, זקני מת, ואני, בן י"ט שנה, נכנסתי לחופה ולחיים טובים ולשלום.

מה שהיה אח"כ איני רוצה לספר לך. הוה מסתפק במה שעד עכשיו.
אולם צריך אני להודיעך, כי הנשואים לא עכבו בבת אחת את התפתחותי, אדרבא,
אחרי הנשואין, מפאת שבתי בדד ביערות שסחרתי בהם, קראתי ושניתי הרבה,
והשתלמתי במדה ידועה.

עד כאן מעט מן ה“נגלות” שבתולדותי, ו“הנסתרות” הרי הן מכבשונו של הלב ואין משיחין בהן.





לבסוף אומר לך דבר: כל מאורעות חיי אינם אלא כעין שברי
קולות נפרדים של כלי זמר שונים, שכל אחד היה מנגן לעצמו. ואם בכל זאת
נצטרפו כלם לנעימה אחת כל שהיא – אין זה באמת כי אם נס מן השמים.

ועוד דבר אחד: כל כחותי כלם ינקו ונתפרנסו, כצמח פרא הלז,
מן המוכן ונמצא סמוך להם ומן היורד עליהם מלמעלה – ואם בכל זאת הבאתי גם
מעט פרי – יהי שם אלהים מבורך!

לבדי בקרן חשכה גדלתי כל ימי. שבעה חלומות ילדתי וקברתי
בכל יום ואיש לא ידע, הרבה כח ומח הוצאתי לבטלה – ואין מבין ואין פוקח
עיני.

הפרחים הרכים והצנועים אשר פרחו מאליהם בלבי – שכותי כפי
עליהם בחרדת אם. הסתר הסתרתים מלעג עיניהם של אנשים הדיוטים וגסים אשר
סבבוני תמיד ויבזו וישחקו לכל בהן34 חיי רוחי.

ולבי, ה“תוך” שבי, הרך והענג מתחלת בריתו, הוקף קליפה קשה
שהשנים מתקשות בה, וכל הפוצעה שבר שיניו, ובכן נשתמר אותו התוך מהבל
פיהם, מרע עינם ומזוהמת ידם של הבריות, שנפלתי בחלקם.

עתה הנני כבן שלשים שנה – לא לכח. אולם רב לי – עת לגמור.
כמדומה לי שהרביתי דברים והרביתי אולת. אנא, אל נא תלבין את פני ברבים ואל
תשתמש בדברים אלו שלא כדרכם.

איני צריך לבקשך, שלא תתן לאחר לקרוא רשימות אלו. יעודות הן רק לך לבדך. כשתגמור מאמרך אנה החזירן לי, כי אין לי העתקה.

רצוף בזה גם צלמי35. אותו אתן לך למזכרת.

מכתב זה ורשימותי נתאחרו, כי הייתי בד… תלונתך עלי
צודקת, אבל אלו ידעת כמה תלונות צודקות (בענין כתיבת מכתבים) אני נושא על
ראשי לא הוספת עוד עליהן משלך.

בכל אופן אין שבתי בקישינוב36 דבר שבצנעה, וכמדומה לי שכבר כתבתי לך ע"ז. אני נשלחתי לכאן מאת
אגודה אחת לאסוף חמר להסטורית הפוגרום. בני האגודה הם אנשי שלומנו
מאודיסה37. מחר אני יוצא מכאן לנאות שדה אצל קיוב והאדרס שלי הוא כך: Гуровщина Авербуху. ואפילו אם לא הודעתיך סבת שבתי בקישינוב בכל זאת הריני שלך

ח. נ. ביאליק

שלום לאשתך העדינה. מה שלומכם בגשמיות וברוחניות? היש לכם “חברותא”? ומה מצב השלח החומרי? ומה חדשות בוורשה38?

ע"ד הפואימא (המוטלת בספק)39 במכתב אחר. השיר “עם שמש” – שמור להלוח40. לפי שעה אין בידי אחר, ואין לסמוך על הנס. הערותיך
עליו41 צודקות בכללן, אם כי מופרזות מעט. כמו שהשבחים מופרזים הרבה. הוה זהיר במלים!

סלח למחיקות. כתבתי בחפזון ומתוך רשול. החם התגבר ואין להזיז יד. אני טובע בנחל זעה. הוי, יום בוער כתנור!





פ. [ליהושע חנא רבניצקי ואלתר גוטמן]

ביער גורובשטשינה, ער“ש42 פרש…43? (אין כאן לוח) [תרס”ג].

שלום להיקרים והנכבדים הנהו תרי צנתרי דדהי שאינם מוריקים זהב מעליהם.

ה"ה הר' יהושע חנא רבניצקי והר' אלתר (הוא שמחה בן־ציון) גוטמן שם יאיר ויופיע.

שמעו נא, גזלנים! מה שלום “מוריה”? ההולכים ונדפסים החומש והחריסטומטיא44? והיכן הם עומדים? ומה טיב ההדפסה? וכיצד נהגתם בתמונות החומש? והאם שלח אחיאסף
כסף45? גוואלד46 כסף!

ואני בזיטומיר לפי שעה לא הייתי, ובעבוד החמר הקישינובי
לפי שעה איני עוסק (אחרי שבת אתחיל) אלא מה אני עושה? זולל וסובא וישן וגם
מתפטם כעגל ועוד הפעם ישן וכן חוזר הלילה, לפרקים אני מטייל גם ביער ומשחק
באשקוקי. את הפואימה47 גמרתי בשעה טובה ומצלחת, מז"ט! — —

כתבו, גזלנים, כתבו! — —

שלכם ח. נ. ביאליק

שלום לאליהו48. גוטמן, קראתי מעשיותיך ומשלותיך בדפוס49. טוב, גזלן, טוב! כתוב עוד כמותן, כתוב!

ואמרו ג' פעמים “שלום” לזקננו50, האי סבא יקירא וחביבא, רחימאי דנפשאי, יאריך לנו ימים ושנים,
רבונו של עולם!










בתחלת הוסדה של הוצאת “מוריה” באודיסה – בידי ח.
נ. ביאליק, י. ח. רבניצקי, ש. בן־ציון וא. ל. לוינסקי – עשתה שותפות עם
חברת “אחיאסף” בורשה, להוציא את ספרי “מוריה” ולעסוק בהפצתם
ובמכירתם.  ↩



“ספרי המקרא”, שמחבריהם היו ביאליק, רבניצקי  וש. בן־ציון.  ↩



אלעזר קפלן, אחד ממנהיגי חברת “אחיאסף” ומנהלה  בפועל.  ↩



אנתולוגיה של השירה העברית בימי־הביניים – בספרד,
שנתחברה בידי ח. נ. ביאליק, י. ח. רבניצקי וש. בן־ציון (“שירת ישראל”,
יצאה אחר־כך ע“י הוצאת ”מוריה").  ↩



ל"ג בעומר מאת בן־עמי, מתורגם בידי ח. נ. ביאליק
(נדפס בשנת תרס“ה ע”י “מוריה” – ב“ביבליותיקא של ‘מוריה’ לבני הנעורים
ולעם”).  ↩



יוסף פישר – מדפיס עברי מפורסם בקרקוי.  ↩



לפי שניאור במאמרו הנ“ל זמנו של הקטע מאגרת זו הוא
סוף תרס”ב; אבל המכוון בו – לפי שניאור – למחלקת בין י. ל. פרץ ובין
בן־אביגדור ולפיליטונו של פרץ “מעשה בג' קבצנים”, ואם כן זמנו הוא בסוף
החורף של תרס“ג, כי בי' באדר תרס”ג נדפס הפיליטון הזה ב“הצפה”, שהתחיל
לצאת בינואר 1903.  ↩



בחבורת הסופרים בורשה פרצה באותה שעה מחלוקת בין
י. ל. פרץ ובין בן־אביגדור, ולצדו של בן־אביגדור, שהוציא את השבועון
“יודישע פאלקסצייטונג” בעריכתם של מ. ספקטור וח. ד. רובוויץ, נלחמו
בעתונו מ. ספקטור וע. נ. פרענק, ופרץ הדפיס ב“הצפה”, בי‘ באדר תרס“ג –
בחתימת הל”ץ – את פיליטונו "מעשה בג’ קבצנים", שהיה מכוון כנגד
שלשתם.  ↩



אגרת זו נדפסה ב“ספר ביאליק”, בעריכתו של יעקב
פיכמן, וביאליק קרא אותה בכתב־יד קודם שנדפסה באותו מאסף ותקן בה ומחק
בה פעמים אחדות. מחיקות אלו מסומנות, כל אחת ואחת, בג' קוים.  ↩



קלוזנר בקש מאת ביאליק ראשי פרקים מתולדותיו לשם
חבור הביאוגרפיה שלו – הראשונה בביאוגרפיות של ביאליק (נדפסה ב“לוח
אחיאסף” לשנת תרס“ד וב”יוצרים ובונים", כרך ג‘, ספר א’).  ↩



רבים מ“משהו” ו“מקורטוב” בצורה ארמית.  ↩



בקבוצת־השירים של המשורר – היינו בקובץ שיצא ע“י
”תושיה“ (תרס“ב. וכן בקובץ השירים שיצא בשנת תרס”ח בקרקוי – הוצאת
“חובבי השירה העברית”) – נתן השיר ”ביום סתו" בראש הספר.  ↩



בפני עצמי.  ↩



פסיל באלאבאן [בלבן], בעלת בית־דפוס
בלבוב בחצי השני של המאה הי"ט, שהוציאה מתחת מכבש הדפוס שלה
סדורי־תפלה, מחזורים ועוד, ושמה היה חרות על שער הספרים. בנה של מרת
פסיל הוא ההיסטוריון היהודי המפורסם פרופ' מאיר בלבן. — גם שאר השמות
המנויים בהמשך הם של מדפיסי ספרי־קודש באותה תקופה.  ↩



“הבחור הזעצער” – הצעיר המסדר – היה נוהג להוסיף
הערות לספרים שסדר, והיה פותח בלשון: “אמר הבחור הזעצער” [הזצר],
ואף כשלא היה צעיר לימים, ואפילו כשהיה זקן.  ↩



העמודים השנים – הכפולים.  ↩



דפוס ליפציג היה בהיר ונאה, והיו נוהגים בדפוסים
אחרים לרשום בשערי הספרים: כמו שנדפס בליפציג; ועפ"י זה: לבנה ליפציגית
– בהירה ונאה.  ↩



אנטון שמידט, מדפיס נוצרי בוינה במאה הי"ט, שהדפיס
הרבה ספרים עברים, בין ספרי קודש ובין ספרי חול, בהשגחתם של מגיהים
יהודים (ביניהם המשורר שלמה לויסון, מאיר הלוי לטריס ופרץ
סמולנסקין).  ↩



גמרא שנדפסה בדפוס ז'יטומיר המשובח.  ↩



ר‘ חיים וויטאל – תלמידו של ר’ יצחק לוריא (האר"י)
ומפיץ תורת ה“קבלה” שלו – מראה בספרו “שערי קדושה” (קונשטנטינא תצ"א)
לאדם את הדר להגיע למעלת “רוח הקודש” ומבטיח למי שיקיים את סדר
הטבילות, האזהרות והכונות שיגיע לכך.  ↩



ה“שבט מוסר” של ר‘ אליהו הכהן (רב באיזמיר במאה
הי"ז) וה“ראשית חכמה” של ר’ אליהו די ווידאש (מהמקובלים בצפת במאה
הט"ז) מדריכים בדרך המוסר על־ידי תאורי העונש החמור לעברינים בעולם
הבא.  ↩



ראשי תיבות: גמרא, פירש"י (פוסקים) תוספות.  ↩



ה“סמינריון לרבנים האורתודוכסי”, מיסודו של ד"ר ע.  הילדסהיימר בברלין.  ↩



לישיבת וולוז‘ין, שנוסדה ע"י ר’ חיים מוולוז‘ין,
תלמידו של הגאון ר’ אליהו מוילנה, והתקיימה משנת 1803 עד סוף שנת
1892.  ↩



האמונה ב“צדיקים”.  ↩



“שלוחי מצוה אינן ניזוקין” (פסחים ח', ע“ב: יומא  י”א, ע"א).  ↩



בגליון מיום ט' בניסן תרנ“א בשם ”רעיון  הישוב".  ↩



אגודת הסתרים, שאחד־העם חבר את “דרך חיים” שלה  (תכניתה) והיה רוח החיה בה.  ↩



לעתיד לבוא.  ↩



המאמר “אמת מארץ ישראל” (מאמר א') נדפס ב“מליץ”  מי“ג עד כ”ד סיון תרנ"א.  ↩



“לא זה הדרך” נדפס ב“המליץ” בי“ב אדר שני  תרמ”ט.  ↩



של זאב יעבץ (1847–1924), שהשקפתו על עם ישראל
היתה דתית־לאומית, והוציא באותה תקופה את קבצי “הארץ” (ירושלים
תרנ"א).  ↩



אברהם יואל אבלסון (מת בשנת תר"ד), מרבני אודיסה,
יליד ליטה, ערך במשך כמה שנים “כנסת חכמי ישראל, קובץ שו”ת ופלפולים
מחכמי הזמן" (אודיסה־פיטריקוב־ברדיצ'ב).  ↩



צ"ל: לכל בהם.  ↩



תמונתי.  ↩



אחרי הפרעות ביהודי קישינוב (20־19 אפריל 1903)
יצא ביאליק שמה, לחקור את מעשי הפרעות ולאסוף חומר להיסטוריה
שלהם.  ↩



ש. דובנוב, אחד־העם ועוד היו חברי “הועדה  ההיסטורית”.  ↩



מערכת “השלח” היתה בזמן ההוא בורשה וד“ר קלוזנר,  שהיה עורך ”השלח", נמצא שם.  ↩



מדובר כאן על “משא נמירוב” (“בעיר ההרגה”), שזמן  יצירתו תמוז תרס“ג—תשרי תרס”ד.  ↩



ד“ר קלוזנר ערך גם את ”לוח אחיאסף“ לשנת תרס”ד
ובקש לקחת את השיר “עם שמש”, שביאליק שלחו בשביל ה“לוח” – “להשלח”,
בקוותו שישלח שיר אחר עד צאת ה“לוח”.  ↩



על “עם שמש”.  ↩



ערב שבת.  ↩



פרשת.  ↩



“ספורי המקרא”, ספר ב', וספר “בן־עמי” של  ש. בן־ציון.  ↩



על השותפות שהיתה בין “אחיאסף” ובין “מוריה”,  בתחלת הוסדה של הוצאה זו, ראה למעלה, אגרת ע"ז.  ↩



אוי!  ↩



“משא נמירוב” (“בעיר ההרגה”). כפי שרשם ביאליק
בחתימת הפואימה, עם ההדפסה הראשונה ברבעון “הזמן” (פטרבורג), סיים את
יצירתה בי“א בתשרי תרס”ד (“תמוז תרס”ג — י“א תשרי תרס”ד"), אבל שם ודאי
מדובר על סיום אחרון, אחרי תקונים שנעשו בה, ופה על סיום שקדם לו (ראה
באגרת פ“א ע”ד שובו של ביאליק לאודיסה בערב ראש־השנה תרס"ד, אחרי שהותו
כעשרה ימים בזיטומיר).  ↩



אליהו רבניצקי (בנו של י. ח. רבניצקי).  ↩



מעשיות ומשלות של ש. בן־ציון נדפסו באותו קיץ  בעתון “הצפה”.  ↩



למנדלי מו"ס.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53248