


	
	מות דוד
	



/ ח"נ ביאליק


ויהי במלאת למלך שבעים שנה, ויבא יומו, וירד אליו מלאך המות בדבר אלהים עם רדת היום, לקחת את-נפשו, וימצא את-דוד יושב בבית הארזים ופיו לא יחדל משיר וזמרה לאלהים, כי היה היום יום השבת, ואותו קדש המלך כל-ימיו לאלהים מבא היום ועד צאתו, ולא יכל המלאך לגשת אליו, כי זמרת אלהים מגן לבעליה ממות. ויתחכם ויבא אל הגן אשר מאחורי הבית, וירעש עציו, ויצא דוד הגנה לראות מה הרעש, ורוממות אל בפיו. ויהי הוא עולה במדרגות הגן, והנה נהרסה המדרגה תחתיו, ותדם זמרתו רגע וישלט בו מלאך המות, ודוד נפל אחורנית אל חיק הפרחים אשר בערוגות הגן ופניו השמימה.



רגע אחד קרנו עוד פני המלך בהדרת שיבתם לנגה השמש השוקעת עם צאת השבת ויהי להם הוד נצח ויפעת עולמים.



המלך דוד מת, אך רוחו עוד עמד תעמוד בתוך עמו לעולמים וזמירותיו לא תמושינה מפי כל-אשר נשמת שדי תחיהו כל-ימי היות איש צמא לאלהים חיים על הארץ.



ומדי שבת בשבת כנטות צללי יום, ורוח ערבים תרחש בין עפאים, ונאספו לבתי תפלה ולמקדשי אל ענוי ארץ וחסידי דור ודור, כל-נכה-רוח וכל-שבור לב בעמיו, ושפכו יחד את-ענותם ואת-צמאון לבבם ואת-כליון נפשם לפני אלהים חיים בתפלות דוד בן-ישי, וחי המלך החסיד, נעים זמירות ישראל, בפי כל-האדם ובנפשו כל-ימי עולם.



ובמוצאי כל-שבת, בהסב איש ישראל לברות לחם, בלותו את-שבת המלכה – והיתה הבריה קדש לשם המלך דוד וזכרו, היא סעדת דוד המלך המשיח עד היום הזה. ועל כן יאמר בישראל: דוד מלך ישראל חי וקים!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4953