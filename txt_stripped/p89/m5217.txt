


	
	אכן גם זה מוסר אלהים
	



אכן גם זה מוסר אלהים / חיים נחמן ביאליק


אכן גם זה מוסר אלהים ותוכחה רבה –



אשר תתכחשו ללבבכם;



וזרעתם על-כל-מים את-דמעתכם הקדושה



ועל כל-קו אור רמיה תחרזוה;



ושפכתם את-רוחכם עלי כל-שיש נכר



ובחיק אבן זרה את-נפשכם תשקעו;



ובעוד בשרכם מטפטף דם בין שני זולליכם –



תאכילום גם-אכול את-נשמתכם.



ובניתם אתם למנדיכם את-פיתם ואת-רעמסס



והיו ילדיכם לכם ללבנים;



ובשוע אליכם נפשם מן-העצים והאבנים –



במבוא אזנכם שועתם תגוע.



ואשר יגדל מבניכם נשר ועשה כנף –



מקנו תשלחוהו לנצח;



וגם כי-ימריא, צמא שמש ואדיר, במרום –



לא-אליכם המאורות יוריד;



וכי-יבקע עב בכנפיו ופלש נתיב לקרן –



לא-עליכם הקרן תצנח;



הרחק מכם על-ראש צורים יצריח



והד קולו לא-יגיע עדיכם.



ככה תשכלו את-חמודיכם אחד אחד



ונשארתם ערירים.



ונאסף הוד ממעונכם, ואהלכם ירשש,



והיה לזועה ולשממון;



אשר לא-ידרך על-ספו חסד אלהים,



וששון ישע לא-ידפק על חלונו.



ובאתם אל-החרבה להתפלל ולא תוכלו,



ובקשתם דמעת נחומים – ואין:



צמק הלב, ויהי כאשכול ענבים סחוטים



משלך בפנת יקב,



אשר לא-ימצה ממנו רסיס להחיות לב



ולשובב נפש שוקקה.



ומששתם תנור החרבה – והנה קרות אבניו,



ובאפרו הצונן החתול יבכה.



וישבתם אבלים ועגומים: מחוץ סגריר עולם



ובלב עפר ואפר,



ועיניכם לזבובי המות אשר בחלוניכם



ולעכבישים בזויות השוממות,



ויללה עליכם הדלות בארבת העשן,



וכתלי החרבה בקרה ירעדו –

תמוז, תרס"ה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5217