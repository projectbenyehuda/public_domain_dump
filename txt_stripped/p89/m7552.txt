


	
	זריתי לרוח אנחתי
	



זריתי לרוח אנחתי / חיים נחמן ביאליק

  


זריתי לרוח אנחתי



וירוה החול דמעת עיני;



הרוח! אם תמצא את-אחי



אמר-לו – אוד עשן הנני.


  


אמר-לו: בי נבע מקור אורה –



וייבש נטפים נטפים;



בלבבי שלהבת יקדה –



ותדעך רשפים רשפים.


  


ועתה מעיני כמו פצע:



רק שותת ומטפטף לפעמים;



ולבבי עוד יעשן במסתר



מגולל באפר ובדמים –







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7552