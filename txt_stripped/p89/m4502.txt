


	
	האריה הלבן
	




א



ויהי מקץ ימים מספר, אחרי הכבש הנשר הלבן ביד שלמה, ויצא המלך שלמה, וחבל שריו עמו, לשוח בשדה, המלך רוכב כמשפטו על סוסו הלבן, ובניהו בן-יהוידע שר צבאו רוכב על סוסו גם הוא מימין המלך, וכל-יתר שרי הצבא רוכבים אחריהם. ויקר מקרהם לעבר על פני אחו, מקום מרעה לבהמה, וחמורים רועים באחו. המלך ועדתו עם האחו, וחמור אחד, מן המלחכים שם, הטיל גללים לתמו. וירא זאת רעהו הקרוב אליו, וירגז תחתיו, וברקעו ברגל-חמה נהק נהקת עברה וחרון אף וירעם בקול כשופר תחתיו לאמר:



“אי שפל חמורים! אי-אי נקלה ונאלח! איכה לא יראת לעשות את-התועבה הזאת לעיני המלך ושריו! הטרם תדע, המזהם, כי יצא דבר להמליך את-שלמה בן-דוד על הארץ כלה ולתתו מושל גם על בהמת השדה וחית היער. ועתה כראות המלך את-אשר שקצת עשות לעיניו ושחת לכל- החמורים בגללך. אי, עוכר עמו! אי, אי, אויל בבהמה! איכה הבאשתנו! אנה נוליך את-חרפתנו?”



ואולם החמור המגדף לא נתן בעפר פיו גם הוא, ובהרימו ראשו מלחך מחה תחלה בלשונו את-שפתיו אחת הנה ואחת הנה ואחר נהק פתאם נהקה גדולה ומרה, נהקת חמס ועלבון כבד, ויהי כמשיב על גדופה לאמר:



“יסכר פי דוברי שקר וכסל! לא אני, כי אם אתה האויל! פתי יאמין לכל-דבר! מי שמע או מי ראה כזאת כי משל ימשל על עם איש זר אשר לא מקרבו יצא ואשר את-שפת עבדיו לא ישמע ואת-צרכיהם לא ידע? היה לא תהיה! ועוד גם זאת: הימשל חלש על התקיף ממנו? ומי לא ידע כי חלש האדם מן הבהמה ומן החיה. הבה יבחן-נא! יצא נא המלך שלמה אשר אמרת ויתראה פנים את-מלכנו הארי! גם אל מראיו יטל! עד ירכתי אררט ינוס משאגתו!”



ויצחק המלך כשמעו את-ריב החמורים ונהקתם, ויצו ויגישו אליו את-שני בעלי-הדברים ויאמר להם המלך:



“את-התוכחכם וריבות פיכם שמעתי, ועתה דעו לכם, וידעו נא כל-החמורים וכל-הבהמה והחיה כלם, כי אכן אמת נכון הדבר, כי הרימני אלהים על כל-מלכי ארץ וכי המשילני גם על כל-הבהמה ועל כל-החיה. ואולם גם דברי החמור, אשר לבו ימאן להאמין בדבר, לא ריקים הם כלם מנכוחה. המלך אשר את-נפש עבדיו לא ידע ואל צרכיהם ומחסוריהם לא ישכיל – הוא לא יצלח למלוכה; והוא אשר הוריתי בספר משלי: ‘יודע צדיק נפש בהמתו’. אפס באחת שגה החמור הזה, בדמותו כי שאת הארי תבעתני וכי אחרד מ ו. עוד מעט וידעתם כלכם כי לא כן הדבר; ונהפוך הוא, כי גם העז בבני שחץ יחת מפני שמי, והאדיר בפריצי חיות כטלה-חלב יענה מפני. אך אשרק לארי, וחרד אלי כצפור ממעונתו ורבץ לפני בדממה, ורכבתי עליו כרכבי על הסוס הלבן הזה אשר לפניכם. ואתה החמור, יען לא האמנת במלכותי, הלוך תלך במצות פי מדברה תדמור ובאת עד מעונות אדירי האריות, והבאת אלי את-העז והנורא בכל-הררי-טרף, את-מלך מלכי האריות – את-האריה הלבן. ראה שלחתיך, ועתה קומה ולכה כרגע, והיה הדבר לך לענש ולאחיך כמוך למוסר השכל.”



כשמע החמור את-אשר נגזר עליו, ותפל חרדה בעצמותיו ותפרפרהו כלו, מחדי אזניו ועד קצה זנבו. וירעד כעלה נדף, וינהק נהקת פחדים ותאניה, נהקת מובל לטבח. וינחמהו המלך ויאמר:



“לך לבטח דרכך, ואל תירא, כי על כן הולך אתה בדבר המלך. וזה לך האות: אגרת קטנה, שלוחה אל הארי, אשר אקשרנה בצוארך, והיתה לך למגן ולמחסה מכל-פגע רע. לא תגע בך יד ולא תפגעך שן וצפרן. את-האגרת הזאת תביא אל האריה הלבן, והיה אך יראנה ונכנע כרגע, ובא והתיצב לפני כעבד לפני אדוניו. צאתך ובואך לשלום!”



ויהפוך החמור ויצא ללכת בדבר המלך מדברה תדמור, האגרת הקטנה בצוארו וחרדת מות בעצמותיו.




ב

ויהי כהיום הזה, כמלאת ירח ימים לצאת החמור, ושלמה יושב על כסאו, כסא השן, בחצר היכלו ושרי החיל עומדים על המלך כמשפטם. והנה שאגה גדולה, שאגת ארי, נפלה פתאם, ויהי כל- המקום וסביבותיו לחרדת אלהים. ובטרם ידע איש מה ומאין – והנה שאגה שניה באה, והיא אדירה כשבעת רעמי אלהים יחד, ויפלו רבים מן השרים ארצה. ובטרם תשוב רוח הנבהלים אליהם, והנה נראה ממרחק לא רב אריה גדול ואים שוטף כסערה במרוצתו, כלו לבן כשלג, רעמתו יער, זנבו ארז, עיניו לפידים, והוא הולך וקרב מרגע לרגע. אז ישאג האריה בשלישית, ויהי כמבשר באו לפני המלך, ויפלו ארצה גם הגבורים ועזי הלב בשרי החיל, כמעט לא נותרה בהם נשמה. הארי אך הקריב לבוא, עוד כצעדים מספר בינו ובין הכסא – והמלך שלמה ממרום שבתו נתן בו עיניו, עיני נגיד ומצוה, ויגרם את –שרביט הזהב אשר בידו לרסיסים. כרגע שקטה סערת רוח הארי, וגם נסוג מעט מעט אחורנית כנבעת, ופתאם כרע על ברכיו ויפל ארצה לפני המלך.



והשרים התאוששו מעט ובהתנערם אחד אחד מעפר נטו בפחד וברעדה הצדה, אלה מזה ואלה מזה, לפנות דרך ולתת ידים לארי. אז יזחל הארי על בטנו ביניהם, זחל והתקרב לפני המלך, והחמור נושא האגרת נגרר אחריו ושניו צוללות בפיו. ויתר המלך את-האגרת מעל צואר החמור וישלחהו לחפשי, לרעות באחו ככל-אות נפשו,ואל הנצבים עליו אמר:



“נהם ככפיר אימת מלך, מתעברו חוטא נפשו.”



ויצו לתת אכל לארי, ושככה סערת רוחו כלה. אחרי-כן לקח המלך אתו מעט צידה, מלא צקלונו הקטן אשר עשה לו, ובשומו רסן בפי הארי עלה וירכב עליו ויסערהו מדברה תדמור.



וביום השלישי שב המלך על הארי אל היכלו, ויצו המלך את-הארי לבא לפניו אחת בחדש, ויעש הארי כן; ובא הארי לפני המלך למועד, אחת בחדש, ורכב עליו המלך אל כל אשר יהי רוחו לרכב. וישם המלך מועד לנשר הלבן ולארי הלבן, חצי חדש חצי חדש לאחד, ובאו ועמדו לפניו איש ביומו ובמועדו אחת לשבועים חליפות, והיו למרכב המלך ונשאוהו אל אשר יאמר.



ויהי כאשר בנה שלמה את תדמור עיר הפלאות, ובא לפקד את-העיר פעמים בחדש; פעם ירכב אל הנשר ודאה אל העיר ביום אחד ופעם ישים רכובו את-הארי – והגיע אל העיר למקצה ימים שלשה. ככה יעשה שלמה כל-הימים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4502