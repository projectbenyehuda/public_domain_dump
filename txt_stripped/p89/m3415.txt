


	
	שיר ערש
	




תחת ערש בני הרך

עומד גדי, כשלג זך.

הגדי הלך למקום סחורה,

ובני יגלה למקום תורה;

הגדי יביא שקדים וצמוקים,

ובני יביא הלכות ופסוקים;

הגדי יביא תמרים וחרובים,

ובני יביא מעשים טובים.

טובים ומתוקים חרובים וצמוקים –

דברי תורה מהם מתוקים;

דברי תורה כים עמקים,

דברי תורה מפז יקרים;

יחכם בני ויכתב ספרים.

יגדל שמו ויאריך ימים

ויהיה יהודי כשר ותמים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3415