


	
	שיר ערש
	




תחת ערש בני הרך



עומד גדי, כשלג זך.



הגדי הלך למקום סחורה,



ובני יגלה למקום תורה;



הגדי יביא שקדים וצמוקים,



ובני יביא הלכות ופסוקים;



הגדי יביא תמרים וחרובים,



ובני יביא מעשים טובים.

טובים ומתוקים חרובים וצמוקים –



דברי תורה מהם מתוקים;



דברי תורה כים עמקים,



דברי תורה מפז יקרים;



יחכם בני ויכתב ספרים.



יגדל שמו ויאריך ימים



ויהיה יהודי כשר ותמים.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3415