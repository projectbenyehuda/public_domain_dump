


	
	המלך דוד במערה
	



א


שני בחורים יראי אלהים ובני חיל היו בעיר אחת, שניהם רעים נאמנים וידידי נפש ושניהם עניים ודלים, אין להם בעולמם זולתי גויתם הצנומה מרב צום ושמלתם השחוקה מרב ימים ועיניהם הכלות מרב הגה במגלות סתרים וחשב קצים. ויהיו שניהם יושבים כל-הימים לבדם עצורים לפני יי בעלית קיר קטנה, ארבע על ארבע, איש בודד בפנתו ואיש בודד על מגלות ספריו, נושאים את-נפשם לקץ הימין ומצפים לישועה.



ויהי בליל מוצאי שבת אחד, בשביעי למולד, והבחורים ישנים בעליתם על הקרקע, כמשפטם, איש מקפל בפנתו ואיש צרורו הדל מראשותיו, והלבנה הפגומה משגחת אליהם בעד החלון וזורעת את-אורה העגום בין צללי החדר. ויחלמו שניהם בלילה ההוא חלום אחד, והנה הם עומדים בשדה ומקדשים את-הלבנה לפני מלאתה. ויהי בפנותם לשלש שלום איש אל אחיו, כמשפט, ויראו והנה עוד אחד שלישי, ישיש פלאי, לא נודע מי הוא ומאין בא, עומד ומקדש עמהם, עיניו העצומות לשמים וזקנו נגר ככסף על לבו ומפתח זהב משלשל לו ממתניו ולמטה. ויתמהו מאד הבחורים, ואולם את-תפלתם לא הפסיקו, ויהי להפך, כי למראה הישיש חם לבבם פתאם ותפלתם נצתה בפיהם כלפיד אש, וירקדו כנגד הלבנה, ותרננה כל-עצמותם, ובאחריתה התלקחה התפלה ותהי ללהבה, וישאגו שלשתם כאריות בשדה: דוד מלך ישראל חי וקים!



עוד הם שואגים ושונים ומשלשים, והנה ראה זה פלא: משאגה לשאגה הלכה הלבנה הפגומה הלך והתמלא, הלך והטהר, עד אשר מלאה ותטהר כלה לעיניהם, לא נשאר בה שמץ כתם ופגם; ותעמד הלבנה טהורה ותמימה בלב השמים ואורה חזק וצח כזהר החמה בגבורתה, ותאר את-כל-השדה מסביב מן הקצה ועד הקצה. אז ישעה אליהם הישיש פתאם ויאמר:



“שבתכם לשלום וחדשכם לברכה, בני אלהים חיים! דעו, כי שומר מערת דוד המלך אנכי. מדי חדש בחדש, לעת קדש הלבנה, בעלות מפי רבבות אלפי ישראל הקריאה הגדולה: ' דוד מלך ישראל חי וקים' – יתעורר המלך דוד משנתו במערה והרים ראשו מעט, והושיט ידיו בדממה אל צפחת המים אשר מראשותיו כמיחל דומם: האין איש בא לצקת מים על ידי מלכו למען פדותו מכבלי שנתו ויצא אל עמו להביא לו את הגאלה? ואולם מדי פעם בפעם תשבנה ידי המלך ריקם. אין איש מבני הגולה בא לצקת מים מים על ידי מלכו בהתעוררו; רגעי הרצון והרחמים יתמו לריק וראש המלך יצנח אל משכבו אחורנית בלי כח. ועתה אם באמת ובתמים תשאו נפשכם לגאלה, אל נא תתמהמהו רגע. צאו שוטו בארץ ומצאתם מקץ שלשים יום, בשביעי למולד הבא, את-המערה אשר יישן בה המלך דוד את-שנתו, וחתרתם ובאתם אליה, ועשיתם ככל אשר יורכם אלהים ביד שליחיו בדרך. והיה מדי צאתכם ומדי באכם – ונשמרתם מאד מכל-טמא, ואל תסוגו אחור מפני כל-שטן ואל יט לבבכם אחרי כל-חמדה. ראו הזהרתיכם. צאתכם לשלום!”



וככלותו לדבר, ותכה הלבנה פתאם ותשב לפגמה ולכתמיה, והישיש נעלם ואיננו.



ב


והבחורים קמו לראש אשמורות לבכות לגלות השכינה ולהתאבל על חרבן בית אלהים כמשפטם, ויזכרו את-החלום אשר חלמו הלילה, ויספרו איש אל אחיו, וישתוממו מאד, כי עלו דברי חלום שניהם בד בבד, ויתנו את-הדבר אל לבם ויאמרו: “אין זאת כי אם שלח לנו אלהים הלילה דבר אמת ביד מלאכו. נקומה ונעשה!”



ולא התמהמהו הבחורים, ויקומו הבחורים וישנסו את-מתניהם, ויקח איש מקלו ואיש תרמילו בידו, ויצאו ממקומם ומעירם לשוט בארץ ולבקש את-מערת דוד המלך כדבר הישיש בחלום. וילכו הבחורים יומם ולילה, לילה ויומם, ויתעו בכל-הדרכים, ויטו אל כל-הנתיבות, ויבקשו בכל המקומות – ולא מצאו. וישאלו את-עוברי הדרך:



“הגידו, עוברי דרך, אולי ידעתם איה מערת דוד המלך?”



ואולם מכל עוברי הדרך אין מגיד ואין עונה, כי איש לא ידע מקומה. וירע מאד לבחורים ותקצר נפשם בעמל הדרך.



ויהי באחד הימים כנטות היום, ויבאו אל חרבה אחת בשדה להנפש שם.  ויפתחו אזוריהם, ויניחו מקלותיהם מידיהם, וישבו על אבן בצל קיר נטוי וישאפו רוח. עוד הם יושבים וישמעו פתאם קול דממה דקה הוגה נכאים יוצא מתוך החרבה. ויפנו לראות, והנה יונה אבלה, נוצתה פרועה, יושבת בדד בסתר פנה והומיה חרש. ויצא לבם לקול המיתה וישאלוה:



“מה-לך, בת יונים, כי תשתוחחי? ומה-לך שככה תהמי.”



ותספק היונה כנף ותהגה תמרורים:



אללי, אללי



איכם עוללי?



איכם גוזלי?



טרף הייתם לפרס,



ובקני אך שממה והרס –



אללי, אללי



ויבכו הבחורים ועיניהם נזלו דמעה, כי נכמרו רחמיהם אל היונה השכולה והגלמודה ואחר מחו את-דמעתם ויאמרו:



“אכן אין מכאוב כמכאובך, יונה לא-רחמה! ואולם דעי, כי קרוב יום שלומים ונחומים לבוא. רעים שנים אנחנו, ונרא כי מתמהמה המשיח, ונצא לבקש את-מערת דוד המלך; אולי תדעי איזה הדרך נגיע אליה?”



ותתנער היונה ותמחא כנף ותען:



רזי לי, רזי לי!



בעוד שבעים מיל ועוד שבעה



בשדה שם תמצאו גבעה



ערער על ראשו שם יעמד תמר



שאלו אותו, הוא יאמר



לכם את-הדרך הנכונה.



לכו אל תאחרו – וזכרתם היונה.



ג


ויערו הבחורים ויעבירו את התנומה מעפעפיהם וישנסו את-מתניהם, ויצאו לעשות דרכם הלאה. הם בשדה, עוד לא הרחיקו, והנה חיה לא גדולה, מוזרה ונלעגת מאד למראה, נצבת בדרך לנגדם ועושה לעיניהם מעשי תעלולים: עמד על שתים קוממיות ורקד אחורנית ותפף על בטן, וכשכש זנב ועוה פנים ושלח לשון והתהפך על הארץ ועוד כאלה. וידעו הבחורים כי הוא הברדלס אשר יצא לשטן להם. ומשפט הברדלס להשתולל לפני עוברי דרך עד אחז בהם שחוק – וסרה מעליהם בינתם כרגע, ורצו אחריו שולל וידיהם על חלציהם משחוק ובאו עמו אל פי מאורתו. שם יקפץ עליהם פתאם ותקע בהם שניו וצפרניו ומצץ מהם את-מחם ואת-דמם, והם עודם מתפתלים מצחוק. ואולם הבחורים ידעו לחש להשבית כחו, וישלשו אצבע כנגדו ויירקו לעמתו שלש פעמים, ויעברו בשלום, ולא שחקו. והחיה ראתה כי לא נעשתה מזמתה הפעם, ותשא רגליה הקטנות והקלות ותנס בחרפה. ויהי הדבר בעיני הבחורים לאות כי רצה אלהים את-דרכם, ויחזק לבבם ויוסיפו אמץ.  וילכו יומם ולילה, לילה ויומם, ויתעו בכל-הדרכים, ויטו אל כל-הנתיבות, עד באם מקצה ימים אל גבעה בודדה בשדה ותמר ערער על ראשה, כדבר היונה. וימהרו הבחורים אל התמר, לחסות בצלו ולטעם מפריו, להשיב נפשם. ויהי בגשתם אליו, והנה סנסניו שבורים, וצלו דל ומצער, וקן הרוס משלך לרגליו, וכל-מראהו ערם ועריה כעץ אשר בשלכת. ויתעצבו מאד הבחורים אל לבם ויאמרו אל התמר:



“מה-לך, תמורה, שככה אבלת? ומה-לך כי התנצלת את-עדיך?”



ויספק התמר את- סנסניו הרצוצים ויען תמרורים:



אללי, אללי,



איכן, כפותי,



איכן, פארותי?



אי חסן קומתי וחזקי,



תנובתי הטובה עם דבשי ומתקי?



שדד הסער אדרתי,



השליך ראש נזרי ויסר תפארתי,



ועתה שחתי לארץ השברתי –



אללי, אללי!



ויבכו הבחורים כשמעם תאנית התמר, וישבו לארץ אבלים, וראש להם כפוף. ואחר התנערו מעפר ויאמרו:



“אכן, אנושה מכתך, תמר אמלל ונדכה, ואולם דע, כי קרוב יום מרפא וישע. רעים שנים אנחנו, ונרא כי מתמהמה המשיח והישועה רחוקה, ונצא לבקש את-מערת דוד המלך; אולי תדע אתה איזה הדרך נגיע אליה?”



וינער התמר ורחש גיל עבר בין סנסני הרצוצים וימחא כפותיו היבשות ויען ויאמר:



רזי לי, רזי לי;



בעוד שבעים מיל שבעתים,



בעמק שם תראו נהר מים;



הומים המים ומפכים לתמם



ובוכים הם דומם.



ושאלתם הנהר לדרך ואמר,



והמה לקראתכם וחמר…–



לכו, אל תתמהמהו, וזכרתם התמר.



ד


ויקומו הבחורים ויעשו את-דרכם הלאה, הם עם היער הקרוב, לא הרחיקו, והנה כלב וכלבה שחורים וגדולים וזעומים מאד למראה יצאו ממעבה היער, שניהם חותם הצרעת במצחם ושניהם נובחים ואין קולם נשמע. ויעמדו שניהם, הכלב מזה והכלבה מזה, משני צדי הדרך, עמד וצפות, וזנבם בין ירכותם, ולשונם שותתת, ורירם נוטף ובעיניהם האדמות מזמה אכזריה. וידעו הבחורים כי סמאל ולילית הם, אשר יצאו בדמות כלבים לשטן להם. וייראו הבחורים יראה גדולה, ויפג לבם, כי באה נבחת הכלבים הנאלמה כקרח הנורא בעצמותם. ואולם עד מהרה שבו ויתאוששו, וילחשו את-הלחש אשר ידעו, ויכו במקלותם שלש פעמים ארצה. ולא עמדו הכלבים לפני הלחש, וינוסו איש לעברו מנוסת פחד ובהלה, ברח ונבח בלי קול, והבחורים עודם משלשים אצבע ורוקקים אחריהם שלש פעמים. אז ישוב אל הבחורים כחם ויוסיפו ללכת לדרכם, וילכו בלי מנוח יומם ולילה, לילה ויומם, עד אשר באו אל נהר שוטף בתחתית העמק, וישבו על שפתו לנוח ולסעד לבם. כמעט ישבו, והנה המית המים כקול בכי חרישי אין דמי לו עלתה באזנם. ויעגמו מאד הבחורים וישאלו את- הנהר ביגון:



“מה-לך, הנהר כי תבכה כה? ומה-למימיך שככה יהמיון?”



ויספק הנהר גליו ויען:



אללי, אללי,



איך לא אבכיה



איך לא אהמיה? –



והדמעה מקורי והדמים מעיני,



ואלהים עכרני.



אי גלי עליזי ומחולם?



ששון מצהלותם איה ושאון קולם?



פס חלום זהר מתהמות לבבי,



מתה ותבאש דגת זהבי –



אללי, אללי.



ויהמה לב הבחורים כשמעם ודמעתם שטפה עם מי הנהר. וכאשר עיפו לבכי – וימחו את-דמעתם ויאמרו:



“אכן עמקה מני ים תוגתך, הנהר! ואולם דע לך כי קרוב יום נחומים ומרגוע. רעים שנים אנחנו, בני עיר אחת, ונרא כי בושש הגואל לבא, ונדר נדר לאלהים להחיש יום באו, ועתה הולכים אנחנו לבקש את-מערת דוד המלך. הידעת ואם שמעת, איזה הדרך נגיע אליה?”



וינהרו פני הנהר כמעט ורעד גיל עברו פתאם, וימחא גליו ויאמר:



רזי לי, רזי לי;



בעוד שבעים מיל כפולים עשר,



הן יתר הן חסר,



למועד מועדים וחצי תבאו



אל חרבות עיר קדושה ומקום אבני בהו,



והימנתם והשמאלתם ואחר תישירו



וראיתם הר-אל שם ומערה בו תראו,



ופגשתם איש שיבה בשער,



וקרן אור פניו ונהר, –



לכו, אל תשלו, וזכרתם הנהר.



ה


ויתעודדו הבחורים ויקומו וילכו. הם עם צור הסלעים הקרוב, ופתן גדול ועבה הגיח ממארבו פאתם, ועיניו הירקות נוצצות וזועמות, ובראשו כעין כתר פז קטן, וציצי פז בערפו, ופיו תוסס ומפעפע, ויזחל ויבא בחפזון ויתמתח כקורה לכל רחב הדרך, וראשו ופיו הפעור וחמת לשונו השלוחה מוסבים אל מול פני הבחורים ההולכים. וידעו הבחורים כי הנחש הקדמוני הוא אשר יצא לשטן להם, ותאחזם רעדה גדולה. ואולם עד מהרה התאוששו, וילחשו את-הלחש אשר ידעו, ויחפנו עפר מתחת כפות רגליהם, חפן ועפר לעמת הנחש שלש פעמים. ולא עמד הפתן לפני הלחש, וינס מנוסת פחד וחרדה, החלק בעפר ותסס ורתח, והבחורים עודם משלשים אצבע ורוקקים אחריו שלש פעמים עד העלמו. אז ישוב אל הבחורים כחם ויעשו את-דרכם הלאה. וילכו בלי מנוח יומם ולילה, לילה ויומם, עד אשר בצקו רגליהם, ושמלותם ונעליהם בלו מעליהם, ולא היה בהם עוד כח ללכת, כמעט אמרו נואש, וישאו את-עיניהם ויראו את-הר האלהים מרחוק וכמראה חרבות על ראשו ויתחדשו כח, וילכו באין נתיב ומשעול בין אבנים מנפצות, ויימינו וישמאילו ואחר הישירו, כדבר הנהר, וכקרבם אל ההר – ויעמדו. עוד הם מביטים סביבותם – והנה ישיש ובעל שער עולה לקראתם, בא מצלע ההר, והוא לבוש אדרת ואזור עור במתניו, ומפתח זהב משלשל לו ממתניו ולמטה.



ויכירוהו הבחורים: הלא הוא הישיש אשר ראוהו בחלום, וישמחו בלבבם מאד, וירוצו לקראתו וישתחוו לו ויאמרו:



“שלום לך, ישיש נעלה!”



ויענם הישיש במאור פנים:



" שלום, שלום לכם בני אלהים חיים."



וירמז להם ללכת אחריו.



וילכו אחריו הבחורים בדממה, והוא נגש עד דלת ברזל נעלמה בצלע ההר, וידפק עליה בכח, ויקרא שלש פעמים:



“פתחו שערים!”



והדלת נפתחה, ויאמר:



“לכו נכח פניכם בטח, ואל תיראו. והגעתם עד אבן רבועה, וגלותם אותה ובאתם אל חדר, ומצאתם שם את-המלך דוד שוכן במנוחה על מטתו וצפחת המים מראשותיו, הם מי הישועה אשר שאבם אדם הראשון מנהרות גן העדן, להצמיח בהם ישע באחרית הימים. והיה כי יושיט לכם המלך את-ידיו ומהרתם ויצקתם את-המים עליהן. אז ייקץ המלך משנתו וכאריה ממעונתו יצא, והביא את-הגאלה לעמו וקבץ נפוצותיהם מארבע כנפות הארץ ירושלימה.”



עוד הבחורים נפעמים מדברי הישיש, ולהבות אש הפרידו ביניהם, והנה רכב אש וסוסי אש – והישיש עלה לעיניהם בסערה השמימה.



אז ידעו הבחורים כי את-מבשר הגאלה, את אליהו הנביא, ראו עיניהם, ויפג לבם ויפלו על פניהם ארצה. אחרי-כן התעודדו ויחפזו ללכת הלאה במערה, כדבר הישיש. ויבקעו באפלה, ויבאו בשלום עד קצה, וימצאו אבן קבועה בקיר. ויחלצו את-האבן, והנה חדר לפניהם, ספון כלו זהב,



ובחדר מטת זהב, עליה ינוח המלך דוד בהדרת שיבתו, ומראהו כאריה ישן.  שכינת אל תאיר פניו, מראשותיו החנית וצפחת המים, ונר דונג דולק מרגלותיו וכנור זהב תלוי על הקיר, ועל שלחן הזהב לפניו נזר ושרביט, אבני חן כלם, וספר התהלות פתוח. עוד הם משתאים למראה – והמלך הושיט ידיו לעמתם…



ואולם הבחורים נפעמו מאד משפעת הזהב ומכל הסגלות והיקרות אשר מצאו בחדר, ויצמידו ברגע הזה את-עיניהם אל ברקת אחת גדולה אשר זרחה לקראתם בכתר המלך, ומראה כמראה הלבנה המלאה בחלומם בלילה ההוא, ויעמדו כחולמים וכמכי תמהון, וכפות רגליהם דבקו לארץ, ועד התמהמהם – והנה השיב המלך את-ידיו, ויאנח דומם בשברון מתנים, וראשו צנח ויפל על המטה אחור בלי כח.



אז התעוררו הבחורים מתמהון לבם, ויזכרו את-צפחת המים, אך ללא הועיל, כי כבר אחרו את-המועד ואין להשיב.



ואימה חשכה היתה פתאם מסביב. נעלם המראה ונגוז החזון ויהי כלא היה.



ורוח הגיחה ממסתרים ותשלך את-הבחורים אל השדה הרחק מאד מן המערה.  וכשוב רוחם אליהם, ויראו והנה הם יושבים על יד החרבה, אשר באו שמה להנפש בראשית דרכם, וקול יונה הומיה חרש עולה באזנם מתוך החרבה:



אללי, אללי!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8061