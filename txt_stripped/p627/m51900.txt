


	
	אי־חנוך
	



תנו לילדיכם אי־חינוך טוב.

תנו לילדיכם אי־השכלה.

שלחו אותם לבית־הספר של אי־דעת; זהו בית־ספר נהדר, דורש שכר־לימוד לא יקר ואינו מזיק לבריאות.

בבית־ספר של אי־חינוך טוב מצויים הרבה מורים נאמנים כל כך – השמים, האדמה, הכוכבים, העצים, הכבשים, העזים, הרוכלים.

השמים, ידידי, הם ספר פתוח גדול, הכוכבים הם נקודות, הלבנה
היא הערה בסוגריים, ומי שיש לו עינים בראשו קורא ונהפך לאי־מחונך וחפשי
וחכם.

תנו לילדיכם אי־חינוך טוב.

התחילו באי־חינוכם של הורי ילדכם. הקפידו שיהיו אי־מלומדים, אי־חוורים, אי־כפופים, אי־מעוקמים.

היו אנשים ישרים ובלתי־מחונכים! האלוהות אינה מחונכת – אף פעם לא למדה בחדר, ואף על פי כן היא עושה עסקים טובים.

הטבע – בלתי־מחונך. אינו מגלח את ערפו, אינו מרכיב משקפים,
אינו שומע הרצאות, אינו מבין לטינית, – ועף על פי כן הוא פופולרי
מאוד.

הים אינו הולך לבית־הספר, הזמיר אינו מבקר בגימנסיה,
הדבורה אינה לומדת באוניברסיטה, ואף על פי כן אין האדם יודע לרעוש כים,
לשיר כזמיר, לתת דבש כדבורה.

האש אינה יודעת חשבון, אינה קוראה את ברגסון, לא שמעה אף
פעם את יוסלי רוזנבלט, – ואף על פי כן היא בוערת כשיא־אהבתו של
גדול־הפרופיסורים.

הברק אינו יודע לכתוב בקורת ואף על פי כן הוא שנון יותר מהיינה.

הלילה אינו יודע לחרוז חרוזים, ואף על פי כן הוא לירי לא פחות מיהואש או מוריס רוזנפלד.

שלחו את ילדיכם לגברת אי־דעת!

הדעת יודעת כל כך מעט, והמעט שהיא יודעת הוא כל כך דל וזעום, כל כך ביש־גדי, כל כך רע.

האי־דעת יודעת אותו דבר, אלא בשריקה על השפתים. בצחוק בעינים. בבהירות בלב.

הדעת היא עקרת־בית חוורת וחולנית המראה, שהאושר נמצא בדף 348 של ספר כזה וכזה.

האי־דעת היא בחורה צעירה ועליזה הנושאה את האושר בקרבה ואינה זקוקה לספרים מעובשים.

הדעת היא ספריה מאובקת, עצובה, האי־דעת היא הספרנית היפה הצעירה.

הדעת אינה יוצרת ואינה יודעת, האי־דעת יודעת ויוצרת.

תנו לילדיכם אי־חינוך טוב, רבותי!

שלחום את האוניברסיטה הגדולה ביותר בעולם – החוצה. הראו
להם את הספר הגדול ביותר, החשוב ביותר, רווי־הדם ביותר שיש בעולם – האדמה.
קראו להם את השירים הנשגבים ביותר שישנם בחיים – את הכתבות על גבי מצבות
ישנות, וכשיקנו לעצמם את הקורס הזה, יתן להם הפרופיסור הגדול מותיקוס
דיפלומה, שהם גמרו את הקורס.

למדו את ילדיכם להיות אי־מלומדים, פשוטים, רחבי־לב, תמימים, חסרי־דעת.

תנו לבניכם ולבנותיכם אי־חינוך גדול בכל שטחי החיים והמות, שמספרם רק אחד.

אתם וילדיכם (ואני וילדי) יצטרכו עוד לשכוח לא־מעט ממה שאנחנו (ואתם) יודעים, כדי להיות אנשים אינטליגנטיים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51900