


	
	שכורת ולא מיין
	



קינה לתשעה באב בצורת שיר אזור






שכורת ולא מיין, / השליכי תפיך,

קרחי נא וגזי / והשחיתי אפיך,

שאי על שפיים קינה / וסבי כל אגפיך

וצעקי לפני יי / על חרב ספיך

על נפש עולליך / שאי אליו כפיך!





איכה בא צר ואויב / בציון עיר ממלכת,

איכה רגל זדים / באדמת קדש דורכת!

בבואם מצאו כהנים / שומרי המערכת,

על משמרותם עמדו / ולא עזבו המלאכת –

עד אשר שפך דמם / כמימי המהפכת.

ובאו ערל וטמא / מבית לפרכת,

מקום אשר כהן גדול / ירא שם ללכת,

והחריבו שחיפיך / וחלוני שקופיך.





קול יללת בת ציון / מרחוק נשמעת,

תזעק זעקת חשבון / תבכה בכי מיפעת

״אהה כי כוס שתיתי / ומציתי קבעת,

אכלוני האריות / חדודי מלתעת –

בת בבל השדודה / ובת אדום המרשעת״.

מה תתאונני, ציון – / וחטאתך נודעת?

על רב עוונך גלה / עמך מבלי דעת

על עזבך צופיך / ושמעך קול תרפיך.





אל תשמחי, אויבתי, / על שבר קרני

כי נפלתי – קמתי / ויי עזרני!

הנה יאספני / אלי אשר פזרני

ויגאלני ממך / צורי אשר מכרני.

גם עליך יעבר / הכוס אשר עברני –

ואז בסלעי סעיפיך / אנפץ את טפיך!





















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33299