


	
	על תפלה בכונה (המושג כוונה אצל המתנגדים והחסידים)
	



מרובים הם המונחים והמושגים הנחשבים ל“חסידיים”, כאילו
החסידות המציאתם וחידשתם, בעוד שבאמת רק הטעימה אותם והרבתה להפוך
בהם. מצאה החסידות מושגים מקראיים ותלמודיים, שבמשך הדורות נטפלו להם
קליפות עבות, ואגב מאמצה לתת טעם לחיים הדלים של המוני ישראל חתרה לפצל את
הקליפה ולחשוף את התוך השווה לכל נפש מישראל. סגנונה הדו־גוני של החסידות
– פשטות עממית מגלה והתלהבות ערפלית מכסה – אצל מאורו, מחומו ומחינו על
התוך החשוף ונתן לו לווית זוהר חדש.

גם רווחת היא הדעה, שריב היה לה לחסידות לא רק עם רבנים
ולמדנים בני דורה, אלא גם עם היהדות הרבנית נחלת דורות, וראתה את עצמה
יורשתה של הקבלה. אך אם במקום לראות לסגנונה נראה לתורתה, נווכח לדעת,
כי החסידות התקוממה לכל מצוות אנשים מלומדות הן ברבנות והן בקבלה,
והתאמצה להסיר גם את קליפת הקבלה שדבקה אל תוך ראשוני, מקראי או
תלמודי, כדי להחזיר דעות ומושגים ליושנם. המושג “כוונה” ישמש פרט מופתי
שלמדים ממנו.

בספרות התלמודית והמדרשית “תפילה בכוונה” משמעה
התרכזות המחשבה בתפילה. הביאור הפשוט והבהיר ביותר להוראה זו ניתן
במדרש תנחומא, פרשת כי תבוא: "בכל לבבך – הרי הכתוב מזהיר: בשעה
שאתם מתפללים לפני הקדוש־ברוך־הוא לא יהיו לכם שני לבבות, אחד לשם ואחד
לדבר אחר. זהו גם משמעו של המאמר הידוע שבמסכת ברכות ל': “חסידים
הראשונים היו שוהין שעה אחת ואחר כך מתפללין בכדי שיכוונו את לבם
לאביהם שבשמים”, היינו שיטהרו את לבם ויפנוהו מכל עניני חול ולא כל שכן
מדברי עבירה. דרשו: “אמרו בלבבכם ועל משכבכם ודומו – אם אין אתה יכול
לומר, מחמת חולי, הרהר בלבבך, ובלבד שתידום מעבירה” (ילקוט תהלים). שהרי
“המתפלל צריך שיראה עצמו כאילו שכינה לנגדו” (שם).

התפנות כזאת מכל עניני החיים היום־יומיים לשם התרכזות
בתפילה והתדבקות בשכינה לא תמיד אפשרית היא. גם קשה לשהות במצב נפשי
כזה שעה ארוכה ביותר; אשר על כן אמרו שתפילת צדיקים קצרה (מכילתא,
בשלח), ושאין אדם רשאי להתפלל יותר משלוש תפילות ביום (מדרש תנחומא,
מקץ, ט'). וכאשר שאל אנטונינוס את רבי מהי להתפלל בכל שעה, ענה רבי
שאסור, “שלא ינהג קלות ראש בגבורה” (שם).

ההכנה לתפילה, היינו כיוון הלב לשמים, הוא תנאי קודם
לתפילה, ולכן יעץ ר' אליעזר: “לעולם ימוד אדם את עצמו; אם יכול לכוון את
לבו יתפלל, ואם לאו לא יתפלל” (ברכות ל':) ו“הצמא והרעב” – שאינו יכול
לכוון את דעתו מחמת צמאונו או רעבונו – “אל יתפלל עד שיאכל וישתה”
(רמב"ם, תפילה, ב').

חכמי התלמוד התנגדו לתפילת קבע שאיננה עבודה שבלב, ויעצו
לקבוע מקום ועתים לתפילה, שעות השראה עליונה. לכן היו מקשטים ומהדרים את
עצמם לפני התפילה: “רב יהודה הווה מציין נפשיה והדר מצלי” (ברכות ל':),
ר' יוסף קארו פוסק: “וראוי שיהיו לו מלבושים נאים, מיוחדים לתפילה” (אורח
חיים, צ"ח, ד').

בסגנונו ההלכי המגובש סיכם הרמב"ם את דברי התלמוד
בענין “תפילה בכוונה” בדברים אלו: כיצד היא הכוונה? שיפנה את לבו
מכל המחשבות ויראה עצמו כאילו עומד לפני השכינה. לפיכך צריך לישב מעט
קודם התפילה, כדי לכוון את לבו, ואחר כך יתפלל. מצא דעתו משובשת
ולבו טרוד, אסור לו להתפלל עד שתתיישב דעתו. “אין עומדין להתפלל – –
– אלא מתוך דברי תורה שאין בה עיון. ולא מתוך דין והלכה, אף־על־פי שהם
דברי תורה, כדי שלא יהא לבו טרוד בהלכה” (משנה תורה, הלכות תפילה, פרק
ד', סעיפים ט“ז וי”ח).

המקובלים של המאה השש־עשרה יצקו אל תוך קנקן הכוונה יין
מהול ברמזים וסודות. במקום ההלכה התלמודית האומרת שאין עומדים להתפלל
מתוך דברי תורה הצריכה עיון, לימדו בעלי הסוד ש“כל תיבה וכל אות מכוונת
לדברים גבוהים מאוד”, ועל המתפלל לדעת את הכוונות הנסתרות ולחשוב עליהן
בשעת התפילה.

הסודות והרמזים המרובים העמידו מחיצה בין המתפלל
לאלהיו. התפילה נעשתה עבודה עיונית־טכנית קשה של צירופי שמות קדושים
היוצאים מראשי־תיבות וסופי־תיבות וכדומה. הצעירים, גורי המקובלים, עזבו את
לימוד ההלכה וחידדו את מוחם בצירופי שמות ורמזים. המקובלים המלומדים מצאו
עונג רב במלאכה זו. נאמנה לנו בזה עדותו של רבי ישעיה סגל הורוויץ בעל
השל"ה (1628–1570), האומר: “שמחה של התפילה היא כוונת סודות התפילה”;
ואולם להמוני בני ישראל היתה זו מלאכה שאין שכרה – הרגשת קרבת אלוהים
והשתפכות הלב – בצדה.

אחד מקוי־האופי שציינו את התסיסה הקבלית היתה השאיפה
לעצמיות וישירות. המקובלים מצאו תורה ודרכי חיים שבאו להם בירושה, כל
המעשים מעשי אבות הם, אף אלוהיהם של בני העם היה בעיקר “אלוהי אבותינו”.
כל פרט בחיי יום־יום היה קבוע ועומד: זה מותר וזה אסור. המקובלים
ביודעים, והעם בלא־יודעים, שאפו לחוויות בלתי־אמצעיות וראשוניות
וליצירה עצמית. ואמנם הצליחו בעלי המסתורין ביצירת דפוסים אישיים
ליחידים, ואולם העם נשאר תלוי באוויר, מזה דמיונות ומשאלות ערפליים,
בשעה שהיסודות היציבים והמוצקים של ההלכה נתערערו.

עד שעמדה החסידות והחזירה מושגים ליושנם הישר והפשוט, אלא
שצירפתם בכור שלהבתה, הלבישתם מחלצות סגנונה, ורעננה אותם בלחלוחית
שירה שלה.

בענין “תפילה בכוונה” מלמדת החסידות שתפילה ולימוד תורה
הם אמצעים לתכלית התדבקות בה‘. עיקר “עבודת הבורא”, אומר הבעש"ט, “היא
רק התדבקות” (כתר שם טוב). ר’ לוי יצחק אומר: “כשאדם מדבר דברי אלוהים
חיים בתורה או תפילה, תהא כוונתו שידבק את עצמו בהבורא”. זאת היא
הכוונה האחת והיחידה שהחסידות דורשת. המגיד ממזריטש פוסק: “אפילו המכוון
בתפילתו כל הכוונות אינו גדול כל־כך כמו זה שמתפלל בהתקשרות – –
האדם צריך לדבק מחשבתו בבורא בשעת התפילה”. תכלית ההתדבקות הזאת,

או “ביטול המציאות אליו יתברך” בלשון ה“תניא”, היא השלטת הטהור על הטמא,
כי “לנפש האלוהית אין שליטה וממשלה על הנפש הבהמית כי אם בעתים
מזומנות, כמו בשעת התפילה” (ליקוטי אמרים ספר של בינונים, עמוד ל"ו,
ווילנה, 1909). כי “על־ידי השלהבת העולה בתפילה מתבררים כל החלקים
המעורבים ויוצא מן ההעלם כל הסיגים – – ומתגלה הרע מה שהיה תחילה מעורב
בטוב ולא היה ידוע כלל שהוא רע”, מבאר הרב מלאדי.

לא קל להשיג מדרגת התדבקות גמורה ה“מפשטת את האדם
מגשמיותו” (לשון הריב"ש בצוואתו), כי הרי לפתחם של הלב והנפש רובצים
החיים עם תביעותיהם וטרדותיהם. עוד יותר קשה לשהות במצב של דביקות שעה
ארוכה. לכן ההכנה לתפילה תארך יותר מן התפילה עצמה: חסידי קוצק היו
שוהים שעות ארוכות לפני התפילה כדי לפנות את לבם מכל חולין וגשמיות.
גדולי החסידים, אשר משאת נפשם בתפילה היתה מחשבה טהורה, נקיה מפניות
ומכל שמץ של אנכיות, חזו מבשרם שאחת מתחבולות יצר לב האדם הוא עירוב
רע בטוב ואמת בשקר, שיבוש דרכי המחשבה והרגש על־ידי ערבוב הנימוקים
והמטרות באופן שיוכל האדם לרמות את עצמו ואת זולתו. הורה רבי אברהם
יהושע השל מאפטא, ש“העיקר הוא הכוונה לברר את האמת מתוך השקר”; והבעש"ט
הזהיר: “ואם יכוון אדם לתועלת עצמו, שיהא נענה בתפילתו לתועלתו הגשמית,
אז נעשה מסך מבדיל ואינו נענה כלל”, “שאין התפילה לצורך עצמו, כי אם
לצורך גבוה” – להעלות את השכינה שנשתקעה כביכול בגלותם של חולי האדם.
עבודת אלוהים צריכה להיות לשם אלוהים: “התעוררותו עלינו והתעוררותנו
עליו”.

גדולים היו מאמציהם של גדולי החסידות לעצור ביצר הרע ש“לא
יתגנב בתפילתם ליקח בהם חלק בראש”. ר' משולם פייוויש מזבארזש, תלמידו
של המגיד ממזריטש, סיפר על עצמו: בימי חרפי בא הבעל־דבר (= יצר הרע)
ורצה לכבד אותי במדרגות רוח הקודש ועוד מדרגות גבוהות, ולא רציתי רק
האמת.

יפה היא המעשיה שמספרים על ר' לוי יצחק מבארדיטשוב
בענין זה: ימים מועטים אחרי חתונתו, והוא אז בן שבע עשרה שנה, קנה
חותנו של ר' לוי יצחק בליל שמחת־תורה את “אתה הראית” וכיבד את חתנו
בפסוק הראשון, כאשר קראו לרבי לעלות על הבימה, הלך בעצלתים ומתוך
היסוס. כאשר עלה על הבימה עמד ולא הוציא דבר מפיו. התחיל להתעטף בטלית
וחזר בו. כך בילה שעה ארוכה בעטיפת הטלית והסרתה עד שלבסוף התעטף
בטליתו בזריזות יתירה וזימר את פסוקו. ר' לוי יצחק ביאר לחותנו:
בלכתו אל הבימה נטפל אליו יצר־הרע של כבוד וגאווה: חשב על הכבוד
שינחל (אנשי העיירה לא ידעו אותו עוד) ושינחיל לחותנו. לא חפץ ר' לוי יצחק
שיצר־הרע יתערב עמו בעשיית המצווה. כאשר הצליח לבער מקרבו כל רגש של
תאווה וכבוד, הערים היצר והחניף לו שהוא בעל קול נעים ויודע ערך תפילה
ובוודאי שישפיע רוב טובה על הקהל. מחשבה זו על ערכו וכשרונו העמידה מחיצה
בינו ובין בוראו. עמד במקומו ונלחם עם יצרו עד שיכול לו. אז אמר “אתה
הראית”.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47092