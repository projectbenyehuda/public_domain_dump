


	
	ההגנה העצמית של יהודי קישינוב
	



רגילים בתוכנו להסתמך על שירו של ר' חיים נחמן ביאליק
ז“ל “בעיר ההריגה”, בו מתאר המשורר את אזלת ידם של היהודים להגן על נשותיהם
וילדיהם והפקרתם לידי הפורעים, לעיני בעליהם. לפיכך מוצא אני לנכון לרשום
עובדות אחדות, שהייתי עד להן בימי הפרעות בקישינוב באביב שנת תרס”ג. עובדות
המעידות על התגוננות ספונטנית של היהודים מן השעות הראשונות בהן פרצו
הפרעות ביהודים.

הפרעות התחילו בשעות של אחר הצהרים, באחרון של פסח תרס“ג.
הייתי אז נער בן 15 שנה ונמצאתי באותן השעות ברחובות המרכזיים של העיר
וראיתי בעיני את הפורעים, שהתחילו בתהלוכות ותוך כדי כך פגעו בחנויות של
יהודים. מכיון שהפורעים חשבו אותי לנער לא יהודי התהלכתי בתוכם. היה זה
בקרבת הרחובות שנקראו בשם כולל השוק החדש. התהלכתי ברחובות עד שקיעת החמה
ואז התחלתי להתקרב לסביבה שבה גרה משפחתי, סביבה הגובלת בכנסיה נוצרית.
בכדי להגיע לסביבה זו היה עלי לעבור חלק מן העיר המיושב יהודים בלבד.
כשהגעתי למקום זה הותקפתי ע”י פלוגת צעירים יהודים שעמדו על המשמר שלא
יחדרו לרובע זה נוצרים. הם חשבוני לנער נוצרי. צעקתי בקול נרגש “איך בין
איד”, ואז נתנו לי לעבור.

בבית מצאתי את אבי נתון בדאגה רבה ובסידורים שונים. הוא
פנה אלי והסביר לי שעלינו, על כל דיירי הרחוב שלנו, להתארגן להגנה עצמית
כנגד הפורעים. לשם זה על כל דיירי הרחוב להתרכז בחצרות סמוכות מועטות. כל
הגברים יזדיינו במוטות ברזל ובאבנים. כשבאתי יחד עם אבי לחצר המיועדת
לריכוז, מצאתי שם מהנדס יהודי אחד שהיה בחופשה מן עבודתו בבית־חרושת שבאחד
מערי קוקז. הוא היה חובש מין כובע שרד שעליו היה דבוק סמל בצורת שני פטישים
מצטלבים. הוא אירגן אותנו והוא עצמו היה מזוין אקדוח. היה זה האקדוח היחידי
ברשותנו. התכוננו להתגונן נגד הפורעים שנמצאו ברחוב הסמוך שמעבר לכנסיה
הנוצרית. עמדנו הכן על־יד שער החצר הכנסיה וארבנו לפורעים. כוונתנו היתה
לעכב אותם על־יד השער. ואמנם כן היה הדבר.

לאחר שהפורעים עשו שמות בבתי היהודים הבודדים, אשר גרו
מעבר השני של הכנסיה, עברו דרך חצר הכנסיה ופנו אל השער הפונה לרחוב שלנו.
בהגיעם אל השער ירה עליהם המהנדס באקדוחו ואנחנו כולנו הסתערנו עליהם
במוטות הברזל שבידינו. אחד הפורעים נפל חלל מיד ויתרם נסוגו בבהלה. כן ניצל
כל הרחוב שלנו.

עלי לציין, שזאת רק אחד העובדות של ההגנה העצמית. ידועה לי
עוד עובדה: ברחוב שנקרא על שם קרל אלכסנדרוביץ שמידט, ראש העיר קישינוב,
אשר בחלק ממנו הקרוב לשוק החדש היו מרוכזות חנויות ברזל שונות וחנויות
אחדות של יהודים, הגן בהצלחה יהודי אחד מזוין באקדוח מעל גג בנינו של כל
שורות החנויות. הוא הפיל חללים אחדים מבין הפורעים. בכל חלקי העיר התארגנו
קבוצות יהודים להגנה עצמית, אולם פלוגות צבא פיזרו אותם בכוח.

היו גם מקרים של הקרבה עצמית של יהודים למניעת חילול ספרי תורה ע"י הפורעים. אחד מהם נכרת1 היטב בזכרוני
וגם צויין בזמנו במיוחד. היה זה בבית־הכנסת שנקרא בשם “גודלובקר שול”.
כשהפורעים פרצו לבית־הכנסת לא נתן להם השמש לגשת לארון הקודש והוא נהרג
על־יד המדרגות של ארון הקודש.










כך במקור. הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50449