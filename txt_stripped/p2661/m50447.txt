


	
	אברהם טביב
	



במשך שנים רבות פעלנו יחד. הוא דאג להרמת מצבם הכלכלי
והחברתי של אחיו התימנים ואנכי עזרתי על־ידו. במשך השנים התקשר אלי כל־כך
עד אשר היה לו אימון גמור בי ותמיד היה בא אלי לבקש סעד בעמלו הקשה וגם
לשפוך את מר־לבו שעה שיסורים העיקו על לבו. ויסורים רבים היו לו ונחת רק
מעט מאוד, באשר אנשי עדתו ידעו לבוא אליו תמיד בטענות אין קץ.

שאיפותיו של טביב היו להרבות יישובים חקלאיים מעולי תימן
וההיענות לו היתה מעטה. האשכנזים חשבו שהתימנים צריכים להיות פועלים
חקלאיים וטביב לא השלים למחשבה זו. הוא רצה לראות את אחיו מתקיימים מעבודה
עצמית בשטח החקלאות ולשם השגת המטרה הזאת עמל שנים רבות והצלחתו היתה
איטית.

דאגות קשות הסבו לו היישובים התימנים העירוניים. הוא לא
יכול להשלים עם זאת, שאחיו התימנים יהיו סבלים ושמשים ויחיו חיי־דוחק
וילדיהם הרכים יוזנחו מחוסר חינוך. הוא היה בא אלי לטכס עצה ויחד חיפשנו
דרכים להרמת מצבם, להכשרת הנוער במקצועות, להרחבת השיכון, ואז הגענו למסקנה
שהתימנים שהם כמעט כולם אנשי עבודה צריכים להוות חלק מהסתדרות העובדים
הכללית. חברותם בתנועת העבודה תשפר את מצבם בכל המובנים והנוער יקבל הדרכה
וחינוך מקצועי. הוא ראה בצער רב ומתוך כאב לב איך חלק מן הנוער הופקר
לרחוב. אולם איך מגיעים לכך, שהמוני התימנים יהיו חברים בהסתדרות העובדים
הכללית? הוא הביא את השאלה לפני “מרכז התאחדות התימנים”, האירגון שעמד
בראשו. הסביר את השאלה על כל חשיבותה לתימנים עצמם. שקל כל פרט לענינו. דאג
להבטיח את חינוכם המסורתי העצמאי של ילדי התימנים בהיותם חברים בהסתדרות
העובדים הכללית. לאחר שהתיעץ התיעצות יסודית עם חברי המרכז והם שוכנעו
שהדרך נכונה ונתקבלה החלטה על הצטרפות חברי התאחדות התימנים להסתדרות
העובדים הכללית, חתמו הוא ועוד חברים אחדים של המרכז על ההסכם עם הוועד
הפועל של ההסתדרות.

והנה אורגנה פעולה חבלנית מבפנים על־ידי חלק מחברי המרכז
שלא הסכימו להחלטה זו. הם השמיצו את כבודו ברבים ולבו נמס בקרבו מצער. פעם
בא אלי חיוור כסיד. נבהלתי למראהו. הוא סיפר לי שחבריו פוגעים בכבודו,
מסיתים נגדו את ילדי התימנים במקום מגוריו, והוסיף ואמר: – “יוסף, אם תשמע
שמתי משבץ־לב אל תתפלא, ליסורי אין קץ”.

בתנאים כאלה חי ופעל אברהם טביב ימים רבים. כלפי חוץ
הכתירוהו כנשיא התאחדות התימנים ובפנים מררו לו את חייו. אולם הוא המשיך
לפעול במסירות־נפש למען הרמת קרנם של אחיו התימנים, שיכונם, חינוכם והכשרתם
לעבודה ולחיים. הוא התקשר עם הג’וינט למען הגביר את פעולת ההצלה של פליטי
תימן שהתרכזו באלפיהם בעדן וכשזכה שהגיעו לארץ 5000 פליטים הראשונים מעדן
בא אלי ואמר: – “עכשיו עלינו להציל את העולים האלה מהתנוונות, אל ניתן להם
להצטופף במושבי התימנים הקיימים והצפופים בלאו־הכי”. פיזרנו אותם
קבוצות־קבוצות בנות עשרות משפחות על־יד מושבות המטעים ובמפרץ חיפה ודאגנו
להבטיח את הקרקע הדרוש לשיכונם המסודר ולפיתוח משקי־עזר, כך קמו במשך זמן
קצר כ־14 שכונות פורחות עם משקי עזר מפותחים, עם בתי־תינוקות מסודרים ברוב
השכונות, למען לדאוג לבריאותם ולמען אפשר לאמהות לצאת לעבודת יום־יום מבלי
להפקיר את ילדיהם.

לאחר זמן עבר טביב את משכנות התימנים האלה וכתב סקירה על
אשר ראו עיניו. הוא עמד במיוחד על התפתחותם החברתית של העולים ושל האמהות
המטפלות מתוך תבונה בילדיהם והביע את שמחת לבו, שהתפתחותם של עולי תימן אלה
בשנים המועטות שהם בארץ עלתה בהרבה על זו של התימנים הנמצאים בשכונות
ותיקות עשרות בשנים.

במשך הזמן התווינו יחד תכנית משותפת לאירגון בני נוער
בשכונות התימנים הוותיקות לשם הכשרתם החקלאית והתארגנותם ליצירת
מושבי־עובדים, וגם עשינו את הצעדים הראשונים בכיוון זה. עמדנו בפני הרחבת
ההתיישבות החקלאית של עוולי תימן, שאיפתו כל הימים.

זכה אברהם טביב לראות במו עיניו את גאולת אחיו ואחיותיו
היקרים מגלות תימן ועלייתם בהמונים לציון המשוחררת. לא זכה ללוות אותם
בעצותיו הנבונות ובאהבתו הרבה, אהבה אנושית עמוקה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50447