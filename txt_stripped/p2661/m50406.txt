


	
	ברחובות בשנים תרס"ח־תרס"ט
	



א

ביום־עבודתי הראשון הובאתי לשדה־בור מכוסה עשבי “חילפה”.
היו אלה עשבים רעים, שעליהם ארוכים, דקים וקשים מאוד, ועלי הוטל לקצץ בהם.
עבדתי בחריצות. ידעתי כי בהשמדת ה“חילפה” אכשיר את הקרקע לגידולים חקלאיים
מועילים. פתאום הופיע אדם והסתכל בעבודתי. פניו הביעו טוב־לב. היה זה בעל
האדמה. הוא עמד רגעים מספר, ואחר פנה אלי ואמר: “חבל שאתה עוסק בעבודה כזו,
הרי אין אפשרות לפועל יהודי להתקיים בעבודה השכירה הזאת”. השתוממתי להערתו
ואמרתי לו: “כשהשכמתי עם זריחת השמש ראיתי במרכז המושבה חבורה גדולה של
פועלים ערבים ומעדרים על שכמם, כשהם יוצאים לעבודה בכרמי היהודים, ושאלתי
את עצמי: האם לכך התכוונו מייסדי רחובות”? בעל הקרקע שמע מתוך עצבות את
דברי ולא המשיך עוד בשיחה.

לאחר שגמרתי את קיצוץ ה“חילפה” מסר לי אותו אכר לחפור תעלה
באדמתו על גבול כרם צעיר. השטח היה מרוחק מן המושבה והייתי יחידי בשדה
בעבודה זו. עבדתי בהתאמצות, “הזעתי” כדבעי וכשהסתכלתי בתעלה ראיתי שהספקתי
מעט והצטערתי מאוד. פתאום עבר בדרך שבין השדות ערבי בא בימים, חבוש מטפחת
לבנה סביב תרבושו, וראה אותי בעמלי. הוא הסתכל בי רגע קט, ירד מעל החמור,
נגש אלי, לקח מידי את המעדר והתחיל חופר ומסביר לי אגב עבודתו איך עלי
לזרוק את האדמה החפורה מחוץ לתעלה ואיך עלי להחליף את מצב היד בהחזקת המעדר
בין זריקת האדמה מחוץ לתעלה והנפת המעדר מחדש. הסתכלתי היטב בעבודתו
וחיקיתי את תנועותיו. לאחר שנוכח בהצלחתי נפרד ממני בחיוך על פניו והמשיך
בדרכו.

השיעור הקצר הזה פקח ממש את עיני. המשכתי לעבוד בקלות רבה
והתוצרת גדלה פי־כמה. כשהגיעה שעת הצהרים ראיתי והנה חפרתי שטח די ניכר.
הייתי מאושר בהצלחתי בעבודה וישבתי לסעוד את סעודת־הצהרים. הייתי רעב מאוד,
כנראה, כי לא השגחתי איך אכלתי כמעט את כל ככר הלחם שלקחתי אתי לשדה. תוך
כדי שכיבה על־יד התעלה התחלתי להרהר על הצד ה“תקציבי” שבדבר ונרדמתי
כהרף־עין. התעוררתי בבהלה ולא ידעתי כמה זמן ישנתי. מיד תפסתי את המעדר
והמשכתי בחפירת התעלה. פתאום שמעתי את צפירת היקב הקוראת לפועלים לעבודה
לאחר הפסקת־הצהרים והבינותי, שלא אחרתי כלל בחידוש עבודתי. אחרי הצהרים
הרגשתי את עצמי הרבה יותר חפשי בעבודתי. נדמה היה לי, שהנני כאחד הפועלים
הרגילים לעבודה מכבר.

בהיותי נתון בעבודת החפירה הגיעה לאזני שירה מזרחית. נשאתי
את עיני וראיתי במרחק־מה פלח הולך אחרי המחרשה. למרות זרותו של הצליל, כבשה
אותי השירה בלבביות שבה. נוסף לכך משך אותי לבושו של הפלח, – הוא היה לבוש
עבאית צמר אשר צבעיה כצבעי־הטלית שלנו: פסים לבנים ושחורים. שירתו ולבושו
התמזגו עם הנוף הרך של השפלה והוקסמתי ממראה עיני. אולם כשנזכרתי כי הפלח
הזה מעבד אדמת יהודים, שוב התחילה לכרסם בלבי המחשבה המרה על עתידנו
בארץ.

כשהגיעה עונת ה“תחמיר” (ניכוש
בין העצים שלאחר גשמי־החורף), נשלחתי לעבודה בחבורת פועלים ערבים. הועמדתי
באמצע שורה של עודרים, לפני ערבים ואחרי ערבים. כך עדרתי במשך כמה ימים.
הייתי כבר מנוסה בעבודת המעדר, אולם כאן הייתי מוכרח להתאים עצמי לקצב
העבודה של הפועלים הערבים העובדים זה שנים רבות, ועמדתי במבחן במשך כל ימי
ה“תחמיר”. ההבדל ביני ובין הערבים היה רק זה: כשהם סיימו את עבודת יומם
הלכו הביתה, לכפרם הסמוך, זקופי־קומה, ואילו אני נאלצתי לקיים הפסקה קצרה
בדרכי למושבה, כדי ליישר את גבי.





ב

באותם הימים התגוררתי באופן זמני (עד שעלה בידי למצוא פינה
בחדר בעזרתו של מאיר רוטברג) אצל חבר מורה במושבה. חדרו היה קשור בדלת
לחדרם של שלושה פועלים שכירים. אחד מהם היה יוסף אהרונוביץ ז"ל. בערבים
היו באים אליו לעתים קרובות מבני הנוער הרחובותי והוא היה מלמדם תולדות
הציונות. הקשבתי לדבריו מן החדר הסמוך, בשכבי על מזרן, עייף מעבודת המעדר.
שמעתי את הסברתו על מאמרי אחד־העם “אמת מארץ־ישראל”, “לא זו הדרך” ועוד.
יוסף אהרונוביץ היה מקדיש לבני־הנוער ערבם רבים. לעתים היה מלמדם עד שעה
מאוחרת בלילה. פעם שמעתיו אומר לעצמו: “בשל ישיבתי המאוחרת בלילה אני שוקע
בדיפיציטים, בהיותי נאלץ לאכול בלילה את ארוחת־הבוקר שהכינותי
למחר”.

לאהרונוביץ היתה השפעה רבה על בני רחובות. הוא היה עומד
ומוכיח בשער את אכרי רחובות על קוצר־הראות שלהם בהעסיקם פועלים ערבים.
ביחוד נחרתה בזכרוני אסיפה אחת רבת־משתתפים, לאחר שמשה סמילנסקי חזר
מסיורו בגליל וסיפר מרשמיו על בדידותם של אכרי הגליל והקרבתם העצמית של
חברי “השומר” להגנת המושבות שם, על עמידתם האמיצה נגד המוני הערבים שצרו על
המושבות. אז קם יוסף אהרונוביץ ופנה בדברי תוכחה קשה לאכרי רחובות. הוא
הצביע על הסכנה הנשקפת לחייהם של בני־המושבות מהעסקת פועלים זרים בתוכן,
וסיים את דבריו בקריאה: “אם חס וחלילה לא נדאג בעוד מועד להתגבר על הרע הזה
– עלול לרדת אסון גדול על מושבתנו, כי הפועלים הזרים יתקוממו באחד הימים על
קומץ האכרים העבריים ומרה תהיה אחריתם”.





ג

עבודת היבלית תפסה מקום חשוב בחיינו. העשב הפאראזיטי הזה
היה נפוץ בשדות והנטיעות לא יכלו להתפתח בגללו. באחד מימי האביב תרס“ח הוטל
על קבוצת־פועלים קטנה ניקוי כרם צעיר נטוע עצי־שקדים מן היבלית הנפוצה בו.
בפרק־עבודה זה למדתי איך לעקור את היבלית עם ה”שורש". הייתי מאושר כשנוכחתי
אחר־כך לדעת, שבמקום הזה לא שב המזיק לצמוח. אני זוכר, שאגב העבודה נתקלתי
במקום שהיבלית הקיפה שם את עץ־השקד הצעיר מכל צדדיו והחלטתי לחפור מסביב
לעץ ומתחתיו, להרימו עם גוש־אדמה גדול, להזיזו מן המקום ולנקות היטב את
היבלית סביבו ואחר־כך להחזיר את העץ עם גוש העפר למקומו. כעבור ימים אחדים
שמחתי שמחה גדולה בראותי שהעץ רענן כאשר היה לפני כן.

עם קבוצת־העובדים ההיא בהשמדת היבלית נמנה גם א. ד.
גורדון. כשהסתכלתי בעבודתו נוכחיתי לדעת, שהיא מלאת התמסרות ודיוק ובסוף
היום סיכום עבודתו אינו פחות מעבודת פועל צעיר.

גורדון היה מביא אתו בקבוק חלב ומטמין אותו באדמה ובצהרים
היה מקנח בו את סעודתו. בשעת הצהרים היה נח בהשעינו את ראשו על ערימת עשבי
היבלית שהוצאה מן הקרקע. זכורני שבאחד מימי העבודה הזאת הצלתי אותו מאסון.
הדבר היה בערב פסח. עבדנו עד הצהרים. היה יום חמסין קשה מאוד. כשגמרנו את
העבודה ופנינו לחזור למושבה, השתטח על ערימת היבלית מרוב עייפות. ניגשתי
אליו והזהרתיו והבעתי את החשש שמא מסתתרים נחשים בערימה וביום חמסין הם
מסוכנים מאוד. הוא גם מיד. אותו רגע קפץ מן הערימה נחש צבעוני גדול.
כהרף־עין הספקתי לקצצו במעדר שהיה בידי.

אותו לילה ישבנו יחד ל“סדר”. ביזמתן של חברות אחדות,
ביניהן חיה ברכה ליברמן, סודר מטבח משותף לפועלי רחובות לשלושת הימים
הראשונים של החג, יום חמישי, ששי ושבת. היה זה חג גדול לנו. בשלושת הימים
האלה הרגשנו שיש לנו בית, כי הבדידות גורשה מקרבנו. ביחוד היינו מאושרים
בליל ה“סדר”. א. ד. גורדון קרא לפנינו את פרקי ההגדה המסורתית וכשהגענו
ל“והיא שעמדה”, עלתה התלהבותנו לשיאה ושרנו עד בלי די את שיר־האמונה
הוותיק: “בכל דור ודור עומדים עלינו לכלותנו והקב”ה מצילנו מידם". אחרי
הסעודה התלכדנו במעגל וגורדון ניצח עלינו. הוא היה מלא רוח־עלומים והלהיב
אותנו בריקודנו. פתאום פנה אלינו בקריאה ברוסית תוך כדי ריקוד: “יא וואס
נאוצ’ו סוואבאדו ליוביט” (אלמדכם להיות שוחרי־חופש). הקריאה הזאת
הזכירה לי ביתר שאת את משמעותו הנכונה של חג־הפסח, חג־החירות.





ד

הגיע הקיץ הראשון שלי בארץ ואתו עונת השמירה, שמירת כרמי
הגפן והשקד. בחודש תמוז עליתי על גבעה מרוחקת מן המושבה. משני צדי הגבעה
השתרעו שני כרמים שעלי היה לשמור בהם. הכרמים היו שייכים לחברת “אגודת
נטעים”. לפני צאתי לשמור לא היה לי מושג מה הם תנאי השמירה, רק הבינותי כי
עלי לשמור שלא יגנבו. ואולם לאט־לאט התחוורו התנאים. בלילה הראשון, אחד
הלילות הראשונים במחצית השניה של החודש, כשעלה הירח, הופיע לפני ערבי גבוה,
כבן 40 בערך, והציג את עצמו כשכני לשמירה. הסתכלתי בו והוא עשה עלי רושם
טוב. התיחסתי אליו באימון ונכנסתי אתו בשיחה. הוא נוכח מהר, שידיעתי במלים
ערביות מעטה מאוד והתחיל לתת לי כעין שיעור בשפה הערבית, כשהוא מחזיק
בחפצים שונים וקורא בשמותיהם בערבית. אחר־כך הראה לי על השמים והכוכבים
וקרא להם בשמות בערבית. הרגשתי את עצמי טוב בחברתו והתידדנו. אחר־כך עשה
אתי סיבוב בכרמים ולימד אותי להלך בלאט והזהיר אותי לבל אדליק גפרור בלילה.
הודיתי בלבי לגורל שזימן לי שכן ערבי הגון. שמרנו יחד כחדשיים וכל אותו
הזמן חיינו בידידות ובנאמנות.

לאט־לאט התרגלתי לשמירה וראיתי בה עולם חדש לגמרי. אין אני
עשיר־ביטוי כדי כך, שאוכל להביע את חוויותי בלילות־השמירה. התיחדתי עם
הטבע, חייתי בו וספגתי בקרבי אף את התנועות הקלות ביותר המתרחשות במשך
הלילה. הרגשה רעה ביותר היתה תוקפת אותי כשהתנים יללו את יללותיהם
המחרידות. לפעמים היו מופיעים בשיירות ממש והיינו מגרשים אותם בדרכים שונות
ואף גם ביריות, ושכני הטוב היה מספר לי אז את סיפוריו על ה“דבה” (הצבוע)
הארצישראלי. בלי משים העליתי בזכרוני את תיאורו של נעים־זמירות־שראל:
תשת־חושך ויהי לילה, בו, תרמוש כל חיתו־יער: הכפירים שואגים לטרף ולבקש
מאל אכלם. תזרח השמש יאספון ואל־מעונותם ירבצון".



1.jpg


ברחובות בשנת תרס"ח





ואל השמש הברוכה הזאת ציפיתי, למען יצא אדם לפעלו ואני אוכל למצוא מנוחה באהלי שעל הגבעה.

עברתי את עונת השמירה בערות רבה, גניבות לא קרו אצלי.
באחד הלילות תפסתי ערבי, שגנב שקדים מכרם הגובל בכרם־הענבים שלי. במצב־רוח
מרומם הבאתי את הגנב למושבה. העירותי את המפקח על השמירה מטעם “מנוחה
ונחלה”, מר אלטשולר ז"ל, ומסרתי לידו את הגנב. מה השתוממתי כשראיתי איך
אלטשולר מרביץ לגנב מספר מכות ומשלח אותו לנפשו. חשבתי בלבי: אנחנו,
השומרים העברים הצעירים, מסכנים את חיינו ממש לשם שמירת רכוש האכרים, והם
מעריכים את מעשינו בזול כל־כך! הדבר הכאיב לי מאוד ומחשבה ניקרה במוחי:
“האם ראויים האכרים האלה לקרבננו?”

על־אף נסיוני הטוב עם השומר הערבי שכני, הביאה אותי השמירה
המעורבת לא אחת לידי מחשבות נוגות. לא אחת היתה כרוכה בה רעה רבה. השומר
הערבי, הקשור לבני־כפרו העובדים לרוב במושבה, היה לא אחת שותף לגניבות.
אזכיר רק מקרה־אסון אחד, שקרה לחברי לשמירה ברחובות, הוא השומר סחרוב:
בקיץ השני לשמירתי הופקדנו שנינו על שטח גדול של כרמי חברת “מנוחה ונחלה”
והשמירה עברה בהצלחה רבה. אולם בקיץ השלישי שמר יחד עם שכן ערבי בכרמי
ראשון־לציון ובאחד הלילות שחטוהו הערבים, שהתגוררו בסביבת הכרמים האלה.
כשאני נזכר במותו הנורא של סחרוב היקר עוברת צמרמורת בגופי. זה היה בחור
אחראי בשמירה ואיש תמים וטוב־לב שמעטים כמוהו.

בקיץ השני לעבודתי בשמירה קרה מקרה ומשפחה אחת ברחובות ביקשה ממני, שאעזור לה לגמור את הבציר לאחר ש“ירדתי” מן השמירה. זאת היהת משפחת קנטרוביץ, מראשוני המתישבים
ברחובות, ואם המשפחה חלשה על עבודת הבציר. נעניתי לבקשתה ועבדתי בבציר
הענבים ובהטענת הסלים הגבוהים העמוסים פרי על הגמלים שמחוץ לכרם. עבודת
הבציר היתה קלה, לא כן עבודת הסבלות. אולם חיש מהר הסתגלתי גם לעבודה זו.
הייתי כורע על רגל אחת ליד הסל הגבוה המלא ענבים, כופף קצת את הרגל השניה
ותופס ביד אחת מאחורי גבי את ידית הסל. אחר־כך הייתי מקים את הרגל הכורעת
כשהסל על גבי ואני ממהר להוציאו מן הכרם וחוזר ומעמיס את הסל השני.

כך עברדתי ימים אחדים עד שגמרתי את עבודת הבציר בכרם
קנטרוביץ. עם גמר העבודה היה לי סיפוק רב שעזרתי למשפחה הרחוקה מעושר לגמור
את הבציר.





ה

באחד הימים, אחר־הצהרים, כשעבדנו בסביבת רחובות העקירת
יבלית, שמענו פתאום את צלצול פעמון המושבה. היה זה אות שקרה מקרה מיוחד
ועלינו להפסיק את העבודה ולחזור למושבה. כשהתקרבנו למושבה נתבשרנו בשורה
טובה: חיים נחמן ביאליק יבוא מיד. הצטופפנו כולנו על אם הדרך המובילה
ליפו, וכעבור רגעים מספר הגיע ביאליק. קיבלנו אותו באהבה ובגיל, ליוינוהו
בסך למושבה ושרנו שירי־ציון. גם יריות באויר לכבודו לא חסרו.

עם דמדומי־ערב הסתדרה תהלוכה של בני־המושבה יחד עם ביאליק
בכיוון אל “הר דונדיקוב” – הגבעה הגבוהה והיפה ממערב למושבה – ובראשה נישא
דגל לאומי (במקרה נפל בחלקי לשאת את הדגל).

כשהגענו לגבעה ירד הערב. הדלקנו מדורה וסביבה התלקח ריקוד
נלהב. פתאום קם ביאליק ודיבר אלינו. הוא עודד אותנו שלא ניפול ברוחנו
בעבודתנו הקשה, אף אם מעטים אנו כיום בארץ, כי הוא מאמין שסוף־סוף תגיע
אלינו תגבורת מן הגולה. הוא הדגיש, כי זכות גדולה היא לנו לקיים בגופנו
ובנפשנו את מעשה התחייה. אלה היו דברים שיצאו מלבו של אחד גדול הכואב את
כאב האומה ומזעיק אותה לקום ולשבור את אזיקיה.

זכורני, באחד מערבי סוף קיץ תרס“ט התכנסנו בביתו של משה
סמילנסקי יחד עם זאב ז’בוטינסקי, אשר בא אז בפעם הראשונה לארץ. זה היה
בימים שבהם עלו ה”תורכים הצעירים" לשלשון
וז’בוטינסקי הרצה על עבודתנו הציונית בעתיד. הוא דיבר עברית צחה וביטא כל
מלה בהברה הספרדית. אינני זוכר עתה את פרטי דבריו, אולם התרשמתי ביחוד
מאפיזודה אחת. באיפה התאונן חברנו מאיר רוטברג על חוסר פעולת ההתיישבות
בארץ: הלא הימים ימי התעוררות פוליטית בתורכיה ועלינו להגביר את מאמצי
ההתיישבות שלנו בארץ, שלא נאחר את המועד. תמך ז’בוטינסקי בדבריו והוסיף,
שעלינו לגייס את כוחותינו ולהיות דרוכים. הוא אמר לרוטברג: “תאמין לי, הארץ
תהיה לנו”.





ו

בימים הראשונים לעבודתי ברחובות שמתי לב, שאדם בגיל
הארבעים, בערך, לבוש אירופית, סובב יום־יום על בתי האכרים, ולעתים קרובות
גם בשעות־לילה אפלות עם פנס ביד. היה זה הרופא ד"ר פוחובסקי, שבא לא
מזמן למושבה. קשרנו קשרי־ידידות חזקים. הייתי מבקר בביתו והיינו משוחחים
שיחות לבביות על בנין הארץ. הוא התקשר מאוד למושבה ופעולתו הרפואית
ומסירותו לסובלים היתה להפליא. הוא היה רופא למחלות פנימיות ומנתח ומיילד
גם יחד. ובשעת הצורך היה גם עוקר־שיניים… במהרה התפרסם בכל הסביבה והיו
באים לבקש עזרה ממנו גם מנקודות אחרות. אף הערבים מן הכפרים הסמוכים היו
מביאים את חוליהם אליו והוא היה מושיט להם עזרה חינם. זכורני, פעם המיט על
עצמו אסון בשל עזרתו האנושית והנדיבה הזאת: קרה ומת ילד ערבי מן הכפר מרר,
בדרך לגדרה, שקיבל עזרה רפואית מידו. אז התאספו המוני ערבים וצרו על המרפאה
של המושבה כדי להינקם ברופא. נוצר מצב רציני. היינו מוכרחים ללוותו על כל
צעד, כי סכנה היתה נשקפת לחייו. ביום שד"ר פוחובסקי נסע ליפו היינו שומרים
גם על הדרך שבין יפו ורחובות. אכן, לא קלים היו אז חייו של רופא
חלוץ.





ז

בשבוע הראשון לעלייתי לארץ שמעתי ביפו את ההרצאה הראשונה
בעברית. היתה זאת הרצאתו של זאב סמילנסקי על הנושא: העבודה העברית
במושבות. הוא תיאר את מצבן העגום של המושבות המוצפות פועלים זרים, ועמד על
הנזק הכלכלי הנובע מן העובדה ששכר העבודה של הפועלים הערבים מוצא מן המחזור
הכלכלי של המושבה. הוא הראה על מסירותם של הפועלים העברים למשק האכר ופנה
אל האכרים בקריאה שישנו את דרכם. דבריו היוצאים מן הלב, שהיו מלווים
עובדות והוכחות, עוררו בי את הרצון להיפגש אתו פנים אל פנים.

כשבאתי לרחובות נודע לי, כי ז"ס הוא מאנשי המקום. התחלתי
לבקר במעונו לעתים קרובות וקיבלתי ממנו תשובות על שאלות רבות, שהיו סתומות
לפני. ראיתיו גם בחיי יום־יום שלו, חיים של עמל קשה. הוא עבד גם עבודה
מדעית עד שעה מאוחרת בלילה, התעניין בשאלות כלכליות והיה מקדיש הרבה זמן
וכוח לחקירות כלכליות.

את מלחמתו להגשמת רעיון העבודה העברית ניהל בצנעה ובעקשנות
כאחת. כשנדרש להצטרף למערכת “הפועל הצעיר” נענה מיד לדרישה. הדבר היה כרוך
בשבילו בקשיים רבים, כי היה אז איש העמל הגופני ולא בנקל נותק מעל עבודתו.
הוא הקדים את אנשי העלייה השניה כמה שנים וסבל סבל רב כדי לקיים את עצמו
בימים ההם.

כבר אז היה מושך בעט־סופרים ומעניין לקרוא את מכתבו בעתון
הציוני המרכזי “העולם” משנת תרס"ט, בו הוא מתאר את הלך־רוחם של העולים
החדשים שעבדו אז במושבות. עוד אז החל לעקוב אחר תהליך התפתחותה של העבודה
העברית והיה מפרסם מדי פעם את פרי חקירותיו וסיכומיו, המשמשים לנו עד היום
אוצר ידיעות חשובות מאוד.

זאב סמילנסקי אהב מאוד את רחובות, הוא יצא אמנם ממנה לשנים
מועטות, אולם חזר אליה וחי בה חיי דחקות ועמל, בצניעות ובמסירות לאידיאלים
הלאומיים והסוציאליים שלנו.

תש"ה










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50406