


	
	ציונים לדרכה של התנועה הקיבוצית
	



(למלאות 40 שנה לייסודן של דגניה ומרחביה)





לזכרו הנעלה של יוסף בוסל מניח היסודות של אם הקבוצות.

בסוף שנת 1910 עלו מייסדי קבוצת דגניה על אדמת הקרן הקיימת
לישראל ונתיישבו בכפר אום־אל־ג’וני; אותה שנה עצמה עלו חברי קבוצת־הכיבוש
של “השומר” לכפר “פולה”; – הונחו היסודות לדגניה ולמרחביה, אשר מהן פינה
ומהן יתד לתנועה הקיבוצית בארץ.





ייסוד דגניה

ייסוד דגניה מקורו בתסיסה שתקפה על הפועל החקלאי
הארץ־ישראלי אותם ימים. אמנם קיבלו על עצמם חלוצי העלייה השניה לשנות את
פני המושבות הקיימות, שהיו שרויות אותן שנים במצב של התנוונות כלכלית
וחברתית, ואף השקיעו את מיטב כוחותיהם ב“כיבוש העבודה”, אולם עד־מהרה נוכחו
שמלבד כיבוש העבודה ותיקון מצבן של המושבות הקיימות יש להמשיך בעבודה
התיישבותית על יסודות חדשים, בריאים יותר, על יסודות של עמל ויצירה חדשה
כאחת. רעיון השיתוף והעזרה ההדדית כבש את הלבבות ואף ביקש לפלס לו דרך של
ממש בחיי חלוציה של העלייה השנייה. ולא קל היה למצוא את הנתיב הנכון. כידוע
נתקיים בסג’רה שבגליל התחתון “קולקטיב”, היינו קבוצת חלוצים שקיבלה עליה
מידי ה' א. קראוזה, מנהל חוות סג’רה, להוציא לפועל עבודת הפלחה בצורת
עבודה שיתופית. אמנם מילאה הקבוצה את התחייבותה, על־אף הקשיים המרובים
שנערמו לפניה בעבודתה, אך הנהלת “יק”א“, בעלת החווה הזאת, לא ראתה בעין יפה
את הנסיון הסוציאליסטי, ולא ניתן לו המשך. ביטולו של נסיון זה לא עקר את
עצם הרעיון, והרוח החדשה ביקשה לה דרכים אחרות להגשמתו של רעיון העבודה
השיתופית. אף המציאות הארץ־ישראלית גזרה שיהיו מחפשים דרכים חדשות להרחבתה
של ההתיישבות העברית בארץ, דרכים הנאות למערכי־הלב של החלוץ העברי, שאינו
בורח מן העבודה הקשה והמפרכת, אבל שואף לעבודה שיש עמה גם יצירה חדשה. והנה
נפל דבר ביישוב, שהביא מפנה בעבודת ההתיישבות בארץ: קבוצה קטנה של פועלים,
שמונה במספר, קיבלה מידי ד”ר רופין שטח קרקע מסויים למשך שנה אחת לעבדו
בשותפות, והשנה נגמרה בכי טוב ואף העלתה ריוח מועט. הצלחה זו חוללה מהפכה
במהלך מחשבותיו של הד“ר רופין, שנטל על עצמו אותם ימים לנהל בשם ההסתדרות
הציונית את ההתיישבות החדשה בארץ ונתלבט לבטים קשים בהנהלת המשקים על־ידי
פקידות ופועלים שכירים. פעלה הצנוע של קבוצת החלוצים פתח אופקים חדשים
לדרכי עיבוד הקרקעות שנרכשו ע”י ההסתדרות הציונית ולעצם פיתוח אופקים חדשים
לדרכי עיבוד הקרקעות שנרכשו ע“י ההסתדרות הציונית ולעצם פיתוח ההתיישבות
החדשה. אמנם אותה קבוצה לא יכלה להמשיך עם גמר שנתה הראשונה בעיבוד השטח
הזה, אך קם לו, לשטח זה, גואל אחר, היא ה”קומונה" החדרתית. בחדרה ישבה אותו
הזמן קבוצה חלוצית של חברים וחברות, שהגו את רעיון העבודה השיתופית וחיי
שיתוף של ממש. הם נתארגנו לקבוצה, נתפרנסו מן העבודה השכירה אצל אכרי חדרה,
שכרו לעצמם דירה קטנה וחיו בשותפות. בראש השנה של שנת תר"ע הייתי אורחם של
חברי הקבוצה וחייתי את חייהם במשך שלושת הימים שביליתי אתם. אף לא עלה על
דעתי אותה השעה שקבוצת־חברים יקרה זאת תמלא את השליחות ההיסטורית של יצירת
הקבוצה הקומונאלית הראשונה בהתיישבות החקלאית בארץ.

בתשרי תרע“א נכנסה הקומונה החדרתית לאחת ה”חושות" של הכפר
אום־אל־ג’וני. הקבוצה נתקיימה תחילה על עיבוד הפלחה, הוא הענף היחידי של
החקלאות בגליל אותן שנים. תחילה סבורים היו חברי הקומונה החדרתית שהם
ממלאים רק תפקיד ארעי של כיבוש בעיבוד קרקע הלאום. אולם מעט מעט נתרגלו
והלכו לרעיון, שהעיבוד הנאה ביותר לקרקע הלאום הוא עיבוד של קבע, טיוב
מתמיד של הקרקע, פיתוח מודרג של ענפי החקלאות ויצירתם של חיי חברה קבועה,
חברה שיתופית. התחילו מבקשים דרכים חדשות לפיתוחם של ענפי משקם, מלבד
הפלחה. היתה עבודתם תחילה דרך גישוש וזהירות רבה, שכן היה עליהם להתפרנס
מעבודתם ומצווים היו לגמור את השנה החקלאית בלא גרעון. רבים וקשים היו
הגישושים, עד שמצאו את הדרך הנכונה לבנות משק חקלאי נאה לתנאי האדמה
והאקלים של איזור עמק הירדן. ואף־על־פי שעסקי העבודה נטלו את רוב זמנם לא
פסקו מלבקש גם את הדרכים לבנייה חברתית של הקבוצה. ואף בכך מגששים היו
בזהירות רבה ומתוך רגשי אחווה: ביקשו את הדרך הנכונה להנהלת המשק, לטיפול
“משותף” בתינוקות וכיוצא באלה. הרי הקומונה החדרתית פתחה מעצמה ולא ראתה
לפניה דוגמה חיה וקיימת של חיי קבוצה, שאפשר לקבלם על דרך החיקוי והקליטה.
מצווים היו למצוא דפוסים לחיי משק, לחיי משפחה וחיי חברה מתוך חייהם־הם
ונסיונם יום־יום, מתוך חוויותיהם של עצמם, תוך חבלי יצירה וחידוש. החיים
עצמם העלו לפניהם יום־יום, עם התפתחותם ההדרגתית, קושיות ובעיות, הן מבחינה
משקית והן מבחינה חברתית. מעט מעט מצאו את הדרך ליצירתו של משק מגוון
וליישובן של שאלות חברתיות וחינוכיות. רגש האחווה שפעם את לבות כולם והרצון
העז ליצור חיי חברה אנושיים מתוקנים סייעו אותם להתגבר על המכשולים
המרובים.





קבוצת כנרת

בשכנותה של דגניה, מעברו השני של הירדן, על שפת הכנרת, קמה
קבוצת כנרת. קדמה לכך מלחמה קשה שנלחמו פועלי כנרת נגד הצורה
האדמיניסטרטיבית של הנהלת החווה החקלאית בכנרת, זו שגרמה ייסורים ועלבונות
לפועליה, והחלוץ העברי לא יכול לשאת כבליה. אף היא, קבוצת כנרת, מצווה היתה
להתגבר על מכשולים רבים בהתפתחותה, מכשולים שנערמו בידי הטבע ובידי
אדם.

בקבוצת כנרת נפסעו גם הפסיעות הראשונות ליצירתה של קבוצה
גדולה. המושג “קבוצה גדולה” כלל בתוכו עם יצירתו – הרחבת פעולתה של הקבוצה,
היינו שתעסוק לא בעבודה חקלאית בלבד אלא תידרש גם לפיתוח ענפי חרושת וכך
יהיה בידה להעסיק מספר רב של חברים. על התפתחות זו עוד אעמוד במיוחד להלן
ולא רמזתי כאן אלא רמז ראשון על מקום היוולדה של “קבוצה גדולה”, כפי שקראו
לה אז.

בכנרת נוצרה גם קבוצת הפועלות ראשונה, שנתכוונה להכשיר את
החלוצה העברית לעבודה עצמאית. קבוצה זו נסתייעה בעבודתה על ידי החווה
החקלאית הראשונה לפועלות, שקמה אף היא בחצר כנרת, ביזמתה של חנה
מייזל.





יסוד מרחביה

אותה שעה גופה שבארץ־ישראל הלך ונתרקם רעיון ההתיישבות
החקלאית השיתופית, נזרעו גם בגולה, בתוך התנועה הציונית, רעיונות בדבר
התפתחותה של ההתיישבות העברית בארץ על יסודות שיתופיים. אחד־העם גילה
כידוע במאמריו “אמת מארץ־ישראל” את פצעי היישוב, את התופעות השליליות בחיי
בני המושבות הראשונות, אולם לא הציע הצעות על דרך החיוב, איך ליצור
התיישבות בריאה מבחינה כלכלית וחברתית. והנה עלה כוכב בשמי התנועה הציונית,
שהאיר את דרך ההתיישבות. בקונגרס הציוני הששי (באזל 1903) עמד הד"ר פראנץ
אופנהיימר, הסוציולוג המפורסם, וגלל את תכניתו לפיתוח ההתיישבות החקלאית,
לשם קליטתם של המוני העם היהודי המוכרחים לעלות לארץ. בנאומו רב־החזון עמד
לא רק על תפקידה המשחרר של ההתיישבות החקלאית וקשיי ביצועה, אלא אף הורה את
הדרכים והאמצעים להגשמתה, דהיינו:

א. חיזוק הקרן הקיימת לישראל, שיהיה בידיה להעמיד לרשות
המתיישבים בחכירה שטחים נרחבים של קרקע לאומית, שבהיותה נחלת העם בה הערובה
למניעת ניצולם של עובדיה.

ב. אירגון העולים בצורה של עבודה שיתופית והקמת מוסדות
שיתופיים לעזרה הדדית, לייצור ולשיווק, לביטוח הדדי, לעזרה רפואית
וכו'.

ג. יצירת חברה פיננסית למימון ההתיישבות על יסודות שיתופיים, שתקל על המתיישבים להשיג אשראי זול לפיתוח המשק החקלאי.

תכניתו של אופנהיימר היכתה גלים בחוגים שונים של התנועה
הציונית, ובייחוד בחוגי הציונות הסוציאליסטית. זכורני, שהמנוח שלמה
קפלנסקי, הפיץ את הרעיון באוסטריה בחוגי “פועלי־ציון” ובחוגי הציונים
הצעירים בכלל. אני קראתי את נאומו של אופנהיימר בתרגומו הרוסי זמן קצר לאחר
נעילת הקונגרס הששי, בירחון הציוני “החיים היהודיים”, והרעיונות הנעלים של
אופנהיימר על גאולת הקרקע וההתיישבות תפסו את כל לבי. אף אדם כאוסישקין
ז"ל, מבני החוג האזרחי של התנועה הציונית, הושפע מתכניתו של אופנהיימר וכלל
אותה לימים במחברתו הידועה “הפרוגרמה שלנו”. רעיונותיו של אופנהיימר רכשו
להם חסידים נלהבים ובקונגרס התשיעי, בדצמבר 1909 בהאמבורג, הוחלט להקים קרן
מיוחדת לייסוד נקודה שיתופית בארץ־ישראל לפי שיטתו של אופנהיימר. לאחר מכן
יסדו חוגי הפועלים וחוגים של ציונים עממיים באירופה את הקרן הזאת
(שנקראה Genos־senschaftsfond ( ונעשו המעשים הראשונים להקמתה של נקודת־ההתיישבות השיתופית הראשונה בארץ.

רופין נתן דעתו למצוא שטח קרקע מספיק ומתאים להקמת הנקודה.
וכשיהושע חנקין ז“ל הצליח לפתוח את “הפתח” העברי הראשון בעמק יזרעאל, ע”י
רכישת 9500 דונם של הכפר “פולה”. רכשה הקרן הקיימת 3500 דונם מכלל השטח
הזה, כדי להקים עליו את הנקודה השיתופית הראשונה. אופנהיימר משך לכך את
האגרונום הפעיל, בעל המרץ ובעל האמונה במפעל, הוא שלמה דיק, והלה משך
אליו אחדים מתלמידיו בבית־הספר החקלאי של יק"א בסלובודקה־ליסנה שהגיעו ובאו
אתו לארץ. הצעירים נכנסו לפי שעה לעבודה שכירה בחדרה, ודיק התחיל מושך את
לבם של חברים מספר מפועלי הארץ לעניין זה, למפעל שיתופי והתיישבותי חדש
זה.

אולם לפי שעה צריך היה לתקוע יתד במקום, כלומר להיאחז
באדמת הכפר “פולה”. את המשימה הזאת קיבל על עצמו “השומר”. הוא ארגן קבוצה
מסורה של פועלים־חלוצים, שנתלקטה ברובה מבין חברי “השומר”, והיא הלכה
ל“פולה” לכבוש את אדמתה. וכיבוש זה היה אז מן הקשים ביותר בארץ, שכן
ערביי עמק יזרעאל ושליטיו ראו בכניסה של היהודים לכפר “פולה” צעד ראשון
לרכישת העמק הפורה כולו והחליטו להכשיל פעולה זו בעודה באיבה. לא כאן
המקום לפרט במעשי הגבורה הרבים של חברי הקבוצה, בעקשנותם ובמסירותם בלי
גבול לגאולת האדמה הזאת. רבות היו הנגישות והלחץ של השלטונות והם התגברו
עליהם1.

עם התקדמותה של קבוצת־הכיבוש הראשונה בכיבוש המקום, שמכאן
ואילך נקרא שמו מרחביה, הגיעה שעתה של קבוצת ההתיישבות השיתופית עפ"י שיטת
אופנהיימר להתחיל בפעולותיה הראשונות.

בימי חג הפסח שנת תרע“א נתקיימה בדגניה הוועידה הראשונה של
פועלי הגליל, ובוועידה זו שמעתי בפעם הראשונה את הדיונים על הצורך בשיתוף
פעולה מצד פועלי הגליל, בהקמתה של נקודת ההתיישבות השיתופית הראשונה לפי
שיטת אופנהיימר בארץ. ובתחילת חודש מאי אותה שנה הגעתי גם אני לכפר “פולה”
ומיד תכפה עלי עבודה קדחתנית. אירע כך, שזמן קצר לאחר בואי למקום נאסרו ע”י
השלטונות בנצרת הפעילים ביותר מקבוצת הכיבוש הראשונה, ואף על פי שבאתי
למרחביה להצטרף לקבוצת החלוצים של נקודת ההתיישבות השיתופית, הרי חייבו
אותי מסיבות הזמן להכניס את עצמי כולי בעבודות הכיבוש בכללן. התלאות אשר
עברו עלינו, חברי הקבוצה השיתופית הראשונה ביחד עם חברי קבוצת־הכיבוש, היו
מרובות וקשות, וכבר סיפרתי על כך בשנת 1921 בהרצאתי על “החיים הכלכליים
והחברתיים בקואופרציה משנת 1911 עד שנת 1919” (נדפסה בפרקי “הפועל הצעיר”
כרך ז'). וכאן עלי להוסיף כמה דברים שלא רשמתי אותם בזמנם. עכשיו, כעבור 40
שנה, הדברים נראים בהירים יותר, הן מבחינת ערכם בשביל הנוער הציוני בגולה
והן מבחינת ערכם הכיבושי בארץ מבחינה כלכלית: חקלאית וחברתית.

קבוצת ההתיישבות השיתופית במרחביה, שהתחילה בעבודתה תוך
נגישות והפרעות מצד הערבים ותוך פורעניות מידי שמים היכתה גלים גם בגולה.
לא עברו ימים מרובים, פחות משנתיים ימים, והגיעה אלינו קבוצת נערים בני 16
בערך, מתלמידי בית־הספר החקלאי בסלובודקה־ליסנה שבגאליציה. הם הגיעו לארץ
ובלבם רצון חלוצי חזק לעבוד וליצור. הם ידעו יפה, שתנאי החיים שלנו קשים
מאוד והרי הצעירים האלו באו מארץ אוסטריה, שיהודים לא נרדפו בה על יהדותם
כמו ברוסיה ונסיעתם נעשתה בהסכמתם של הוריהם. והוא החידוש שבדבר. למעשה
זוהי הקבוצה המאורגנת הראשונה של עליית הנוער מן הגולה. קבוצה זו מילאה
במשך הזמן תפקיד חלוצי חשוב מאוד במשך כל קיומה של קבוצת ההתיישבות
השיתופית עד סיום מלחמת העולם הראשונה.

במשק שלנו נעשתה, מבחינה חקלאית־מקצועית, עבודת־בראשית
מסועפת ומגוונת, ששימשה במשך הזמן מופת לפיתוחו של משק חקלאי בארץ.
האגרונום שלמה דיק שגה אמנם לא מעט במעשיו, במשך השנים שהוא עסק בהקמתו של
המשק החקלאי השיתופי במרחביה, אבל מרובים וגדולים היו גם ההישגים מבחינת
הנחת יסודות להקמת משק חקלאי מעורב בארץ. הוא שתיכנן את מחזור הזרעים
בעיבוד השדות בחינת יסוד למשק חקלאי, הוא שהניח יסוד למשק החלב ע“י הכנסת
פרות ממין משובח מן הלבנון ומדמשק ועל ידי הרכבת גזע מעורב, והוא גם שהתחיל
בפיתוחו של ענף המטעים והכניס למרחביה את מטעי הזיתים, המפורסמים עד היום
בארץ בתור “זן מרחביה”. ומכאן יצאו ונתפשטו הישגיו על כל הארץ. פעולתו
הפוריה של דיק בחקלאות נפסקה פתאום עם נסיעתו לקלן שבגרמניה, שהוזמן לשם
ע”י הוועד המפקח על האגודה להתיישבות שיתופית. יום לאחר שהפליג לחוץ־לארץ
פרצה מלחמת העולם הראשונה.

בין הקבוצה השיתופית לבין קבוצת דגניה נתהוו קשרי־חברות
אמיצים מאוד וחליפת דעות בדרכי השבחת העבודה החקלאית. אף־על־פי ששונה
אקלימו של עמק יזרעאל מן האקלים של עמק הירדן, נמצאו צדדים שווים בעבודתם
של שני המשקים השיתופיים האלה.

אשר לשטח החברתי: השאלה מה עדיף, צורה קומונאלית או צורה
שיתופית לא־קומונאלית, הטרידה מאוד את חברי הקבוצה השיתופית במרחביה וגרמה
להם יסורי־נפש עמוקים. זה היה סבך נפשי שנגרם מבחוץ והוא גם שהביא לידי
פירוקה של הקבוצה כתום מלחמת־העולם הראשונה. חברי קבוצת מרחביה מסורים היו
בכל לבם למשק ולמקום, הם יצרו והעמידו משק למופת, הגינו עליו בחירוף־נפש
שלא ייחרב חו"ח מתלאות המלחמה; אלא שחסר היה להם עיקר גדול – יסוד חברתי
מוצק לקיומם. רעיונותיו של אופנהיימר על ארגון העבודה ועל קביעת השכר לפי
יסוד שיתופי ולא קומונאלי זרים היו לרוחם של פועלי ארץ־ישראל. כשבאו לארץ
החלוצים הראשונים מאוסטריה, מיד הגיעו אליהם מפי פועלי הארץ דברי התנגדות
לשכר המשתלם לפי ערך העבודה ודברים של מורת־רוח ליסודות לא קומונאליים בחיי
הקבוצה החקלאית בכלל. מכיון שרוב זמנם, מרצם ודעתם נתונים היו לעבודה
הכיבושית הקשה יום־יום במשך שנים רצופות, שוב לא היה לבם פתוח לשיקול־דעת
יסודי ולהכרעה על היסודות האלה. אף ההפרש בשכר שבין איש לחברו, ערכו הממשי
לא היה רב למעשה, ובייחוד בימי המצוקה והמצור הכלכלי והצבאי, שעברו על כל
הארץ בארבע שנות מלחמת־העולם הראשונה. אולם קיומם הפורמאלי של העקרונות
האלה גדר בפני צעירים רבים מלהצטרף לקבוצה שיתופית זו, שבתנאים אחרים היו
ודאי מצטרפים אליה ומשתתפים בבניינו של המשק ובבניינה של הקבוצה בעתיד
בכלל.

נתמעטו חברי הקבוצה הטובים, מי בחרב ומי בקדחת הממארת, מי
בטיפוס ובמחלות אחרות, ומקצתם תששו כוחותיהם מרוב תלאות ומחלות; וכשהגיעה
אלינו הבשורה על שחרור הארץ מן העול התורכי, עמדנו ריקים ושוממים, בלי
כוחות אדם מספיקים וכרענו מרוב מעמסה.

אולם דווקא בימים המרים, בשעה שלא היה בידינו להרים את
המשא החברתי שרבץ עלינו, באה שעת עלייה נפשית גדולה לכולנו. אמרנו לעצמנו:
מרחביה זו, שיצרנוה בדם לבנו, נועדה ליישוב בעל צורה שיתופית ואין אנו
רשאים לקחתה לעצמנו, להנאתנו הפרטית. מצווה עלינו לבקש דרכים לקיומה של
הנקודה בחינת יצירה שיתופית; ובחרנו מקרבנו את הבריאים ואת הצעירים ביותר
שיקבלו על עצמם לעבוד כקבוצת־מעבר וישמרו על הקיים, כדי שתהיה שהות בידינו
למצוא את הדרך הארגונית הנאה להתפתחותה של מרחביה כמשק שיתופי.

יצירתן של דגניה־כנרת בעמק הירדן ומרחביה בלב עמק־יזרעאל היו לימים לנקודות־מוצא להתיישבות שיתופית מגוונת ומפותחת.





חלוצי העלייה השלישית

כתום מלחמת העולם הראשונה התחילו להגיע לארץ חלוצי העלייה
השלישית, ואם בימי העלייה השניה הגיעו לגולה רק הדים מעטים על התנועה
הקיבוצית בארץ – הרי בימי העלייה השלישית היכתה התנועה הזאת גלים חזקים
מאוד בנוער החלוצי בגולה.

יוסף טרומפלדור, שעבד בדגניה עוד בתקופת העלייה השניה,
רקם בלבו, בשבתו בגולה בימי המלחמה, את החזון של מפעל ההתיישבות הקיבוצית
הנרחבת, שצריכה לארגן את הנוער העברי ברחבי הגולה לעלות לארץ ולהחיות את
שממותיה. תחילה לקח חלק רב בארגון הגדודים העברים. ואחר כך כשהושמעה בגולה
הבשורה על הקמתו של הבית הלאומי בארץ־ישראל הניחו טרומפלדור וחבריו ברוסיה
את היסודות לתנועת “החלוץ”; ואחד היסודות האלה – הוא הקמתה של תנועה
שיתופית עממית בארץ. כן הגו את הרעיון בדבר הקמתם של גדודי עבודה, שיכשירו
את הארץ, יסללו את דרכיה, ייבשו את בצותיה ויגלו את אוצרותיה, יכשירוה
לקליטם של המוני ישראל הנכספים לעלות לארץ. רבבות בני־נעורים התרכזו סביב
דגל “החלוץ” ברוסיה וביקשו דרכים לעלות לארץ, מהם שעלו והגיעו לארץ
בדרך־לא־דרך בסירות קטנות מחופי הים השחור ברוסיה עד לקושטא, ומשם בדרכים
שונות לארץ. גם בפולניה וגליציה התארגן נוער חלוצי לשם מטרה זו. חלק מן
הנוער הזה התארגן בשם “השומר הצעיר”, וקיבל מן “השומר” בארץ את הרעיונות על
הגנת כבוד ישראל ואת השאיפות למזג את ההגנה ואת העבודה במסכת חייהם
יום־יום.

חברי “החלוץ” מרוסיה וממקומות אחרים וחברי “השומר הצעיר”,
אלה ואלה עלו לארץ ותשוקתם עזה בלבם “לחונן את עפרות ארצנו” וליצור צורות
חדשות של חיי חברה. אולם כשבאו, הועמדו בפני מציאות מרה מאוד. ההסתדרות
הציונית, שלפי סעיפי המאנדאט צריכה היתה להיות שותפת לממשלה בפיתוח הארץ
ובקליטתם של המוני ישראל, – אמצעיה הכספיים היו דלים ביותר ולא היה בידה
לעשות אלא מעט מאוד לקליטתם של חלוצי העליה השלישית בהתיישבות חקלאית ממש.
אולם האמונה הגדולה שתפסה בכוח רב את לבות אנשי העליה השלישית, היא שהצילה
אותם מדכאון ומיאוש. מקצתם נתפזרו במחנות אהלים ועסקו בסלילת כבישים בגליל
התחתון ובעמק יזרעאל, ומהם שחדרו למושבות המטעים בשומרון ויהודה וקיבלו על
עצמם כל עבודה קשה בעיבוד הפרדסים ויתר המטעים. בינתיים גברו מאמציה של
הנהלת ההסתדרות הציונית לרכישתם של שטחים חשובים בחלק המזרחי של עמק יזרעאל
ובחלקו המערבי. אף קבוצת דגניה שבעמק הירדן עמדה והפרישה חלק מאדמתה לישובן
של שתי קבוצות־התיישבות חדשות על יסוד עבודה חקלאית אינטנסיבית, וכאן
נתחברו הכוחות המעטים והמנוסים של חלוצי העלייה השניה יחד עם הכוחות
המרובים והרעננים של אנשי העלייה השלישית. וכך התחילה התנועה הקיבוצית
מתפשטת והולכת בזרועות אחדות.





סלילת כבישים בגליל ובעמק

אמנם קצרה היתה פרשה זו, אבל רבת תוכן חלוצי. כמעט כל
הכבישים נסללו ע“י השלטון הבריטי בארץ; והנה קמו גופים יורידיים למחצה מתוך
ציבור הפועלים, שקיבלו על עצמם מידי השלטון הצבאי הבריטי את העבודה
בקבלנות. עבודה זו נעשתה ע”י חלוצי העלייה השלישית. רובם היו מחוסרי נסיון
בעבודה ולא קיבלו אלא הדרכה מועטה מאוד. הם חיו חיי מחנה אהלים ושכרם לא
הספיק אלא ללחם עוני בלבד. ואף־על־פי־כן לא פגה חדות החיים, שהיתה מחלחלת
בלבבות הצעירים. בתוך המחנות האלה נרקמו והלכו תכניות רציניות מאד
ובעלות־ערך רב להתיישבות חקלאית־שיתופי בעתיד. כאן התגבש, תוך מעשה כיבוש,
הרעיון בדבר גדוד העבודה על שם יוסף טרומפלדור, שעל הקמתו הכריזה קבוצת
חלוצים מעובדי כביש טבריה – צמח ביום י“א אלול תר”פ, במלאת חצי שנה למותו.
כאן נתגבשו הקיבוצים הראשונים של “השומר הצעיר” ושל “חבר הקבוצות”.
למחנות־אהלים אלה, שהיו מפוזרים בכל חלקי הגליל והעמק, הלך אהרון דוד
גורדון, התייחד עם חלוצי העלייה השלישית, עודדם וחיזק בלבותיהם את אהבת
ישראל ואהבת האדם. במחנה עבודה בכביש טבריה־טבחה ישב יוסף חיים ברנר,
לימד עברית לחלוצים ופתח לפניהם אופקים רחבים בעבודת היצירה בארץ. גדול היה
סבלם של חברי פלוגות־העבודה אשר במחנות־הכבישים. אומץ־לב רב דרוש היה בכדי
להחזיק מעמד “בלחם צר ומים לחץ”, בלבוש הדל ובאהלים שכל רוח מצויה היתה
יכולה לעקור אותם.





הכיבושים החקלאיים של התנועה הקיבוצית

וכשעלה בידי הנהלת ההסתדרות הציונית, במאמצים קשים, לרכוש
שטחי אדמה חשובים בעמק יזרעאל המזרחי, אירגן “גדוד העבודה” את עלייתם של
חברי פלוגת עבודות הכבישים לעין־חרוד. החברים התחילו מיד בייבוש הביצות
ובהכנות להכשרת קרקע להתיישבות קבועה במקום. הרוח החיה בפעולה המשקית הזאת
היה שלמה לביא, שעיבד את תכנית המשק. עכשיו, ברשמי את הדברים האלה,
נזכר אני באמצעים הכספיים הזעומים מאוד, אשר הועמדו לרשות כובשי הקרקע של
עין־חרוד, והריני חושב: אמנם כן, רק אנשי חזון גדול ואמונה כבירה יכלו
להעיז ולהתחיל בבנייתו של משק גדול בפרוטות המועטות שהיו בידם. התחילו
בבניינו של משק חקלאי מגוון ומתוכנן וקבעו לעצמם מנות מזון דלות, בכדי
לחסוך ולרכוש עוד בהמת־עבודה ועוד כלי־עבודה. ועדיין היה עליהם למצוא את
הדרך הנכונה בחיים, כיצד לפתח את המשק לענפיו וכיצד לבנות חברה חדשה ולחנך
את ילדיהם. וכך עמדו ובנו נדבך על נדבך בעמל רב וחבלי יצירה קשים. אנשי
המשק עצמם מצאו סוף־סוף את הדרכים הנכונות לפיתוח משק החלב, משק המטעים,
ענף גידול העופות, גידול הירקות וכו'. ודאי: מומחים חקלאים שונים באו
וסייעו על ידם, אולם היזמה הנכונה יצאה מחברי המשק עצמם.

וכך קמו נקודות־התיישבות שיתופיות זו אחר זו בעמק יזרעאל המזרחי ובעמק יזרעאל המערבי ובעמק הירדן.

דוגמה מאלפת יכולה לשמש קבוצת דגניה. היא התלבטה קשות
במציאת הדרך הנכונה להתפתחותה החקלאית, וכשעמדה על כך שקרקעות עמק הירדן
ראויות שתהיינה מעובדות עיבוד אינטנסיבי – שכן אדמתה אדמת שלחין היא –
עמדה והסיקה המסקנה הנכונה, והחזירה שטח גדול מן הקרקע שעיבדה במשך שנים
רצופות לרשות הקרן־הקיימת כדי להקים עליו קיבוצי־התיישבות חדשים. כאן
נתגלתה לעין כל חיוניותה הרבה של ההתיישבות הקיבוצית. בזמן שמושבות ותיקות
רבות בגליל העליון והתחתון החזיקו רבבות דונמים במשך עשרות בשנים מבלי לפתח
אותם, על־אף האפשרויות האוביקטיביות לכך, ולא נתנום לאחרים לעיבוד משום
שהקרקע היתה “שלהם” ולהם חזקה עליה, החזירה קבוצת דגניה הצעירה חלק מאדמתה
לרשות העם, אף על פי שכבר השקיעה עמל רב בעיבודה והכשרתה. דגניה אף הנחילה
את נסיונה החקלאי לקבוצות־ההתיישבות החדשות ובכוחות משותפים חתרו להתפתחות
חקלאית רבה.

אין כאן המקום לעמוד על פרטי התפתחותה של תנועת ההתיישבות
הקיבוצית, אלא רק לעשות ציונים לדרך שבה הלכה ונתפשטה. עבודות־כיבוש רבות
השקיעו חברי קיבוצי־ההתיישבות בכל חבלי הארץ על ידי שתקעו את היתדות
הראשונות לכמה וכמה ישובים ובייחוד בנקודות־הספר. והרי רבות הן נקודות הספר
בארצנו, כי ארוכה היא הארץ וצרה.





גלילה

פרשת כיבוש גדולה היא ההתיישבות בגליל העליון ע"י פקידות
“הנדיב הידוע”. המושבות האלה חלשות היו מבחינה חקלאית וכלכלית, ומוקפת
ישובים ערביים רבים, שסיכנו את חייהם של התושבים היהודים המעטים. עוד בשנות
מלחמת־העולם הראשונה שקד חיים מרגליות קלוריסקי, אחד מטובי חלוצי הגליל
(אותן שנים נציג הבארון רוטשילד בגליל העליון), על תחייתו של הגליל העליון.
חוש בריא הוא שסח לו שעליו להכניס לשם את התנועה הקיבוצית. הוא התקשר עם
אגודת “השומר” בדבר יישובם של שטחי קרקע פנויים ומופקרים בגליל העליון,
בסביבות מטולה – קרקעות חמרה, תלחה (תל־חי), אילת־השחר ומחנים. כמה משפחות
מחברי “השומר” עברו עוד בשנים 1915 – 1916 לנקודות האלה. רבות עבר עליהם עד
אשר מצאו, תוך גישושים ולבטים, את דרכם הנכונה. אולם הם לא אמרו נואש
ואפילו לא בימים שדומה היה שהכל נשמט והולך מתחת לרגליהם. הם נפלו וקמו,
נפלו ושוב קמו עד אשר עלה בידם להכות שרשים עמוקים באדמה, שכל רוח שאינה
מצויה לא תוכל להם2. צעדיו הראשונים של קלוריסקי
בהכנסתה של תנועת ההתיישבות השיתופית לרחבי הגליל השוממים הם־הם שקבעו את
גורלה של ההתיישבות החקלאית בגליל העליון ואת מגמותיה. וכשעלתה האפשרות
להעביר לידינו את זכיון החולה ולרכוש את הקרקעות שבין החולה והגבול הסורי
והלבנוני, שוב הגיעה התגבורת הגדולה לקיבוצי ההתיישבות בגליל העליון.
בעבודה חלוצית מאומצת קמו נקודות־התיישבות קיבוציות רבות, שהגיעו לידי
פריחה חקלאית וחברתית. והן שהיוו את החומה האנושית החיה והחזקה, אשר עצרה
ובלמה גם את ההתקפה הסורית הראשונה בימי מלחמת שחרור.

והנה הגיע תורה של ההתיישבות הקיבוצית גם בגליל המערבי,
בימי הטרור הערבי ומאורעות הדמים שנתחדשו באפריל 1936. עיקר תפקידה של
ההתיישבות בגליל המערבי בתקופה זו היה כיבושי־לאומי. בידוע שבימים ההם עלתה
ההצעה בדבר חלוקת הארץ (“ועדת פיל”) ומצווים היינו לתקוע יתד בייחוד באותם
חלקי הארץ שבהם מעטות היו נקודות־ההתיישבות שלנו. באביב שנת 1938 עלו כוחות
ההגנה על אדמת חניתה וביצרו את הנקודה הזאת, על־אף התנגדותם העקשנית של
הערבים במשך חדשים רצופים. בסוף שנת 1938 עלתה לשם קבוצת־התיישבות קבועה.
וכן נסללה הדרך להתיישבות העברית בין הרי הגליל המערבי ונוסדו ישובים
קיבוציים נוספים. נתגלו גם מקורות מים (מצובה), שעודדו את החברים הצעירים
של ההתיישבות הקיבוצית בסביבה קשה זאת. בשנת 1946 לאחר שנפלו ארבעה־עשר
חברי פלוגת פלמ"ח על־יד גשר הזיו קם בין הרי הגליל המערבי קיבוץ חלוצי כובש
חדש בשם יחיעם (על שם יחיעם ויץ). חלוצים רבים נפלו על הגנת הגליל
המערבי בימי התקפת הדמים של הערבים על כל ישובי הארץ, כאשר ריכזו הערבים
כוחות רבים להשמיד את היישובים הצעירים והמעטים אשר בגליל המערבי. בדרך
ליחיעם בלבד נפלו עשרות צעירים. וכשהגיעו ימי המבחן המכריעים לישובנו בכלל
ולגליל המערבי המרוחק והמנותק בפרט, כשצבאות ערב עטו עלינו מכל עבר, עמדו
הישובים המועטים והמבודדים האלה בגבורה על משמרתם, עד אשר שוחרר הגליל כולו
בידי צבא ההגנה לישראל.

ומן הגליל המערבי אל הגליל התחתון. בשנים הקשות הללו, שבהן
מאמצינו מכוונים היו ליצירתן של נקודות־התיישבות צעירות בגליל המערבי, קמו
לנו לעזרה גם נקודות־ההתיישבות הצעירות, שנוסדו על אדמת פיק"א ועל אדמות
הקרן־הקיימת־לישראל בגליל התחתון. רבה היתה עזרתו של בית־הספר כדורי, השוכן
בצלו של הר תבור. חניכי בית־הספר הם שהקימו את היישוב הקיבוצי בית־קשת,
ישוב למופת, הן מבחינת פיתוח משקו והן מבחינת עמידתו על משמר ההגנה מפני
האויבים הרבים, אשר ארבו לישובי לישובי הגליל התחתון. וכן קמו עוד
נקודות־התיישבות קיבוציות בעלות חשיבות חקלאית וחברתית רבה – קבוצת דברת,
קיבוץ עין־דור, קיבוץ “גזית” וכו'. בני הקבוצות האלה בני מושבי־העובדים
הצעירים, שאף הם נוסדו בסביבה זו באותם ימים בערך, שמרו על הדרך המקשרת את
עמק יזרעאל ואת הישוב כולו עם הגליל, בימים שעורקי התחבורה העיקרים לגליל
היו בידי הערבים.





עמק בית־שאן

פעולה חלוצית רבה נעשתה על־ידי הישובים הקיבוציים בסביבה:
הן מבחינה חקלאית והן מבחינה כיבושית של נקודות־הספר. לבטים ונסיונות קשים
נתלבטו המתיישבים עד שמצאו כאן את הדרכים הנאות לבנין משק חקלאי אינטנסיבי
ראוי לשמו ומתאים לאקלים הקשה של עמק בית־שאן. היתה בהם ברכת העמל והנסיון
והפכו אותו, את העמק הקשה, לגן־עדן. הצטיינו הללו לא בעבודתם בלבד אלא גם
בשמירתם על הישובים: שכן מוטל היה עליהם לעמוד יומם ולילה נגד שונאים ערבים
רבים, אשר חרשו להם ולנו רעה על כל צעד ושעל לפני הקמתה של כל נקודה חדשה,
בשעת הקמתה ולאחר הקמתה. הם עמדו על משמרתם, הניבו, את עמק בית־שאן המבורך
והגנו עליו מכל רע. יש לציין במיוחד את חלקה החלוצי הרב, מכל הבחינות, של
התנועה הקיבוצית הדתית בעמק בית־שאן. תיזכר ביחוד גבורתם הצנועה של מגיני
טירת־צבי.





שומרון וסביבת הרי אפרים

קיבוצי העבודה השכירה בחדרה הכשירו את עצמם תחילה לפעולה
חקלאית וכיבושית במושבה ותיקה זו, שנתברכה אף היא בפעולותיה ויסורי הכיבוש
שלה. מתוך קיבוצים אלה אשר בחדרה יצאו הגרעינים העיקריים שיסדו את הנקודות
הקיבוציות הישובית בסביבות הרי אפרים ומורדות הכרמל: עין־השופט, רמת־השופט,
ודליה. רבות עברו על הקבוצות האלה עד אשר הגיעו לתנובת ברכה והתחילו
מוציאות לחם מן הארץ. פרשה מיוחדת היא פרשת המים, שנתגלו כאן רק לאחר
קידוחים מרובים וקשים. וגם כאן, בסביבות הרי אפרים, רב היה חלקה של התנועה
הקיבוצית בנצחון האדם על השממה.

דולג אני על הפעולה החלוצית הרבה, שהושקעה על־ידי קיבוצי
ההתיישבות החקלאית ביתר חלקי השומרון, בעמק חפר והשרון ואני נדרש לדרומה של
הארץ לשערי הנגב ולנגב עצמו.





צעדינו הראשונים בנגב

מן היום שהחלה פעולת ההתיישבות ברי היה, שהכרח חיוני הוא
לנו להחיות את הנגב. אולם זמן רב לא נעשתה פעולה של ממש בפינה זו. אמנם
בימי העלייה השניה נוסדה על גבול הנגב נקודת־התיישבות אחת “רוחמה” שמה,
אולם במשך השנים נעזבה, נתיישבה ושוב נעזבה וכמעט שנמחקה מעל מפת הארץ, ורק
בשנת 1943 שבה לאיתנה בידי קבוצת חלוצים, חברי הקיבוץ “עמל”. באותה שנה
גופה, 1943, עלתה לנגב, דרומה לבאר־שבע, קבוצת חלוצים מחברי קבוצת “השדה”
בראשון־לציון, וקראו לישובם בשם “רביבים”. ידעו הללו והכירו את הקשיים
המרובים הנכונים להם בשממה זו. צעדיהם הראשונים רופפים היו, הכל נעשה מתוך
גישושים רבים, בחיפושי דרכים להקמתו של משק חקלאי מגוון ונושא־את־עצמו
באדמות הנגב. היה זה מאבק מתמיד עם איתני הטבע ועם שכניהם הערביים, מאבק
שנמשך בעקשנות ומסירות־נפש. ואמנם עמדו הללו במבחן. שנים מראשוני הקיבוץ,
בני משפחת סנד, הצליחו להעלות על ספר – “אדמה ללא צל” – את לבטי חייהם
ויצירתם של ראשוני “רביבים”.

ייסוד “רביבים” שימש נקודת־מיפנה בעבודת ההתיישבות החקלאית
שלנו בנגב כולו. כאמור עמדה התנועה הציונית על חשיבותו של הנגב עוד בצעדיה
הראשונים בהתיישבות. הרי גם מעשיו הדיפלומטיים של הרצל לשם חדירתנו
לאל־עריש – נתכוונו בעצם לכך. לאחר הכרזתה של “הצהרת באלפור” העמידו יצחק
וילקנסקי ואהרון אהרנסון את חיים ווייצמן על החשיבות היתירה שבפיתוח ערבות
הנגב לעתיד התיישבותנו. אולם האמצעים הכספיים המעטים, שעמדו לרשותה של
ההסתדרות הציונית, לא הספיקו אלא בקושי לרכישתו של חלק משטחי הקרקע עשירי
המים בארץ. אכן לא פסקו המאמצים לרכוש כמה שטחים בסביבות באר־שבע וביתר
חלקי הנגב על־ידי אנשים פרטיים ושטחים אלה עברו אחר כך לרשותה של הקרן
הקיימת לישראל, שהמשיכה ורכשה שטחי קרקע נוספים. וכשעלתה על סדר יומנו,
בימי שהותה של “ועדת פיל” בארץ ולאחריה, שאלת חלוקת הארץ, נעשו צעדים
ממשיים ומהירים כדי לתקוע יתד נאמנה בנגב.

באותה שנה שבה עלתה לנגב קבוצת “רביבים”, עלה לשם גם קיבוץ
“גבולות”, ועל גבולו הצפוני של הנגב עלתה קבוצת “ניר־עם”, אשר שימשה אחר־כך
נקודת־מוצא למים חיים בשביל הנקודות הבודדות המפוזרות. בשנה זו עלה גם
קיבוץ “יד־מרדכי”, על־שם מרדכי אנילביץ ז"ל, שמסר את נפשו בעמדו בראש
מלחמת־הגבורה בגיטו וארשה.

הפעולה המוגברת להעלאתן של קבוצות־כיבוש התיישבותיות לנגב,
התפתחה במיוחד בשנים 1947 – 1946, כשעמדנו שוב בפני סכנת חלוקת הארץ. בשנים
האלו עלו הקיבוצים והקבוצות: “אורים”, “בארי”, “חצרים”, משמר־הנגב“,
“נירים”, “שובל”, “צאלים”, “חלוצה” ו”שרשרת" – וכולם נתלכדו לשרשרת אחת. הם
עלו לשם מעשה כיבושי כפול: לקבוע בפועל את מציאותנו בנגב, על־אף כל הסכנות
שנשקפו לחיי המתיישבים בכל עת ושעה, ולבחון למעשה את הדרכים הנכונות לפיתוח
משק חקלאי, ההולם את התנאים האקלימיים של חבל־ארץ זה.

באמצע הפעולה הנועזת הזאת, שנעשתה מתוך מסירות רבה והתמדה
עקשנית, נתרגשה עלינו המלחמה, וצבאות מצרים שמו מצור על נקודותינו
המבודדות. חברי הקיבוצים נאבקו בכל כוחותיהם, אף קיבלו עזרה בכל הדרכים
האפשריות, ביבשה ובאויר. רבים נפלו, אולם הנקודות הישובית הקטנות והמפוזרות
החזיקו בדרך כלל מעמד ושימשו נקודות־אחיזה לצבא־הגנה־לישראל להתגוננות ואף
להתקפה על האויב, עד אשר גורש מן הנגב כולו. פרשת המאבק על הנקודות האלו
סופרה על־ידי אנשי הישובים האלה עצמם וע"י חבריהם מצבא הגנה לישראל שחשו
לעזרתם. ייסודן של נקודות־האחיזה האלה בנגב הוא שאיפשר לנו להחזיק מעמד
במצב החמור, שבו היה נתון דרום הארץ כולו.





גוש עציון

בכתבי את השורות האלו אני מעלה על לבי את הפרשה הטראגית של
ההתיישבות הקיבוצית בחלק ההררי של דרום הארץ – הוא גוש עציון. בשנת 1943
עלתה קבוצת־חלוצים ראשונה להתיישבות בהרי חברון והקימה את כפר־עציון. זמן
קצר אחרי כן עלתה קבוצת משואות־יצחק ואחריה עין צורים. שלושת הקיבוצים האלה
נמנו עם הקיבוץ הדתי מיסודו של “הפועל המזרחי”. חוץ מזה עלה לגוש עציון
קיבוץ נוער “רבדים” מחברי “השומר הצעיר”. המתישבים היכו שרשים באדמה, נטעו
עצי פרי ופיתחו גם ענפי משק אחרים. הקבוצות הלכו ונתרחבו ונתבצרו, אולם
מוקפים היו ישובים ערבים רבים מכל עבר, וכשאורגן המצור על הישוב העברי בארץ
על־ידי כל צבאות ערב, היו ישובי גוש עציון מוקפים מכל צד. בראש האויבים
צעד, על ציודו הצבאי הרב והכבד, הלגיון הערבי ובראשו מפקדים בריטיים.
הקיבוצים עמדו על משמרתם בגבורה עילאית במשך ימים רבים, אך לא עצרו כוח
לעמוד נגד צבא האויב ואלפי ערבים כפריים, וסופם שנפלו וקידשו את שם ישראל
ביום ההכרזה על מדינת ישראל.





פרוזדור ירושלים

ולאחרונה נעמיד ציונים למאמציה של התנועה הקיבוצית להיאחז בשטח, המאחד את השפלה עם ירושלים – לבה של הארץ.

אחת הדרכים המוליכות עכשיו מן השפלה לירושלים עוברת בקרבת
קבוצת חולדה, אדמתה נרכשה עוד בשנת 1905. וכשהגיע רופין לארץ, כעבור
שנתיים, נאלץ לעבדה בדרך אדמיניסטרטיבית, לבל תישמט מידינו אם ישאירוה
בשוממותה. על חלק מן האדמה ניטעו אז עצי זית, בכספי הקרן “תרומת עצי זית”
לזכרו של הרצל. כעבור שנים אחדות קיבלה על עצמה קבוצת־פועלים את ההנהלה של
המשק החקלאי בחולדה, אולם כל המאמצים לפיתוחו נכשלו והלכו מחמת המחסור
במים, מחלות מרובות והתנפלויות השכנים הערבים. מעט מעט אף פחתו והלכו כוחות
האדם הראשונים שבמקום. בשנת תרפ“ה הגיעה לשם קבוצה חלוצית מיוצאי אוקראינה,
והללו התמסרו במשנה מרץ לפיתוח החקלאי של הישוב. וכן הרחיבה הקרן הקיימת את
שטחה של אדמת חולדה ושוב נעשו נסיונות רבים למציאת מים ואף הללו נכשלו.
בינתים פרצו פרעות תרפ”ט, וחולדה הוקפה מכל צד, אלא עמדה בגבורה רבה
וניצלה. שוב נעשו נסיונות לביצורה המשקי: הועבר קו מים מאדמת נען, הנקודה
הישובית הועתקה למקום חדש, ומאז הלכה חולדה והצליחה בפיתוח משקה וימים
טובים הגיעו גם אליה. כשנתקדרו שמי הישוב בארץ, ושונאי ישראל התנקשו בחיי
ירושלים ואמרו לנתקה מעל הישוב בשפלה, מילאה חולדה תפקיד רב בהגנה. בסביבות
חולדה התחוללו קרבות־דמים ובהם היתה חולדה נקודת־אחיזה חשובה עד מאוד
לכוחות ההגנה, ששמרו על הפרוזדור המאחד את השפלה עם ירושלים. כוחה
השיתופי־הקיבוצי המלוכד הוא שעמד לה, לחולדה, לעבור את הדרך הארוכה והקשה
הזאת.

הנקודה השניה, שחשיבותה האיסטרטגית בדרך מן השפלה לירושלים
מרובה היתה, היא גזר. שטח זה, אשר בו נתחוללו קרבות עוד בימי מלחמות
המכבים, נרכש בשעתו ע"י “אגודת המכבים הקדמונים” באנגליה, עוד בימי השלטון
התורכי בארץ; אולם זמן רב לא הוקם ישוב עברי על האדמה הזאת אלא הוחכרה לפי
שעה לשכנים. רק בשנת 1945 עלתה על אדמת גזר קבוצה חלוצית לישיבת קבע – היא
קבוצת “הדסה־גזר”, והיא שבנתה את הנקודה, ופיתחה במרץ רב את ענפי המשק
החקלאי. בגורלה נפל להיות אחת הנקודות המקשרות בין השפלה לירושלים בימי
מלחמת השחרור, והיא נשאה בעול זה באמונה ובמסירות־נפש, פרשת הגבורה של
קבוצת גזר מתוארת בספרה של הקבוצה “יומה של גזר”.

מקבוצת גזר אנו מתקדמים והולכים לעבר ירושלים בדרך “כביש
הגבורה”, שצעירי ישראל כבשוהו בדמם, בדם רב מאוד. כעת פזורים על פני כל
הדרך ישובים צעירים הקרויים בשמות של גבורי המלחמה לשחרורה של ירושלים
ובשמות מן המקרא. בעברנו את “כביש הגבורה” אנו מגיעים לירושלים, אשר על
פסגותיה מתנוססים קיבוצים חלוציים וכפרי־עבודה, המכשירים את הקרקעות
לפיתוחם של משקים חקלאיים ובהם הותיקים מבין הקבוצות ההרריות: קרית־ענבים,
מעלה־החמשה, והצעירה שבהן נוה־אילן.

עוד לפני פרוץ מלחמת־העולם הראשונה נרכש על־ידי “חברת
הכשרת הישוב” שטח הררי בשם “דילב”, עליו משתרעת עכשיו קבוצת “קרית ענבים”.
לפני שלושים שנה עלתה קבוצת־חלוצים ראשונה להחיות את ההרים האלה. שני קשות
עברו עליהם עד אשר ראו פרי בעמלם. הם סיקלו את הקרקע, הכשירו אותה למטעים
ובהדרכתו המוכשרת והמוסרה של עקיבא אטיגר ז“ל הצליחו להפרות את ההרים
החשופים והשוממים. מלבד ענף המטעים פיתחה קבוצת קרית־ענבים את משק החלב
וגידול העופות. במשך השנים הכשירה גרעיני נוער רבים לעבודה חקלאית. שכנה בה
גם קבוצת מעלה־החמישה, זו שהכשירה כאן את הקרקעות להתיישבותה,
התיישבות־משלט בהרים, המהווים כעת את הגבול בין ישראל ושכנינו ה”ירדניים".
קבוצת מעלה־החמישה נקראת על שמם של חמשת חבריה אשר נורו מן המארב בדרכם
לעבודות ההכשרה בהרים האלה.

בשנת 1946 עלתה על הפסגה הגבוהה ביותר בקרבת מעלה־החמישה
קבוצת נוה־אילן והתחילה מכשירה את הקרקע למטעים ולפיתוח ענפי משק אחרים.
אולם לא הספיקה זו לפסוע את פסיעותיה הראשונות והנה התחילה ההתקפה המאורגנת
של הערבים על כל הישובים העברים אשר בסביבות ירושלים. נוה־אילן נפגעה קשות,
אבל החזיקה מעמד ונטלה חלק, יחד עם אחיותיה הקבוצות הותיקות קרית־ענבים
ומעלה־החמישה, בפעולות ההגנה על עיר־הבירה. קרית־ענבים היתה אז למרכז
הארגון והאספקה לצבא, שיצא להלחם בכנופיות הרבות שבהרים, ואחר כך בלגיון
הערבי מעבר הירדן. עתה, עם התרחבות הפעולה ההתיישבותית בהרי יהודה, ילמדו
הישובים הצעירים מנסיונן של הקבוצות ההרריות ובפרט מנסיונה של
קרית־ענבים.





התנחלותם של קיבוצי העבודה השכירה

כמיהתם של חלוצי העלייה השלישית להתאחז בקרקע המולדת לא
יכלה לבוא על סיפוקה אלא לאט־לאט. אמנם מרובות היו האפשרויות האובייטיביות
לגאולת הקרקע בשנים הראשונות שלאחרי הצהרת בלפור, אך מעטים היו האמצעים
הכספיים לכך. ואף שטחי הקרקע שנגאלו אי אפשר היה ליישבם מיד, שכן חסרים היו
הכספים המעטים לציודם המינימלי של המתנחלים. ואפילו כן, מרובה היתה העלייה
החלוצית שפניה להתיישבות מן האפשרויות הממשיות לכך. ולכן נתארגנה והלכה
העלייה החלוצית שפניה להתיישבות מן האפשרויות הממשיות לכך. ולכן נתארגנה
והלכה העלייה החלוצית, שפניה להתיישבות בעתיד, בקיבוצים לעבודה שכירה,
בחינת מעבר להתיישבות. תחילה נתארגנו קבוצות עבודה ארגון ארעי: פה ושם שכרו
קבוצות נפרדות דרך ארעי שטח קרקע מסויים, הקימו
עליו צריפים אחדים ונתכנסו לתוכם. צורה זו של קבוצות־מעבר חיונית היתה
והכרחית, ולאט לאט קמה בקרבת המושבות ביהודה, בשרון ובשומרון, ובמקצת גם
בגליל רשת של מחנות מתוקנים ומותאמים לקיומם של קיבוצי העבודה השכירה.
תחילה היו משתקעים באהלים וקמעא קמעא מקימים היו בנייני בלוקים או צריפי־עץ
לחדר־אוכל ושירותים סאניטאריים. הדבר היה תלוי לא רק בזמן הדרוש להקמתם של
הבניינים או הצריפים, אלא גם באמצעים הכספיים שההנהלה הציונית יכולה היתה
להפריש לצרכי הקמתם. האמצעים שהיו מצויים בידי ההנהלה הציונית מועטים היו,
רב היה סבלם של החלוצים, שהתגוררו במחנות האהלים האלה.

בתקופה הראשונה לקיומם של מחנות־הקיבוצים האלה היו חברי
הקיבוצים עצמם מתקינים את הבניינים, בהדרכתם של בנאים. ניתנו להם החמרים
הדרושים ורק חלק קטן מאוד משכר עבודתם בבניינים קיבלו במוזמנים לפרנסתם
ואילו שאר השכר נרשם לזכותם כתשלום מראש על חשבון שכר־דירה. כך קקמו בין
השאר גבעת־בוסל וקיבוץ שומריה בחדרה וקיבוץ עין־הקורא בראשון־לציון. מחנות
אלה שימשו, במשך עשרות שנים, מקום־הכשרה מעולה לקיבוצים צעירים רבים. הם
נבנו מתוך סבל, מתוך אורך־רוח, ומאמצים רבים השקיעו החברים עד אשר זכו
לדירות של ממש ולחדרי־אוכל צנועים.

כאמור התקיימו חברי קיבוצי־מעבר מן העבודה השכירה בחקלאות
ובעבודות אחרות במושבה וכן ממשק־עזר שפיתחו על המגרש המצומצם שברשותם.
לפעמים השיגו בחכירה כמה דונמים אדמה פנוייה לזריעת מספוא בשביל מעט הפרות
שעלה בידם לרכוש בעזרת הלואה. בתוך המחנה הזה הלכו ו“התגבשו” החיים
החברתיים של הקבוצה, הלכו ונתהוו המשפחות הצעירות, וכאן פרחו פרחי חייהם
הצעירים, נולדו ילדי הקיבוץ הראשונים. במשך הזמן יצאו מן הקיבוץ הצעיר
חברים אחדים למשקים ותיקים להתכשר בהכשרה חקלאית, וכשהגיעה שעתם לצאת
להתיישבות יצאו ממחנה המעבר מאורגנים מבחינה חברתית ואף מעט אינבנטר חי
ודומם ברשותם, ונסיון־חיים לא מועט. קשה להתקיים על עבודה שכירה אף כשהיא
מצויה ועל־אחת־כמה־וכמה כשניתנה זו במידה זעומה מאוד. אפילו במצב כתיקונו
אין העבודה החקלאית מצויה לפועל השכיר אלא בחדשי החורף והאביב, ואילו בחדשי
הקיץ מעטה העבודה, ופועלי המושבות נידונים לבטלה. במושבות־המטעים הותיקות
היו האכרים רגילים ברובם להשתמש בעבודה הערבית הזולה לשם עיבוד פרדסיהם
והפועלים היו מוכרחים להלחם על יום עבודה, ורק ליכודם הפנימי והחיוניות
הרבה שהיתה מחלחלת בקיבוצים האלה הם שנתנו להם כוח להתגבר על מצוקתם. ברוב
הקיבוצים האלה עסקו לא רק בעבודת האדמה, אלא גם בענפי מלאכה שונים, אשר
סייעו להם בפרנסתם. אף בימי האבטלה הקשה, ששרה בארץ בשנים 1926 – 1928,
נמנעו קיבוצי־העבודה־השכירה מלקבל את “הסיוע” הזעום שניתן לפועלים
מחוסרי־עבודה. הם עשו כל מה שהיה בכוחותיהם כדי להתקיים מעבודתם, ולו גם
בתנאים הקשים ביותר ובשכר הזעום ביותר. בינתים נעשו מאמצים נוספים להרחבת
ההתיישבות החקלאית ע“י תוספת של רכישת קרקעות, והקיבוצים האלה התחילו
“זזים” ממקומות העבודה השכירה שלהם במושבות לשטחי ההתיישבות החדשים. אולם
ה”תקציבים" שאשרו בשביל התחלות־ההתיישבות היו “רזים” עד מאוד, וכמה מן
הקיבוצים השאירו לפי שעה את הנשים והילדים ומקצת חבריהם במקומות מגוריהם
הישנים במושבה ועם התפתחותם המשקית השלימו את העברתם למקום התיישבותם.
משנתפנה המחנה במושבה, מיד נשתכן בתוכו “גרעין” חדש, ואף זה התפרנס כאן
תחילה מן העבודה השכירה עד אשר הגיעה גם שעתו לעלות על הקרקע. לעתים נכנס
“הגרעין” החדש למחנה עוד טרם עבר הקיבוץ הקודם כולו למקום התיישבותו, בחינת
זה עוד לא יצא וזה נכנס. הדבר אורגן בידי מרכז התנועה הקיבוצית, בהסכמתו של
הקיבוץ “העובר” להתיישבות ובעזרתו ובהדרכתו לקיבוץ הצעיר.

וכך עברו עשרות עשרות קיבוצים מן המושבה להתיישבות של קבע.
ועתים התמזגו בני הנוער הארץ־ישראלי עם עולים צעירים לכלל חטיבה אחת, תחילה
בקיבוצי העבודה במושבה ולאחר מכן בנקודות ההתיישבות הקבועה.

פרשה לעצמה בהתפתחות התנועה הקיבוצית הן הקבוצות והקיבוצים
של הנוער העובד. תחילתם באירגון קיבוצי־עבודה מבני הנוער העובד שבערים,
שהיו זקוקים ביותר לסעד ולהדרכה. בהדרכה זו התחילו לראשונה בקיבוץ הנוער
העובד “נען”. ברחובות התארגנה קבוצת נערים ונערות מבני הנוער העובד וקיבלה
שם את העזרה הראשונה בפיתוחו של משק־עזר זעיר. כעבור זמן קצר עברה לנען.
חברי הקבוצה נתקיימו שם על עבודה שכירה בעיבוד פרדסים בסביבה ואף קיבלה
בשביל עצמה שטח של מאה דונם לפיתוחו של משק־עזר יסודי. במשך הזמן התפתחתה
הקבוצה הזאת, מבחינה כלכלית וחברתית, והיום היא נמנית עם הקיבוצים המפותחים
והמבוססים ביותר.

קבוצה חשובה, מבחינה חלוציותה, היא קבוצת “חולתה”,
שנתיישבה על־יד יסוד־המעלה. היא נלחמה מלחמה קשה בקדחת ויכלה לה, וכיום היא
קבוצה חקלאית מבוססת וחלק גדול מפרנסתה על הדייג במי־מרום.

יש לציין כמו כן את קבוצת “אלומות” שהשקיעה הרבה מכוחה
בכיבוש העבודה החקלאית, תחילה בזכרון־יעקב, אחר־כך בהחייאת השממות על
הר־פוריה, ולבסוף בפיתוח משק חקלאי למופת בביתניה־עלית על אדמת
פיק"א.

עם קיבוצי הנוער העובד נמנות, בין היתר, הקבוצות הבאות:
קבוצת “גשר” ליד נהרים, שפיתחה משק חקלאי בתנאים קשים, שכן עיקר פרנסתה בא
לה מעבודה שכירה במשקים הסמוכים וסופה שעמדה במבחן במערכה נגד הלגיון
הערבי; קבוצת “גבעות־זייד”, שפיתחה פינת־חמד חקלאית; קיבוץ“אלונים” שאיחד
בקרבו את ראשוני עליית הנוער בעין־חרוד ותל־יוסף עם בני הנוער העובד בארץ;
קיבוץ גנוסר, שנצמד אל אדמת עמק גנוסר ושמר עליה שלא תישמט מידי העובד
העברי, ועתה עומד הקיבוץ לפני התפתחות חקלאית רחבה.





הקיבוצים הגדולים

יצירה חברתית וכלכלית מיוחדת־במינה הם הקיבוצים הגדולים,
שעמדו תחילה על עבודה שכירה בעיקר ונתפתחו והלכו עד שהגיעו לכלל משק חקלאי
מעולה ומשק־חרושת מפותח. כעת קיימים קיבוצים, שמספר חבריהם עולה לאלפיים
נפש. כל קיבוץ וקיבוץ ודרכי התפתחותו. כולם עברו דרך ארוכה וקשה של מחסור
עד שהגיעו למה שהגיעו.

הנה למשל גבעת ברנר, המונה 1800 נפש. תחילתה בעבודה שכירה
בפרדסי רחובות ובמשק־עזר קטן. במשך עשרים ואחת שנות קיומה בנתה אריח על גבי
אריח את חייה הכלכליים והחברתיים. בקושי רב רכשה הקרן הקיימת לישראל עבורה
את אלף הדונמים הראשונים, ואחר־כך עוד כמה מאות. כדי לפתח את ענפי המשק
שלהם היו חברי הקיבוץ אנוסים לחסוך אוכל מפיהם ולהסתייע בהלואות בתנאים לא
קלים ונוחים ביותר. זכיתי זכות גדולה ללוותם בשנים הראשונות לעבודתם והייתי
עד לצמיחתו המפליאה של ישוב זה.

דף יצירה נאה הוא גם קיבוץ “אפיקים” שבעמק הירדן. קיבוץ
זה, שחבריו הם יוצאי “השומר הצעיר הרוסי”, נתנסה בכל הנסיונות ונתלבט בכל
הלבטים שמונו לאנשי ההתיישבות שלנו, עד אשר יצר את משקו החקלאי והחרושתי
למופת. מלחמה על יום עבודה במחנות ארעיים בחיפה ובעפולה במשך שנים מרובות,
אחרי זה ישיבה במשך שנים בחצר הישנה של קבוצת כנרת עד שהגיעה שעתו של
הקיבוץ לבנות קמעא קמעא, תוך מאמצים בלתי־פוסקים, את משקו על שטח האדמה
שהוקצה בשבילו בעמק־הירדן. כיום קיבוץ “אפיקים” הוא אחד המשקים המפותחים
ביותר מבחינה חקלאית וחברתית, מלא כוח יצירה ועלומים: אבות ובנים!

לא רחוק מ“אפיקים” קם ועלה משק רחב־ידים של אחד הקיבוצים
הגדולים, הוא “אשדות־יעקב”. גם פרשת התהוותו והתפתחותו היא אחד הדפים היפים
בתולדותיה של התנועה הקיבוצית. הגרעין שיצר את אשדות־יעקב הוא קבוצת
“אחדות”, שחבריה עבדו תחילה בהקמת השכונות החדשות במערב ירושלים. בסוף שנת
1924 עלתה ונתיישבה לא רחוק מן המקום שבו נשפך נחל ירמוק אל הירדן, בקרבת
גשר אל־מג’מה, וקראו לקבוצה זו קבוצת “גשר”. חברי הקבוצה עבדו עבודה שכירה
בסביבה. כשנוסד מפעל החשמל בנהריים עבדו כמה מחבריו שם. וכן עיבדו עיבוד
ארעי את אדמות פיק“א אשר בסביבה ההיא. שנים אחדות עברו עד שההנהלה המרכזית
של חברת “פיק”א” הסכימה להכיר בזכותם להתיישב בתורת “קיבוץ” על אדמת
“פיק”א“. היתה זו הכרה ראשונה מצד פיק”א בכוח היצירה הגדול של התנועה
הקיבוצית בארץ. מי שרואה עכשיו את אשדות־יעקב בגדולתה, מתבונן במטעיה,
בגניה ובשדותיה, במוסדותיה וילדיה, שפתיו ממלמלות מאליהן את שיר הנצחון,
נצחון רוח היצירה של האדם על השממה.

בפתחה של חיפה, למרגלות הכרמל, משתרע המשק הקיבוצי הגדול
“יגור”. ראשיתו מצער: קבוצת “אחוה” על צריפיה המעטים. בעזרת מחלקת
ההתיישבות של ההנהלה הציונית התחילו החברים לפתח במקום משק חקלאי ואף עבדו
עבודה שכירה בסביבה. מומחי מחלקת ההתיישבות לא האמינו ביותר בהתפתחותה
החקלאית של הקבוצה. להיפך, הם ריפו את ידי חבריה. חוששים היו הללו, שלא
יספיקו לה מקורות המים המועטים שבמקום. אולם חברי הקבוצה האמינו בכוחותיהם
של עצמם ובכוחה של אדמת יגור ואוצרותיה. מעט מעט פרצו את המסגרת “הרשמית”
של המשק החקלאי. האדמה התחילה נותנת את פריה בשפע, נתגלו מים רבים, והמקום
הלך ופרח משנה לשנה. מקצתם של חברי הקיבוץ מצאו להם עבודה בבית־החרושת
“נשר” שקם אותן שנים והתפתח וגדל בצעדים מהירים, וכן במפעלים חרושתיים
אחרים, וכך קם בשערי חיפה משק קיבוצי מפותח ורב־יכולת. משק קיבוצי גדול זה
זכה להיות לברכה לא לעצמו בלבד, אלא גם ליישוב העברי כולו בחיפה וסביבתה,
בכוח מעמדו בשערה המזרחי של העיר, מקום שנתרכזו שונאיה הערבים החזקים של
חיפה העברית. והרי זו פרשה לעצמה מפרשותיה הנאות של ההגנה העברית
בימינו.

עלי לסיים ולסגור את המעגל הקטן של סקירתי על הקיבוצים
הגדולים בשורות מעטות על “גבעת־השלושה” שליד פתח־תקוה. “גבעת־השלושה”, שהיא
כיום משק קיבוצי גדול וחבריה מתפרנסים ממשקה החקלאי וממפעליה החרושתיים –
חבלי לידתה והתפתחותה מרובים וקשים היו משל שאר הקיבוצים הגדולים. מהם
שהמקום ומסבות הזמן גרמום ומהם פסיכולוגיים. ממבחינה זו יפה היה גורלה של
“גבעת־ברנר” הסמוכה לרחובות מגורלה של “גבעת־השלושה” הסמוכה לפתח־תקוה.
רחובות עזרה לגבעת־ברנר בהתפתחותה: היו אישים ברחובות שסייעו לה לגבעת־ברנר
ברכישת קרקע וחבר הקיבוץ שעבד עבודה שכירה ברחובות הרגיש את עצמו יותר טוב
מאשר חבר גבעת־השלושה שעבד בפתח־תקוה. אמנם אכרי פתח־תקוה מצבם החמרי היה
טוב ממצבם של אכרי רחובות, אך לא כן רוחם. בלבותיהם של פועלי פתח־תקוה
נצטברו הרבה מרירות ורוגזה. היו שנים שבהן נתברכה כל עונת קטיף בסכסוכים
ובהתנגשויות בין אכרי פתח־תקוה לבין פועליהם. והנה בתנאים כאלה הוטל עליהם,
על חברי גבעת־השלושה לבנות את חייהם ואם משקם הקיבוצי. ברם עמדה להם
מסירותם הרבה, והקיבוץ נתגבר על כל המכשולים שנערמו בדרכו וסוף שיצאו אל
דרך־המלך של ההתפתחות. כאן הוקמו גם מוסדות־חינוך מרכזיים – נכס רוחני חשוב
לכל התנועה הקיבוצית כולה. והקיבוץ אף השפיע השפעה רבה על ציבור הפועלים
בפתח־תקוה, המונה כעת אלפים רבים של עמלים.





לחופיו של ים המלח

ולאחרונה עלי לעמוד בקצרה על עמלם החלוצי הקיבוצי של
פועלים בשטח שאינו עוד בידינו, והוא ים המלח. מתכוון אני קודם כל לקיבוץ
בית־הערבה. בבית־הערבה הושקע הרבה מרץ חלוצי והוכחה יכולת היצירה שלנו. מי
שהכיר מקרוב את המשק הזה, ראה יצירה חקלאית וחברתית חשובה עד מאוד. חברים
וחברות בים המלח הצליחו לשטוף את הקרקע מן המלחים, להכשיר אותו לגידולים
חקלאיים ולקבל יבולים מפליאים בגידולי חצילים ועגבניות בחורף ובגידולים
חקלאיים אחרים, וכן הצליחו לפתח בהצלחה רבה את ענף גידול הדגים בבריכות,
גידול עופות וענף החלב. ילדיהם שנולדו לברכה בעמק הערבה היו בריאים ולא היה
צורך להעביר אותם למקום קריר יותר, אפילו בימי החום הקשים ביותר. אמנם לא
קלים היו חייהם וחיי ילדיהם. ניסיתי לשהות בקרבתם ימים רבים בחדשי הקיץ
ובעיני ראיתי מה רבים היו קשייהם ומה קשה היה נסיונם – וסוף שנתגברו עליהם!
הם יצרו בגופם ובנפשם את הפלא הגדול: ישוב חקלאי פורח באדמת הערבה שעל שפת
ים המלח. אכן, באחד הלילות של חודש מאי 1948 נאנסו לנטוש את כל היקר להם,
את כל אשר יצרו בדמם ובחלבם.

ופרק קשה מזה הוא גורל מאמציו החלוציים של הקיבוץ־המאוחד בדרומו של הים.

באחד מימי האביב 1934 הגיעה לחופו של ים המלח קבוצת
צעירים, חברי קיבוצים שונים של הקיבוץ המאוחד, ותקעו שם יתד, על מנת להניח
יסוד למפעל חרושתי גדול לניצולם של אוצרות ים המלח, וכן לבנות בקרבת מקום
למפעל כפר עברי קיבוצי. במרחק קילומטרים אחדים מן החוף הדרומי משתרעת אדמה
דשנה ופוריה, היא אדמת “צוער”, ובה גם מים חיים, נועים ממעין מרהיב־עין.
שנים על שנים התענו שם החברים, הם ופועלים אחרים שנוספו אליהם, בנו את מפעל
האשלג וציפו לשעה, שאפשר יהיה להתחיל בפיתוח הכפר העברי על אדמת צוער. לכך
היה צורך בהסכמתה של ממשלת עבר־הירדן, שכן השטח הגובל עם מפעל האשלג נמצא
בתחומיה. חברי הקיבוץ־המאוחד שרויים היו בתנאים אקלימיים קשים ביותר,
מרוחקים ממשפחותיהם, וכל תקותם שהנה יעלו על הקרקע ויפרוה, אך היום המקווה
לא בא. הם שמרו והגנו על המקום עד שהגיעה שעת שחרור ארצנו מעול זרים ואף
נקודה זו שוחררה. אולם משאלת לבם של החברים טרם נתקיימה עד היום.





מקץ ארבעים שנה

נסיים את סקירתנו החטופה על קורותיה של התנועה הקיבוצית לזרמיה וגווניה השונים בדברי סיכום מעטים:

א) התנועה הקיבוצית איפשרה בכוחה הקולקטיבי המאורגן
יישובן של קרקעות ופיתוחן בלב ים ערבים, שהיה עויין לנו ואמר להכשילנו כל
שעה ובכל מקום.

ב) בכוחה השיתופי פיתחה התנועה הקיבוצית יזמה לארגונם של
מפעלים טכניים גדולים להשקאה ולצרכים חקלאיים אחרים, שלא היינו מגיעים
אליהם, אילולא השקידה המשותפת והמאמץ האינטלקטואלי המשותף שתיכננו
והגשימו אותם. דוגמה לכך עמק־הירדן על משקיו החקלאיים הקיבוציים ועל
רשת־ההשקאה שלו.

ג) מספר משקים קיבוציים אף מצאו את הדרך לשילובם של
מפעלי־חרושת במשק החקלאי, ועל־ידי כך נתבסס מצבם הכלכלי ונתרבו במידה
גדולה אוכלוסיהם.

ד) הקיבוץ הקל על העולה החדש את חבלי קליטתו בארץ בכלל ואת הכשרתו לחקלאות ולמקצועות־עבודה אחרים בפרט.

ה) התנועה הקיבוצית היא ששימשה בית־קליטה, בית־חינוך
והדרכה לרבבות בני נוער עולה והיא שהכשירה גופים התיישבותיים, שמילאו
לימים תפקידים כיבושיים והתיישבותיים רבים.

ו) בעשר השנים האחרונות מילאה התנועה הקיבוצית תפקיד
חיוני עד מאוד, על־ידי שחינכה וחיזקה פלוגות נוער שעבדו במשקים והכשירו
עצמם להגנת המולדת, הלא הן פלוגות המחץ (פלמ"ח).

התנועה הקיבוצית כבר הספיקה להקים 213 נקודות־ישוב בכל
רחבי הארץ, ובהן 67,618 נפש, בכלל זה גם דור חדש, הרואה בצורת החיים
הקיבוצית צורה טבעית לחייו. אף העמידה וחינכה סופרים ומשוררים ומורים.

והנה לאחר שהתנועה הקיבוצית הנחילה לישוב ולעם כולו
נכסים כלכליים וחברתיים מרובים ויקרי־ערך כל כך, עמדה וקפאה והרי היא
עומדת עכשיו על פרשת דרכים.

אנו עומדים בפני פעולות־התיישבות רבות־היקף בכל חלקי
הארץ. המוני עולים זקוקים לעזרה ארגונית וחינוכית, להדרכה בעבודה חקלאית
ובהקמת מוסדות חקלאיים. עלינו לארגן מפעלי־השקאה ומפעלי־פיתוח אחרים
בממדים עצומים. זקוקים אנו עכשיו, אולי יותר מאשר בכל תקופה אחרת, לפעולה
חלוצית־שיתופית, שתסייע בביצוען של המשימות הגדולות. ברי, שהתנועה
הקיבוצית לא תוכל למלא את יעודה זה אלא אם כן תשתחרר מן הכבלים
המפלגתיים, הכובלים את דרכיה ואינם מניחים לה לצאת אל המרחב.

בצייני את שלבי ההתפתחות של התנועה הקיבוצית לא נתעלמתי
מכך, שפועלים בתוכה גופים שונים – חבר הקבוצות, “השומר הצעיר”, הקיבוץ
המאוחד, וקיבוצי הנוער הציוני, שבתוך הסתדרות העובדים הכללית וכן קיבוצים
של תנועות קיבוציות דתיות. אבל השתדלתי ליתן את הדעת על המאחד ולא על
המפריד, על המלכד ולא על המפלג שבהם, בשעה שהם מגשימים בחייהם את יסודות
התנועה הקיבוצית.

משך השנים אחרונות גבר והלך, לדאבוננו, היסוד המפלגתי
בתוך הקיבוצים, גברה והלכה הנטייה לעשות את הקיבוצים לכלים מפלגתיים,
כלי־שרת להגשמתן של מטרות מפלגתיות. הגיעו הדברים לידי כך, ששליחי מפלגות
אף זרעו פירוד בין הקיבוצים ובתוך קיבוץ וקיבוץ בחיי יום־יום של חבריו.

התנועה הקיבוצית לפי עצמה היא אידיאל אנושי נשגב והישג לאומי יקר־ערך;
וכל פירוד ופילוג, את עצם התנועה הקיבוצית הם קובעים.

תשי"א










פרטים על כך יש למצוא במקצת ב“ספר השומר” ובחוברת
שלי “מרחביה” (1935) ובמקצת בזכרונותיו של חבר קבוצת־הכיבוש וה“מוכתר”
הראשון של מרחביה, סעדיה פז (בכתובים).  ↩



קיילה גלעדי מותיקות “השומר” מתארת תאור נאמן את
אשר עבר על משפחות חברי “השומר” שעלו על שטחי הקרקע השוממים בגליל
העליון – בשנים הראשונות בכפר גלעדי, בספר “גדוד העבודה” הוצאת
מצפה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50420