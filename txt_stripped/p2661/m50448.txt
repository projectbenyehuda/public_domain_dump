


	
	לוי יצחק (ליובה) שניידר
	



באתי אתו במגע קרוב בשנת 1934 ומיד נהיינו חברים נאמנים.
בכדי לבאר את תוכן חברותנו עלי לגולל במקצת אחת הפרשות החמורות ביותר של
מאבקנו הלאומי בארץ.

כידוע, נאבקנו מרות עם ממשלת המנדט על גודל מכסות העליה
לארץ, אולם היו גם תקופות נוחות בשבילנו להשגת רשיונות עלייה לארץ ולא
ניצלנו אותם במלואם. בסוף שנת 1925 הגשנו לממשלת המנדט את תכניותינו
הכלכליות לפיתוח הארץ וקיבלנו אישור לעלייתם של חמישה־עשר אלף יהודים במשך
חצי שנה, אך לא יכולנו לנצל אותם במלואם מפאת חולשתנו הכלכלית. לאחר שמצבנו
הכלכלי הוטב, שוב התייחסה הממשלה להצעותינו לא באימון מלא. בקשותינו למכסות
העליה העובדת היו מתמלאות במידה זעומה מאוד. אנחנו היינו מגישים את
בקשותינו על יסוד חקירותינו אנו על סיכויי העבודה, והפקידות הממשלתית,
שברובה היתה עוינת לנו, היתה מגישה את תוצאות חקירותיה ברוחה היא. התוצאות
היו רעות עד מאוד. והנה באביב 1934 כשסיכויי העבודה בארץ היו טובים וחששנו
מאוד לתוצאות חבלניות בעלייה מטעם הפקידות הממשלתית – ערכנו בירור יסודי
בעל־פה עם מר חיימסון, ראש מחלקת העלייה והעבודה של הממשלה. בבירור השתתף
משה שרתוק, אז ראש המחלקה המדינית של הסוכנות היהודית, יצחק גרינבוים, ראש
מחלקת העלייה והעבודה של הסוכנות היהודי, ואנכי. גוללנו לפניו את יריעות
הכלכלה שלנו על ענפיה השונים: התפתחות התעשייה, שיגשוגה של הבנייה הפרטית,
התפתחות מטעי ההדרים וכו‘. מסרנו עובדות מפורטות שקיבלנו אותן מאת הגורמים
הכלכליים השונים. ה’ חיימסון התעניין בפרטים וביקש שנמציא לו בכתב את
העובדות שהעלינו לפניו. נפרדנו ממנו מתוך רושם, שהוא שוכנע כי הצדק אתנו
ושהוא יפעל להגדלת מכסת העלייה. לאחר הפגישה הזאת הועלתה הצעה על חקירה
משותפת שלנו ושל הממשלה על מספר העובדים שהארץ יכולה לקלוט בכל מחצית
שנה.

לאחר שבועות אחדים הופיע בחדר עבודתו של משה שרתוק מר
אדוין סמואל מטעם הממשלה. גם אנכי הוזמנתי לשיחה וסוכם, שהחקירה תיעשה
באופן משותף בכל מחצית שנה. מצד הממשלה נקבע ליובה שניידר, ואנכי – מצד
הסוכנות היהודית. באוגוסט 1934 התחלנו בעבודתו המשותפת.

לאחר השיחה היסודית הראשונה בה קבענו תכנית פעולה משותפת,
דרש ממני אימון גמור. בשיחה זו “התוודע יוסף אל אחיו”. פתחנו איש לפני חברו
את מעינות האהבה הישראלית העתיקה. לבו הער של ליובה שניידר היה עטוף קליפה
חיצונית. הוא חי באווירה עויינת למפעלנו, בין כתלי הממשלה המנדטורית, ועליו
היה להיזהר מאוד מ“עין רעה”, בכדי לשמור על האימון אליו מצד הפקידות הגבוהה
של הממשלה, שמסרה לידיו תפקיד אחראי מאוד, למען לא יאונה כל רע למטרה אשר
לשמה אנו עמלים ביחד.

דרך עבודתנו חייבה מסע בכל פינות הארץ במשך ארבעה־חמישה
שבועות רצופים, ובסיומו סיכמנו את הערכתנו, את העובדות הכלכליות
ונסיבותיהן. לאחר זה היה כל אחד מאתנו מגיש לשולחיו דין־וחשבון בכתב על
תוצאות החקירה. הביקורים שלנו בארץ היו מגוונים מאוד. היינו עורכים ישיבות
עם גופים כלכליים מרכזים: התאחדות בעלי התעשיה, התאחדות האכרים, המרכז
החקלאי, מרכז העבודה ועוד. לעתים היו פגישותינו עם הגופים האלה מענינות
ויעילות מאוד. באי־כוח ענפי התעשיה השונים היו מגוללים לפנינו את הקשיים
בהם נתקלו בפיתוח מפעליהם. היו מבקשים הגנה מפני ה“דמפינג” ומציעים את
הצעותיהם להקלת תנאי האשראי התעשייתי, ונוגעים בשאלות השונות הקובעות את
גורל התפתחות התעשייה. ליובה שניידר התגלה בתפיסתו הנפלאה ובעצותיו הנבונות
שנתן לבעלי המפעלים השונים. הישיבות חרגו ממסגרת שיחה פורמלית ולעיתים היו
גלויות־לב.

בביקורינו הגענו לכל חלקי הארץ ולנקודות המרוחקות ביותר,
והם עודדו אותנו מאוד. ראיתי והנה ליובה שניידר שואף את האוירה של היצירה
החלוצית בארץ. מספרים סטטיסטיים על התפתחות ענפי כלכלה היו לנו די והותר,
אולם צריך היה לראות, להרגיש ולהעריך כראוי את הגורמים החברתיים, שגם להם
היה חלק בהקמת מפעלים כלכליים רציניים, אשר היוו מקורות עבודה לפועלים
רבים. הנה אנו מבקרים את כפר־אתא ונפגשים עם מולר הצעיר. הוא ואשתו לבושים
בגדי עבודה ומשתתפים עם הפועלים בהרכבת המכונות לאריגה שהובאו ממפעלי סקודה
מצ’כוסלובקיה. הוא מגלה לנו שהוריו היו רחוקים מהתנועה הציונית, אבל הוא
שמע על תנועת שיבת־ציון מפי החבר ה. ברגמן בהיותו בשבי הרוסי בימי מלחמת
העולם הראשונה. אז החליט בלבו שיש להעביר חלק מהמפעל החרשתי הגדול שלהם
בצ’כוסלובקיה לא"י ועכשיו הוא מגשים בפועל את הרעיון הזה.

מעניינים ביחוד היו ביקורינו בקיבוצים, בהם למד ליובה
שניידר לדעת באיזה מאמצי גוף ונפש קולטים הקיבוצים עלייה עובדת, איך הם
מרחיבים את כוח הקליטה ע"י חסכונות מרווחיהם המצומצמים ואיך הם מכניסים
לדירותיהם את העולים החדשים ואיך הם בונים בתים בזול מתוך כשרון רב
והסתגלות לתנאי החיים. בביקורים האלה שאב כוחות להסברת דרישותיו והנמקתן
למספר סרטיפיקטים לעולים, אשר יאפשר את ביצוע העבודות הרבות ההולכות
והנעשות והעומדות להיעשות. מורגש היה שבממשלה המרכזית נוצרים מושגים נכונים
יותר על אופי יצירתנו וכוח ההגשמה שלנו. בשינוי הזה רבה היתה השפעתו של
ליובה שניידר.

עבדנו יחד שלוש שנים. עברנו את הארץ לארכה ולרחבה. באחת
מנסיעותינו הארוכות בימי האביב ביקשני לכוון את תכנית נסיעתנו כך שנגיע
לכפר גלעדי. אנוכי אהבתי מאוד את כפר־גלעדי והייתי קשור בנימים רבים
למייסדיה, אולם לא הבינותי מה היא המטרה למענה מעוניין שניידר לבקר במקום
זה. כשהתקרבנו לשער הנקודה התחיל משוטט בשדה ומצא אי־אלו פרחי־בר וצרר אותם
בצרור. הלכתי אתו לקברם של טרומפלדור וחבריו, שם הניח את צרור הפרחים
הצנוע. עמדנו רגעים מספר. הבטנו אחד בעיניו של חברו וחזרנו למכונית.

באביב 1936 עשינו את הסיבוב האחרון המשותף בארץ. התחלנו בו
ב־2 במרץ, יום לאחר חג יובל השישים של ד“ר רופין בדגניה א'. עברנו יחד את
כל הארץ. סיכמנו את סיכויי העבודה. הסיכום היה מעודד ויכולנו להיות מרוצים
ממנו, אולם דבר אחד הטריד את ליובה שניידר. בחורף האחרון היתה ירידה במצב
העבודה מחמת החלשת תנועת הבנייה עקב השפעתה של מלחמת איטליה – חבש, ומספר
מחוסרי העבודה היה גדול מאשר חצי שנה לפני כן. גורלו של ה”שדיול" היה תלוי
במספר מחוסרי־העבודה שהיו מנכים אותו ממספר העובדים הדרושים לביצוע העבודות
הנראות באופק. בנקודה זו נתגלו בינינו חילוקי־דעות. בדעתו היה לנכות את
מספר מחוסרי־העבודה כפי שהם מסתכמים ברשימת לשכות העבודה, ואנוכי עמדתי על
כך, שמחוסרי העבודה הרשומים בלשכה עובדים עבודה חלקית ועל כן יש לנכות
ממספר העובדים הנדרשים לעלייה רק מחצית המספר של מחוסרי העבודה הרשומים
בלשכה. הויכוח בינינו היה חריף מאוד. בשעה מוקדמת בבוקר הופיע שניידר בחדר
עבודתי ופנה אלי בזו הלשון: “תן לי בכתב את מספר מחוסרי־העבודה שאתה נוקט
בו וחתום שאתה אחראי לו”. אז ידעתי להעריך את מסירותו לענין העלייה.

ב־19 באפריל 1936 פרצו מאורעות־דמים בארץ והערבים דרשו
להפסיק את העלייה. באחד הימים הופיע אצלי ליובה שניידר בפנים מזהירים משמחה
ובשורה בפיו: “יוסף, סר ארטור ווקופ אישר אלפים סרטיפיקטים לעולים על־אף
התנגדותו של הוועד הפועל הערבי”. החזקנו איש בידו של רעהו מתוך אושר וחרדה
לימים הבאים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50448