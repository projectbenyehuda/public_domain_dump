


	
	כיבוש העבודה וכיבוש הקרקע
	



זמן קצר לאחר הופעת “הפרוגרמה שלנו” (בשנת תרס"ה) יצא
יוסף ויתקין בקול קורא שלו מארץ ישראל, ויתקין שימש אז בהוראה
בכפר־תבור. הוא כאב את כאב הישוב וחיפש דרכים למפנה1. בקול קורא אל צעירי ישראל אשר לבם לעמם ולציון, התאונן על כי
הצעירים בארצות הגולה נותנים את כוחותיהם לתנועות סוציאליסטיות בשביל עמים
אחרים וללא כל תועלת לעמנו. הוא קרא לנפץ את האלילים של הגולה ולבוא להחיות
ולהפרות את ארצנו, כדי ליצור תנאים להרחבת כוח הקליטה של ארצנו. צעירים
בישראל ענו לקריאתו של ויתקין. באו ראשוני העלייה השניה והתחילו בכיבוש
העבודה במושבה. קשה היה המאבק המתמיד וקשים היו תנאי הקיום של הפועל. שכר
עבודה נמוך, חוסר עבודה, הרגשה של חוסר קביעות והשתרשות. ויתקין קרא את
קריאתו השנייה – כיבוש הקרקע: “הפועל הצעיר” מחוייב ללכת לכיבוש העבודה
על־ידי כיבוש הקרקע ויישובה. זאת אומרת: עליו לראות שהפועלים המסוגלים
להתנחלות והשואפים לזה יוכלו, אחרי עבדם במושבות איזה זמן בתור פועלים,
להשיג מטרתם זו, כי רק בדרך זו ירבו במושבות הפועלים – פועלים חרוצים".

בר־פלוגתא של ויתקין היה יוסף אהרונוביץ, אשר ראה הכרח
במציאותו של הפועל העברי השכיר. אמנם, חלק מהפועלים השכירים יעברו
להתיישבות, אבל עיקר התפקיד של הפועל הצעיר הוא ליצור מעמד של פועלים
חקלאיים שכירים במושבה2.

לעזרתו של ויתקין בא יוסף בוסל. באסיפה הכללית הרביעית
של “הפועל הצעיר” (אז לא היו ועידות, אלא כל החברים התכנסו מכל קצווי הארץ
ברגל ודנו ביחד בשאלות החיים), שהתכנסה בסוכות תרע"א (1910), דיבר יוסף
בוסל על כך, שהפועל הכובש את העבודה צריך לדעת – כדי שיוכל למלא את חובתו
באותן השנים שהוא עובד במושבה כפועל שכיר – כי הוא לא ישאר לתמיד פועל
שכיר, אלא יגיע להתיישבות. ואלה היו דבריו של יוסף בוסל בשאלה זו:

בכל האסיפות אנו דנים על השאלה: אם אפשר להתקיים בתור
פועל? ומפני שהצורך עומד תמיד לנגדנו, לפיכך אנו מעלימים את עינינו משאלת
היכולת ועונים כי אפשר ואפשר. ואולם, לדעתי אין המענה הזה צודק לא מצד
הצורך ולא מצד היכולת. אין צורך כזה. האידיאל שלנו אינו צריך להיות:
לברוא פרולטריון קרקעי, כי אם – לפתח אלמנט של עובדי אדמה, אם בתור פועלים
אצל אחרים או בתור עובדים אצל עצמם. מובן, שאין אני חושב על דבר אותן
השיטות של האיכרות בגליל, שגם בהן יש הרבה מן השעבוד ושגם הן אינן נקיות
מהשתמשות בעבודה זרה. אני מדבר על דבר שיטה שתתן באמת חופש אינדיבידואלי
לפועל ושגם לא יצטרך להשתמש בעבודתם של אחרים. נסיונות כאלה נעשים עכשיו
בגליל, ואם רק נעמוד על נקודה זו, נוכל לברר לנו איזוהי השיטה היותר נכונה.
צריך לזכור, כי אחד החסרונות היותר עיקריים שיש במצבו של הפועל עתה הוא, כי
הפועל הנהו יותר נפעל מפועל, יותר ממלא את פקודת אחרים מאשר את מצות שכלו
ובקיאותו. ואם בעבודת החרושת אפשר לפועל ליהפך לחלק מהמכונה ולעבוד עבודה
אבטומטית, הנה בעבודת האדמה דרוש כשרון היצירה, כשרון ההמצאה; דרוש שהעובד
יהיה חפשי לנפשו ולא שיעשה כ“מצות אנשים מלומדה” על־פי פקודת הבעל. ואם רק
נצליח להעמיד את הפועל בתנאים כאלה, אז נוכל להיות בטוחים שהעבודה תתחבב
עליו ולא יעזבנה, וגם השאלה שאנו מתחבטים בה תמיד תיפתר מאליה: הפועל ילך
לשנים אחדות לעבוד אצל האיכר ואחר־כך יתחיל לעבוד אצל עצמו, באופן שיהיה
תמיד אלמנט של פועלים מתחלף אשר יעבדו אצל האיכרים. משום זה אין אני רואה
כל צורך בפרולטריון חלקאי לו גם היתה יכולת לזה. ואולם –

גם היכולת איננה. הפועל שאינו רואה לפניו שום עתיד, לא
ישאר בתור פועל. ואין אני חושב על דבר עתיד להתעשר, כי אם על דבר עתיד –
לישון באורוותו ולא באורוות הבעל; עתיד – להיות חפשי לנפשו ולא עבד תמידי
לאדוניו. ביהודה, ששם זמן העבודה קטן יותר, שיש מקצועות ידועים, כמו
בפרדסים ובכרמים, אשר עבודתם משתלמת יותר, שם אם יהיה לפועל: בית, דונמים
אחדים אדמה בשביל גינה, תהיה לו אולי יכולת להישאר פועל אצל אחרים ולהתקיים
בעבודתו. ואולם – בגליל מוכרח הפועל להיות מכור לבעליו מהבוקר עד הערב
ולפעמים גם ללון אצלו, ואפילו אם תתנו לו גינה לא יהיה לו זמן לעבדה.
לעליית המחיר עד למדרגה כזו שבעל משפחה יוכל להתקיים בה, אין הפועל הגלילי
יכול לקוות. ואפילו בחוות יש אפשרות לפועל להתקיים רק בעבודות הנטיעות, שבה
יש תקוה לעליית המחיר, אך לא בעבודת הפלחה. ההסתדרות צריכה, איפוא, למצוא
את הדרכים, שעל ידם יוכל הפועל להתבסס בתור עובד ברשות עצמו, שזה יוכל לתת
לו סיפוק רוחני ותקוה להטבת מצבו החמרי.

(פרקי הפועל הצעיר, כרך ב‘, עמ’ 180 – 178)

בדבריו על הנסיונות בגליל התכוון בוסל לצעדיה הראשונים של קבוצת דגניה, שהוא היה אחד ממיסדיה!

כיצד קמה קבוצת ההתיישבות הראשונה? יוסף בוסל וחבריו הגיעו
לרעיון המהפכני הזה על יסוד המציאות. בוסל עבד ושמר ברחובות וראה את לבטיהם
של האיכרים המוכרחים לעבד שטחי קרקע ניכרים של מטעים והנזקקים לפועלים
שכירים ללא יכולת לפרנס את עצמם, גם לאחר שהם מעסיקים פועלים זרים, והוא
אמר לעצמו: אין להמשיך בדרך זו. יש הכרח להקים ישובים על יסודות בריאים,
ודבר זה אפשר רק על־ידי ישוב העובד עבודה עצמית. יחד עם מספר חברים הגה את
רעיון הקבוצה. את ההכרח החיוני בקיום השיטה השיתופית בהתיישבות מנמק יוסף
בוסל מתוך אמונה עמוקה בצדקת דרכה. ואלה הם נימוקיו:

– – אין להתייחס לקבוצה כאל דרכי עבודה אחרות. הקבוצה
נוצרה מתוך החיים. ואם יגיע זמנה לעבור מן העולם, גם אז לא באסיפה יחתך גזר
דינה – – בבואנו הנה, מצאנו חלוצים לא פחות נלהבים מאתנו. אולם כשראינו
אותם ואת מעשם, אמרנו כי זה איננו מספיק לנו, אמרנו כי אל החלוציות שלהם
צריך לצרף עוד חלוציות אחרת.

– – בימים ההם צחקו לנו, לצעירים, שבאים הנה לעבוד. אולם
אנחנו לא חפצנו לעבוד בלבד, אנחנו חפצנו גם ליצור. כשבאנו לכנרת ושפכנו
בה זעה ודם, לא מצאנו עדיין סיפוק בזה. יצרנו את הקבוצה. בכלי זה הכנסנו את
כל נשמתנו ואת כל מאויינו. ראינו את המושבות שהן מתפרנסות על ניצול אחרים,
ואמרנו: – ניצור לנו צורה כזאת של ישוב המחייבת אותנו לעבוד בעצמנו ולא
בידי אחרים ובלי הנהלת אחרים. כך צמחה הקבוצה וכך שמשה להרבה מטרות: א)
לכבוש עבודה בלי בעלים ובלי משגיחים. כיבוש שיש בו משום גאולת הארץ וגאולת
העבודה גם יחד; ב) לתת דוגמה בעבודה מודרנית; ג) לתת אפשרות לחדשים להסתגל
לעבודה שהיא קשה מאוד; ד) לכבוש מקומות חדשים; ה) ולבסוף, גולת הכותרת של
הקבוצה: ליצור על־ידיה אפשרות שנהיה בעצמנו הרגולטורים של חיינו, לברוא
חיים של שויון במובן הכלכלי וחיים של שויון בין החברים והחברות.

(מדבריו במועצה החקלאית של הפועל הצעיר בשנת תרע"ט, פרקי הפועל הצעיר, כרך ח‘, עמ’ 140)










ידידי ר' חיים קלוריסקי סיפר לי, שגם לו חלק
בקול הקורא הנ"ל, הוא המריץ את יוסף ויתקין לפנות בקול קורא אל הנוער
בגולה שיעלה לארץ על מנת לשנות את המצב.  ↩



לוויכוח הזה הוקדשו מאמריהם של ויתקין “כיבוש הקרקע
וכיבוש העבודה” (פרקי הפועל הצעיר, כרך ח‘, עמ’ 14־9) ושל אהרונוביץ
“כיבוש העבודה, או כיבוש הקרקע” (כתבי אהרונוביץ, כרך א‘, עמ’
18־7).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50423