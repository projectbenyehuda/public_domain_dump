


	
	ליל־חרף
	




כאי בודד בלב־ימים

האהל על שוכניו,

יריעות־הבד לו החופים,

ים־שחור מסיט גליו.





נעים, קומרים מוטות־העץ,

גלי קרה פורצים.

רק חיץ דק מבדיל, חוצץ

בין כפור למבטחים.





לשון כחלה של אש־כירה,

זמזום פינג’אן־קפה.

ראשים, גופות בעב עשן,

מרירות־טבק בפה.





אזי דמו הבחורים

לחבל מלחים

ספינה במשברים נטשו,

באי שומם נחים.





הנה, אחי, יסער הליל

ולנו פה מקלט.

אולם נעים בזה הליל

אחים חסרי מפלט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54289