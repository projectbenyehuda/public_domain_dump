


	
	אנוש היה בארץ עוץ
	












מתוך השיר על איוב





אנוש היה בארץ עוץ ירא אל / שמו איוב, נקי כף, איש אמונים,

וגדל על בני עמו בחיל, / בכסף רב, בבנות גם בבנים.

בפתע איד – ונשכל מילדיו / ואש נפלה ותבעיר קנינים,

שבא כשדים בחילו שלחו יד, / והוא מוכח, מנגע בשחינים,

וקלל יום אשר ילד ולילו / ופתח פיו נהי מספד וקינים.

שלש רעיו בשמעם את פגעיו / ינחמוהו להשקיט עצבונים –

ועשק ממרומים פיו ידבר / ועוות דין ומאמרים מגנים:

״באפס חטא עשקני אלהי, / בתם כפי ישלח בי חרונים,

ומדוע ידי אל נגעו בי / בלי מרי, ותגמול על עוונים?״

וגם חשב להצדיק אל אמונה / אשר עזב לסדור תחתונים:

״למערכת הלא צורם מכרם / והסגירם לגלגל שנאנים,

ועת נגזר ומשפט דין לאדם / בעת לדה ועתות הריונים,

ימין אל קצרה בברא אנשים / קשי ימים וכמוני מענים,

והמות מאד נבחר לנפשם / ויתאוו כמתים אשמנים,

ומרגוע ונפש מצאו בו / ושם יחד אסירים שאננים,

רשעים חדלו רגז במות / ועבד חפשי הוא מאדונים.

ומה אדם היצדק או הירשע / אשר אל בו יעין מעינים?

ואיך יראה נקי חמר מטהר / אשר גבו לגב חמר אמונים?

והוא רשע ותם יחד מכלה – / שניהם תוך שאול שוכבים ושוכנים!

העינים כבשר לך ותראה, / ואזנים כמוהם מאזינים?

ואם לא נצפנו עתים לשדי? / ודעה אין לאל תחת זמנים

ולא ישכיל באישים הפרטים – / ידיעתו לבד תקיף במינים.

חמסי כי יחייני לעמל, / אשר טוב לי בצאת רחם – אסונים!




מקור: שירמן – השירה העברית בספרד ובפרובאנס; הוצאת מוסד ביאליק ודביר תשי״ז תשכ״א






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34132