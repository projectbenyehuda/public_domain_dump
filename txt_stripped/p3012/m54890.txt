


	
	קטעי־יומן (רפאל אורן [אורנשטיין])
	



ראשית הקיץ תש"ד

מין תחושה מציפה את ישותי – הרגשה של כניסה לעולם הבגרות הרוחנית ומן ההכרח שיתן הדבר את אותותיו בכל הלכי המחשבה שלי…

מפעם לפעם פוקדות אותי מחשבות ומאפס ביטוי הן אובדות
בתהום הנשייה ללא שיור או זכרון כלשהו. ופועם בי הרצון להנציח כל בקורת
מתעוררת, כל הוויה עמוקה וכל רגש סוער – ומשום כך החלטתי למשוך בעט
ולכתוב.

משכבר הימים עלה בדעתי הרעיון של כתיבת יומן, אלא שחולשת
הרצון היתה מעכבת בידי עד כה. וגם עתה הריני מפקפק עדיין ומתמהמה, איני
יודע משום מה: האם מתוך חרדת-קודש למפעל שישמש תמצית ביטוי להגיגי-לבי או
שחרדה זו נובעת מתוך היותו נסיון ראשון להעזה כגון זו, שאולי תתווה דרך
חדשה בכתיבתי?

על כל פנים: מי יתן ותוגשם בך, יומני, התקוה – להיות לי
נפש קרובה, אשר תדע להאזין למרי-שיחי, להבין לרחשי-הלב ולדלות מנבכיו של
זיק של רעיון, כל ברק-מחשבה וכל דבר שמן הראוי שייזכר וייפקד ביום מן
הימים.

ומי יתן והיית לי לניב-מה ולביטוי-מצער כתגובה לרשמים
חיצוניים ועובדות קיימות – ובעקבותיהם: מחשבה ובקורת עצמיים על כל הנכתב,
הנעשה והנוצר בעולמנו זה.

*

אדם נבחן באהבתו לארץ ומסירותו לרעיון הציונות – רק אם
ידע להקריב על מזבחה את חלבו ודמו מבלי לסגת מן המערכה – רק בזאת ייבחן
הציוני הנאמן!

*

מדוע הולך אני לקבוץ? – שונים המניעים:

הענין הציוני: הכשרת מקומות-מקלט לאחינו בגולה, הפיכת
הפירמידה הבלתי-נורמלית שלנו על פניה והקמת חקלאות אינטנסיבית
להמוני-העם;

הרעיון, כי יותר אדמה, יותר יישובים ומספר גדול יותר של
איכרים יהודיים שלא יינתקו לעולם מאדמתם – באלה כחנו ובזה משקלנו – ואחר
אין;

האידיאל הסוציאליסטי, כי הקיבוץ הוא המקום היחידי שבו יכול
האדם לחיות לפי עקרונות הסוציאליזם – שכן בו אין הוא משעבד ואיננו משועבד,
איננו חי על חשבון זולתו ואיננו נותן לטפילים למצוץ את דמו.

והענין החברתי; שהרי יסודות המשטר הבורגני הם רדיפה
תמידית, ובכל האמצעים והדרכים, להתעשרות האדם על חשבון זולתו ומכאן נובעים
גם יחסי-החברה הקלוקלים במשטר זה: צביעות, חנופה, ההכרח להעלים את דעתך
הפוליטית אם רצונך לעלות בגרם המעלות הכלכלי, חיים חסרי-טעם-וחזון, חיים
רק כדי שלא למות, כדי “לבלות” אין שהוא את הזמן, השעמום המחניק
ומנוון.

המשטר הקיים הוא שורש כל יחסי-המשפחה-והמין הגסים והשפלים,
הגורמים לנתינת “אהבה” תמורת הכסף, המביאים לזנות ולהורדת חיי-המשפחה
לדרגה בהמית.

תיקון נפש הפרט והראייה האינדיבידואליסטית – בטעות
יסודם. האדם לא ישנה את אפיו כל זמן שלא ישתנה המשטר – כי הוא הוא הגורם
הראשון בעיצוב דמותו ובקביעת מנהגיו של האדם.





במחנה בהרים

חרגנו מן המסגרת היומיומית האפורה, החדגונית והמחניקה בשממונה ונעל ההרה למחנה.

בצאתנו מסגור הבתים והצריפים למרחב ולטבע, רחב גם ללב; אבן מעמסה שהעיקה נגולה ותוסר.

חוט של חן וקסם היה משוך בהם, בחיי-המחנה, על כל העצמאי,
החדש והמלבב שבהם, ואין תימה בדבר אם חיי-צופה אלה קסמו ללבם של בני-הנוער
מעיירות-פולין הקודרות, העבשות והמדכאות כל זיק של דרור, כל רוח צח
שיינשאו ממרחב ותרבות.

ילא העט מתאר מה חדוה ועליצות שובבה הוצקה בנו, עת ישבנו
ליד המדורה המתמדת לקול נפץ-זרדים, השופעת אורה וחום ומעט מהם חדר גם
ללב.

ישבנו ושרנו – והשמש שקעה בפאתי ים כשהיא מוצפת נגוהות דם
וכל האופק, במקום שם שמים וארץ נשקו, נזדהר בנהרה חכלילית. מכנף קדם עט
הלילה, פרש אברותיו השחורות ומאיימות וכוכבי-רום ניצתו בו איש אחר רעהו
וישבצוהו כאבני-חן.

ישבנו ושרנו – הלהבה הפציעה והשירה התגברה – ושני אלה
הציפו את הלב בנחשולי אהבה וסליחה לכל, וידחו מפניהם כל רגש שנאה, קנאה
וטינה השוכנים בנבכי נשמת-האדם.

ירדה עלינו אותה שעה קורת-רוח נעימה, התרוממות הנפש מעל
לחיי-החולין הקטנוניים וכעין השראה של חוויה נפלאה שיתקה בתוך-תוכנו כל
רצון להרע, כל אינסטינקט בהמי-ראשוני.

ילל הרוח וישרוק מבעד לעפאים הנעים וקול אושת הצמרות התמזג עם נהמת הים בדכיו – ויהיו יחדיו לשירת לילה נפלאה ונוגה.

וכאילו שכלא מדעת הנמכנו גם אנו קולנו וזמר יגונים חרישי ולואט נבלע גם הוא בהמית אמירים מורכנים לרוח.

ולפתע – התגלגל סהר מזדהב מבין ההרים ויצף את אלם ההרים
הרבוצים כעדרים שנטו ללון, וישפוך ויפזר מלא חפניו מזהב נהרתו החיוורת,
המסתננת למעבה-החורשה.

ודומה: קמו מקברם בני-שאול, עטופי רז ואימה, אלה הצללים
המגיחים מאחורי כל אילן כשוחרי-טרף אורבים. רווה החלל אוירת מסתורין שלא
מעלמא הדין, אוירה שהשרתה עלינו מין הרגשה כאילו מתעופף היית על כנף חלום
אל ארץ רחוקה, רחוקה…

*

שבועות, תש"ד: הועידה הארצית השלישית

דרוך צפיה חיכיתי לה לועידה. ידעתי כי תהיה לי פגישה
ראשונה עם התנועה הארצית, ועל-ידי כך אוכל להכיר מקרוב יותר את חומר האנשים
שבה (לאו דוקא מן הצד האישי).

ומשום כך חרד הלב ויתרגש.

על מגרש רחב-ידים עמדנו, אלפיים שומרים, בטורים כפולי ששה
כחשוק מהודק. רטט שבקדושה עברני עת נמסר דגל התנועה בטרנסילבניה לידי
ההנהגה הראשית. טקס זה ביטא יותר מכל הרעיון הגדול: “מן האודים העשנים על
חרבות יהדות מושמדת קוראים אנו לכם, אחינו בציון: עם שקיעתנו הגופנית
כמרכז גדול ליהדות ולתנועה מצווים אתם לשאת בעול – למענכם ולמען הבאים
אחריכם, כי רק חלוץ אתם למחנה-ישראל שעודנו גדול, ובתור שכזה – האדירו כוח,
הגבירו חיילים וכבשו לשארית-הפליטה את הדרך העולה לציון.”

סמליות רבה היתה צפונה במסירת דגל הגולה הנחרבת –
לארץ-מכורה נבנית; סמליות המעמיסה עלינו תפקיד גדול: הכשרת לבבות בגולה
והכשרת הקרקע בארץ.

לאחר שירת-הימנונים אדירה צועדת התהלוכה בחוצות הקריה
העברית: בטוחני כי בלב כל אחד מאתנו יצקה הרגשת בטחון בכח התנועה,
בליכודה.

גם כלפי חוץ עשתה ההפגנה רושם חזק; וכי קלה בעיניהם
תהלוכה רבתי של לובשי חולצות כחולות, של נוער ציוני-סוציאליסטי
מגשים?

אנחנו, כתנועת נוער, רחוקים מתעמולה צעקנית וריקה כדרך
לרכישת-לבבות. כוחנו ומפעלנו – זאת ההוכחה המוחשית והברורה ביותר לדרכנו.
ברם, תהלוכות אדירות, נשפי-תנועה מוצלחים ועוד כיוצא באלה יכולים אולי
לזעזע, ולו גם קמעה, את האדישות האולימפית כמעט של הנוער בארץ לתנועתנו
– ובזה אני רואה את חשיבותם.

ובדיונים? – הרגשה של התלבטויות קשות ומרות על הדרך להרחבת
התנועה והאדרתה – כלפי חוץ, ודרך חינוכית מושלמת ויעילה יותר – כלפי
פנים. והויכוחים קשים ונוקבים, באשר התמונה

איננה מזהירה כלל וכלל. אדרבה, נוכח חדירתנו לסקטור חדש
ומיוחד – לנוער מעדות המזרח – עקב חוסר מדריכים בגלל היציאה המוקדמת
להגשמה, ובעיקר – בגלל ההכרה שכל זמן שתנועתנו תהווה רק פלג קטן הזורם
לאטו לא נמלא את צווי-השעה החמורים של כיבוש-שממות – מתוך כל אלה שומה
עלינו לבקר את כל הבעיות הנוגעות בזה, בהן ולתרגם את המסקנות הלכה
למעשה.

ים של חולצות כחולות הציף את הרחבה שלפני בית-התנועה.
הזדקפנו דום ברטט שבלב עת ניטעה שדרת השומרים האלמונים באדמת קיבוצנו – מדן
ועד גבולות שהובאו הלום בשקיות משי תכולות-לבנות.

הרגשנו כי בדגלנו הלאומי נצפן רעיון יסוד התנועה הציונית:
אדמה! אדמת מכורה להתיישבות עובדת כבית לאחינו הקרובים-הרחוקים. ואם לא
זיכה אותם גורלם בהשתרשותם בארץ, הרי, למצער, כסמל, ישגשגו כאן, באדמה
זו, הברושים הרעננים ויהיו לעצים גדולים ומצלים, למען יעמדו לפנינו, לפני
בית-התנועה, כל יום תמיד כאבוקת להט ציוני מגשים ובונה שלא כבתה מלבם עד
הרגע האחרון – עד נפלם עם נשקם בידם.

*

חג הביכורים בכפר הנוער

הסבנו לשולחנות עטופי צחורים וערוכים כיד-המלך בחורשת ארנים בלבו של הכפר.

אט נטו צללי-ערב, דמדומים מתקדרים אפפו את הכפר, וחרש,
כמתגנב, אתא ליל והרקיע כוסה פרוכת-משי וכוכבי רום ניצתו בהם ויקרצו כאלפי
נרות מהבהבים. בכול השלך הס כבאותה שעה של מתן-תורה, והנה פצחה התזמורת
בקולה כי ערב, קול שהרעיד צלילים נוגים בחלל השליו ובלב שהוצף חמימות, דומה
היה כאילו עם התקדש החג הרעיפו שחקים מין נחת של יום-שבתון המציינת כל מועד
ממועדי-ישראל. והמחוללות טופפות היו על קרשי-הבמה בצעדים קלילים-אוריריים
כאילו עדת פיות הן, וחלילים ריננו בסלסול ערב ותופי-מרים טמברו
לקצב-הריקוד.

כבו האורות על הבמה ורק מאות נרות דלקו בנהרה עליזה ובהירה משמחת לבב-אנוש.

ושוב הוצפה הבמה אורות משני צדדיה עלו נושאי טנאי-הביכורים
וילד עומד בתווך וקורא מתוך האגדה כיצד היו מעלין הביכורים ירושלימה
ובחזיונך צפות ועולות תמונות מרהיבות מימים קדומים: כל הדרכים עולות
ירושלים והמוני אכרים נוהרים מקצווי ארץ נושאים מנחת פרי-אדמתם קודש
לה'.

איזה תום, איזו פשטות ויופי נסוכים על תיאורים יקרים
ונפלאים אלה שהיו יכולים לצמוח רק מתוך קרקע של עם בריא יושב אדמתו לבטח, –
עם, שתרבותו וחגיו ינקו לשדם וחיותם מן הקרקע המוצקת שתחת רגליהם. נעצתי
עיני בבמה המזדהרת שבתווך, כאילו כפאני השד, וכך נישאתי על כנפי הדמיון
הרחק-הרחק אל מעבר לחשכת ההיסטוריה הארוכה והמרה שלנו, והנה ראיתי והרגשתי
כי גם אנו היינו עם ככל הגויים, ואולי אף למעלה מהם. ולואי וידענו גם אנו,
עם מפרה וכובש אדמת-אבות, ללכת בעקבות אבותינו עבדי אדמה ואדוניה כאחד,
למען נוכל גם אנחנו לחדש ימינו כקדם ולפתח תרבות גדולה ומפוארת, תרבות של
עם יושב אדמתו בטח באין מחריד.

ובאותה מסיבת-ביכורים הרגשתי כאילו מזגו מן היין העתיק והמשומר אל כלי חדש ונוצץ.

*

19.11.44

ממחשבת הימים (בעקבות נאום צ’רצ’יל)

“פשע מחפיר זה (של רצח הלורד מוין) זעזע את העולם!”

אכן, פשע מחפיר ושפל, אך מה שם ייקרא לרצח מיליוני
יהודים. לסגירת שערי העולם “המזדעזע מרציחת איש” אחד ועל מיליוני
מובלים-לטבח אין פוצה פה ומצפצף? איכה תכונה העמידה על דם-אחינו שבה נהגו
הממשלות “הנאורות”?!

אנשים לרבבות, שמעודם לא הרעו לאיש מיושבי-המערב, מתדפקים
על דלתותיו של עולם-החיים בשעה שחרב-השמד הנוראה מתהפכת מעל לראשם.
והבריחים נעולים ואין נוקף באצבע!…

כלום קיים בטוי וניב לכגון זה? אין – אין!

“יותר מכל נפגעו אנשים כמוני שהיו ידידים הותיקים של
היהודים ובוני עתידם הנאמנים” – ייזכר לטובה ה“ספר הלבן” של 1922 וקריעת
עבר-הירדן מעל גוף-הארץ! עלינו להחזיק תודה על כך ל“ידידים נאמנים”
כצ’רצ’יל!

“אם נגזר על חלומותינו (?!) למען הציונות להתנדף בעשן
אקדחיהם של מרצחים” – (והדם, אשר הוא וכשמותו הניחו לו להינגר כמים, האם לא
רוצחים עמדו עליו ואטמו אזנם משמוע את שועת-הטבוחים?!) – “אם עמלנו (?!)
למען עתידה של הציונות סופו להביא להופעת כנופיה חדשה של גנגסטרים, הראויים
לגרמניה הנאצית – (ומשטרת-הארץ, זו כנופית הסדיסטים, חיתו-טרף באיצטלת
אדם, “מטה-הזעם” של הפוליטיקה הבריטית, האם הם מלאכים על פני האדמה? כך,
מכל מקום, יכולים אנו להבין מתוך שתיקתו של ראש-הממשלה על מעשיהם לתפארת!)
– “הרי רבי כמוני ייאלצו לעיין מחדש בעמדה שנקטנו בעבר ובעקביות זמן כה
רב!” ושמא נדמה לו, למר צ’רצ’יל, כי גלמי-עץ אנו וטחו עינינו מראות את
הפוליטיקה העקבית של ממשלת-ארצו; שלשה “ספרים לבנים” וכל אחד מהם מופיע
ב”מקרה" לאחר מאורעות-דמים; גזירות-עליה מתחדשות לבקרים; עשיית הצהרת-בלפור
פלסתר ועוד כיוצא באלה בגידות בעם אומלל. האם לכגון אלה נקרא “פוליטיקה
עקבית”? אך לעג לרש הוא זה, ותו לא!

“משטרת א”י מלאה את תפקידה ביעילות ונאמנות… בעזרת הצבא ועל-ידי שיתוף-פעולה אמיץ מצד המפקד הראשי".

ואמנם כן, הפעם הראתה המשטרה את כוחה כי רב, “כבודה
וצדקתה” במקומם מונחים, אך איה היתה במרחצאות-הדמים של שנות 21' ו-29'
בצפת, בירושלים, ביפו ובחברון? איה היתה אז, ומה פועל פעלה לנוכח
השתוללות-רוצחים ממארב על יישוב שליו? מדוע לא הוציאה אז את החרב מנדנה?
וכיצד הפליאה גבורתה של אותה משטרה במגורשי מאוריציוס הנאחזים בצפרניהם
בקרקע המושמטת בזדון מתחת ידיהם? וכיצד “פעלה ביעילות” כלפי ישוב עברי
שקט ורצחה את אחד מבניה היקרים בהתאמרה לחפש נשק, זה הנאגר לשם הגנה על
החיים והרכוש?

על כל אלה עבר ראש-הממשלה הנכבד בשתיקה, כאילו לא קרו הדברים מעולם! אך גם נתר ובורית לא ילבינו את בגדי
חבריו, האורחים עמו לפרלמנט ולממשלה, מן הדם שדבק בהם ולא יינקה עוד!
אות-קין חקוק לנצח על מצחם ורוב מליצות נאות לא יסירוה!

ועתה, לאחר יריקה כזו בפרצופנו (אמנם לא בפה מלא, אך היא
מבצבצת מכל תג ותג שבנאום, מזדקרת ודוקרת!), מה כוח נמצא בנו לדבר? לאחר
מהלומה כזו אין הדיבור בפינו. כל ביטוי לכלימה הוא חילול. מה נאמר ומה
נדבר? מרה המציאות כלענה ועוד ימים רבים לא יסור טעמה מפינו.

וחשבון עתידנו הציוני? אף הוא אינו מזהיר. אדרבה, הגורם
הערבי מופיע על הבמה ככוח שהכל מתחשבים בו והכל זקוקים לקרבתו. ואנו? אך
כבשה גלמודה שאין לאיש להתירא מפניה או להיות נזקק לה.

וכי מה תימה אם לאור עובדות כאלה, המסנורות את העינים
באכזריותן הנוראה, הוכשרה הקרקע לגידולי-בר, מחרפי נפשם לאחר יאוש
ועוכרי-שמנו, מאבדי-כוחנו?

אך אנו, אם להתאבד אסור לנו עדיין, אם גם טוב לו לכלב החי
מן האריה המת, מה זה היה לנו כי החשינו, כי לא עמדנו בשער להגן על
כבוד-האומה שחולל, על גוף-האומה השכול? הבלגנו. לא הסמיקה למדי הלחי
שכך סוטרים לה שלושים שנה וגם ביום שכזה בלענו את הרוק ונדממנו כאבן! ולא
נמצא לו ניב שפתים. לא עתונינו, אף לא סופרינו ומשוררינו, יצאו חוצץ להגן
על הכבוד שחולל. הם בחרו בשתיקה כדי להפיס דעתם של שועי-עמנו! את אשר אנו
מרגישים זה ימות-דור לא הטחנו עוד בפניהם, כי פחדנו! הכן יעשה עם השומר על
שיעור קומתו המוסרית, החרד על גאותו הלאומית, עם שאינו לוקק את פצעי רוחו
המושפלה ונאלם דם!

לא ולא! עם כזה אסור לו שיחריש, ואנו, גם הגה לא הוצאנו מפינו!

*

המסע למצדה

דרוך מתיחות וצפיה הייתי כל אותם הימים שקדמו למסע. דוקא
הפראי, השמם והבלתי-ידוע, אשר מציין את הדרך שעלינו לעבור בה, הוא המושך
אותי, הוא האוסרני אליו בכבלי-קסם, ברתוקות כשל כליון עיניים וצפיה
דרוכה.

ויהי בצאת המחנה. – שיירה ארוכה ומתעקלת כובשת משעולים
באותו בוקר ששי של כסליו, בשעה שירושלים המלבינה משקיפה עלינו ממרום-שבתה
בטבור הרי-יהודה הסוגרים עליהם מים, אי-הירק בים-הישימון, זו יריחו,
מאחורי גבנו והלאה – צפונה, ומקדם – הר נבו עטור ערפלי בוקר אפרוריים,
ועשנם של כבשונים מן המפעל בערבה מתמרים קלילות וים-המות רובץ דומם בחלקת
מימיו הכחולים הנחצים לשניים על-ידי נתיב מזהיב מנוגה קרני השמש היוקדת,
ואנו צועדים בתווך – ככלואים בין נפילי שלשלאות-ההרים שסגרו עלינו מעברים:


ים-המות השוקט ואדמת-הצחיון המלחה שהיא אפיינית ומיוחדת לשטח הזה!


שעה זו של שחרית, רווית רוחות קלילים ושקוייה צפרירי-בוקר
נעימים, עת מתנשם החזה קלות באויר הרענן והרגליים פוסעות עדיין באון, בקצב,
גורמת לו לאדם שיסיח דעתו מתלאות-הדרך שעוד נכונו לו אך עדיין לא פקדוהו,
וישים לבו אל כל הסובב אותו, ישא עיניו המושפלות לעקבי ההולך לפניו, ירימן
וישור אל כל עבריו מתוך עין בוחנת ולב רגש.

וכך היה גם לי: נעצתי מבטי אנה ואנה ועיני רואות על סביבי מקומות, שכף רגלם של אבותינו הקדמונים דרכו עליהם לא פעם.

הנה יריחו מצפון – ואתה נזכר בבני ישראל העולם ארצה כנען
מגיא-העבדות במצרים, שבט עז-נפש, כובש ומעפיל, בדרכו אל הארץ היעודה לו!
ותמיהה תוקפת אותך בראותך את ההרים הנישאים האלה מעבר הירדן מזרחה אשר היה
עליהם לעבור ברגל – ועברום; ואז, רק אז, את קדושת הרגע, את הטרגי והנעלה גם
יחד שבמעמד נבו, עת משה, רועה ישראל ומנהיגו הלאומי והרוחני הגדול, רואה
את הארץ האהובה והיקרה כעל כף ידו, ונבצר להגיע עדיה… רק אז אתה מבין מה
טעם נלחמו אבותינו בעקשנות כה רבה על יריחו הנצורה, זו החולשת על כל נוף
הרחב הזה בזכות מקומה המצוין ושפעת-מימיה; או אז מציף את לבך רגש יפה
ונשגב של אהבה לארץ הזאת, שספגה אל קרבה, דורות על דורות, את דמם וזיעתם
של בני-עמנו הקדמונים, את ששונם ויגונם, את חייהם ואת מותם… – והנך חש
כי בזכות זאת קדושה לך הארץ, יקרה וקרובה.

… אלה היו המחזות וההרהורים שחלפו במוחי, ההרגשות ששטפו את נפשי באותה שעת-בוקר נפלאה.

אכן, ילא העט לתאר אותם, את המחשבות והרגשות הצפים בלבך
ברגע כזה. מכל מקום, ניסיתי לגנזו בביטוי למען יהיה שמור עמדי לימים רבים
כזכרון נעים ועמוק. ועתה, כשאני חושב על כך, בהיותי נתון תחת הרושם הכביר
והחוויה העמוקה שצליליה הערבים עודם מהדהדים תוך כתלי-לבי, ומחשבתי יחד עם
זה צלולה ומפוכחת יותר מבאותו רגע ראשון של התרשמות בלתי-אמצעית, אני מנסה
להגות בדבר והמסקנה מתבקשת מאליה: לו ידענו להפנות את זרם-הטיולים, העובר
כעת שתי וערב בארץ, לאפיק הנכון והמתאים, כי אז בודאי נכון היה להם עתיד
גדול ורב כגורם ראשון-במעלה שיוכל לפרוט על הנימה הסנטימנטלית של כל נער
עברי מטייל ולקשרו בעבותות-אהבה בלתי-ניתקים לארץ הזאת ולאבותינו שישבו
בה.

והרגשה מעין זו שקדמה לה תוקפה אותי מחדש, מציפה את ישותי
ביתר שאת עת עומדות רגלי על פסגת-מצדה ואני משקיף מטה אל התהומות הפעורות
המקיפות את המבצר מארבע רוחות השמים ורואה את ריבועי המחנות הרומאיים
והסוללה הגדולה שהללו שפכו מפאת מערב, ואת חרבות הממגורות והמחסנים
והארמונות ששרדו כאן למעלה לפליטה כעדות דוממת לנס מרד שהתנוסס כאן בשעה
שהארץ כולה היתה למדרס כף-רגלו של החייל הרומאי. ואתה מרגיש כי מצדה היתה
לנו יותר ממבצר בעלמא, היא משמשת יד וסמל להקרבה עצמית על מזבח-הרעיון ללא
פקפוק וללא הסתייגות, עד הסוף.

למקדשי-השם בגלותנו המרה לא שימשה מצדה ולא כלום; הם לא
הכירוה ולא העלוה על לוח-לבם, שכן העצמאות והדרור זרים היו להם. כיון שכל
קיומם היה ערטילאי וכך היתה גם מחשבתם לפי שארץ-ישראל לא שימשה להם אלא
נושא מופשט לאמונה דתית – ותו לא. אף הגאולה וימות-המשיח שעליהם חלמו,
מעולם לא היו קשורים במושגים של עצמאות מדינית וחרות לאומית. אותה תקוה
רחוקה היתה יותר מדי מעורפלת ורחוקה מכפי שיוכלו לתארה באיזו צורה מוחשית.
אך לא כן אנו, אנו שפרקנו מעלינו את עול-הגלות וקשרנו עצמנו לאדמת ישראל
ולתחייתו בכוח עצמו. מתוך כך מובנים לנו אנשי מצדה ושכמותם, קרובים הם
אלינו ויקרים לנו.

הקשר המשותף בינינו אל האדמה הזאת, הרעיון המשותף של חירות העם בארצו (אם כי הדרכים שונות ונבדלות) – כל
אלה שומה עליהם להוסיף וללבות את אש-אהבתנו לארץ, ליושביה
הקדמונים – אבותינו בני יהודה וצאצאיהם בימינו – העם היהודי. והקשר הנפשי לארץ ולאדוניה
בימים עברו דין הוא שיצמיח פרי בלבות בני-הנעורים שלנו, בלימוד התנ"ך,
בצורה הנאותה ובהארה הנכונה והנבונה, כשהוא מומחש, כשהוא מעלה בשר ורוקם
גידים – על-ידי טיולים בכל המקומות שהיינו נחיתים
שם בימים ההם, לפני שנות אלפיים; הלא כן נוכל להפכו לגורם לאומי מחנך
ויעיל מאין כמוהו, גורם הפורט על נימת האהבה העמוקה לארץ-ישראל ולעם
ישראל. ובזה אני רואה חשיבות משנה הטמונה בטיולים, נוסף על הגורם החברתי
המופלג שאנו יכולים לשוות להם נרצה בדבר ואם נדע לבצעו כראוי.

וכסיכום: יש ביכלתן של תנועות-הנוער שלנו להפוך את הטיולים
מגורם המשמש להנאה גרידא לכוח יעיל ולמנוף כביר בהפעלת שני מומנטים המהווים
יסודות בחיינו: א. העיקר הלאומי, וב. הגורם החברתי.

ושוב לענין התנ"ך: לא כדאי לטרוח ולהסביר את יפיו, את
גדולתו ושגיבותו, כיצירה ספרותית כמקור היסטורי ראשון-במעלה – לעולם כולו
ובפרט לנו, כיהודים. בעבודתנו החינוכית ובעיצוב דמותו הנפשית של החניך
והתלמיד ידוע לנו מה רב ערכו של “ספר-הספרים” כגורם הקושר את נפשו אל ארצו
ולעמו – לאהבה אותם ולהוקירם. ברם, בכך גרידא לא סגי, משום שכל
מראי-המקומות הנזכרים, הדמויות הלאומיות המועלות בו אין קשרם ללבנו אלא
ערטילאי ורוחני – עד לרגע שבו נראה את המקומות האלה במו עינינו. אז ורק אז
– בהסברה וטיפוח מתאים של הרגש הטבוע בנוער – נוכל ליצור את הקשר הנפשי
העמוק והחזק ביותר בינו לבין ארצו, בינו לבין אבותיו הנערצים.

טוב מסע אחד למצדה – מתלי תלים של הסברות ושינון תולדותיה – ומצווים אנו על המלאכה…

*

על ספו של טרקלין

מיתר סמוי הרטיט היום בלבי, נפעם הקשבתי להדו ואאזין. מה
יום מימים? במה נשתנה היום הזה מכל הימים? מה לשמחה זו עושה שהלב מתרונן כל
כך, הומה ורוגש? ודאי יש דברים בגו, לא בכדי הצצתי אותו יום פנימה אל
מעמקי הנפש, אחורה – אחורה אל עבר-חיי עד ליום זה, וכתוצאה מכך אף קדימה –
אל העתיד הרובץ לפתחי ומעמיד את אורח-המחשבה שלי בסימן שאלה גדול: לאן!?
ואיזו דרך יבור לו האדם בחיים, מה גוון ואופי אתן לחיי שלי אשר על פתחם אני
עומד כיום הזה, אשר על סיפם אני ניצב עתה?

היה זה כאילו הלכתי בפרוזדור צר וחשוך, משפיל לארץ מבטי
מבלי ראות ומבלי חשוב על אשר מעברי, על אשר ממני והלאה, לשון אחרת: הולך
הייתי בתלם-חיי מבלי הרהר בהם, לגופם, מבלי נשוא העיניים על כל סביבי,
מאופק עד אופק.

אם אמר סוקרטס “חיים בלא חשבון-נפש אינם חיים”, הרי נתקיים
פסוק זה בי במלואו עד ליום זה שהרעים הפעמון אשר לשעון-חיי ששה עשר
צלצולים, ואני, כמתעורר מתנומת-מרמיטה, מחיים ללא שחר, ללא כוון וללא
מצפן, ומוצא עצמי עומד על ספו של טרקלין, והדלתות נפתחות לפני… מאחורי
והלאה פרוזדור רווי-אפלולית, צר וארוך; אני גופי עומד על סף הטרקלין,
הפעמון מרעים שש-עשרה בקולו, וכמו במטה קסם נפתחות הדלתות לרוחה, ואני,
משתאה וחולם, מביט באולם הנרחב ומוצף-האור, אור המסנוורני לרגע ומביאני
במבוכה, אולם במשנהו מתאזר אני עוז ופוסע פסיעתי הראשונה אל עולם חדש.
כביכול, עולם של בגרות נפשית, עולם של חיים בהכרה ובמחשבה, בבקורת התבונה
על האני שלי.





ומקול צלצול-הפעמונים התעוררתי משנתי. אכן, אך חלום היה
זה ותו לא. ברם, אף בחלום יש מגרעין-האמת, גם הוא איננו בדייה, מעין עורבא
פרח. והריני פוקח עיני והגיגים צפים ועולים בלבי…

לא ביום אחד קרה הדבר, לא בשעה אחת אורו עיני ורעיון מזהיר ונפלא הופיע כשמש בגבורתה מבין ענניהם של אפלה וחוסר-הכרה.

זה כבר שדמדומי-ההכרה-והתבונה הגיהו, ולו גם קמעא, את
האפלה אשר בלבבי; ואני חש כי אותו אור של טרם-בוקר הולך ופושט, הולך וגובר
בין ארבעת הכתלים של מה שנקרא –נפש.

ניצניה של אותה הרגשת התפכחות, מעין מה שחש האדם בטעמו
מעץ-הדעת, אופפים אותי זה ימים רבים וככל שאני חוזר ומהרהר בענין הריהו
נעשה בהיר יותר, שקוף יותר.

דין הוא שכל אדם, אם נחן במידת-מה של תבונה אנושית, יציג
לעצמו, בבוא העת, את השאלה ששאל לראשונה סוקרטס: “מהי החכמה?” והשיב:
“החכמה איננה למעשה אלא חכמת-החיים, חשבון-הנפש, זיקוק-הנשמה. אך
זיקוק-הנשמה – ובזה חידושו של סוקרטס – יסודו בזיקוק-המחשבה. אין
טיהור-המדות בלי טיהור-השכל, אין אופי מוסרי בלי מושגים ברורים, ומושג
ברור הוא זה המסכים עם עצמו בכל מקום ובכל שעה ובכל תנאי, ממש כצורה
גיאומטרית זו שתבניתה ותכונותיה קבועות. כאן מהות המשתקפת בהגדרה
מסויימת.”

וכל המוסיף – גורע. לא די אם קבענו פעם ולתמיד את
המושגים שעליהם לשמש נר-תמיד לרגלינו – טוב, צדק, אמת ויופי. עלינו לשאוף
אליהם, עלינו לשמור עליהם במעשי יום-יום שלנו ולתרגמם הלכה למעשה. ברם, כאן
מתגלה לפנינו קשי-הבצוע, שכן המאורות הגדולים הללו בהיפרדם, בחיי המעשה
של יום-יום, לזהרוריות קטנות ומיטשטשות, שוב קשה לנו לתפסן, קשה לנו לגלותן
מתוך סבך-הגורמים-והמצבים המתנים כל מעשה ממעשינו, כל מחשבה
ממחשבותינו.

וכאן מופיע תפקידם הגדול של השכל, של התבונה, של ההכרה: תרגום האידיאה הגדולה וגלויה במקרים שונים, בסיטואציות נבדלות ושונות.

רבים הפילוסופים שלקחו על עצמם מלאכת “תרגום” זו, את
השאיפה ליצירת ערכים מוסריים קבועים, שכוחם יפה בנסיבות שונות ובתמורות
העתים. האתיקה או “תורת-המידות” העסיקה לא אחד מענקי-הרוח, למן סוקרטס ועד
שפינוזה. ואף לפני, הדל, הועמדה הבעייה והיא תובעת תשובתה: על האדם בהיותו
תר אחרי אורח-החיים המושלם, ההתנהגות המוסרית ללא פגם, לקבוע לו פעם
ולתמיד מעין “שולחן ערוך” שיהא ראוי לשמש לו מצפן יציב ומורה דרך מוסרי
נאמן בדרכו הנפתלת בחיי-החברה.

את המהפכה הזאת שחולל סוקרטס בשעתו ראשון בין בני-התמותה,
מוטל גם עלי לעשות כעת, לעבור מן החיים מבלי-דעת-והכרה לחיים שבהכרה,
שבבקורת השכל על הלב, חיים שבישוב הדעת, חיים הנהוגים בידה הנאמנה של
החכמה, כשם שהגדיר אותה סוקרטס בשעתו. ואני תקוה כי בפתיחה זו של דף חדש
בחיי אעשה צעד נבון ומועיל שיעלני על דרך-המלך האידיאלית שגזירה היא על כל
אדם חושב ובן-תרבות לשאוף להעפיל אליה ולהלך בה משחר-ימיו כאדם, ועד
שקיעתו בים-החדלון.

אמן, כן יהי רצון!

ומאחר שההלכה והרעיון נקבעו, הגיעה השעה לתרגמם לשפת
יום-יום של חולין, להתוות קווי-פעולה לעתיד, לקבוע נתיב הישר מהו – ולהלך
בו.

ובכן, רשות הדיבור לעורכי “השולחן הערוך”, לכותבי תורת-המידות שלי, למתכני תכנית חיי, אפיקם ואפיים, להבא.

“תורת המידות” – “השולחן הערוך” או: “איזהו הדרך שיבור לו האדם בחיי-החברה?”

עיקר ראשוני שעליו בנו כל השאר היא אמרתו של סוקרטס: “חייב
אדם לחיות מדעת ובהכרה, לשקול כל מעשה ודיבר שהוא מתעתד להוציא אל הפועל
במאזני-התבונה, מתוך שיקול הדעת והשכל המפוכח. או אז מובטח לו כי שטף-חייו
ילך באפיק הישר ורגליו – על קרקע איתן תתיצבנה”.

ומכאן, על פי עיקרו הגדול של סוקרטס – להתויית-קווים וציון-אפיקים לאורח החיים והחברה:

א. לעולם היה צלול-מחשבה, מתון בניב-שפתיים. יהא
דיבורך בשובה ונחת. היזהר לך מהיכנס בעדנא דריתחא, כי בעוכריך הדבר –
שכן הדבר המסוכן ביותר לאדם איננו אלא איבוד היציבות הנפשית ושיווי
המשקל הפנימי.

ב. זהירות בתיכון – החלטיות בביצוע. – בשעה שאתה ניגש
לבצע עבודה, שקול תחילה כדבעי את דרכי ביצועה. השאיפה לרציונליות היא
המדרבנת ומעודדת, היא הנותנת את הסיפוק בעבודה ובלעדיה העבודה תפלה
ומסורסת טעם והנאה.

טעות שאתה נתקל בה בשעת התיכון, אין היזקה גדול, אך זו הצצה לפניך באמצע העבודה סופה לבזבז את זמנך כהנה וכהנה.

ג. שמור על הגובה כלפי זולתך. לעולם אל תצא מכליך ואל  תלבין פני רעך: - סופם של שני אלה להתנקם בך קשות.

ד. שעה בסלע! יהא זה נר לרגליך. שעון-החיים מתקתק ואינו
מתמהמה. ואתה, אל לך לאטום אזניך. אל התעסקות בדברי-הבאי, אל
בזבוז-זמן בדברים שאין חפץ ואין מועיל בהם. נצל עתך לקריאה, כתיבה
ושיחה רצינית. “שמח בחור בילדותך”. לעולם הוה רציני ועליז. אך סינתיזה
של שניהם בכוחה לעשותך מאושר. היזהר לך מויתור על אחד ל“טובת” השני.
רצינות-מחשבה-ומעשה, אם היא שלובה בשמחת-חיים, ועליצותם שאינה מועמה –
ומצא האדם את תיקונו בהן.

ה. היזהר מבוא בריב, ולו אף הקטן ביותר, שכן לעולם לא
תצמח תועלת הימנו והוא נושא בחיקו מרירות, מתיחות-יחסים והקטנת ערכך
בעיני זולתך – וכי מה תועלת לך מאותם ויכוחי-סרק שפריים בוסר מקהה את
השיניים?

ו. התבצר מאחורי חומה של מתינות ובגרות ואז מובטח לך  שינהגו בך כבוד. “איזהו מכובד – המכבד את הבריות”.

ז. “השומר הוא איש אמת, אחי-עזר ואחי-סמך, עליז ורענן,
טהור במחשבותיו, דבריו ומעשיו. השומר הוא בעל רצון המשלים עצמו השלמה
רוחנית וגופנית”. אין כדיברות-השומר לשמש נר-תמיד לרגלי.

ח. חייב אדם לעשות מלאכתו קבע. אמנם, כל ההתחלות הן קשות.
דרוש כוח שיוציא את האדם ממסלול השיגרה הבטלנית שלו, אך כיון שנכנס
לתלם-העבודה ונרתם בעול ההשתלמות הרוחנית הכל-צדדית שוב יקשה עליו
להפרד ממנה ממנה ובעל כרחו הוא ממשיך ולומד, מרבה את האור בנפשו,
מרחיב אפקים ופורש יריעות.

ט. חייב אדם לעמוד על שלושה עיקרים: סדר, נקיון,
דייקנות. אל לנו לזלזל ב“קטנות”, כביכול, שסופן להפוך לגדולות
ובחסרונן הן מתנקמות כדבעי.

י. יד ביד עם גיבוש האופי חייבת ללכת העמקת-השרשים,  הרחבת-ההשכלה וגמיעה ממעינות החכמה והיופי שביצירה האנושית.

*

מה בצע לאדם בחייו, מה יתרון לו בכל עמלו תחת השמש? מהי המטרה העיקרית המפעמת בתת-ההכרה של האדם ומניעה את יצר החיים שבו?

פרויד ענה על כך: “יד עקרון ההנאה היתה בזאת.” ואכן, זוהי
בלי ספק התשובה הנכונה והממצה ביותר: מטרת האדם בחיים, שאיפתו המלווה אותו
בכל נפתוליהם ועקלקלותיהם איננה אלא השאיפה לאושר המושלם הנפרט בחיי
יום-יום למטבעות קטנות של הנאה זעירה וחולפת, הנאה גשמית והמונית. השאיפה,
הצורה החיצונית אחת היא, שאיפה וחתירה לקראת רבוי – ככל האפשר – של ההנאה
האנוכית על חשבון הסבל שאנו משתדלים לגרש מתחומנו.

ברם, אם לפי צורתה השאיפה לאושר אחת היא, הרי לפי תכנה היא שונה לחלוטין ומותנה ברמתו המוסרית והתרבותית של נושאה.

למן הזלילה והסביאה על מנת להקיא ולשוב לדחוס את המאכלים
היקרים אל הקיבה האומללה – זו פסגת ההנאה של הצמרת הרומאית בימי הזוהר
המסנור מבחוץ ורקב הנורא מבפנים, ועד למאורי-האנושות השוכנים כבוד
באולימפוס של רוח החכמה והיופי העולמי וחייהם – חיי רוח נעלים ונשגבים
שאין הבשר אלא כלי המחזיק את הנשמה היפה; למן הכושי הבהמי השורץ בביצות
אפריקה ועד סוקרטס ואפלטון – לכולם מטרה אחת וכוח מניע אחד: השאיפה לאושר,
למכסימום ההנאה בחיי-אנוש עלי אדמות.

הנה כי כן, רואים אנו כי הדבר המבדיל בין בני האדם אינו אלא התוכן הפנימי הממשי שכל אחד מהם ניתן לשאיפה השווה לכולם.





ואם אשאל עצמי מה תוכן יש לצקת לתוך הדפוסים הישנים
העומדים מששת ימי בראשית; ואם אשאל עצמי מה תהא מהות ההנאה שאבחר בה אני,
הרי התשובה תהיה כפולת שלושה:

א. טובת הנאה אנוכית שלי – רוחנית וגופנית-חמרית.

הנאה רוחנית כיצד? – על-ידי כך שאגמע אל קרבי מן המתוק
המתוק הזה – היין המשומר השוכן כבוד במרתפי-היצירה של האנושות. מיצירות
האמנות, הספרות והמוסיקה על צורותיהן וגווניהן הרבים לאין-ספור, על-ידי כך
שאשלים עצמי ואקרע אשנבים לעולמות המחשבה המדעית לזרמיהם: היסטוריה, כלכלה,
יסודות החברה והתפתחותה, פסיכולוגיה, פילוסופיה, מדעי הטבע, מתימטיקה –
בכל-מכל-כל; שדה רחב מאופק עד אופק להעשרת הרוח, לפיתוח המחשבה והבקורת,
להרחבת אפקים והבנת המתרחש בעולמנו לא מתוך ראיה שטחית קלושה אלא דרך
פריסמה מדעית, יסודית ויורדת עד שרשי-הדברים.

אכן, עמוק מני ים ורחב הימנו הוא ניר זה שאני אומר לחרוש
בו, לפלח אדמתו העדית שבעדית. ואם גם רבה ועצומה המלאכה אשר לפני, ואם גם
יודע אני כי אטעם אך אחד מששים, מן היש הגדול, אל תייאשני ההכרה הזאת ואל
תביא מורך בלבי, אדרבה, דוקא מתוך ההכרה שהזמן קצר (הה, מה קצר וחולף!)
והמלאכה מרובה לאין קץ.

דוקא משום כך עלי לאזור כגבר חלצי ולהשיג לי גם את המעט
שניתן לו לאדם להשיג בימי-חלדו. ודאי שלא אחטוף תנומה, כדי שלא אקפא על
שמרי ואטמון, כעצל, ידי בצלחת ואבזבז את מעט הפנאי הנותר על דברי-הבאי שאין
בהם מועיל. שומה עלי לשוות תדיר לנגד עיני את ההתקדמות וההישגים ביחס
לאפשרות הגלומה בתנאים האובייקטיביים בהם אני שרוי, וביחס למידת הרצון
והיכולת הטבועים בי. כי רק על-ידי שמירה קפדנית על היחס הרצוי והיכולת
להישג אוכל לקדם עצמי ולהעלות עצמי מעלה מעלה לפסגות הנכספות

הנאה חמרית כיצד? – ישאל היצר הטבעי והבריא הטבוע באדם,
אכן, גם אותה אל לי לשכוח. אוי לי אם אזקן בלא עת, ואהפך לאדם שכולו רוח,
שכל קיומו אורירי ותלוש והוא חסר את הקשר האורגני והטבעי לחיים הסובבים
אותו. לכל עת ולכל סייג. וכלל זה יהא נקוט בידי למען שקול ובדוק, עד היכן
צחוק ועליצות ועד היכן רצינות וכובד-ראש. אבוי לו לאדם שאחד מאלה משיג את
גבול היפוכו או מגרשו כליל משדה-המערכה. אל יהא חלקי עם אותם הממיתים עצמם
באהלה של תורה וסופם תלמיד-חכמים נאורים ונפוחי-תבונה אך נובלים וכומשים
מבלי קרקע לרגליהם, מאין אויר בריא לנשימה. גם האכילה, השינה, האהבה (עודנה
מתמהמהת אך בוא תבוא בעתה!), צחוק, מהתלות ומשחקים בחדר ובאויר החפשי,
טיולים ותרבות-הגוף – כל אלה חייבים לתפוס בחיים את מקומם הנכון ואת מידתם
הקבועה להם. אל אזניחם ואל אביט בהם כהבט בגשמיות יתירה. כי איזהו חכם?
היודע לבור את שביל הזהב. כי רק בסינתיזה של חיי הרוח והבשר יווצר הטיפוס
האידיאלי של האדם התרבותי. רק במיזוג שני הצדדים של אותו דבר עצמו –
כששניהם שוכנים איש ליד רעהו במידתם ובמקומם הראויים להם – רק בכך אעלה
עצמי ואגבש את דמותי כאדם.

ולסיכומו של דבר: שומה עלי להעשיר את חיי ולגוונם, להפכם לדבר מושך, מהנה, מלא ענין ומועיל.

ב. אולם, אל לי לשגות בחשבי, כי בהנאתי שלי יצאתי ידי
חובת קיום שלי. האושר איננו רק זה המהנה אותי דוקא. ומכאן: האדם
התרבותי חייב להיות מאושר ורווי-הנאה גם מן היכולת להועיל לחברה בה הוא
חי.

לאדם אין זכות קיום בחברה אם איננו משמש בה גורם מועיל בהרבה או במעט.

ואני, היודע כי יש ויש בכוחי להועיל לכלל בו אהיה שרוי ובו
אהיה, לחברתי שלי לעתיד לבוא (והזמן ההוא לא רחוק הוא) חובה כפולה
ומכופלת מוטלת עלי להכין עצמי לשאת בעול ולהיות גורם יעיל ופורה ככל אשר
אוכל.

וההכנה אינה מסתיימת בהחלטה גרידא: היא דורשת משהו יותר
חיובי ומעשי. המשהו הזה מתבטא בכמה דברים: על-ידי גיבוש האופי ויצירת האני
המוסרי החזק הריני מחזק את אשיות החברה (“הכלל היציב מושתת על פרטים
איתנים”); על-ידי ההשכלה והידיעות שאהיה מצוייד בהן, אוכל לתת תוספת כוח
לרמתה החברתית של החברה, – אם בדרך שיחות גרידא ואם בדרך נהולן של פעולות
ונשיאה בעול של צרכי-התרבות.

דבר הלמד מענינו: מתוך שאני עולה אני מעלה עמדי בעת ובעונה אחת את הכלל, שבו אני שרוי – במישרין ובעקיפין – כמוסבר לעיל.

ג. אך גם בכך לא די. התועלת שאני מביא לעצמי ולחברתי
איננה פוטרתני מלראות עצמי חייב חוב לתנועתי שלי. עלי ליצור בקרבי
כוננות נפשית למלוי כל צויה – למן היציאה להגשמה ועד ההדרכה, ועד
בכלל.

ואל תהיינה שתי אלה קלות בעיני, היציאה להגשמה היא אמנם
מעשה חד-פעמי, נחשוני, ותו לא. אולם אף הוא דורש הכרה שכלית ורצון נפשי
איתנים ויציבים שאינם מסתיימים עם עזיבת-העיר וההליכה-לקיבוץ. הם ממשיכים
להטביע את חותמם גם על חיי להבא. בהכשרה ובקיבוץ גופא. שם אסור לי שאהיה
אבר פסיבי מן החי, מן הגוף האורגני של הכלל. כבר הרחבתי את הדיבור על כך
(במקום אחר) והסברתי מאי משמע להיות אקטיבי ומועיל. אולם לא חזרתי על
הדברים אלא כדי להוכיח עד כמה קשורים צווי התנועה והחזון הלאומי בהגשמתם
אל חיי החברה שבהגשמה; עד כמה כל אחד מן הגורמים האלה – החברה, התנועה
השומרית והקיבוצית והחובה הלאומית – משלימים איש את רעהו. הא בהא תלייא
וכולם יחד ניזונים מן האני החזק, כל אחד מן הגורמים מותנה בפרטים המהווים
אותו.

והמסקנה מתבקשת מאליה – ראשית-חכמה: יצירה וגיבוש של
“אני” מוסרי-רוחני, כי רק “אני” כזה יכול להועיל לו-לעצמו, לחבורתו,
לתנועתו ולעמו.

והמעגל נסגר…“האני” שלי המושלם והסינתיטי שאני מחשלו
ומרקעו בין סדן-הרצון ופטיש-המחשבה אינו לתועלת רק לי בלבד; גם חברתי,
תנועתי ועמי חייבים ליהנות הימנו, הוא חייב לתת להם את הניתן
להינתן.

ובכן, לדרך – להעפיל ולחתור ללא לאות, ללא הרף מן “האני הסתמי” שלי כיום הזה אל “האני האידיאלי” שאשורנו עתה ולא קרוב.





19.1.45

סערת הרוחות וההתלהבות שהקיפה את היישוב לא פסחה גם על
פינתנו. זה שבועות שענין הבריגדה הועלה על סדר היום של המחזור ומאז הוא
נדוש והולך וממלא חלק נכבד ב“חיי-הרוח” שלנו.

מתחילה חשבתי: אבק פורח ותו לא, “הפטריוטים” שלנו מצאו
ענין לענות בו. קצה נפשם בעול הלימודים ותכמה לחיי דרור והרפתקאות שבצבא,
ועתה לך והזדנב בעקבותיהם; אולי גם לך יצא שם בגבורים שומרי
כבוד-האומה…

כל אותה השתלהבות לאומית שקפצה עליהם לפתע פתאום היתה
חשודה בעיני ולכן חשבתי: אשמור עצמי מהיגרף בנחשול חמד זה עד יעבור זעם וכל
אותה בועת אויר תתפוצץ ותהי כלא היתה…

גרמו האנשים שאראה את עצם הענין באספקלריה מעוקמת. מה הם
קלי דעת ופזיזים – בודאי גם עצם הרעיון איננו טלית שכולה תכלת. ומתוך ראייה
מסולפת זו אין תימה אם באתי לכלל טעות ונסיתי למצוא הצדקה לשלילתי את עצם
הרעיון ההתגייסות לחי"ל.

אמרתי – ראשית חכמה: מה בריגדה אחת בינינו לבין הנאצים?
הלא יום אחד בחזית דיו להכחידה מעל פני האדמה! ובכלל, מי זה לידי יתקע
שנבוא לכלל קרב? וכי אין נדיבות לב זו של ממשלת ה"מ מסתירה תחתיה כוונות
בלתי כשרות? והנה מרחפות שמועות על הבריגדה כעל חיל-מצב באזורי-הכבוש. האם
לשם כך כדאי להוציא מן הארץ כוחות כה מרובים שחסרונם מורגש כדבעי בהגנה
ובהתיישבות? – ועוד כהנה וכהנה נימוקים נכבדים אולי לצד השלילה של
המאזנים. וכך הייתי הולך ומונה טענותי אחת לאחת עד לרגע שבו החל מנקר
הספק…

ובכל זאת, מדמדמת בי מחשבה: נקמת דם ישראל השפוך מה תהא
עליה? האם משום דלות כוחנו פטורים אנו מלהפגין כי העם לא מת והוא נחלץ
לנשק תחת הדגל העברי?

אינני, ח"ו, מיליטריסט, הרואה את ביטוי העם בצבאו, ביטוי
פיזי ומוסרי, שתרועת-חצוצרה ושעטת-רגלים תהממנה אותי עד לבלי הבחן בין ימין
ושמאל, בין נחוץ ואמתי לנבוב ומזויף. אך אחת יודע אני: שם עם ישראל וחלוץ
מחנהו בארץ-ישראל יוכתם לתמיד ויזכר לדראון בהיסטוריה אם לא נוכל למלא
בריקדה אחת סמלית, תחת דגל ומפקדים עבריים, לשם מלחמה, ותהא זו כאשר תהיה,
בקין הארור – רוצח מליוני אחינו! והכרה זו נקרה במוחי ולא חדלה מתדפק על
דלתי-מצפוני.





וכך, תוך לבטים נפשיים קשים, כשאני נקלע בכף הקלע של שלילה
וחיוב, של החלטה ודחייתה, הגעתי לרגע בו נתמוטטו שרידי-ההתנגדות האחרונים
והמחשבה על התייסותי הדחופה היתה בבחינת משהו מוצק ואיתן.





הרבה נתעניתי ונתייסרתי עד שהגעתי לכלל עמדה מגובשת והדרך
אליה היתה זרועה מלחמת כוחות עד לרגע האחרון. והחלטתי לבסוף: אני
הולך!





אלא שנתקלקלה השורה. ויום אחד הופיע הנס לשוחח אתנו
בענין הגיוס. נקראתי לחדרו והנה – תחת לקבל עצה מפיו כיצד לנהוג כשאין
רשות-אמא בידי (גורם, שהיה אולי יכול לעכבני), פתח ואמר כהאי לישנא בערך:
“ראשית הנך צעיר מדי. כל הזכות בידך להינות עוד שנתיים מחיי-שלוה כשם
שנהנו כל חבריך המתגייסים. מצפונך יכול להיות טהור ושקט לחלוטין, אין מוסר
שיכול לחייב אותך ללכת לחזית בגיל שש-עשרה. ועוד: רק פיקוח-נפש ממש דוחה
שבת, ואין השעה חמורה כל כך עד שאתה חייב להפסיק במו ידיך, מי יודע לכמה
שנים, את התפתחותך הרוחנית שיכולה להניב בתנאים נורמליים פרי טוב אשר
חבל מאד יהיה אם נשחיתנו. הקיצור: אין התגייסותך שווה בנזק כשרונותיך
העלולים להיפגע קשות והתפתחותך שתתעכב, ותוצאות הדבר תהיינה מרחיקות לכת
ומסוכנות למשך כל ימי חייך.”





קשים ומרים היו חבלי ההשלמה עם החלטה מפורשת זו שאיננה
ניתנת לערעור (אדגר הוסיף ואמר כי יעשה מה שביכולתו, כדי שלא אתגייס).
התקוממתי נגדה בכל לבי – המותר לי לעזוב עמדה שכבשתיה במאמצים ומכשולים כה
רבים? – עינתה אותי מחשבתי אך כל ההתנגדות נתנפצה אל סלע ההחלטה
הכובלת.

הרכנתי את ראשי בפניה אם גם לא קבלתי את הדין. ויתרתי. אני נשאר בעורף בעל כרחי. כפו עלי הר כגיגית.

היכולתי והמותר היה לי לנהוג אחרת???





כשחזון הופך למציאות

אותו להט של התמכרות בלב ונפש על מזבח-הרעיון, אותו כוח
מופלא של השלכת הנפש מנגד ועמידה בנסיונות קשים ומרים בו נחנו סוללי-נתיבנו
– אותם לא ידענו. אילו אמרו לנו עתה להתחיל הכל מבראשית, כנחשונים בזמנם,
כובשי העמק, ההיינו עוצרים כוח ועומדים במבחן הביצוע? סבורני שלא. ומדוע?
משום שהתקופה והתנאים ואף אנו בתוכם – נשתנו.

שוב אין אנו שקועים, כאבותינו, באותה דלות מנוונת וקודרת
של הרחוב היהודי דאז, באותו מבוי סתום לחיים הכלכליים במשק-המדינה. שוב
אין גלי-קצף עכורים סוחפים אותנו וירק לא יירקו בפנינו בקריאה: “יהודון
נבזה, כלך לך לפלשתינה שלך!” שוב אין מסדה בעינינו חלום עטוף זוהר וקורן
כמגדלור אל מחשך החיים וסחיים ומיאוסם ואוירתם הכבדה מנשוא. הקיצור: יצאנו
מכור העבדות שבמצרים, ומשעה שנעשינו בני חורין אין אנו יודעים להעריך מהו
דרור ומהי מלחמה עליו. ובזה ואך בזה תסתבר לנו התופעה של עצמת תנועתנו
בפולין ומיעוט כוחה בארץ.

הנה הוכח כאן בפעם המאה ואחת, כי ההווויה קובעת את המחשבה.

חק עולם הוא: אין הממשיכים דומים לדור הנחשונים. אותה סערת
רוחות, העפלה אל הבלתי-נודע והרגשת “בראשית” של יצירה חדשה לא תפעמנו. היא
נחלתם של ראשונים בלבד.

ואף זה, ללא ספק, הנהו גורם לא פחות בעיצוב דמותו הנפשית
של הנוער בארץ. יתרון זה שהם נחנו בו לא יכולנו אנו לזכות בו. כך מנהגו של
עולם.

שוב אין הקיבוץ אגדה – הוא הפך למציאות חיים. מה שהיה
בחזקת מאוויים כמוסים ומעורפלים, נתגלם עתה בדמות חברה ומשק מאורגנים כדבעי
שדפוסי חייהם נתגבשו תוך לבטי-שנים. אנשי העלייה השלישית לשו את החומר
ההיולי והתקינו ממנו כלים כהלכה. לנו לא נותר אלא להתאים עצמנו
אליהם.





עתה, משנעשה החזון כה קרוב ומוחשי, משהפך לחלק אורגני של מסכת החיים בארץ ויתמזג בנופם, אבד לו
אותו כוח מגניטי מופלא שהיה עמו בעודנו מרחף בשמי האידיאלים הנכספים
המבוקשים. מכל מקום, להט-היצירה וכיבוש-השממות אינו דין שיפוג ויכבה. כי
עוד רבה העבודה לפנינו.

מה שאין כן בהשלמה. שם – כבר יובשו הביצות, אדמה זיבורית
רווית דם וזיעה הפכה עדית שבעדית, לא תדע צורת “לוכס” ו“אהלי פרימוס”
לא תחזה מבשרך. הכל מוכן ומזומן לפניך. כך יאה וכך נאה לו לחזון שטפחת
בלבבך על העפלה נחשונית…ואף על פי כן – דרך כל בשר היא. ואין עוררין על
חוקי החברה האנושית וטבעם. ואכן, עלינו להסתגל לתנאים, להבינם כדבעי
ולהוציא את המסקנות.

כבשו בשבילנו את הנתיב, אין לנו אלא לפסוע בו. וקשה בלקבל
את הדין באהבה שלמה. הלב מתקומם. אך שומה עלינו לאסרו באזיקי השכל הישר –
מצות בני תרבות מלומדה היא.





23.3.45

אהה, דומה כאילו נגזר עלי ממרום שאהיה שומע תדיר אותו פזמון שהוא בבחינת מרגלא בפומא אצל אמא:

… אני מקוה ומתפללת שתמשיך ללמוד באותה רצינות שבה נהגת
עד כה. לבי אומר לי שתגדל ותהיה לאיש גדול שכל אם תוכל להתפאר בו – –
–. אשר לכסף – אל דאגה. במידה שתחליט ללמוד נהיה תמיד בעזרך ונעשה כל מה
שיידרש. אל תחשוב אף לרגע שאני רוצה לשחד אותך. לא מניה ולא מקצתיה. רצוני
רק לשכנע: כי אתה נתון להשפעתם הרעה של כמה מחבריך שאין להם אפשרות או רצון
ללמוד ולרכוש השכלה. לעולם אל תרשה לזרים שתהיה השפעתם עליך. נתברגת דייך
ואף המשפחה תורה לך את הדרך הישר בחיים, כי רק אנחנו נאמנים ומסורים לך.
ואילו חבריך, כשם שהם קוראים לעצמם, יכולים להיות אויביך המסוכנים
ביותר."

ועתה, מה אומר ומה אדבר? רגשות תמהון וכעס וכאב משמשים
אצלי בערבוביה. תמהון וכעס – על שום הבורות והאדישות שאמא מגלה ביחס
למפעלנו הציוני-החלוצי; וכאב – על שנפל בגורלי להיות כפצע פתוח וזב דם
בלבה הכואב של אמא.

להתכחשותה לאידיאלים לאומיים אל לי לשים לב, שכן כל עולמה
הרוחני, במידה שהוא קיים, יונק ממושגים לא-לנו, מערכים שנתקדשו בבית הקפה
ובסלונים המפוארים של ארץ-ישראל הנבנית!

אך כבן, איך לא אכאב לרגשותיה העמוקים ביותר של אמא
הנהרסים ואובדים לעיניה ממש? איך לא יתחמץ לבי בקרבי בדעתי כי עם צאתי
להגשמה הריני שם לאל, במו ידי, את מאוויה הכנים והראשוניים
ביותר?

ואם גם הלוך אלך, לא בלב קל ובנפש שוקטה אעשה זאת. ואף-על-פי-כן אינני מתלבט. הלבטים הם מאחורי והלאה.

אבל הרגשת האשמה והחטא כוססת בקרבי פנימה, כי למרות הכל
אוהב אני את אמא ויהיו אשר יהיו חילוקי-הדעות בינינו, תמיד אשאר בנה הכואב
בכאבה והיודע להעריך מה מקום תפסתי בחייה ובשאיפות-אשרה.





יגור, “סדר” תש"ה

הביטוי “השכינה שורה” לא נתכוון אלא לרגעים כאלה של ליל
התקדש החג בחדר האוכל רחב-המידות וטבול-האורות. כי אכן חווית-חג אמיתית היה
לי “סדר” פסח זה – הראשון שראיתי בקיבוץ.

הכל – האוירה החגיגית, הרגשת ההתרוממות, “רב עם” שגרם
ל“הדרת-מלך” כמאמר משלי, התכנית האמנותית, “שיר-השירים” המושר ומלווה
על-ידי הנבל, המקהלה, הקריאות מן ה“הגדה” במקומות שביטאו את קשר יציאת
מצרים דאז לזו שבימינו – כל אלה בהתמזגם יחד היו כה שונים ונוגדים מ“סדר”
אשתקד בבית, בנוסח המסורתי.





רשמו של הניגוד החריף והבולט בין שני סדרים אלה נחרת עמוק
במחשבתי ובלבי. הוא סימל בשבילי את אפיו העדיף עשרת מונים של החג הלאומי
בצות החברה הגדולה מזה שבחוג המשפחה המצומצם והשמרני.

רק כאן, בצוותא רבה זו, חזרה עטרת החגים ליושנה, אל חיק
החברה כולה. אז, בימים מקדם, היה החג נחלת ההמונים העורכים אותו
בראש-חוצות; בטכסי הילולות וחינגות היו מעצבים את דמותו. אך למיום צאתנו
בגולה הופקע החג מרשות הכלל, התפצל מבחינת היקפו ויהי לנכס התא המצומצם של
המשפחה. אך כאן, בחברה הקיבוצית, נהפך הגלגל וערכו החברתי של החג הושב על
מקומו.

זאת – ועוד. דוקא – היום – יום אפור של עבודה מפרכת
ותנאי-חיים שאינם קלים משמשים רקע מצויין להבלטת-יתר של החג כיום
שהחגיגיות המאירה והעין הטובה שורות בו ומפלות אותו לטובה מכל ימות השנה.
“כלב ובן-מלך” קבלו כאן את ביטויים המובהק ביותר. התעלות כזאת של שמחה אי
אתה מוצא בשום מקום אחר. רק הוויתם הספציפית של חיי הקיבוץ מאפשרים
אותה.

ולבסוף, יש אולי עוד לציין את הנקודה השלישית השונה כאן
ושם, אף כי התוכן, הסמליות שמגלם בו החג, שווים בכל מקום, בקיבוץ כבעיר,
הנה אשר לצורה, לביצוע, לאפיו ולדמותו של יום זה, הרי הם רחוקים אחד
ממשנהו כרחוק מזרח ממערב. לכאורה, זכר יציאת-מצרים וחג-האביב נשארו כשהיו,
אך איזו תהום מפרידה? מכאן – אותה פת-בג עבשה ותפלה כמעט מחמת חדגוניותה
הניצחית, אותו “סדר” אשר כערכי המסורת האחרים מאבד מערכו בשל מסגרתו הדלה
והגוססת; ומאידך גיסא – כאילו מאבד נס הופחה רוח חדשה בגוף הנוטה למות של
מסורת בלה מזוקן וחידשה נעוריו כקדם.

המנהגים והאותיות המתות שם, הפכו כאן לחוויה עמוקה וחזקת-רושם חווית-חג אמתית ומקורית.





יום הנצחון: 8 במאי, 1945.

אמנם, “עוד נצחון כזה ואבדנו”, אך העובדה בעינה עומדת:
תאריך זה יצוין בהיסטוריה העולמית כיום בו מוגר ונופץ לחלוטין הכוח הצבאי
והמדיני הנאצי ועמו ירדה לתהום האידיאה הפשיסטית.

וכל כמה שכוסנו מהולה במרירות, שיין-הנצחון נראה בעינינו
כאילו היה דם מיליוני אחינו, אסור לנו לקפוץ מתוך עורנו ולהפוך יום-שמחה
כזה ליום של אבל ואזכרת-נשמות כמו שניסו לעשות חוגים ידועים ביישוב. הטבעי,
האנושי הוא לשמוח, כי הנה הקיץ הקץ על הצורר ושוב אין סכנת ההשמדה מאיימת
עלינו. ואילו אנו, ביתר דיוק, אנשי היישוב ומוסדותיו, נתפסו לאותה מידה של
מקוננות בימים מקדם.

ושוב חינגא והילולא. גדשונו במכוניות וביעף – לחיפה. בסך
צעדנו בחוצות קריה הומיה, כבובות לראוה, ההמונים מסתופפים על הגגות
ומשקיפים מבעד לחלונות ונדחקים במדרכות ומביעים את “סולידריותם” עם
הסיסמאות המפוצצות במחיאות-כפיים ונחת-רוח….

אכן, מילוי מרומם של רצון העם, אך כוחו וכוננותו אים?

יוצאים לרחובות והשמחה שורה בהם, דגלים וסיסמאות – בלי עין
הרע, וכמוהם גם ההמונים הצובאים על התהלוכה משני צדי הרחוב. צפופים
וגדושים איש על גבי רעהו והפנים צוהלות ועליזות. יש הרושם, כי אכן הקיפה
השמחה את כולם ואוירה זו של “ברב עם הדרת-מלך” מטביעה חותמה גם בך והרגשת
החגיגיות אופפת וכובשת גם אותך, המהלך בשורות. מה עשו כל המתרוננים הללו
בשביל הנצחון? במה מכינים הם את עצמם לקראת מלחמתנו שלנו, על עליה
ואפשרויות-קליטה? והבעיה חמורה ונוקבת, טורדת ואינה נותנת מנוח. ואז מציף
אותך גל של “כמעט” איבה וזעם נגד אלה המתפעלים ונהנים משורות-הנוער
המאורגנות העוברות לפניהם.

פשה הנגע ביישובנו: שאננות ואנוכיות, אך מעשים –
כזית. לא הקרבה ולא מאמץ, רשות הדבור ל…דיבורים. ולהוותנו, גם על המחנה
החלוצי המגשים לא פסחה המגפה כליל והיא נותנת אותותיה החמורים יותר ויותר
בכל חלקה טובה. הרבה אבד לנו מן הכוננות והדריכות וחייבים אנו לחדשן
כקדם, כי בנפש עתידו של מפעל-חיינו אנחנו מתנקשים, אם גם בלא יודעים ובהכרה
נרדמת.

דוקא מחשבה זו עולה בך עתה כשהכל שכורי-נצחון. יודע אתה כי
סופו של המבול המשמיד אין פירושו אידיליה שוקטת; אדרבה, לאחר שהאיר היום
במקצת מתברר לך, כי הלילה רק הבליע את העבים ועם היעלמו נתלו באופק חייך
עננים קודרים ומאיימים. אל אשליות! נראה את העתיד, נתחכם וניכון
לו.





20 בספטמבר, 45'

ערב ראשון באילון. יצאתי מארוחת הערב ומבלי משים הסבתי
עיני ימה – כעקוץ עקרב נשארתי תקוע במקומי נועץ מבטי במראה הגדול שנגלה
לפני וירחיקני כליל. נורא-הוד היה המראה במקום שם שמים וארץ נשקו: רצועות
גון כעין הקשת הבריקו בנוגה מסמא של החמה לאחר רדתה הימה, מאופק עד אופק
נתמשכו רבדים רבדים זה על גבי זה – למן שחור-הים ממטה, עד הלובן המסנוור
אשר לברזל היוקד ממעל. ואף כי למעשה נחה עתרת-הצבעים שם בפאתי-הים, דומה
היה כאילו סוערים הם, רוטטים ונאבקים ביניהם השחור והלבן שבשולי היריעה
המוארת – כאילו קרב דמים נטוש ביניהם וים של דם ארגמן משולהב הפריד ביניהם
כאחד.

ובעמדי כך אפפתני הרגשת הגדלות והכוח השגיב הגנוז בטבע,
כוח סוער רבגוני ובלתי מרוסן. ונזכרתי בעמדי מדי יום ביומו, שם בבארגיאת,
ובהשפילי עיני למטה, אל עבר עמק-החולה הרובץ שליו ורוגע בתוך טבעת-ההרים
הסוגרת עליו מעברים.

גלגל הפז של החמה נשתהה עוד רגע מעל פסגות הגליל ויצף את
העמק, וירבדהו בדוק תכלכל, קליל ושקוף, המעדן ומרכך את גוני הירוק והחום של
שטיח השדות אשר מתחתיו. כה נח לו העמק, כבוש ומסוגר בתוך עצמו, כשאוירו
דומם ושלות-השקט ספוגה בו. היתה זו שירת-הטבע, הרמוניה של כל בני הגון אשר
לשדות-החריש החומים ומשטחי-התירס-והארז הירוקים, המבותרים על-ידי פלגי מים
נוצצים ומשובצים באבני בוהק של בריכות-הדגים.

וראה זה פלא: הדמויות בנוף שעמדו חיות לנגד עיני הלכו
ונפשטו מגשמיותם בתוכי וילבשו ארשת אחרת – נתגלגלו לתוך דמות נפשית –
ספרותית. והדימוי הספרותי נולד בקרבי מעצמו. חשבתי: וכי אין שני נופים אלה
מבטאים, בהמחשה, שני זרמים שבספרות? וכי אין זו דרמה, שנפשות גיבוריה הם
בבחינת צבעי-נפש שונים ומנוגדים, סוערים ומבריקים, המתנגשים ביניהם תדיר
ונאבקים זה בזה? ושם, העמק, כלום לא תכונת האידיליה היא המציינת אותו?
בגוני-הנפש הרכים והשלוים שלה, בקול הדממה הדקה היונקת מנוף כבוש ומסוגר
זה…

ייתכן, וכל ההשואה המשונה הזאת עומדת על כרעי-תרנגולת
ואין לה על מה שתסתמך, מלבד על דמיוני “המפותח”. אך אולי, בכל זאת, יש
דברים בגו וידה של אסוציאציה טבעית והגיונית היא היא שהביאתני לידי
כך?

לאלהי התרבות פתרונים.





מה לשמחה זו עושה שאני פותח פרקים חדשים בספר חיי – זה היומן?

למעשה כבר הזכרתי זאת כבדרך אגב, ועתה מן הדין להסביר כמפורט:

מלאו לי י"ז שנה. ואם כי חדלתי להאמין בכוחו של יום הולדת
להצעידני כמלוא הנימה קדימה, לא כל שכן שאין כאן עלית פתע, הרי בכל זאת
גורם תאריך זה להתיחדות עם עצמך, לחשבון נפש. איזה בכל זאת גורם תאריך זה
להתיחדות עם עצמך, לחשבון נפש. איזה חוש מוסתר מעורר בך הכרה כאלו כל
שנה נוספת מסמלת שלב בהתפתחותך. חוש זה, אף שאתה יודע כי אין בו מן
המציאות והתפתחותו של אדם היא אבולוציונית בתכלית (להוציא מן הכלל
מקרים עזי-רושם בחייו של אדם המשנים לפתע את מסלולם), אין אתה יכול להתחמק
מתביעתו:





צעדת פסיעה אחת קדימה, בדין הוא כי תבחן דרכך מחדש.

ניחא, לו יהי כן. לא ארבה בסיכומי דרך והתווית קווים
לעתיד, רק אחת אומר לעצמי: חסל סדר רומנטיקה (אין הכתוב מדבר באידיאליזם
חלוצי). אל תנהג מעשה ילדות בהצליפך על גופך, במררך בבכי. היה אדם. דע,
כי ספונים בקרבך כוחות, השכל לנצלם כראוי.

אל תניח למכשולים מבית ומחוץ שיעכבוך. יכול תוכל להם רק אז
כשתנהג מעשיך בתבונה ושיקול-הדעת. התמד בעבודתך תוך מאמץ עקשני, והעיקר –
מרצון ובבטחון. שא עיניך אל המטרה ואל תחת מפני כל בדרכך אליה. זכור –
שאיפה לעליה בגרם המעלות החברתי אינו דין שתזדהה עם מקיאבליות. רצונו של
הפרט לתפוס את מקומו הראוי לו בין הבריות, כיאות לכוחו, איננו עוול חברתי
ותאות שררה. אדרבא, בשעה שטובת הכלל היא הדורשת את היחיד החזק באפיו
והפורה ביצירתו, אין לפרט סיפוק גדול יותר ותכלית בחיים מן המלחמה המתמדת
על גילוי כל היכולת הטמונה בקרבו.





יום שלישי, 1.1.46

שנת 45' נסתיימה לגבי במין משבר של מצב רוח.

צרוף של כמה מקרים פעוטים, הביאני בערב יום חמישי לידי
קדרות, כהות-רגש-ומוחין בדרגה כזאת אשר ספק אם זכיתי לשכמותה ביום מן
הימים.

במשך חמשה ימים לא עבדתי, וברי לי כי גם לתופעה זו היה
חלק, ואם אפילו מסייע בלבד, לכל אותה שפעת-רגשות ועומס-הגיגים שרבצו עלי
כנטל כבד ומעיק. אותם הימים צריך הייתי למישהו שיאזין למרי-שיחי, שכן לא
יכולתי שאת לבדי את עומס הרגשות שיקדו כאז בדמי.

בדרך מקרה נזדמנתי אותו ערב לחדר-האוכל, מקום שם היתה גם
א'. אינני יודע משום מה (אולי בשל היפרדותה יום קודם לכן מגדעון) השתדלה
לגלגל עמי שיחה (ואולי אני הייתי המתחיל?) ואני – שלא יכולתי לשים מחסום
לפי מפאת השפע שתסס בקרבי – שפכתי לפניה את לבי. ואף למחרת חזר הדבר ונשנה
– עם בוא הערב. איזו התעוררות, איזה אי-שקט פנימי הגובל עם צמא למשהו נעלם
פעפעו בקרבי ואותה שעה היתה לי השינה לזרא. ואף שהיתה זו שעת-חצות לערך,
נתחדשה בינינו שיחת-תמול והפעם – ביתר גילוי לב ואמונה הדדית (כך, מכל
מקום נתרשמתי).

דומה היה עלי כי הנה מצאתי אדם אשר אוכל לחלק עמו את מעמסת הרהורי והרגשותי, לפי שא' נחנה בתבונת-חיים טבעית ובטוהר-לבב.





ואם כי עד לאותו זמן הייתי רואה אותה בעין רעה וחשדתי בה
בנטיה מופרזת להצגה, להתנהגות בלתי טבעית כדי לצודד את לבב הבחורים, הנה
גילתה לי אותה שיחה בערב (אם גם הפעם לא הערימה עלי) כי אכן טעות היתה
בידי.

ביום הלימוד שלאחרי כן שיגרנו זה לזה פתקאות, ועוד קודם לכן נערכה בינינו חליפת-מכתבים, אשר אין לדעתאם תימשך להבא.

מכל מקום, קנתה זו את אמוני – ואף אני את שלה, ואם כי איני
הוגה לה אהבה, הריני מקווה כי היא תמלא אצלי אתמקומו של אותו חבר שידמה אלי
בלבו ורוחו. אמנם, תתכן אכזבה בנידון זה, אך גם מה שנעשה בינתיים, גרם לי
לבטא בכנות והעמקה את תחושותי הנפשיות באותם הימים, להנציח אותן בכתב. ועל
כך גרידא יכול אני שלא להצטער.

כתבתי לא' שאני מתאווה להיות סופר אף שאמונתי בכוחותי דלה
מאוד. וזו (המעומק לבה או אולי רק כדי לשבחני בפני) עודדתני וכתבה לי כי
נשקף לי עתיד בכיוון זה. ואגב, היא ממש מתפעלת מלשוני ובמכתבה הראשון
פיזרה לה שבחים ביד רחבה.

אני כשלעצמי אוהב את החיים והאדם ורוצה להנציחם בביטוי –
דרך אספקלריה שלי. דומני, כי גם כוח ראיה ועומק מחשבה מצוי בידי ואף
הלשון לא נפקד מקומה בין הגורמים המסייעים, אך מאידך גיסא – חסר לי מה
שקורין דמיון יוצר ובונה, כוח זה הלוקח לו כשלד מציאות-חיים מסוימת, רוקם
לה בשר וגידים מחזון-רוחו ונופח בה ובדמויותיה רוח חיים של עלילה וענין.
חסר לי אותו דמיון יוצר, ובלעדיו כל עצם הרצון והכשרון האינטלקטואלי –
הרי הם כקליפת-השום. לו למצער נחנתי בזכרון טוב – שאני, כי אז, סבורני,
שדיים היו זכרונותי לשמש חומר נאה ומעניין עד מאד. אלא שדא עקא, פרט
לקוויו הכלליים של עברי נשתכח זה ממני (ואפילו הקרוב ביותר מבחינת-הזמן)
וכל מאמצי לא יעלוהו מתהום-הנשיה ומה גם שהדמיון החסר איננו מסייע
בידי.

אכן, לו זכיתי במתנת אלהים זו של זכרון ודמיון – ברי לי,
כי הייתי נעשה סופר. שכן מה, פרט לאלו, מעכב בידי? כך נגזר ושומה עלי
לקבל את הדין באהבה, לא לקבול ולא להתאונן – כי מה בצע בדבר? ניחא לי גם
במה שיש לי ולואי והשכלתי לנצלו עד תום – והיה שכרי שלם.





שנה אזרחית חדשה באה עלינו לברכה – שנת 1946. ואם כי
לכאורה, מה יום מימים? אך אינך יכול שלא “להתעכבר” רגע ולעשות לך בהזדמנות
זו חשבון נפש.

אותו רעיון של ראש-השנה צופן בחובו משמעות ותוכן חשובים.
שכן בו כאילו נגזר עליך משמים להתעלות לרגע מעל היום-יום, ולסקור את עברך
ולהשקיף קדימה – לעתיד.

ואף אני אנהג כך היום.

השנה החדשה, שנת 46', מוצאת אותי מהלך, כאילו מימים ימימה,
במסלול החיים של הקיבוץ. וכתמיד, גם הפעם, גמישה המציאות ורבת-גונים מן
החלום. הרבה ממה שטפחתי בלבי נתגשם, ועם הרבה עלי להשלים בכאב-לב ולראותו
מרחף עדיין בשמי-החלום, אך בדרך כלל, למרות המורדות והמעלות במצבי-הרוח
החולפים אצלי חדשים לבקרים, מרגיש אני כי “נכנסתי לתלם”. מצאתי את מקומי
בתוך החברה והיצירה הקיבוצית, משאת-נפשי למן שעה שעמדתי על דעתי והריני
שותף לה מרצון, תוך הכרה ואהבה, למרות האכזבות שנפלו בחלקי בתוך חיי-החברה,
אשר בשל גורמים אובייקטיביים בעיקר חוורים המה לעומת אלה שתארתי לי
בדמיוני.





14.10.46

במפתיע, מבלי שאשער כלל אפשרות כזאת קבלתי מכתב ממרים ב'.

אכן, היתה זו מצדה ג’סטה נאה, העזה פורתא שאני כשלעצמי לא
הייתי נוטל עלי, אף כי האמת ניתנה להיאמר: יחסי הסובייקטיבי לגביה – שלילי.
ההערכה הרבה (עתים גובלת עם הערצה ממש) שרחשו לה חברים רציניים כאמנון,
אברי וכסיל, גירו מאוד את סקרנותי לתהות על קנקנה, ומה גם כשסיפרו לי, כי
אכן דמות מעניינת ו“מסובכת” היא להפליא. מתוך כך שמחתי על המכתב שמסר בידי
קצה החוט לגילוי תעלומתה, ניתנה לי איזו אחיזה ראשונה של גישה אליה אחרי
שבמשך שנים היה חוצץ בינינו קיר-זכוכית אטום. ראינו ושמענו איש על זולתו,
אך לכלל מגע בלתי-אמצעי לא הגענו מעולם. מאז נתקררו בינינו היחסים ואף היו
מתוחים, מאז חבשנו אל ספסל-הלימודים בכתות ז' וח' והתחרות אלמת על
זכות-הבכורה בבית-הספר מנעה מאתנו כל קרבה ושפה משותפת עד יום זה בו שלחה
את מכתבה אלי.

ובין השאר היא כותבת: “אם יש בכוחה של תעלומתי להניעך
לשיחות כה רבות ומקיפות עם חברים שונים, למה לא אניעך פעם לגשת אל
האוריגינל? – – – מוכנה אני לעזור לך בהסרת המעצורים לפתוח לך את הדרך
אלי – – –. כאשר אני שומעת אדם לועז עלי ומגדירני כך או אחרת, אין לי
כל ענין להעמידו על טעות, או להבהיר עליו את דעתו. אבל כאשר מתגלה אחד
מרבים, שיש לו הרצון הכן והבלתי-משוחד להבין ולעמדו על מהותי, אני מוכנה
להסביר, אני מוכנה להתגלות עד אחרון חביוני, דוקא כיון שיש לי ידיעה
והערכה כנה על מעשי”.

אליבא דאמת היתה זו הושטת יד אשר ששתי עליה כעל הזדמנות
להסיר את הלוט מעל פני “הדמות המסתורית”, אלא שמטבעי פנה אותו נשק של
סקרנות אינטלקטואלית-חטטנית גם כלפי פנים. הקדמתי אותה ב“התגלות עד
אחרון החביונים”; ניתחתי לפניה את אחת התופעות המכריעות בהתפתחותי הנפשית,
חשפתי בהארה ברורה וגלויה את מניעי יחסי לבנות בכלל:

רגש הביישנות הוא שציין במידה מכרעת את יחסי כלפי בנות.
והביישנות הריהי ילידת חוסר בטחון ופחד מסותר. אך דוקא המצב הנוח בו עמדתי
(ביתר דיוק: ראיתי את עצמי עומד) הוא שיצר במרוצת הימים את תגובתו הנגדית:
הייתי שונא כל בחורה שנכנסה לתחום-ראייתי, היא היתה בעיני – – –,
המחייכת לכל בחור, חסרת אופי וצבועה.

הפחד בקש להתגונן על-ידי התוקפנות שלא-מדעת; הגרעין הרך
של ביישנות העטה על עצמו קליפה נוקשה של פסיכוזה אכולת שנאה לבחורות,
כדי שלא יהא נפגע על ידיהן, מושפל וחסר בטחון.

אלא שאין אדם בורח מפני עצמו. הגרעין – שאהבה וביישנות
שימשו בו בערבוביה (שהרי אם נעמיק ניווכח שאין השניה אלא תוצאת הראשונה:
מתבייש הייתי כי יחסי אליהן היה סובייקטיבי ונטול אמונה בכוח עצמי כדי
למצוא אליהן גישה), גרעין זה ביקש להתפרץ החוצה מבעד למחסום המלאכותי
שהקמתי במו ידי כדי להתגבר על רגש הנחיתות. יצר-האהבה כמה לבקוע ולזנק
מנבכי-הלב אל הנושא המיני, אלא שהפחד האינסטינקטיבי מפני השתלטותן המחודשת
עלי של האהבה והביישנות יצר מחסומים חדשים ומבוגרים. אותו חשש פן אהיה שוב
קרבן להרגשת נחיתות, כתוצאה מן האהבה המתפרצת, מצא אמצעי חיסון בתוקפנות
פסיבית לגבי הבחורות. תוקפנות זו, שהיתה יצור בלתי-טבעי בתוכי ונוטה
להתערער על-ידי הרגש העמוק של האהבה, חיפשה הצדקה מצפונית לקיומה. כיון
שהייתי רואה בחורה (ובעיקר – יפה ומושכת) מיד נצטיירה דמותה בדמיוני
כ“מתחפשת”, כ“עגבנית” וכו' וכו'. יצרתי לעצמי “חומר מחסן”, "אנטי-טוכסין
מופלא: בחורה אשר היה חשש כלשהו כי היא עלולה לצודד את לבי, מיד “גליתי” בה
את כל התכונות השנואות שמניתי לעיל, כדי שלא לתת לרגש-האהבה להשתלט עלי
ועל ידי כך להקים לתחייה את הביישנות ועמה את הרגשת הנחיתות לעומת בנות
בכלל. הייתי מוצא סיפוק ושמחה-לאיד בעצם הרעיון שהנה חיצי-השנאה שלי לו
היו סתם בעלמא, כי הם פגעו במטרה – אלו הבחורות “הקוקטיות”, אשר לא בכדי
אני שונא אותן, כי הן ראויות לכך, על צביעותן, על היותן מגרות ומפתות כל
בחור!

אכן, היה זה נסיון מעניין להעלות בכתב ולנתח לעצמי את התסביך שליווה את יחסי כמעט עד היום הזה.

“חייו של אדם הם מלחמה”, אומר פתגם קדמון, ואמנם כן –
מלחמה היא זו אך בראש ובראשונה איננה אלא עם עצמו, עם חולשת-הרצון
וחוסר-היכולת להשתחרר משלטונם של כוחות ההתמדה שהם חזקים וקובעים בחיי-אדם
יותר מכפי שזה נראה לעין. אכן, כל עיקרם של חיי-אדם הריהו מאבק רצוף
ומתמיד, על כל צעד ושעל, בכל אשר יפנה, מאבק אשר לא יוכרע לעולם בהחלטה
חגיגית ונחושה או בקרב חד-פעמי. כאן נדרשת עקשנות והתמדה שתהא שקולה
בכוחה כנגד הכוחות השליליים הפועלים בתוך נפשנו. בדיבור אחד: אין הנצחון
על עצמך, בגיזרה זו או אחרת של חזית-חייך, ניקנה אלא בהיאבקות עקשנית, שעל
אחר שעל, יום אחר יום – ללא לאות ובכבוש עצמי מתמיד.

“כיון שנצחת את עצמך, את הכוחות השליליים שבך – הרי אתה
אדון העולם”. – אולי כך ניתן לסכם את הקרוי “לקח-חיי”. ואף כי צעירים הם
עדיין, מעוטי-נסיון-וסבל במידה מרובה, בכל זאת היוו פרשה ארוכה, ולעתים גם
מרה, של לבטים, של מלחמה רצופת-כשלונות – עם עצמי.

שמונה-עשרה שנה אינן ענין של מה-בכך – זו הנה התקופה
המכרעת בה מתגבשת דמותו הנפשית של אדם, מתלבטים ומתייצבים קוי אפיו,
מותוה הקו לדרכו הרוחנית.

ואם יש בי רצון להמשיך וללוות את חיי בהארה שבכתב, אינני
יכול שלא לסכם (ולו גם ברפרוף וללא הרחבה יתירה) את תהליך התגבשותו של
הבסיס הרוחני והנפשי עליו יוקם בנין-חיי.

ולפיכך – בדין הוא שאתחיל מבראשית, מן היום עדיו מגיעים
זכרונותי ואוסיף ללוות אותם בהארה שבמחשבה (במידה שלא ייעלמו מאחורי
ערפל-השכחה) עד היום הזה, עד לרגע בו מסתיימת שנת הח"י שלי ואני נכנס
(אליבא דכל הדעות, ואפילו זו של המסורת) אל עולם-הבגרות ממש, ולא כמו שנדמה
היה לי כבר מאז יום הולדתי השש-עשרה… – – –

ולעיקרו של דבר: אנסה בזה לפרוש את יריעת-חיי המשתרעת על
פני שמונה-עשרה שנה, המסיימת את תקופת הילדות הנפשית (למרות ההתבגרות
הרוחנית) והעומדת על סף עולם חדש, עולם-הבגרות, עולם שסימנו חשבון-נפש
רציני בכל אשר יפנה האדם.





17.8.47

“כי אחרנו את הרכבת”, תמיד אנו מאחרים אותה. לפני עשר שנים
יכולנו לקנות אדמות ולא עשינו זאת, מחסרון-כיס. היתה אז יהדות אירופה
עשירה כל כך ואת כל הונה העצום המסתכם בסכומים אסטרונומיים ממש ירשו
הנאצים! היתה תקופה לא-רחוקה, שהשערים היו פתוחים – ואיש לא בא בהם, מלבד
קומץ-חלוצים! עכשיו מתדפקים עליהם עשרות רבות (הה, רק עכשיו – כשניצלו מאש
הגיהנום…) והם נעולים, אך עוד לא כלו כל הקיצין! ה“יש” שנוצר בארץ הוא
גרעין בריא ומבטיח עתיד רק אם יינתן לו להתפתח. אך המנוולים חונקים אותו
– סותמים את מקורות-יניקתו – וידנו קצרה מהושיע…

האומנם? האומנם אין העם העומד על סף-הכליון יכול לאגור את
שארית-כוחותיו (שאחרי ככלות הכל אינם מועטים כל כך!) ולפרוץ ולהסתער כלביא
שכול (אסוציאציות: סירקין הוגה-הדעות ושניאור המשורר) אל תקותו האחרונה,
אל ארץ-ישראל? כי בנפש העם הוא – עכשיו או לעולם לא!

הנה יש לנו גולה יהודית גדולה ועשירה במידה שלא היתה כמוה
בכל תולדותינו: יהדות-אמריקה! אילו קמה בה הרוח. אילו הבינה את כובד-השעה,
אילו ידעה את האחריות הגורלית המוטלת עליה והיתה מוכנה לקבל עליה ולהיחלץ
ל“יציאת אמריקה” כללית, עצומת-ממדים ומאורגנת – כלום יכול היה אז ההסגר
הבריטי לעצור את שטף-העפלתם האדיר, לכלוא אותם בקפריסין או לשלוח אותם
בחזרה אל חופי-אמריקה?! ומה מונע אותם מלעשות זאת? רק ההכרה והרצון! שניהם
אינם קיימים. פילנטרופיה? מדוע לא? אפשר לנדב חמשה-עשר מיליון פרוטות מתוך
הונם העצום ולצאת בזה ידי חובה לאומית בכל-מכל-כל! אך אין לחשוב על ההפעלה,
על סיכון-הנפש-והרכוש! וכי מי זה מטורף ויעלה דבר כזה על דעתו? הן סיר-הבשר
במצרים החדישה, הדימוקרטית, החפשית, מלא וגדוש! ומי זה יניח אותו על קרן
הצבי וישליך נפשו מנגד במדבר-הים הגדול לבוא אל “ארץ אוכלת יושביה”,
שהערבים והטרוריסטים מבעירים בה תבערות כל שני וחמישי? אפשר להמשיך
באנלוגיה היסטורית מעין זו כהנה וכהנה, אך לא זה העיקר. העיקר הוא שגם
יהדות זו, כאחותה באירופה עד בוא השואה, אוטמת את אזניה משמוע את
קריאת-היישוב ובוחרת לזלול מסיר-הבשר, ליהנות מן השפע והנוחיות – עד שלא
יונף עליה, חלילה, גרזן הכורת! אך הפעם - לא רק את נפשם הם קובעים באותו
עורון פטלי, על העם כולו ימיטו כליה באבדנם!

כי הם – אחרית-תקותנו. אם אנחנו הגרעין – הם המים והאויר.
אם אנחנו אבן-היסוד – הם הנדבכים כולם. בלעדיהם – יתנוון הגרעין ויגווע –
ואבן-היסוד לא תהיה אלא מצבת-גבורה-וקבורה לעם ששרך דרכו שלושת אלפים שנה,
עבר שבעה מדורי-גיהנום, ריווה בדמו את כל אדמות-תבל – ומשניתנה לו אפשרות
אחרונה לבנות לו את ביתו-הוא – בגד בה! איך אמר מישהו: “עם שאיננו רוצה
בגאולה, איננו ראוי שייגאל”.

כיון שהפליגו הרהורי והגיעו עד לנקודה זו כאילו מאליהם,
מבלי שאתכוון לכך מלכתכילה, הרגשתי, כי תפישתי הפילוסופית על היהדות – אם
ניתן לומר כך – מתחייב ממנה פועל-יוצא לגבי, באופן אישי וישיר יותר.

"ממה נפשך? אם עם זה, שאתה משמש לו בחינת מחנה-החלוץ אינו
רוצה בגאולה, אינו מוכן לעשות למענה אלא כדי לצאת ידי מצפונו היהודי
ולהשליך לך פרורים משולחנו העשיר – מה טעם תהיה אתה פתי ותקריב מחייך,
מנוחיותך – למען אלה שאינם רוצים בזה כלל, שנוח להם למחוא לך כפיים,
במקרה הטוב, להלל אותך ולהתפעל מחלוציותך – ואותה שעה ללעוג לכל מעשיך
כשהם מניחים אותך חיל-חלוץ ללא מחנה אחריו?

“יפה ונאה, אדונים פילנטרופים” – אתה מתגעש ורותח –
“יהודים טובים מאמריקה, מאנגליה, מדרום-אפריקה ועוד כיוצא באלו תפוצות
עשירות. אכן, חכמים אתם ממני! לי נתתם את הזכות להיות דון-קישוט ואילו אתם
בוחרים ב’קרקע מוצקה' מתחת לרגלים, מעשה סנשו פנסא. עיניים לכם בראשכם
ואתם מעדיפים את סיר הבשר, הבצלים והשומים ואפילו אם יש עמהם שנאת-יהודים
ויריקה ישר לפרצוף, את אלה אתם מעדיפים עלפני עתיד לוט ערפל, אי-שם
בגבולות-המדבר, בארץ בה שורצים בדואים פראים בכפיפה אחת עם רוצחים
טרוריסטים! אמנם מכיר אני בכם, רק משתינצלו בכתנתכם לבשרכם מאש-התופת, או
אם ישחק לכם המזל ותימלטו בשעה שחרב חדה מונחת על צוארכם רק אז תהפכו בין
יום לציונים נלהבים, שכל משאת-נפשם לעלות לארץ-ישראל! רק כשחייכם יהיו
תלויים לכם מנגד – תעפילו. ובעל כרחכם. אבל אז אולי יהיה כבר מאוחר מדי.
אז לא חוקי-ההסגר וכמה אניות-מלחמה בריטיות תחוסמנה בפניכם את הדרך –
מיליונים של ערבים יושבי-ארץ יהדפוכם חזרה אל הים. ואנחנו, היישוב, תקצר
ידינו מהושיע – אם רק נתקיים עד אז!…”

כיון שכך – למי אני עמל? בלאו הכי לא אמחוק במעשי את כתובת
האש “מנא מנא” מעל גורלו של עם הבוחר למות בעבדותו! משמע: שקר האידיאליזם
ו“איש לאהליך, ישראל.” מה מעשי עוד כאן? חלוץ שביקש “להציל” את העם, לפלס
בגופו את הדרך להצלה – וסופו נמצא מרומה! בודד עם עוד רבים אוילים שכמותו
באי מוקף ים מהכא, וים ערבים שונאים מהתם. שא רגליך והסתלק כלעומת שבאת!
אם נגזרה עלינו כלייה אציל, לפחות, את אשר ניתן להציל – את יומי הקט והיקר,
את חיי שלי הצעירים – ואלך למקום שם אפשר לגמוע מקובעת כוס-התענוגות, טרם
ירד הלילה, כל עוד לא אתא הקץ על כולנו.

“בדיה מסדה” – ואני מה לי כי אלך שולל אחריה?

… הנחתי לספינת-הרהורי שישאנה רוח-לבי לכל מקום שישאנה.

במתכוון השמטתי מידי כל הגה-הגיוני, כל מצפן של מצפון
תנועתי ולאומי סילקתי מנגד עיני – והנה אנה הגעתי?! לבגידה, לכפירה בערכים
שהיו מקודשים בעיני עד הנה, לבעיטה במה שהיה יקר לי יותר מכל, בריעון
שהביאני הלום, ליריקה בבאר ממנה שתיתי. האוכל, האעצור כוח לקבל על עצמי
ולהגשים במעשה אותה “התפכחות”, זו שאיננה אלא יאוש – פרי רפיון-רוח
ואבדן-האמונה?!

לא, אינני יכול. שוב ושוב אני עובר בכור-הנסיון, באישו
השורפת של היאוש – ויוצא מחושל משהייתי בכוח ה“אף על פי כן” הברנרי, זה אשר
למרות המציאות הקודרת ומחמתה אינו מניח לבגידה שתשלוט בו, לבריחה
מהמערכה.





הוא מתגבר עליה – ומנצח.

ואם יש טעם לעבודתנו, למפעלנו כאן, אין זה אלא בכוח האמונה
כי נצח ישראל לא ישקר… בהרכח קיומו של עם כה עתיק, יחיד מעמי המזרח
העתיק, שלא ירד מעל במת-ההיסטוריה.





23.8.47





עברה שנה וכשהשקפתי עליה לאחור נפקחו עיני לראות שאם גם
יצאתי בה ידי חובתי כלפי החברה, ובשלימות, הנה אני עצמי נמצאתי עומד
בסופה ככלי ריק. כן, זהו בדיוק מה שהרגשתי: ריקנות. כהרגשתו של מישהו
הנושא עיניו אל מרחקים גדולים (ואני הרי מיום שעמדתי על דעתי לא הסתפקתי
בקטנות. להיפך, רצוני להרים ראשי מעל גלי-הזמן האלמונים) והנה עובר פרק
זמן לא מבוטל (בעיקר לא בגיל כזה, גיל-ההתבגרות, בו מעוצבת דמותו הרוחנית
של אדם ואפיק-התפתחותו מותווה) והוא רואה עצמו מדשדש באותו מקום בו עמד
שנה לפני כן.

זה היה, בלי ספק, אחד מגורמי המשבר החמור שעבר עלי בזמן
הראשון ביחיעם, ואשר אחת מתוצאותיו הבולטות היתה תגובה חזקה (אולי אפילו
יותר מדי) למצב הקודם. התרחקתי לחלוטין מכל פעילות שהיא בעניני-החברה
(התנאים סייעו לי לכך) ואת כל זמן אחרי-העבודה הקדשתי לכתיבה. ואמנם, אין
להכחיש, ראיתי מאז ברכה רבה בעמלי: כרך עב כרס של היומן – ועוד היד
נטויה… יש לי רושם (נקווה שאיננו מוטעה), שעכשיו, רק עכשיו, אני מתחיל
לפלס את דרכי בספרות. רק חצי-שנה עבר מאז, אך נראה לי שעשיתי בו צעד גדול
ורציני לקראת התגשמותו של חזון-חיי:

היות סופר! לא סופר סתם, אלא אחד שימצא את הביטוי השלם והמעמיק של חיי-הקיבוץ על כל גילוייהם.

משימה זו, אשר הפכה לי באמת לתכלית ותוכן-חיים, אשר למענה
אני מוכן להקריב הכול, תובעת זמן להגשמה. בלעדיו לא אשיגנה לעולם. לפיכך
לא ראיתי לפני ברירה אלא לקיים את החובה הראשונית שמטיל הקיבוץ על חבריו –
למסור את יום-העבודה שלי ותו לא. צר מאד, אבל לקחת חלק פעיל יותר בחיי
הקיבוץ אינני יכול, ולו גם רציתי. השתתפותי בחייו נגזר עליה בהכרח הזמן
המוגבל להצטמצם בשמונה שעות-העבודה שאף הן נראות לי כחובה בלבד ואין לי
ביחס אליהן כל רומנטיקה או אידיאליזם. ומלבד זאת אינני יכול לתת לקיבוץ. כי
אם אעשה זאת, אם אתמסר כבעבר לעבודת יום-יום בשדה-החברה- והתרבות, הריני
חוסם בפני עצמי את הדרך לאותה מטרה, מבלי לדבר על העדר-הסיפוק שיחזור
ויביאני אל עברי פי-היאוש, כשם שאירע לפני זמן לא רב.





11.9.47

לפני שלושה שבועות, כשחזרתי מן החופש, דומה היה עלי שלא
יארכו ימי שבתי כאן. ולא זו בלבד אלא שנתאויתי ממש לשאת רגלי ולהסתלק אחת
ולתמיד ואף הייתי עושה זאת ללא שהיות יתרות, בלי לבטים ונקיפות-לב, אלמלא
עצר בידי לקחו של נסיון חוזר ונשנה, אשר מבשרי חזיתי אותו לא אחת.
מצבי-רוח, כאלה או אחרים, סופם שחולפים כלעומת שבאו, ולפיכך, אל לי להיות
בהול במעשי.

מוטב שאחכה. ואם איווכח אחרי ככלות הכל, שהענין הוא רציני
באמת ושוב אינני יכול להמשיך ולחיות כאן, עדיין פתוחות לפני כל הדרכים.
ואמנם, לא יצאו ימים מרובים וכבר הרגשתי שאותו דבר שהייתי נכון לעשותו זמן
מועט קודם לכן בקלות יתירה ואולי אפילו בשמחה, בהרגשת השתחררות ממשהו
מכביד ללא נשוא, הנה אותו דבר עצמו נראה לי עתה כאבסורד, כמשהו שאין לי
כל צורך בו.

יתר על כן: עצם המחשבה על עזיבת הקיבוץ תמוהה, כאילו היה
זה דבר קשה, שלעולם לא אוכל לעשותו אלא אם כן ייגזר עלי בעל כרחי, ואפשרות
כזאת הרי איננה באה בחשבון… תפנית חדשה ומהירה זו שבאה ביחסי לקיבוץ
הביאה אתה שנוי קיצוני באורח הרגשותי כלפי הסובב אותי.

אם קודם לכן נשאתי נפשי בחמדה ממש, בכליון, אל החיים ההם
שבבית, עם האפשרות להיות שם בחיק משפחה אינטימית, האוהבת אותי מעמקי-הלב,
כאילו היתה זו נוה במדבר-הבדידות-והגלמודיות שאני שרוי בו, אם נפשי כאילו
התפרצה בזעקה, מתאווה בכל מאודה למצות מקובעת התענוגות על הקולנוע
ותיאטרון וקונצרטים ואוכל טוב וחברות ושאר דברים שהלב כמה להם ושנגזר עלי
להינזר כאן מהם, מכולם – הנה עתה היה כל זה טפל בעיני לחלוטין.

ראיתי את חיי כאן והנה הם רוויי תוכן ובעלי יעוד ותכלית.
לא קלים ופזיזים, לא כאלה שאתה קוטף בהם תענוגות שטחיים ורגעיים מכל הבא
ליד, ממה שמזמנים לך שעשעועי-העיר. נדמה היה לי שחיים אלה עם כל כבדם –
הייתי אומר, אפילו עם כל הסתגפותם (שלא ברצון, אמנם) – מעשירים אותך,
מעניקים לך הרגשת סיפוק רוחני (ולפיכך – גם עמוק וממושך יותר) מכל מה
שיכולים לתת לך חיי-העיר בשפע תענוגיהם הזולים-השטחיים.





מצד אחד, מן הצד החברתי-הקיבוצי, אתה מרגיש שחייך אינם
כלים לשווא, שהם קודש לרעיון נעלה. שהם יוצרים יום-יום אחד מנכסי-צאן-ברזל
של העם והמעמד (משונה, אחרי ככלות הכל אינני ציניקן; עוד הרבה נשאר לי
מתום-הנעורים והאמונה והאידיאליזם, שדומה היה עלי, כי אבדו ממני, שהרי
אלמלא הם לא הייתי שרוי כאן).

הרגשה זו, שאינה בת-חלוף או פרי חווית-רגע, אלא מתמידה
וממושכת ומלווה אותך כל שעה וכל יום מחייך, כוחה יפה מכל גרויי-החושים
החיצוניים, אשר בהם, למעשה, מזינה אותך העיר.

ומאידך גיסא – גם צד אישי לענין ואף הוא לא מבוטל כל עיקר,
קיבלתי על עצמי, מתוך רצון עז וכן, פקיד או ייעוד בחיים המתבטא בעצם בשלוש
מלים בלבד: “לבטא את חיי הקיבוץ”. ואם אעזוב, אנה כל זה בא?!

לא. יותר מדי קשה היה לי להשלים עם כך, שהקיבוץ יתפתח
ויתבסס, שבמרוצת-השנים יהיה כאן מחנה לתפארת. בתים קטנים אדומי-גגות טובלים
בירק-אילנות-ודשאים וסביב סביב להם שטחי מטע וגן-ירק מרהיבים את העין, שידי
לא תהיה בכל אלה. לבי היה ממש מתחמץ בקרבי, נדקר במו בסכין מורעלת כל אימת
שהעליתי על דעתי אפשרות כזאת שהנה אחזור לבקר כאן בעוד כמה שנים. אתבונן
במחנה הנפלא הזה ואדע וארגיש שאחרים עשו זאת, אחרים ולא אני…

אותה שעה עצמה הרגשתי הרגש היטב כי עזיבת-הקיבוץ בשבילי
פירושה אבדן היקר והגדול בעצם – החזון האישי היחיד שהצבתי לעצמי בחיי. כי
לכתוב על הקיבוץ ולבטא אותו אי אפשר מן החוץ. אפשר לעשות זאת רק מתוך חיים
כאן את חיי היום-יום, רק מתוך התבוננות בענינים מקרוב, מתוך גישה בלתי
אמצעית וחיה, מתוך שאיבת החומר מניסיון אישי. כי רק כך אפשר להעמיק חקר,
לחדור לכל עומקן של הבעיות הנובעות מחיי הקיבוץ והמלוות אותו ולהקיף את
כולן.

ברם, כל אותם ההרהורים והרגשות – מתי צמחו ואיזו היא הקרקע שגדלה אותם, הוי אומר: בימים שלא עבדתי.

השבועות האחרונים בקיבוץ עמדו בסימן של חוסר-עבודה חמור.
הסתלקותן של המכונות היא שגרמה לכך. והעיקר שבינתיים “חלקו שבתות” למפרע
בשפע. ואף אני הייתי בין ה“נהנים” כיוון שניתן לי להסתובב בחיבוק-ידיים,
להרגיש את חיי הקיבוץ כמו שמרגיש ורואה אותם אדם שיש לו “שבת”, נקל לשער
שלא היה לי על מה להתלונן.

אני מרבה תנומות עד שהשמש העולה טופחת על פני ומזכירה לי
שהשעה מאוחרת, ואז אני מוסיף עוד להתפרקד קמעה נים-ולא-נים עוצם עיני
ונהנה בכל ישותי מן ההרגשה שאיש איננו מאיץ בי לקום, לא הצלצול ולא
חובת-העבודה. אחר כך אני מתלבש לי בניחותא וחוזר ונהנה ממגעם הרך והמלטף של
הבגדים, לא אלה שאני רגיל ללבוש בבוקר טרם יציאה לעבודה – אותם נוקשים
ומסריחים, במחילה, מן הזיעה שרוו כמים. לאט ולא בהול ונחפז כבכל יום אני
משרך דרכי למקלחת. מתרחץ בנחת – ואין אימת האחור רודפת אחרי. רשאי אני
אפילו לגלגל שיחה עם כל מי שיזדמן; לחזור ולספר זו הפעם המאה-ועשרים בשבחה
של שינה כדבעי, ולהבדיל – בגנותה של זו המקוצצת של ששת ימי-השבוע (זו שאני
קם אחריה עייף ככלב, מטומטם למחצה, נפוח-פרצוף, דלוק-עינים ונכה-רוח –
מס כבד שאני משלם חלף שעות-הכתיבה של ליל-אמש, שעות גנובות משינה של אדם
עמל כל היום בפרך, שעות שהן עצמן פצוי לאותו עמל ושבלעדיהן הוא קשה
שבעתיים: גלגל-קסמים ארור). משם אני פונה לחדר-האוכל והמזונות ערבים לחך פי
כמה, לפי שאין המחשבה על העבודה המחכה הממררת אותם. אחר כך אני מציץ בעתון,
חוטף שיחה עם מי-שהוא, נהנה מקריאה בספר טוב ורושם מספר גדוש של עמודים.
והרי אני חי ומרגיש אז, כי יש טעם לחיים, כי נהנה אני ואינני מתענה בהם;
מיצר על שעותיהם הנעימות שחלפו לא כאותן שעות-העבודה שאני מחכה לקיצן
בכליון עינים ושמח על כי נפטרתי מהן סוף-סוף. ימים כאלה אין תימה אם הם
קרקע עידית לאידיאליזם נעלה, לנכונות של הקרבה וכו' וכו'.

אך לא כן בששת ימי-השבוע, ובעיקר – בחלק-הארי שלהם מבחינת
זמן – בעבודה. אז, שעה שאני הולך בפטיש על גבי עמודי-הזוית והללו מתעקשים
משום מה ואינם מוכנים בשום פנים להיתקע באדמה, כשהשמש האכזרית טופחת על
הגוף והעייפות כמעט מכריעתני ארצה; אז – כשהשעות זוחלות בעצלתיים ודומה כי
לעולם לא תגענה אל קיצן, אל אותה שעה ארבע אחרי-הצהרים, שכל ישותי מחכה לה
כלמשיח גואל המתמהמה ואינו בא… אז, נמוג לו כל האידיאליזם בשמש הלוהטת,
אורך-הרוח וכוח-הסבל “מתנפצים” אל סלע-המציאות הקשה. בשעות כאלה (והן הרי
מרובות לעין שיעור – כך על כל פנים נדמה לך – מימי-השבת, בהם אתה רואה חיים
בעולמך, ואפילו – או אולי דוקא משום שתענוגיהם צנועים בתכלית) בשעות כאלה
אני מקלל בלבי עולם ומלואו; מקלל את הרגע בו יצאתי לקיבוץ, את הזה
האידיאליזם הארור המפתני להישאר כאן ואותה האשלייה, בחינת “אידיאה פיכס”
שתקעתי למוחי, בדבר “ביטוי חיי הקיבוץ”. "וכי מי זה לידי יתקע כי אכן יכול
אוכל לה למשימה זו, ואולי אין היא אלא חלום, מקסם-שוא להלך מסכן
במדבר-השממון-וההסתגפות, תעתוע דמיון שלא יתגשם לעולם. הנה הצגתי לעצמי
מטרה שלעולם לא אגיע עדיה. וסופי שאהיה קרח מכאן ומכאן. חיי יחלפו מבלי
שאראה בהם חיים כדאמרי אינשי; וכל הקרבן הגדול יהיה למותר. את הדבר שאליו
נשאתי נפשי – אותו לא אשיג; ומלבד זאת, טוב כי אתן דעתי: כלום אותן שעות
סיפוק שאני מוצא בכתיבה שקולות כנגד אותן תשע שעות החולפות בעבודה ושאני
מתענה בהן, מתענה ממש? אין להכחיש – המחיר הוא כבד מדי ועוד יבוא יום
ואצטער על ימי האבודים. אולם אז יהיה כבר מאוחר מדי…

כזאת וכזאת היה לוחש באזני “היצר הרע” כל אימת שהעבודה
נתמאסה עלי עד לשנאה נוקבת תהומית. ואילו כשאני יושב, כעתה, על המיטה
באהלי, ולוח-שרטוט המורכב על גבי שרפרף משמש לי שולחן ופנס-שדה מאיר בחוג
הילתו הצהובה את המחברת שהקולמוס רץ על פניה ורושם אותיותיו הזעירות – שעות
כאל האני מפוייס עם רבונו-של-עולם ואיני בא בטרוניא על הקיבוץ, שפר עלי
חלקי בפינתי זו הצנועה והיא שקולה בעיני כנגד כל התענוגות הגדולים, עד כי
נכון אני לוותר עליהם בלב קל למען תוספת של כמה וכמה שעות כגון אלה.

הוי אומר: לא חיי הקיבוץ כלשעצמם קשים עלי, אלא העול הכבד
ביותר שהם מעמיסים עלי ושהוא עיקר-בטויים וראש-תכליתם. העבודה,
עבודת-היצירה של נכסים חמריים. ואני – הרי ליצירה שברוח נולדתי. דומה כי
מטבע-ברייתי כזה הנני: איש-הרוח, אחד שלא נוצר אלא לעבודת-הרוח, שאין
אישיותו באה להתגשמותה, אלא בזו בלבד. ומכאן כל המבוך, ומכאן הלבטים
והנפתולים שהם מנת חלקי בעת האחרונה ועל כן שסועה נפשי ומחולקת בין חובת-
ההכרה ובין תביעת-הלב. ואין לך מאבק קשה ומר מזה.





21.9.47

מענין – זה לי כמה פעמים בעת האחרונה שדמותה של א' חוזרת
וצפה בחלומי ואם גם אינני יכול להזכר באלו נסיבות קורה הדבר, מכל מקום –
תמיד הוא משאיר בי, עם יקיצה, רגש-געגועים לא רווי, ערגה וכמיהה למשהו
יקר. אם לקבל את הנחתו של פרויד, הרי חל כאן תהליך הדחקה, כאילו התפרצו
בחלום אותם הרגשות שה“צנזור” אסר על הופעתם בשעות-ערות.

ולא היא. שהרי אותה דמות חוזרת ומחרידה את מנוחתי ומגעישה
את דמי במידה גוברת והולכת גם שעה שאינני ישן. וזה – למרות שסובלימציה
מצוייה ופועלת עלי “עד צואר” ממש. תשע שעות-עבודה – ולא מן הקלות –
ומלאכת-הכתיבה שאחריה עד שעה מאוחרת בלילה – אין זה דבר של מה בכך. ובכל
זאת – נבצר ממני להשתחרר מאותם געגועים צובטי-לב, אשר, אין ספק, כי קול הדם
הוא המסתתר מאחוריהם.

אכן מה עצום השינוי שחל באותו פרק זמן מאז פגישתנו
האחרונה ועד היום. אז כמעט ולא יכולתי נשוא פניה, כאילו אבן-מעמסה נגולה
מעל לבי ברגע שהסתלקה ונעלמה מעיני. ואילו עתה – אין דמותה משה מנגד עיני
בהקיץ, ועתים גם בחלום. היא רודפת אחרי, מטרידה את מנוחתי ומגעישה את דמי
בכל אשר אפנה.

כל אימת שדמותה עולה בהרהורי-לבי היא נוסכת בי שכרון; היא
מרטיטה את גופי באותה רגשה נפלאה של אינטימיות עלופת-סוד. ודומה כאילו עולה
אז באפי ריח שהוא מיוחד להתייחדותנו וגורם לי רגש עדנה – במידה שאין שום
העלאת דמות אחרת מסוגלת לעשות זאת.

יודע אני כי כל כמה שלא אהלך סחור-סחור, מסביב לנקודה זו,
לעולם לא אגיע עדיה. לעולם לא אקלע בדיוק בניב לשון אל ההרגשה האינטימית
היצרית המפעמת בי כלפיה ושהיא מהווה למעשה, את גרעין אהבתי אליה.

נראה לי, כי לא פחות מתכונות-גופה – – – קבעה כאן
תכונה נפשית שלה – הביישנות. בהשפעתה עלי יכולה תכונה זו לשמש עדות
ל“מותר האדם”, הווי אומר: לא רק סגולות גופניות יש בהן כדי לגרות אותנו
לעתים; לא פחות ואולי גם יותר מהן קובעות תכונות נפש, כמקרה דנן.

אילו, למשל, היתה א', מחמת אפיה או עקב נסיון רב יותר,
מתמסרת לי מניה וביה, מניחה לי לכבוש אותה בלי מאמצים יתירים ונופלת אל
חיקי כפרי בשל, כי אז ייתכן שהיתה מאבדת את קסמה בעיני עד מהרה. תחילה
הייתי בודאי רווה עונג מן ה“נצחונות” הקלים, ונהנה מלוא חפניים – – – מן
ה“כבושים” שאינם מצריכים יגיעה יתירה ואינם מחייבים לשלם “דמי קדימה” מרים
כלענה, שבהכנעת הגאוה וכיבוש רגש-הביישנות הטבוע בי.

ואם גם היתה אז הנאתי שלימה ובלתי נפגמת יותר, על ידי
הכרח ההתגברות על עצמי (שהוא, כידוע, קשה מכל), הרי כוחה המושך והמגרה היה
חלש אז פי כמה מאשר עתה, כשהכרח לי לחזור ולכבוש את עצמי ואותה מחדש. רק
עתה הבנתי לאשורו אותו מושג פרדוכסלי, לכאורה: “מרירותו המתוקה – מתיקותו
המרה”. כי דוקא ביישנותה של א', המחייבת אותי להסיר מדי פעם מחדש את
צעיפי-ההתגוננות מעליה, היא העושה אותה בלתי מושגת יותר, תובעת קרבנות
יותר ולפיכך גם מושכת ומגרה יותר!





4.10.47

… השעה אחת-עשרה, פחות כמה דקות. מאחורי יום-עבודה
משעמם בהדחת-כלים במטבח ואי אלו עמודים בקריאה. ועתה? מה נותר לך לעשות?
ללכת לישון, מה? שעתיים בערך להסתובב כה וכה ככלב? שעמום ותפלות. ולאלה
ייקרא חיים? או אולי אשב ואכתוב מאמר יפה על משפט פאראן או על
האמסון?

הרי לצחוק אני נעשה בעיני עצמי. וכי מה תכלית באותה כתיבה
נאה ומצוחצחת, בכל אותה נתחנות וחיצי-בקורת – הקיצור, מה התכלית בכל זה
הקרוי כתיבה, זה שהפך “אידיאה פיכס” בחיי, שעשה אותי למאניאק, כמעט
למשוגע לדבר אחד. והרי אליבא דאמת לא תכלית היא זו, אלא תחליף לחיים שאינם
(או שישנם וערך אין להם ואין הם יקרים בעיני. אין זה אלא משחק-לשון!).
אשליה ותו לא.

כי מה היא כל הכתיבה ולאן תוביל אותי? ולו גם נניח שיתפרסם שמי בעתונים, כלום על ידי כך אהיה מאושר יותר?

הה, רדיפת-כבוד זו האוילית, אדם עושה ימים כלילות למען
התהילה. למען יינשא שמו בפי כל; ממית עצמו באהלה של תורה, ולבסוף, משהגיע
לתכלית, מתגלה לו, לפתע, כי אבד לו דבר מה יקר הרבה יותר – אבדו לו החיים,
ששונם ואשרם… זכורני, כשקראתי את הביוגרפיה של ג’ק לונדון (הספן על גבי
הסוס) את האבטוביוגרפיה של מרטין עדן, חשבתי: אכן זהו אדם! מי יתנני כמוהו
עז-נפש ועז-רצון להעפיל ולעלות משפל-המדרגה אל ראש-ההר! ממש נתקנאתי בו.
אולם עתה, העודני מקנא בו? מסופקני!

“למה מאחורי הצאן לקחתני” זועק מרה הנביא. ימים רבים
חשבתיו לאוויל: מה לו מתלונן? הן אדם גדול נעשה? אך עתה בנתי לרעו. החיים
נתנו לאדם שיהא מאושר בהם, ואילו משנגזל האושר הן כל השאר
כקליפת-השום.

“האושר! האושר! האושר!” דומה, מה קל להשיגך, מה קל לטפס
ולהגיע עדיך. כלום מה חסר לך, בן-אדם? הן בריא אתה בגופך אף בנשמתך אינך
לוקה, לא מכוער אתה אף לא כסיל, ואם כן – מדוע לא תהא מאושר?

עתה ידעתי: כי בודד הנני, גלמוד וערירי על פני הארץ ואין
נפש אחת שאוכל למצוא ניחומים בחיקה – מלבדך, היומן, גליונות של נייר
לבן…

אחוז-בולמוס התחלתי כותב. פרקי-יומן (בעתיד – חשבתי – יהיו
לרומן גדול על חיי הקיבוץ ונפתולי-הפרט בתוכם), שירים שמעולם לא עיבדתי
אותם עד גמירא (פרט לאחד שזכה לתשבחות בפי כל); אחר משכתי מהם ידי והתחלתי
עוסק במסות היסטוריות (בעצם כתבתי רק אחת – “המוסר כביטוי ליחסי-הכלכלה
ואמצעי ביד המעמד השליט”). אף היא נפסקה באמצע, כי, בינתיים, כבר משכו אותי
בעיות החברה הקיבוצית אשר גם הן לא זכו מעולם להגיע אל קצן… שכן שוב
ושוב הייתי נמשך לכאן ולכאן; “השראה” פתאומית – והנה אני מכלה כמה
עמודי-שיר בקולמוס ראשון בלבד. עוד לא הספקתי ללטש שורה אחת (לא כל שכן
שאף הרעיון והמבנה לא הושלמו) וכבר “צלחה עלי הרוח” ובמשך שבוע שקדתי על
רשימה פוליטית. ליותר מזה לא הספיקה לי התמדתי מעולם…





וכך אני נקלע בין פוליטיקה, מדע, ספרות, שירה, בקורת.
“משתלהב” בכתיבה על נושא זה או אחר, אך טרם היה זה ראוי להיחשב כמוגמר –
וכבר קצתי בו, משכתי ידי ממנו, וסופו, שנוסף אל תלי-תלים של רשימות-טיוטה
הגנוזות בארגזי. ובינתיים – חולפים חדשים ואיני רואה ברכה בעמלי. אמנם
כתבתי לא מעט, כאמור. ולכאורה אף הייתי צריך להיות שבע-רצון מבחינת עצם
היצירה, אך דא עקא, שזו לבדה – ההתפרקות וביטוי המחשבות התוססות בי – אין
בה כדי לעודד. ואני מרגיש כאילו הייתי מדשדש במקום אחד כל העת הארוכה.
הניגרת מבין אצבעותי ממש, חומקת וחולפת לבלי שוב.

ומכאן רק כפשע ליאוש – אליו ואליו בכלל!

וככל שהדבר נראה משונה ואבסורדי, הנה עובדה היא, כי
ערכה של יצירה, ותהא זו מה שתהיה, נפגם מאוד בעיניך כל זמן שהיא קנינך
בלבד, שלא הוצאת אותה לרשות-הרבים. הקיצור, משברים כאלה שבהרגשת “למה אני
עמל?” היו חוזרים ופוקדים אותי בכל התעייה הארוכה הזאת
בדרכי-היצירה.









21.10.47

עצם ההתמודדות עם “החומר ההיולי” של גרעין הרעיון, עצם
הצורך לפתח אותו ולטפח את צורת-ביטויו, כמעשה אדריכלות לשונית בזעיר
אנפין – הם המושכים אותי. ואם השאלתי לצורך זה דוקא את אמנות הבנייה, ולא
את הפיסול, שהוא אומנות הצורה כלשעצמה, הרי יש טעם לדבר.

דוקא ברשימות הפובליציסטיות, יותר מאשר בכל צורה
ספרותית אחרת, מתבלט ההכרח להיאבק לא עם הצורה, לא עם הסגנון, אלא עם
המבנה. שתהא הרשימה בנויה כהלכה, מושתתת על אבני-יסוד מוצקות של עובדה או
חוויה, ומטפסת ועולה מהן שלב אחר שלב, נדבך אחר נדבך, אל השיא, אל המסקנה
– הנה זהו מה שמושך אותי, מה שהמגרה בי את יצר-המלחמה, להיאבק ולהתפתל עם
החומר עד שתהא כל מלה וכל שורה קבועה במקומה, עד אין להזיזן.

כנסיה גותית, ארוכת קשתות המעפילות אל על – זו הדמות
המוחשית המרחפת לנגד עיני כל אימת שאני בא לנסות כוחי ברשימות מעין אלו,
אשר יותר ממה שיש לי לומר בהן, מתאוה אני לכנותן כהלכה.





26.10.47

כדי שיהיה נאמן לתעודתו תובע היומן השתחררות גמורה מעול
אותה משמעת והשתעבדות לעקרון אחד ויחידי. אימפרוביזציה, כתיבה מן “היד אל
הפה”, המנעות מוחלטת מהשהיית הדברים לשם ליבונם וגיבושם הרעיוני
והסגנוני. וכל כוחו וערכו של היומן הם בהיותו משקף את תהליכי הנפש ולבטיה,
והללו עומדים בניגוד גמור לכל חוקיות, לכל קו מחוייב-ההגיון. אדרבה, הם
טבועים בחותם התהפוכות והמקריות, הגאות והשפל לגוניהם השונים, לכל סולם
דרגותיהם, ולכן אי-אפשר וגם לא טבעי לעשותם מקשה אחת, ליצקם בדפוסים
מגובשים, לערכם בסדר ובהגיון פנימי.

ולכן מצוה היא על כותב-היומן ההתפרקות הגמורה מכבלי
הפרספקטיבה של הזמן, מאיזו בקורת שהיא – מוסרית-רעיונית, הגיונית,
והתמסרות מוחלטת לרגע, לכל הבלתי-יציב והמיוחד שבו, לבן-גון זה המפלה
ומבדיל אותו מכל רגע אחר בחיי-אדם. כי לעולם אין לך שני רגעים שיהיו דומים
זה לזה.

דבר זה לא הבינותי עד כה ומשום כך לבש היומן אופי של
ספר-זכרונות שאדם בוררם ומלבנם ועוטה את כולם בלבוש לשוני אחד. ולכן נכשל.
הוא נכשל כי לא ידע לבטא את הרגע, את ייחודו; לתת מבע לאש-הרגש בהתלקחה,
לאצור את חומה ולהטה בנתינתם, ולא לאחר זמן, משנצטננו ולא נשאר מהם אלא
שיור שבזכרון. הוא נכשל דוקא משום שרציתי לשוות לו דמות “ספרותית” המנתחת
הכל, שהיא משהה את החוויה כדי שיחול בה בינתיים תהליך גיבוש, כדי שיצורפו
הסיגים, ישקעו בתהום הנשייה כל הטפל והצדדי ולא יישאר אלא הגרעין. וכאן הוא
שורש הטעות, בהבנת תפקידו של היומן. הוא לא נועד לסכם דברים, להעריך ולנתח
אותם בפריזמה של הזמן, הוא לא נועד לגנוז למשמרת את עיקרם ולהשליך את הטפל
בהם. וזהו מן הטעם הפשוט שאין לך בחיי-אדם טפל ועיקר, שאותם הדברים, אשר
ברגע-התרחשותם נראים לך כנטולי-ערך שישתכחו כליל מזכרונך, יתמידו בפעולתם
בחשאי וסופם שאף יתגלו, מבלי שתדע מה מקורם.

אין לך ולא יכול להיות לך קנה-מידה להערכת משקלן של תופעות
בחייך, ובעל-כרחך, כדי שלא תהא נתפס להכללות ולסיכומים אתה חייב ליתן את
דעתך לכל רגשוש קל העובר בנפשך ולכל צליל המהדהד בה, להתהלך בארץ-החיים
בעין פקוחה ואוזן קשבת, לקלוט תוך תשומת-לב את מכסימום-הרשמים ולמהר
ולהטביעם בכתב.

רק כך יצא היומן מגדר של “מאזן פנימי” וספר-היסטוריה בזעיר
אנפין ויהיה את אשר הוא חייב להיות: סיסמוגרף הרושם כל זיע קל של הרגע
החולף בנפשך.





21.11.47

“הנה כי כן, הגענו!”

כך אני אומר לעצמי היום, במלאות לי י"ט שנה, ודעתי זחוחה
עלי. זחוחה על שום מה? על שום שאני רואה עצמי כמטפס אל ראש הר והנה הוא
עומד לפוש רגע ולבו מתרונן – הוא מתקרב אל הפסגה הלוטה עדיין בערפלים. לא
כברת-הדרך שעשה עד הנה היא המעודדת אותו – (אין היא אלא זכרון עגום במקצת
של תלאה) – אלא ההרגשה שהנה הולך הוא ומתקרב אל המטרה הנכספת וכבר יחוש
אויר-פסגות בנחיריו.





לא העובדה שעברתי י"ט שנה היא המעוררת בי שמחה, אלא ההרגשה
כי הנה הולך אני ומעפיל במשנה-כוח אל משהו שאף אם איננו נהיר לי די צרכו,
מכל מקום הוא חי בהרגשתי בוודאות גמורה.

כן, כל שנה החולפת, ובעיקר זו האחרונה, אינה מעוררת בי
געגועים נוגים על העבר שחלף לבלי שוב, על הסוף המתקרב ובא, לא זה אף לא זה
אין בהם כדי להעביר את שמחתי, שמחתו של אדם המרגיש בעליל בעלייתו,
בהתבגרותו הרוחנית, בהרחבת-אפקיו שאינה פוסקת.

כדברי המשורר: “לא כלום אתמול – מחר הכל”. אכן, זהו בדיוק
מה שאני מרגיש. העבר לא חלק עמי טובו בנדיבות-לב. אדרבה, היה חסכן ביותר
במתנות אושר. ואף העתיד: אני משקיף עליו בבטחון (והשד יודע מניין זה בא
לי), באמונה (אולי עיוורת), כי אגיע בו אל התגשמות מאוויי, גם אם הם עצמם
עדיין לוטים בערפל; אלא אם כן ייקפד באמצע פתיל-חיי, דבר – שאני לא פעם
מתיירא מפניו. ובאזני מהדהדים דברי רחל: “כאלה – באביב-ימיהם ימותו… אני
יודעת זאת”.

קשה לי להסביר כיצד מצויות בי בכפיפה אחת האמונה
בהתגשמות-חזוני עם הרגשת המוות האורב – אך העובדה בעינה עומדת: העתיד נראה
לי בדמות הר גבוה עטור-שלגים-והוד, אשר אני, החגב, העומד למרגלותיו, קורא
אליו בקול: “יכול אוכל לך, הענק”, והריני מחיש צעדי, יום אחר יום, בדרך אל
הפיסגה שמעברה השני אורב המוות.





27.11.47

ושוב- חג, ביתר דיוק: יום-הולדת. אלא שהפעם אין הוא שלי, “פרטי”, אלא נחלת כל הקיבוץ. יום השנה לעלייה ליחיעם!

זכורים לי עדיין כל השבועות שקדמו לה. שתי המסיבות בקריה
ובעברון, ובסוף גולת הכותרת – העלייה עצמה. באיזו התרגשות היה מלווה כל
זה, באיזו הרגשה נפלאה ומרוממת צעדנו אותו בוקר בהיר במעלה-ההר, עמוסים
לעייפה בצקלונות-המזון – ובחווית-בראשית. וכשראינו מרחוק את המבצר העצום על
רקע השמש העולה מעבר ההרים במזרח – ידע כל אחד: הנה נתגשמה משאת-נפש שטפח
בלבו זה שנים. מאז הילדות. כשאני אומר “כל אחד”, הרי יש בזה יותר תהליך של
פרוייקציה, מאשר הכרת הדברים לאשורם, כי אני, על-כל-פנים, נער חולם
ורגשני (אידיאליסט ללא דופי) – כמו רחפתי בשמיים העליונים.

כמה כחלמתי על הרגע הזה! הוא היה הגדול והטוב
שבחלומות-נעורי, והנה – הפך למציאות. קשה היה להאמין, אולם עובדה היא,
שרגלינו פוסעות בשבילי-הגליל העקלקלים, בתוך נוף-פרא נשגב זה. אולם הפעם
לא כמטיילים עוברי-אורח אלא כמתיישבים העולים להקים להם כאן בית.

ואז באו ימי-העלייה הראשונים, אשר כל קושי ואי-נוחות נוספת
אך העלתה בהם את שמחתנו: ישנו על רצפת-אבן מאובקת עד לזועה, אך מי נתן
דעתו על כך? הן זו “התקדשותנו בברית-החלוציות” – אם לבטא בשפה נמלצת את
ההרגשה שפיעמה בנו; “התקלחנו” בעשרה ספלים לאיש ממי-בור מעופשים – ומי
יתלונן? אדרבה, המאויים הרומנטיים שאיש-איש רקם בלבבו באו כאן על סיפוקם;
סחבנו כפרדות צרורות-תיל ועמודים לגדר מהלך ארבעה קילומטרים במעלה-ההר,
הלוך וחזור כמה פעמים ביום – והדבר הוסיף והעלה את התלהבותנו.

“היינו כחולמים…”

ומקץ שבוע “חטפתי” קדחת. הכל כמסופר בעלילות הגבורה של
החלוצים הראשונים ובגמל הורידוני לכביש, ספק חי ספק מת. בערב מצאתי עצמי
שוכב מדמדם במטה לבנה ומוצעת, ורופא ניצב עלי ומודד את חומי: “מעל
ל-400!” וכמה בחורות מסתובבות ומתלחשות וטורחות לסייע ולהקל עלי. יצאתי
מן ההתקפה הראשונה תשוש וחיוור כסיד, הספקתי לעבוד יום או שניים ושוב נפלתי
למשכב. הסתובבתי כמה ימים כשברכי מרעידות מחולשה, ושוב צמרמורת קרה, סימן
להתקפה קרבה ובאה. וכך ימים ושבועות רבים הייתי מסלק את זמני, בין שכיבה
במיטה, בראש כבד כעופרת, לבין טיולים קלים בחוץ, באפס מעשה.

עברו חדשיים, ההתקפות “נהדפו” – והבראתי. הגיע הזמן לחזור
ליחיעם. כשהגעתי לשם היו עומדים בפרשת הקמת-המחנה. הכל היה רוחש חיים. זה
מוביל אבנים בעגלה לגדר-האבנים; זה מותח חוטי תייל; אלה מקימים את אהלי
הענק; אלה בכה ואלה בכה. הקיצור: מקימים נקודה עברית!

"…הימים הראשונים עמדו בסימן של שמחה והתרגשות. ממש
הפכתי את העולם בצעקותי. פשוט לא מצאתי פורקן אחר לזה הרגש התוסס בי. אולם
אט אט, מבלי שארגיש כלל בדבר, התגנב היאוש על בהונותיו, ולפתע הניח עלי את
ידו האיומה. מצאתי עצמי ריק, נטול-תוכן וטעם בחיים. כמעט שביקשתי נפשי
למות.

התוצאה הראשונה של אותו משבר חמור היתה: היומן. והשנייה: ראשית-ההתפכחות. “רק מי שנשתכר תחילה יוכל להתפכח”.

ואני – הן שיכור כהלכה הייתי!… מכל מקום, מן הרגע שיצאתי
מאותה תהום קודרת הרגשתי כי לא אוכל להמשיך עוד כדרך שחייתי עד כה והתנפלתי
על היומן בבולמוס לא ידע שבעה. הוא שימש לי מפלט – גואל, פניה חמה לברוח
אליה מפני אפרוריותם של החיים ומפני עצמי. כן, מפני עצמי, כי אליבא
דאמת, כל יצירה היא פרי בריחת-האדם מן ההכרח לעמוד פנים אל פנים עם עצמו,
עם לבטיו ויאושו. הוא עושה זאת באמצעות התפרקות מהם על ידי כך שהוא מחייה
אותם מחוצה לו, על הנייר, על הבד ובגוש השיש הגלמי.

כחצי שנה נמשכה תקופה זו של בריחה, של הסתגרות בתוך עליו
של היומן ואדישות גמורה כלפי כל הנעשה מחוצה לו. לא שוחחתי אז עם איש, לא
קראתי ספר – רק כתבתי, כאחוז-טירוף – עד אחר חצות בלילה, ועבדתי עייף
וצמא-שינה – יומם.

תקופה זו, דומה, הגיעה אל קיצה מאז חרגתי מן החיים ההם
ונקלעתי הנה כמחזיר ימי-עבודה. תמהני עכשיו כיצד יכול הייתי לעבור אותה כפי
שעברתיה; מכל מקום עובדה היא, שהיומן, הכתיבה בו, עם היותם גורם אסוציאלי,
הרי הם שהצילו אותי, הצילוני למען הקיבוץ, כי אין לדעת אם עזיבת הקיבוץ לא
היה פירושה בשבילי תמותה נפשית מוחלטת ואבדן דרך בחיים.

שנה עברה מאז עלינו ליחיעם. ראשיתה – בסימן הרומנטיקה
כשליט יחיד בנפשי, רומנטיקה שאינה יודעת גבול ותובעת לעצמה הכל; תוכה –
בסימן הקמת שריון-צב מפני היאוש הרובץ בחוץ, וסיומה – בסימן הריסת-המחיצה
ויציאה מחדש אל החיים האלה, אולם לא כרומנטיקאי חולם אלא ריאליסט, כאדם
שחזה מגופו ומנפשו ויודע איזו משענת קנה רצוץ היא הרומנטיקה בשעה שאין היא
מושתתת על הבסיס האיתן של ההכרה.

אליבא דאמת היה כל זה תהליך הכרחי, כי ההכרה האיתנה, הקשר
לקיבוץ אינם מתחשלים אלא על סדן האכזבה והיאוש והלבטים. רק מי שנתנסה בהם
כמוני ידע, כי אין כוח חזק יותר שיכול להדק את זיקתו של אדם לקיבוץ
מהרגשת-החובה, או ליתר דיוק: מהכרת-החובה.

וזו, כנראה, הכרח הוא לה שתיבנה על חורבות הרומנטיקה
המתמוטטת, כרגיל, עם פגישה ראשונה במציאות הקשה. אכן, למדתי לקח חשוב.
ביססתי את מקומי בקיבוץ על יסודות מוצקים פי כמה מן השרשים התלושים של
הרומנטיקה – אך גם מחיר יקר שילמתי עבור זה. מחיר שנה אחת משנות בחרותי,
שבוזבזה לריק בין דפי-היומן. ברם, בזכות הבריחה פנימה, ניצלתי מן הבריחה
החוצה, אל מחוץ לקיבוץ בכלל וזכות זו מחייבת אותי להודות ליומן שהציל אותי
מתמותה אולי בתקופה הקשה ביותר בחיי.





30.11.47

דומה שמעולם לא ריכז סביבו הרדיו עם רב כזה. הכול עמדו
סביבו ופניהם מתוחים בארשת קשבת. הנה, הנה מתקרב הרגע. היושב-ראש, שקולו
מגיע אלינו מעבר לאוקינוס הגדול, חיסל כבר, כיד הכשרון הטובה עליו, את כל
הקשיים (הוי, כמה אסירי-תודה אנו לו ברגע זה!) הוא ניגש לעיקר:
להצבעה.

הוא מכריז בקולו האיטי החותך: כל המחייב – יאמר: “הן” כל
השולל יאמר: “לאו”… והתחיל מנין הקולות: ארגנטינה… אורוגוי… ברזיל…
דניה…צ’כיה…סוריה… עוד מדינה ועוד אחת. רשימת-המחייבים מתארכת. צרפת?
“הן”. מחיאות-כפים סוערות באולם שם ב“לייק-סכסס”. ואצלנו הפנים נוהרות.
“עוד לא אבדה תקותנו…” אדרבה, היא מתחזקת מרגע לרגע (ממש – לא על
דרך-המליצה) רוסיה… ארצות-הברית.. מצרים… יוון… עוד אחת ועוד אחת
ו…נגמר. נצחנו!!!

המתיחות האיומה נתפרקה. 33 נגד 13. רוב עצום! ברגע הראשון
היו הכול כנדהמים, איש לא היה מסוגל לקלוט, להאמין, כי אכן הגיע הדבר הנשגב
הזה, כי אכן סוף סוף זכינו להכרת העמים – אנו, עם למוד סבל ואכזבות זה
אלפיים שנה!

זוהי אולי הפעם הראשונה בתולדות שנות-אלפיים שבא לנו לא
דבר זה אשר יגורנו, אלא שנתקיימה התקוה. הכירו בנו כזכאים לאותו דבר שיש
גם לקטן בעמים – לעצמאות מדינית. וכי אפשר לתאר רגע נשגב כזה? דל כוחו של
הקולמוס מעשות זאת! ככל שאנסה לכתוב – דל ועלוב יהיה נוכח ההרגשה המרוממת
עד כדי לשים מחנק לגרונך ולתלות דמעות בעיניך!

אכן, אודה ולא אבוש. כשיצאתי החוצה, רחוק מן ההמולה – מצאתי עצמי ודמעות עומדות בעיני…

האומנם? האומנם אזכה אני להיות דור ראשון לגאולה, דור ראשון בן-חורין אחרי אלפיים שנות-עבדות?!

קשה להאמין, קשה להסתגל למחשבה הזאת. ובכל זאת, צו ההיסטוריה הוא: “קום תקום – ובימינו!”






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54890