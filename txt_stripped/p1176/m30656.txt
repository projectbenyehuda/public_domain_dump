


	
	ימים מקדם: ספור מחיי בני ישראל ברוסיא
	



דבק טוב.





ר' זלמן אשקעס הוציא מחיקו מטפחת ארוכה וינקה בה את
חוטמו, פניו וגם עיניו וישיבנה למקומה. אחרי כן לקח בידו תיבה קטנה מלאה
טאבאק ובהריחו את הריח המר הוסיף לדבר:

– הלא תסלחי לי שרה גברתי, אם גליתי אזנך מזה… הלא רק
מדי דברי הזכרתי כל אלה… זולת זאת אין דבר… על מי לא יעבור הכוס הזה
בימינו אלה? האם על בת רבנו לא התלחשו בחוצות? האם לא דברו עליה עתק… ישא
הרוח את דבריהם ומהתלותיהם גם יחד… יסכר פי דוברי שקר… צדקו מאד
חכמינו באמרם: אל תפתח פה לשטן… מי שיש לו בת באה בשנים לא יתן אותה
לשבת בבתולותיה עד זקנה ושיבה… ו באמת, כל הרואה נערה בת חמש עשרה
שנה… הלא ידוע…

– האם בי האשם? ענתה שרה באנחה – ומה חטאי, ר' זלמן?
אדרבא הגידה נא לי על אמונתך, אם אנכי הסבותי כי השדוך ממעזעריטש לא יצא
אל הפועל?… האם לא חפצתי בהשדוך הזה… אך מה אעשה אם ענשי גדול
מאד… יסר יסרני ה' בהוכיחו לי איש כזה… התדמה כי טוב לי לשמוע דברי
נרגן? אולם מה אעשה אם גדל אסוני ככה, וחשך חלדי!…

– יחשך עולמו של שונאינו ומנדינו!. הלא את חפה מפשע?…
ומי זה יאשימך? חס וחלילה! – מי יתן ויכלת רק את לחרוץ משפט, כי עתה הצליח
חפצי בידי… הן זה כבר דברתי ושתים זה אשנה: כי אשה כמוך באפסי תבל
תבוקש ולא תמצא… אך מה יש לעשות? בצדק יאמרו המושלים, כי השור ארוך
הלשון הוא ובכל זאת לא יתקע בשופר… ובאמת התוכל אשה להפר עצת בעלה?…
אך בטח כה גזר עליון!… רק זאת עלי להגיד לך כי מעודי לא קרני עוד כדבר
הזה… זקנך קשה עורך הוא ואין גם אחד אשר יוכל להטות את לבבו… הלא
תביני שרה, כי לא תמול מרחם יצאתי והרבה ראיתי בימי חלדי, אך איש אמיץ
וקשה כזה פגשתי עתה בפעם הראשונה… ובמקום שם זלמן אשקעס יעמול לריק, גם
חכמת שלמה לא תועיל במאומה וכל תחבולה לא תעש פרי…

– הה! כן הוא, מזלי גורם!… אמרה שרה ותאנח מלב נשבר.

– לא! חכי נא כמעט רגע! – התגעש ר' זלמן בקול אדיר וחזק
– איש כמוני לא לצחוק יהיה! עצום מספר שדכנים בתבל וכחול הים לא ירבו; אך
מה המה מול זלמן אשקעס?… הלא כאפס ואין הם, ולפניו כלם יכרעו ויפולו!
… אם כי למראה עין במה אנכי נחשב, בכל זאת רבות עשיתי בימי חיי!. מספר
האנשים אשר נצמדו על ידי – משערות ראשי ירבה: צפון וימין אחדתי, אש ומים
הלכדתי, וכל עור, אלם, חרש ופסח – את כלם הצלחתי להביא תחת החופה!. הלא
תאמיני לי כי הוצאתי אל הפועל שדוכים כאלה אשר לא יאומן כי יסופר… כל
השדכנים התפלאו על זה, ובעיני לא נחשב במאומה!. כאשר חפץ זלמן אשקעס
לעשות דבר מה, אז בצע את אשר החל, לו גם התקוממו כל מתי תבל נגדו… כמה
פעמים הקשה האב את ערפו, לשמע אזן דאבה נפש האם, והכלה צעקה בכל עוז כי לא
תאבה לאמר קשר – ובכל זאת נואלה עצתם!. זלמן אשקעס חפץ, והוא הצליח
במלאכתו… אולם עתה – את אשר לא יגורתי בא לי… הלא תאמיני לי כי חרפה לספר מזה בקהל… כל ימי החורף כתותי רגלי והתאמצתי לבקש תחבולות שונות. אולי יצלח
חפצי – ופתאום נשארה תקותי מעל… מי יכל לשער כי עצת זלמן אשקעס
תופר?… לא! התדעי את אשר אגיד לך, שרה גברתי, כי קץ הימין הנה זה בא!
. אם חכמת זלמן אשקעס נסרחה – אז עולם הפוך ראיתי…

– כן הוא, משפטי ה' אמת… בטח לאסוני כל אלה… ואיזה רוח רעה נשאו לשום דופי בשדוך ההוא?…

– הלא ממך אשאלה כזאת: מה מצא ערות דבר בשדוך הזה? אדרבא, הגידי נא לי, הן חכמתך רבה. מדוע זה שם תהלה בדבר טוב כזה? הלא על שדוכים כאלה תתפללנה כל בנות ישראל?
… הקטן בעיניך שדוך נפלא כזה? ואם תעברי בקצוי ארץ ואיים רחוקים, התמצאי שדוך טוב ממנו?… בן
יחיד לאבותיו ואמו עמדה מלדת, ארוחת עולם על שולחנם, וכסף השלוחים – אלפים
שקל. והיחוס הלא יגיע השמימה!… התדעי כי האב הזקן של אבי החתן היה משארי בשר הצדיק מאליק,
ואמו נולדה על ברכי הקדוש, אשר עלינו לרחוץ ידינו בטרם נשא שמו על שפתינו,
– הוא ר' מיכל הטשאוואני, זכותו יגן עלינו!… אוי נא לי. צדיקים כאלה לא ימצאו עוד… הן הוא החיה מתים ויענה בצום נפשו ארבעים יום, ובביתו אחורי התנור ישב גולם כארבע שנה… הלא זאת יספרו אנשים אשר בעיניהם ראו כל אלה… הוא היה איש המופת!.
ר' מיכל – זכר צדיק לברכה!. ומלבד
כל אלה, החתן בעצמו נער נפלא. רק עור פניו שחור אך מראהו יפה עד
למאד… נער כזה הלא בנרות יחופש… נער כזה…

ר' זלמן אשקעס נאלם רגעים אחדים ומלב שרה התפרצה אנחה.

– האמיני לי שרה – הוסיף השדכן לדבר – כי מעי יהמיו מדי
אזכרה את האוצר הרב אשר אבדתם! הלא כל השומע יצחק להחסרונות אשר מצא –
החוטם לא ישר בעיניו!. הראיתם חסרון כזה?
לו אמרו לו כי החתן איננו צדיק בכל דרכיו או כי טעם חלילה
ביום צום, אז צדק במשפטו, – הלא מזרע ישראל הוא ולכן יחפוץ להשיא בתו
לאיש עברי… אך הוא גלה חטאת לא נדע שחרה… החוטם כדבר גדול נחשב לו!… מי שמע כאלה? אם החוטם לא מצא חן בעיניך, אל תביט עליו… ומה יעשה האיש אשר אין לו חוטם, האם לא יחד כבודו תוך מספר
בני ישראל?!. ואם גם נודה לו כי חסרון הוא זה – האם יהיה האתרוג פסול בפגם קטן ולא נוכל לברך עליו כעל פרי עץ הדר?
… ועל דבר הבל ורעות רוח כאלה ישימו דופי בשדוך הגון?… הלא ח־פה לדבר מזה… בוז ולעג!.

– למה זה תכביר מלין, ר' זלמן, להראות לי כי משוגע הוא?
אנכי זה כבר ידעתי את אסוני! אוי נא לי! רע ומר גורל האשה בנפלה ביד איש
כזה!. אך מדוע נתאונן על מה שאין להשיב? כבר נאבד הדבר! בטח מאת ה' היתה
זאת!. אך מי יתן ויצא השדוך הזה לפעולת אדם! הלא המשוגע יוכל גם
הפעם להקשות ערפו?… יהיה איך שיהיה, בין כך יכלנו לסתום פיות
מקטרגינו…

חלילה לך, שרה, מהאמין כי קטן ערך השדוך הזה… חלילה!
הלא תוכל להשען על זלמן אשקעס, ואם הוא ישתדל בזה, בטח דבר נכבד הוא…
אנכי לא אציע לפניך שדוך גרוע… חלילה! כה ימציא לי ה' מחיתי: הלא
המחותן – איש עשיר וביתו מלא כל טוב ולו רק בת קטנה… ועלי לגלות אזנך
כי גדול כבוד השדוך האחרון על הראשון… יען כי באמת הוציאו אז רבים דבתם
רעה…

– יהיה איך שיהיה, אך מי יתן והיה!. הושיעני נא אב רחום וחנון ויום זה שקויתיו יבא בקרב!…

– אל נא תדאגי, שרה גברתי, רחקי עצב מלבך כי ישועתך
קרובה לבוא… בטחי בה' ובקרב נשבע שמחות… תקותי חזקה כי הפעם אצליח
להטות לב הזקן… הלא הוא הלך כעת לשאול את פי הרבי, כי מבלעדו לא
ירים יד או רגל… ואנכי המתקתי עוד אתמול סוד את הגבאי…

– יואל ה' וימלא נבואתך! אך הגידה נא לי, ר' זלמן, אם
חפשי הוא החתן מלעבוד בצבא? הלא ידעת את רוח אישי המשוגע כי הוא יוכל
למצוא גם בזה עון אשר חטא…

– עמך הסליחה, שרה גברתי, אם אומר לך כי רק חכמת נשים לך… בן ר' זרח לא יהיה חפשי… התוכלי לחשוב כי בן המאסף1
) יירא מעבודת הצבא?!… אך אנכי ידעתי מראש את כל
אלה… ולכן שאלתי את פי ר' זרח, והוא הראני בספר הזכרונות אשר שם רשום
מספר שמות כל יושבי העיר, כי מקום בנו ימלא קרובו נער בריא אולם וגבוה,
אשר יצלח לעבודת הצבא…

– לא בנתי לרעך, מי הוא זה הקרוב? שאלה שרה בתומה.

– מדוע לא תביני, ענה ר' זלמן בצחוק: – כאשר יפילו גורל על
משפחה אחת ובה שני בנים, האחד גדול וחזק, והשני קטן ודל בשר – מי משניהם
יצא לצבא? הן לא הקטן!… כל באי שער עירנו יודעים כי בן ר' זרח החתן
דרוש הוא לנו, ובן חיה האלמנה המשחית דרכו אך למותר פה – הלא גם
את תתני תודה כי כן הוא; ולהן הקריבו את הרחוקים זה לזה ויצמדו אותם
יחד…

– איך נצמדו?

– הא! הא! את תדמי כי המה נקשרו לעולמי עד? חלילה! רק עד בוא הפקודה לאסוף אנשים לצבא יהיה הקשר, ואחרי כן יפרידו ביניהם…

– מי יודע את עצותיכם ותחבולותיכם הנפלאות! אמרה שרה כאלו
לא הבינה ברור את דברי השדכן: – קצור יקצר שכל אשה מהבין כל אלה… אך
בכל זאת שמור את הדבר לבל יבולע מזה לאישי… הן דרכך מאז להרבות בארשת
שפתיך, ואם אך תוציא הגה מפיך אז ימצא המשוגע תואנה להפר
עצתנו…

– רק לחנם תתעצבי על זאת, שרה גברתי! רבות יסרוני בחדר
מורי בימי ילדותי לנצור דל שפתי… זלמן אשקעס יודע לשום מחסום לפיו.



לדברים האלה נפתחה הדלת והזקן בא החדרה.

– יברכך ה' ד' ברוך! מהר השדכן לקדם פניו: – לו זכרו את משיח בן דוד כי עתה לא התמהמה לבוא…

– ה' עמך! ברוך הבא, ר' זלמן! החדשות תשמיעני?

– מה הנה החדשות אשר תולדנה אצל השדכנים?… הקדוש ברוך הוא יושב ומזוג זווגים… הראית היום את פני הרבי?

– ראיתי! ענה ר' ברוך בפנים זועפות.

– ומה הגיד לך הצדיק?

– הרבי אמר לי כי השדוך יהיה בשעה מוצלחת…

– אם כן מה חפצך עוד? יהיה השדוך בשעה מוצלחת ובמזל
טוב, יהי רצון שיאריכו בניכם ימים בעושר וכבוד ושלום על כל
ישראל…

– אמן, רבונו של עולם! דובבו שפתות שרה ותשא עיניה השמימה.

– יהי כן! ענה ר' ברוך ויאנח בשברון מתנים: – אם הרבי צוה – אין להשיב… בטח מן השמים נגלה לו…

– מן השמים! אין כל ספק כי מן השמים… אך אל נא תדאג ר'
ברוך, הסירה עצב מלבך… תני לנו שרה יין שרף ולביבות, אך יתר טוב כי
תביאי מרקיקי החלות אשר תאפי תמיד ובכל העיר יספרו תהלתם… ונשתה לחיים…
ובליל מוצאי השבת, בלי נדר, נחוג את חג התנאים כדת…

– כן, כן הוא!. מה' מצעדי גבר כוננו… אך מה תחשבי שרה אשתי? הנקרא לדינה לבשר לה?…

– מדוע הנך נחפש ככה… עוד חזון למועד ובשבת בבקר נוכל לגלות אזנה… אולם ראה הנה דינה באה…

– מזל טוב, כלה! צעק ר' זלמן אשקעס בקול המולה גדולה
כראותו את הנערה עוד צועדת על הסף: – למה זה תבושי פתיה? הלא מנהג
ישראל הוא?… ומדוע אדמו פניך?…

ברכת השדכן הלמה כרעם מחריד את ראש דינה, וכעבור רגעים
מעטים כסתה לבנת מות את פניה האדומים כאש, עד כי אביה נבהל למראה פני
בתו.

– דינה, חמדת נפשי, מה לך?

– אין דבר! מהרה שרה לענות: – זה ימים אחדים רופפו עמודי
בריאתה. בטח נתנו בה עין רעה… לכי בתי יקרתי לישן, ואנכי אשלחה
לקרוא את אשת המלמד כי תצפצף כמשפט לגהות ממך מזור…

– מה לכם לאשת המלמד, קרא ר' זלמן אשקעס: – הן אנכי פה… גם אני רופא אמן לתחלואים כאלה…

ר' זלמן החל לצפצף בלאט ויוציא רוקו מפיו כפעם בפעם. שרה
הלכה להביא יין שרף ורקיקי חלות, ודינה אספה שארית כחה ותעזוב את החדר.
האב הזקן התבונן זמן רב בצעדי בתו…





מפח נפש

לא רחוק מבית ר' ברוך קיניעווער, אשר שמה הבאנו את הקורא
בפרק הראשון, התגוררה משפחה פולנית אחת: אבי הבית היה מפקידי בית המשפט
ואשתו הזקנה ילדה לו רק בת יחידה ושמה – קלאטוויגא. דינה התרועעה מנוער את
הנערה הישרה הזאת ותקנה לה אהבתה ותבלה אצלה תמיד ימיה בנעימים, ושם למדה
מרעותה לשון וספר ותתיקנה יחד סוד לבלי העלים דבר אשה מאחותה. לראשונה חרה
אף האם הזקנה, אשר לבשה גאות כמדה על עמה ומחצבתה, בראותה את בתה
הפולנית מתהלכת את נערה עבריה, ותשפוך חמתה על קלאטוויגא, אך היא
הוכיחה בישרה כי אין כל חרפה להשיב אהבה אל חיק בת ישראל. כשמוע הפולנית
את מענה בתה, חדלה עוד מהתאונן באזניה ותשמור את הדבר…

נשים פולניות, ומה גם לעת זקנה, תאהבינה מאד לעשות חסד של
אמת; ואיזה היא מצוה יתר גדולה מהכנסת נפש ישראלית בברית הקטוליציזמוס? –
גם זאברדסקי הזקנה החלה לבקש תחבולות ותשם עיניה בדינה, ותשמח מאד בזכרה
כי רב טוב צפון לה בגנזי מרומים וכי תקנה עולמה בזה בשעה אחת. מלבד כל אלה
אהבה גם היא את דינה, אך קנאת דתה עורה עיניה, ולבה חם בקרבה מדי ראותה כי
לנערה עבריה מהלכים בביתה.

בכל פעם אשר נשארה הזקנה יחד את דינה בבית (יען כי בהיות
קלאטוויגא עמהן יראה מגלות חפצה ומדבר למטוב ועד רע) לא עזבה את המקרה
ותעמול להראות לה את יקרת אמונתה, כי נעם החיים בימינה ואשר הנצח בשמאלה,
ותשא משלה גם על מצב ישראל הנורא וכי רע ומר גורל בנותיהם האומללות, אשר
תשבענה צרות אין קץ על לא חמס בכפן. הנערה התמה והישרה הזאת לא הבינה
לראשונה את מטרת הזקנה ולא שמה לב לדבריה; אולם כאשר החלה זאברודסקי לדרוש
מאתה כי תעזוב את עמה ואמונתה, לא יכלה עוד התאפק ותספר לרעותה, בדמעות על
לחייה, את כל אשר אמה עושה לה, תאמר כי אם תוסיף עוד הזקנה להכעיס רוחה
אז תוקיר רגלה מביתה ולא תוכל להשתעשע עוד את אהובתה כמקדם. כשמוע
קלאטוויגא את דברי דינה בערה בה חמתה ותחפוץ ברגע הזאת לדבר משפטים את אמה
על אשר תשביע מרורים נפש זכה וברה, אך מהר התנחמה בזכרה כי לא תועיל בזה
מאומה ולכן דברה על לב רעותה ותבקשה כי תשחק לחלומות אמה וכי תתאמץ להתרחק
מחברתה. – ובאמת חדלה מהעת הזאת הזקנה לנסות עוד דבר אל דינה ולהלל לפניה
את אמונתה – וכה חלף הלך לו זמן רב. –

כאשר ישאלו את אחד מבני עמנו: מדוע עשויה המטה משני
בדים והחפה – מארבעה? מיד ישיבך אמרים כי מטת המת תוביל את האחד
אלי קבר, והחפה לשנים הוכנה… התרוץ המספיק הלזה יראה בעליל כי
מבינים המה אחינו את השערוריות אשר יעשו וידעו את דרכם כסל להם. אם כן מדוע
לא ישובו מדרכם הרעה? מדוע זה יורידו את בניהם חיים שאולה? אך גם על זה
תשובה נכונה בפיהם: זקנינו מררו את חיי אבותינו, והם למעננו הכינו תפתה:
אנחנו ננחיל גורלנו לבנינו והם יעשו כן לזרעיהם אחריהם עד דור אחרון על
עפר יקום – ובכן מנהג ישראל תורה הוא. ומדוע זה יקדישו ויעריצו מנהג
הבל כזה? מדוע תסלף כה האולת דרכם? מדוע לא יראו להכלה את חתנה עד היום
האחרון קודם החופה, ואולי גם עד הרגע האחרון בעת אשר כסו פניה בעבי
הפרכות? – השאלות האלה לא תעלינה על לב בן יעקב ולחטאת תחשבנה לו…
אבותינו אכלו בסר ולכן גם שנינו תקהינה! דברי תהו ואפס אלה המה נר לרגלם
ובם ילכו אחרי ההבל ויהבלו, והמנהג הרע הלזה הכה כה שורש בלב רבים מאחינו
בערי פולין המבורכות, עד כי הנערה העבריה תביט במנוחה על השוד והחמס אשר
יעשו לה, וגם השכל הכביר והרגש החזק לא יתפרצו מיד נוגש, בהאמינה לתומה
כי במרומים נגזר עליה הדין הקשה, ואם רק תלונה תעבור דל שפתיה וחטאה לה'
כל הימים. נכון לבי בטוח כי אם תשאלו נערה כזאת, אם מצא החתן חן בעיניה
ואם תאהבהו, אז יהיו דבריכם לה כספר החתום ובתמהון תשאל גם היא: החסר
משוגעים אנחנו? איך תשאלו אותי כל אלה? ומה לי ולדבר הזה?…

אך דינה היתה אחת מהנערות האלה אשר כבר נפקחו עיניהן.
דינה עשתה חיל בלמודים ותדע להבדיל בין טוב לרע. דינה ראתה לא פעם אחת כי
בעת אשר בקשו להתחתן ברעותה קלאטוויגא אז שאלו את פיה… דינה הבינה כי
ישנם דברים כאלה אשר גם כח ענק כאפס נגדם וכל החקים והמשפטים לא יצרחו
להכניעם תחתם. דינה ידעה כי זכיות האדם חיות וקימות לעד וכי לב אנוש לא
יאסר בכבל אף אם רבבות אנשי מרמה כזלמן אשקעס יטמנו פחים לו… אך כל
חכמתה היתה לה למפח נפש. מדי חקרה יותר התבוננה, כי עמוקה מני ים צרתה, כי
אבותיה לא ייטיבו דרכם, וכי קצור קצרה ידה מהתקומם נגדם ולהדאיב רוח אהובי
נפשה… ברעד וחלחלה ראתה איך כל תקותיה כעשן תכלינה, ומבעד הענין הנורא
המכסה את ימי נעוריה חזו עיניה תמיד מראה איום ונורא: זלמן אשקעס, ארבעת
בדי החופה וחתן לא נודע לה מתמול שלשום… מתניה מלאו שברון לזכר הרעיון
המפחיד, כי ימי חשך נכונו לה וכי כעס ותמרורים מנת חלקה לימים
יוצרו…

אולם אף אם דינה ידעה היטב כי בנתיב הצר אשר דרכו בו
רבבות אחיותיה תצעד גם היא, וכי הפרוכת המכסה את עיני רבות מבנות ישראל
לבל תחזינה אור חלד תחשיך העולם גם בעדה, בכל זאת אהבה להשתעשע בתקוה
כוזבת, כי עוד לא אבה כלה וכי ישועתה קרובה לבוא… כן הנה אמנם ארחות
אנוש: כל עוד נשמתו בו ישים גם בצל מבטחו, גם במלאך המות לא יתן אמון ועל
שפתי קברו יטע עוד נטעי תקותו…

בכל עת אשר ראתה את זלמן אשקעס יוצא ובא בבית אביה, לבה
הלם פעם; אך בכל זאת בקשה להתנחם, כי עוד ימים יעבורו בטרם תקום עצת
מעיקיה – ומי יודע מה יולד יום? אולם איך לבשה פלצות בשמעה פתאום את
הדברים “מזל טוב לך; כלה”! יוצאים מפורש מפי זלמן אשקעס…

דינה חגרה שארית אונה ובעמל רב הגיעה עד חדר משכבה ותפול
על המטה… כאש צרבת בערה בקרבה ועצמותיה רחפו מקרה וכל רגשותיה נאלמו…
הקול המרגיז “מזל טוב לך כלה”! צלל עוד באזניה ותהי כנדהמה… בין כך
לא יכל אביה הזקן עצור ברוחו ויבא אליה וידבר אתה רכות: "מה לך בתי? כסי
נא את גוך!. עוד נשבע שמחות… הלא מן השמים הוא!… "ברוך! נשמע קול
שרה מן החדר השני, אן הלכת? הלא ר' זלמן חפץ לשתות עמך לחיים… " ר'
ברוך מהר למחות בלאט דמעותיו מעל לחייו, ויעזוב את בתו עצובה
וגלמודה…

"מן השמים! " דבבו שפתי דינה בלחש כשוב רוחה אליה – מן
השמים גזרו על בנות ישראל כי תמכרנה כדבר חפץ וכי יתנו במחיר את לבבן.
אשרן וחייהן מבלי שאול את פיהן… “מן השמים” יאמר אב טוב־לב וישר־דרך
אשר אהבתו נפלאה לי מאד… מן השמים כל אלה! וזלמן אשקעס הוא השליח… בו
בחר אל עושה פלא כי ימלא משלחתו, והוא ימכרני לצמיתות… הוי סכלים!…
אנשים אומללים!… ובכל זאת אין להשיב… מחר יכרתו את הברית, ביום השני
יכניסוני לחופה – וזלמן אשקעס בצע את מזמתו!. אולם מי זה יכריחני?…
הן לא יכבידו עלי את אכפם? ובחזקה לא ישמו עול על צוארי?… אין את
נפשי… נגדה נא לכל עמי אגלה חפצי… אך מה?… אבי יפול למשכב מכעס.
אמי תקללני, וכל מיודעי כנדה ירחיקוני… לא! אחת היא לי… מדוע זה ייטב
גורלי מכל אחיותי מאז מקדם?… אשתה גם אני את קבעת כוס התרעלה… גם אנכי
אלך בדרכן המלא קוצים… ותהי אחריתי כמוהן…

מחשבות ועצות רבות העלו עוד בקרבה מורשי לבבה הכואב בטרם
נפלה עיפה בזרועות השנה ותישן… בבקר השכם מהרה לשום פעמים. בעיניהם
חכלילות מבכי, אל רעותה…





שנות ראינו רעה.

חפץ ר' זלמן אשקעס הצליח בידו, ובמוצאי השבת נכרתה הברית
בבית ר' ברוך ותהי דינה לכלה, כי אבותיה יעדוה לבן ר' זרח המאסף…
דינה בכתה בכי תמרורים כל הלילה ובבקר השכם מהרה ללכת אל רעותה קלאטוויגא
ולספר לה את כל המוצאות אותה. קלאטוויגא דברה על לבה ותתאמץ לנחמה מיגונה,
אם כי ידעה והבינה מה רע ומה גורל רעותה ומה גדלה התועבה אשר עושים
אבותיה, בתתם אותה בכף עריצים געלה נפשה בם… עודן מדברות ותבא זאברודסקי
הזקנה החדרה… ויהי כראותה את דינה בוכיה ותשאל לסבת הדבר, ובתה גלתה אזנה
מכל הנעשה… הפולנית הזקנה הביטה בגאוה ובוז על דינה וצחוק מדאיב לב ונפש
נראה על שפתיה, ותפתח פיה בדברים בוטים כמדקרות חרב: "ככה יעשו אחיך
העברים… אך לו כמונו היית, כי עתה לא ראית רעה… " פלצות אחזה את
דינה ותמהר לצאת משם אבלה וחפוית ראש…

"אוי איך נפלתי, אמרה דינה בלבה, משמים לארץ נפלתי! מה
גדל שברי אם בעבור חפצי לבחור בטוב ולמאס ברע ישטמוני אף יבזו את עם ה'
לעיני ויחשבו כי אוכל לבגוד באמונתי ולעזוב את אבותי ובני עמי… " הרעיון
הזה החריב כל בתי נפשה וימלא מתניה חלחלה, וברגע הזה גמרה בלבה ללכת אחרי
אבותיה ולמלא רצונם, אם גם כשה לבטח תובל.

כעבור ימים אחדים נכתבו התנאים ודברי הברית, ואבות
דינה עשו משתה גדול. קערות וקדרות נשברו למרבה כמשפט, ויקצבו זמן החתונה
בשבת אחרי חג השבעות…

החרף פרש כנפיו על העיר ויראה אותותיו כדרכו כל הימים:
כפור וקור, גשם ושלג – מלאכיו עושי דברו מלאו משלחתם באמונה… ילדי
ישראל אחרו בנשף בחדרי אפל, ובשובם הביתה הטיבו נגן בחוצות בצאתם
למרחב מתחת יד מלמדים קשים… כל יושבי העיר נמו שנתם, שנת־החורף,
ובכליון עינים חכו לתחיה, כבוא האביב לחדש פני האדמה… אך פתאום, לראשית
חדש אדר, כסה חשך פני העיר ופחד הבעית כל יושביה, ר' זרח המאסף בא מעיר
המחוז ויחל כפעם בפעם להתיעץ את אנשי הקהל מתי סודו; אשת יצחק
התופש עשתה לה בגד חדש, ועל חוג השמים נראה שבט אדום… מאותות נוראים
כאלה בשמים ובארץ נבהלו חתו כל אשר נשמה באפו, וכל אחד חרד מפני הרעה
מקרוב תבוא… הזקנים החלו להתחקות בבקיאותם על שרשי השבט האדום ומטרתו,
והנשים הזקנות שמו יתר לב לבניהן… ולבכות להם. כה שכנה עננה עלי קריה,
עד אשר התפרץ הרעם בעזוז כח, וכעבור שבועים, בהתאסף העם למקרא מגלה, נודע
הדבר כי באה הפקודה לאסוף אנשים לצבא…

כל לב כדונג ימס וכל עין תוריד פלגי מים לזכר כל התועבות
אשר נעשו לפנים בישראל בעת האסף אנשים לצבא! ילדים קטנים נדמו כשיות
אלמות, אשר יתפשו בכף ויושלכו אל בור, ובני אדם נהפכו לבהמות שדי וחיתו
טרף, אשר בלי חמלה חמסו טרפו ואין מציל… הן אמת רע ומר היה גורל העברי
אשר נגזר דינו לעבוד בצבא! חמש ועשרים שנה עבד בפרך ולא ראה בטובה, וימי
חייו הנבחרים קלו מני רץ ויכלו באפס תקוה… אך מה הנה כל הרעות האלה.
לעומת השערוריות אשר נעשו אז בארץ! ערים רבות נשמו מאין יושב, ועולי
הימים, מבן עשר שנים ומעלה, נחבאו במרתפות ויבואו במחלות עפר להסתר עד
יעבור זעם ולהנצל מכף התופשים העריצים… רבים מהם כרתו אצבעותיהם וישברו
את ידיהם ורגליהם מיראה. אולם בין עוכרי שארם ובשרם לא היה גם אחד מאלה
אשר נגזר עליהם להלקח לצבא כי המה ראו בזה אות ה' ויכנעו תחת משפטו; עמודי
בריאתם הרסו רק אנשים אומללים כאלה, אשר פחד אנשי הקהל נפל עליהם, ולא פעם
אחת ראינו איך בנים יחידים או ילדי משפחה, אשר כבר שלחה מתוכה איש לעבוד
בצבא, השחיתו גום לבל יפלו בידי מרצחים כר' זרח וכת דיליה…

בקצה העיר עומד בית קטן אשר קירותיו נטו לנפול וגגו מכוסה
בתבן. בשני החלונות הקטנים שם הזכוכית נעדרה וחוריהם ממולאים בכרות וכסתות
או בבלויי סחבות, הכפור ישליך בבית הזה קרחו כפתים וכתליו רטובים מרסיסי
גשם היורדים עליהם. על האח בוערים כפיסי עץ אחדים ועשן מחניק ימלא את כל
החדר. על יד האש עומדת אשה זקנה ותחם את ידיה הרועדות מקור. את מראה פניה
יסתיר מאתנו האויר הנשחת יחד עם העשן המכלה, אך לרגעים נשמע קול בכי
ועיניה דולפות דמעה ככותלי הבית הנוטפים מים. האשה הזאת – היא האלמנה
חיה.

למראה פני האשה האיומים, בצדק נוכל לחשוב כי מעודה לא ראתה
טוב וכי נולדה על ברכי האסון, ועני וחסר גדלוה מנעוריה. אולם כל באי שער
העיר יודעים כי רק זה לא כביר ירדה חיה כה פלאים. כן המה אמנם דרכי התבל.
כאשר תופיע פתאום ההצלחה על איש דל ומך ערך, אז אם גם יעלה על־יזכרו לו
ימים מקדם וכל הון לא יועיל לו להסיר מקרבו זכר ימי עני. אך כאשר יפליא
האסון את מכותיו ויפיל איש למשואות. אז יתשנה ככה תחת יד מציקו עדי כי
כל רואיו לא יכירוהו… גדול כח האסון ויתר עז לו מההצלחה!…

לפני שנים רבות היה נודע תוך קציני העיר הזאת ר' ראובן
מוכר יין. צדקתו ותום דרכו, ישרת לבו וידו הפתוחה עשו לו שם גדול בין כל
מפלגות העם. וה' ברך את ר' ראובן בכל, והוא שחד מכחו גם בעד אביוני אדם
ובימי השבת ומועד אכלו על שלחנו עניים לעשרות. גם אשת חיקו חיה הנגידה
הצטינה במדותיה הטובות וכל איש צר ומצוק בא אליה ויצפה לישועתה. מלבד כספה
אשר הוציאה בכל עת על מעשה הצדקה אהבה עוד לסובב פתחי נדיבים ולעורר לבם
לחמלה על בתולות עניות אשר הגיעה עתן עת דודים. כה עשתה חיה תמיד ותהי
מבורכת בפי כל.

אך הצלחת ישרי לב אלה לא ערבה להם כי ה' מנע מהם פרי
בטן. ימים רבים דרש ר' ראובן בצדיקי הדור ויתן להם די זהב כפר פדיון נפשו,
והמה הבטיחוהו כרב צדקתם… אך כראותו אחרי כן כי אזלת ידם מהושיע לו
וכל נפלאותיהם מאפע, חדל להאמין בהם ויגמור בלבו לבנות בית המדרש, אולי
יחוננהו ה' בזרע. בנין הבית הזה אכל את כל הונו, ומהעת הזאת הלך הלוך
וחסור, וכאשר עמד הבית על תלו ואת גגו משחו בששר, התרושש ככה עד אשר לא
השיגה ידו לשלם להפועלים ויקח כסף בעבוט לבל ילין פעולת שכיר… אז נפקדה
גם אשתו ותלד לו בן לזקוניו.

כאשר כלתה מלאכת הבית נפלה מריבה בינו ובין החסידים, אשר
דרשו כי יקרא הבית הזה על שמם ויוציאו בחזקה את הלוח אשר עמד בפאת קדים
ואשר עליו היו חרותים שמות ר' ראובן ואשתו לזכרון…

מחסור ר' ראובן בא כאיש מגן, ולא ארכו הימים ויהי לשמש
בבית התפלה ויתגורר הוא וביתו בחדר צר וקטן מצד האולם. אך החסידים אויבי
נפשו מאז הוסיפו לרדפו עד חרמה ויהדפוהו גם ממצבו זה, עד אשר נשאר בעירום
ובחסר כל. בנפש נדאבה ראה ר' ראובן כי כלתה אליו הרעה וכי צפוי הוא אלי
חרפת רעב, אך מהר נושע תשועת עולמים כי החלי רע אשר החלה אז לעשות שמות
בעיר, שמה קץ גם למכאוביו.

כאשר נשארה חיה אלמנה בקשה לה עבודה, בעבור החיות נפשה
ונפש בנה, ותהי משרתת בבית אחד מיושבי העיר. ויגדל הילד ויחל להקל בזעת
אפיו את משא אמו: לראשונה היה עוזר אצל אחד המלמדים ותקץ נפשו בעבודה הקשה
והנמבזה הזאת. אולם אחרי כן למד לכתוב נכונה בלשון עם הארץ וימצא מחיתו
בהעתיקו כתבים בבית שר אחד, ובזה כלכל גם את אמו.

מכל יושבי העיר לא היה אף אחד אשר ידע אל נכון כי יצאה
הפקודה לאסוף אנשים לצבא, יען כי ר' זרח המאסף ובני בריתו התאמצו להעלים
את הדבר הזה ולהסתירו מעין רואה, פן יבולע להם… וכה היה דרכם מימים ימימה
להתנפל לפתע פתאום, בעת אשר כל אנשי העיר הוזים שוכבים על משכבותיהם ולא
ידעו כי רעה חופפת על ראשם, על הנרדמים ולשום בסד רגלם ולנהלם אל בית
האסורים כשה לטבח יובל… אך משה בן האלמנה ידע מכל הנעשה כי אדונו השר
הודיע לו את דבר הפקודה, וימהר לגלות מזה גם אזני מאו. פלצות אחזה את
הזקנה ואף אם ידעה נאמנה כי בנה יחידה לא ילכד בגורל, בכל זאת לא יכלה
להרגיע ולבה נבא לה כי נכונו לבנה ימי חשך… עוד בלילה הראשון, כאשר
הגיעה לאזנה השמועה הנוראה הזאת, החלה האלמנה לבכות ולהתחנן לפני בנה כי
ירחיק נדוד ויסתר עד עבור ימי האוסף, אך משה אשר נפשו נקשרה בנפשה לא
חפץ לעזוב את אמו הזקנה לאנחות. אולם האלמנה לא מנעה עיניה מן דמעה ולא
רפתה ממנו עד אשר מלא חפצה ולמחרת היום כעלות השחר עזב את העיר וישם פעמיו
אל כפר קרוב אחד במקום קוה למצוא מחסה בבית אכר מיודעו.

בלילה השלישי התנפלו פתאום על בית חיה האלמנה וישברו את
הדלת, ויחלו לחפש על הגג ובמרתף – בקשו ולא מצאו!. יצחק התופש, איש בריא
אולם ואמיץ כח, נגש בקול המולה גדולה אל הזקנה ויכה באגרוף רשע את לחייה,
אולי תענה תחת ידו הקשה ותגיד לו איה מקום בנה אך אהבת אם גברה על
מהלומות ומכות אכזריות, – חיה נתנה גוה למכה ולא הוציאה אף הגה
מפיה…

ר' זרח המאסף נבהל משמוע כי מתי סודו החטיאו המטרה וכי
עקבות בן האלמנה לא נודעו, וימהר לשלוח את מלאכיו כי יבקשוהו בכל עבר
ופנה, וגם את הזקנה שמו בבית הסהר ולא נתנו אכל אל פיה, אך כל עמלם לא
הועיל להם ותקותם נשארה מעל.

בלהות נפש האלמנה בעת אשר התנפלו עליה בפעם הראשון
כשודדי ליל והיסורים הקשים אשר ענו אותה בם בבית האסורים, הרסו עמודי גוה
ויפילוה למשכב, עזובה וגלמודה שכבה הזקנה ועצמותיה רחפו מקור, ותזעק מר
בחבליה. אך אשת האכר אשר בביתו היה צפון בנה, בקרה אותה בכל יום הראשון
לשבוע כאשר כלתה עבודתה בשוק. האלמנה בקשה ממנה לבל תגלה את אזני בנה
מחליה, בידעה את נפשו הטובה כי לא יוכל להתאפק ויעזוב מחבואו. אשת האכר
הבטיחה לשום מחסום לפיה, ובכל זאת לא שמרה מוצא שפתיה…

ממחרת היום, כנטות צללי ערב, בא העירה עני עור אחד נשען על
יד ילד קטן נוהג בו, ויקרבו אל בית האלמנה. העור דפק בחלון ויקרא: אמי! –
משה בני! התאנחה הזקנה על משכבה ותאסוף שארית כחה לפתוח את הדלת. אך ברגע
הזה יצא האורב ממסתרו וגדוד תופשים התנפל בחזקה על העור… זעקת שבר
התפרצה מקרב לה האלמנה ותחפוץ לרדוף אחריהם, אך אחד התופשים הממה במכת
ידו ותפול לארץ באין אונים ובלי דעת. את משה הולכו שבי והאם האומללה
נשארה כמתה על סף ביתה ותתעלף…





אבל יחיד.

בערב פסח כחצות היום כבר בערו בני ישראל את החמץ
ממושבותם לבל יראה ולא ימצא שאור בבתיהם. כל פנים צוהלים לקראת החג
הממשמש ובא, והנשים יטחנו בשמחה את המצות הדק היטב וינקו את הכוסות אשר
יציגום הכן אל הסדר. פתאום ישמע בחוץ קול קינה והי.

חוצות העיר מלאים עבטיט, הגשם דולף בחזקה, וערפל חופף ממעל לחתום בעד השמים הטהורים. לבל יראו את כל הנעשה בארץ מלאה חמס…

חבר נערים, גדלים וקטנים, יעבטון ארחותם בטיט ורפש. ערום
ויחף, רטוב מגשם ומקרה, ילכו שנים שנים מבית הסהר. לפניהם צועדים בגאוה
ובוז התופשים ובני בריתם, וגדוד אנשי חיל מזוינים עוטר אותם מסביב.
אחריהם ימשכו אב ואם, אח ואחות אשר ישאו נהי וימררו בבכי על אהובי נפשם
כי גלו מהם, ואשר יוליכום כעת להעמידם לצבא.

גם חיה האלמנה הולכת בעקבות בנה, ואם כי כחותיה עזבוה בכל
זאת ינעם לה לראות מרחוק את יחידה ולספור צעדי ילד שעשועיה, בכל פעם תגש
אליו לדבר אתו ואף אם קול נוגש קורא בחזקה כי תסור הלאה – תאטים אזניה
משמוע וגם מהלומות אנשי החיל לא יוכלו לגרשה משם… עוד לא תוכל האם
הסוערה להאמין כי בנה ילך ולא ישוב. עוד תקותה חזקה כי עושה נפלאות עד אין
חקר ישים אותותיו אותות ויוציא אותו מתחת יד מציקיו. הלא יחיד הוא לה, משען
בצרה ונחמתה בעניה, ורק הוא נשאר לה כשריד מימי חמדתה ואשרה… הלא רבה
צדקתה ומספר מצותיה מה עצום… הלא משמים ישקיף אל רחום וחנון אשר ריב
אלמנה ומשפט יתום כאור יוציא… במשך הזמן אשר ישב משה בבית האסורים באה
חיה מדי יום ביומו אל ר' זרח המאסף ותבך ותתחנן לפניו כי יקום לה
לישועה… אך ר' זרח נשא כפעם בפעם עיניו השמימה כאיש אשר ישוה את ה'
לנגדו תמיד, וישח קולו בחמלה וביראה: "מה אעשה לך אחותי, אם יד ה' הויה
בך, צר לי עליך אם לא רוחמה,אך אם מה' יצא הדבר, עלינו לקבל היסורים
באהבה… לו יכלתי להושיע לך כי עתה עשיתי זאת בכל לב ונפש… אך מה
נוכל לעשות, הלא גזירה היא ואין להשיב… " – הוי רוצחי נפש, אנשי בליעל
– צעקה האלמנה מנהמת לבה – מדוע זה תפילו על בני גורל? הלא יחיד הוא לי,
ואני זקנתי ומחלתי אנושה. ולמה תגזלו מנוחתי בטרם אלך ואינני?… "התחת
אלהים אני? – השיב ר' זרח במנוחה – מדוע תמררי את חיי?… לכי והביאי
משפטך לפני השופטים, הלא המה הפילו גורל על בנך… ואני מה כי
תליני עלי… אולם לא את היא הראשונה… רבות הנה האמות אשר מר תבכינה לפרי
בטנם ובכל זאת תשכחנה מהר צרתן והזמן ימחה דמעה מעל לחייהן… מה נוכל
לעשות אם ה' באפו יוכיחנו… בטחי בה' ויושע לך ובנך ישאר נאמן לעמו
ולאמונתו… ואנחנו נשחד מכחנו בעדו ובטרם ילך נתן לו תפלין וסדר התפלה
וצדה לדרך, וגם אותך לא נעזוב… " – הוי! ישלם לכם ה' כאשר עוללתם לי! "
– התפרצו המלין מקרב לב האלמנה ותצא במרת נפש…

הבית אשר שם התאספו השופטים לבחור אנשים לצבא, לא היה
רחוק ממעון ר' ברוך קיניעוווער. תלא כל לשון לספר וגם עט סופר מהיר לא יוכל
לתאר אף שמץ מכל הנעשה בבית הזה בימים הנוראים ההם… הודות לאל נשתנו
כעת העתים וכל מראות־זועה כאלה חלפו עברו מן הארץ ועוד מעט נוכל לספר אותם
כזכרונות ימים מקדם… אך אם עוד לא נשכחו מאתנו הצרות הרבות אשר השביעונו
צוררינו זה כבר: אם קינות בני יעקב החרותות בדם לבבם על לוח קורות עולמים
יזכירונו את כל אשר עוללו לנו זרים – הלא יתר שאת לימי זעם האחרונים, בעת
אשר אחינו בעצמם שמו את עמם למשסה, ומהרסינו ומחריבינו ממנו יצאו… מי
היה אז בעוכרי ישראל, מי אכל את יעקב וישם את נוהו – אם לא אחינו בני
עמנו… הן אמת כי חבלים לא נפלו בנעימים לאיש עברי בעת אשר נחרץ משפטו כי
יעבוד בצבא. לא נוכל לכחד תחת לשוננו כי קשה היה על כל אם בראותה את בנה
הולך ממנה ולא ישוב… אבל הממשלה לא דרשה מאתנו כי נשחית נתעיב עלילה,
הממשלה לא הכבידה אכפה עלינו, למען נגנוב ילדים ונתנפל על בני אדם כחיתו
יער השואגים לטרף… הממשלה לא הפילה פור על בנים יחידים לאבותיהם ולא
צותה לתת בן אלמנה נדחת כפר נפש בן ר' זרח המאסף – נשיא עדתו… לא! רוח
הממשלה זרה למעשים נאלחים כאלה… הממשלה התאמצה בכל עוז לבער הרעה מקרבנו
ותפתח תמיד בתי בית הסהר לפני אנשי דמים ומרמה כר' זרח וסיעתו… אנשי
בליעל כאלה נשלחו תמיד אל ארץ גזרה ביד פעם אם אך נחשפו מצפוניהם…
אך מי אשם אם היתה האמת נעדרת?… אחינו ראו את כל אלה ויעמדו מנגד…
בכל עיר ועיר נמצאו עוסקים בצרכי צבור באמונה כר' זרח, אשר עשקו רצצו דל
וגם שמו בכליהם… בכל מקום מושב אחינו נשמעה יללת אלמנות עזובות סופקות
כף על בניהן אשר נלקחו מהן בחזקה… ובני ישראל ראו איך צרות רעיהם עד
צואר יגיעו וכי רעת עוכרי נפשם רבה מאד, ובכל זאת שמו מחסום לפיהם וידמו,
וכל אחד רחץ בנקיון כפיו… אם כן, מי אשם בדבר?… את מי יריב אלהי המשפט
ריב חיה האלמנה, ומי ישא את העון אם ילדים חפים ונקיים כאלה היו טרף
למלתעות משחית על לא חמס בכפם?… על סף הבית נפלו עוד הפעם האבות
בזרועות בניהם וישאו קולם בבכי ויפרדו… "אל נא תדאגי אמי – נחם משה את
חיה – הלא מהר אשובה אליך… כל יושבי העיר יודעים כי יחיד אני
לך… ור' זרח הלא יריב ריבי… מנעי עיניך מן דמעה… ובטרם כלותו את
דבריו דחפוהו הביתה ותסגר הדלת בעדו.

ר' זרח ישב זה כבר שם ויחכה בכליון עינים על בואו.
השופטים קראו על פי הסדר בשמות האנשים הלקוחים לצבא, וכל אחד אשר הפיק
רצון מהם במדת גבהו ובמצב בריאותו גולח ראשו ויהי – לאיש חיל.

– מאשקא פלאטיצא! – הרעים השופט בקולו, אך מכל הנאספים לא יצא אף אחד.

– פלאטיצא! – הוסיף לקרוא בכח.

– מדוע זה תעמוד כתמר מקשה? – גער ר' זרח במשה – האם לא שמעת כי קראוך בשם?

– שגית אדוני – ענה משה – אנכי לא נקראתי, רק אתה!. הלא משפחתך בשם “פלאטיצא” תכונה…

– דום בן סורר ומורה! – התחצף ר' זרח – הלא מצח אשה זונה לך, עז פנים!. חכה מעט ואראך את ידי החזקה…

פה קרץ ר' זרח בעיניו אל אנשי החיל העומדים מסביב, וברגע
אחד הציגו את משה בחזקה לפני השופטים… לשוא עמל להוכיח ליושבים על
מדין כי תואנות מבקשים עליו, כי בן יחיד הוא לאמו וכי שמו “שמש”… ר'
זרח הרס את כל דבריו ויאמר לעין כל כי משה בנו הוא וכל הנצבים העידו כי כן
הוא…

– לצבא! נשמע קול קורא, ופני ר' זרח נהרו.

– אם אבי אתה, הנני לכבדך כבן – קרא משה במר רוחו וירקד
כאיל אל ר' זרח ויכהו על לחייו קבל־עם, אנשי החיל מהרו להתנפל עליו
ויסחבוהו אל בית האסורים.

– אמי! צעק משה כאשר הוציאוהו החוצה: – הידעת אמי מה
שמי? שבע עשרה שנה נקראתי בשם “שמש” ועתה “פלאטיצא” יכנוני… גם אב
חדש לי כעת אשר לא ידעתיו מתמול שלשום… ר' זרח הנבל, תכרת נפשו מארץ
החיים, הוא היה לי לאב ויפיל עלי גורל ותחת בנו נלכדתי…

חיה נשארה על מקומה בלי־נוע ולא הוסיפה עוד לבכות: לא
צעקה, לא התקצפה, לא קללה, גם אל הביטה על בנה האומלל. רעם מחריד התגנב
תוך בתי נפשה ויצית בקרבה שלהבת נוראה – איש לוהטת לעוכר שארה ובשרה, ר'
זרח הבליעל… אוי לו לרשע אשר ירד אל התופת הזה הבוער בחדרי לב אלמנה
סוערה ושדודה… היום פנה וצללי ערב נטו, והאלמנה לא משה ממקומה. השופטים
כלו את מלאכתם, האנשים הנלקחים לצבא הובלו גם הם אל מעונם, אבות הנערים
שבו לביתם ויצחק התופש ומרעיו מהרו לרוץ אל מקוה המים לכבס חטאתיהם, אך
חיה עמדה עוד כמקדם ותחכה עדי יצא ר' זרח המלאך המשחית… אולם השועל הערום
הזה הבין מגמת פניה והצליח להתגנב מתוך הבית בטרם שזפתו…

החשך כסה פני כל הארץ, ותשם האלמנה פעמיה אל ביתה. כאשר
עברה בדרכה אצל בית ר' ברוך ראתה מרחוק את דינה עומדת בפתח… חרון אפה
בער בקרבה כאש צרבת בהביטה על כלת מרצחה וכדוב שכול התנפלה על הנערה
התמימה הזאת ומפיה התמלטו קללות נמרצות… פני דינה חורו וכל עצמותיה רעדו
מקרה… "מדוע תנקום בי נקמתה? מה חטאי ומה פשעי?… " דינה עמדה כל
היום ותתבונן במראות הנוראים… מעיה המו בראותה את השוד והחמס, ועינה דלפה
מתוגה ותבך יחד עם קשי יום… נפשה יצאה למראה אם מבכה על בנה ואחות
פורשת כפים על אבדן אחיה.. ומדוע זה תשטום אותה האלמנה לפתע פתאום על לא
חמס בכפה?… הן זה כבר נודע לה ישרת חיה ותום דרכה ותמיד העניקתה ממתנת
ידה ותסעד אותה בעת אשר היה בנה עצור בבית הסהר… ואיך נהפך עתה לבה
למצוא עונה לשנוא?… עבים שחורים כסו את בתי נפשה… קללות אלמנה צללו
באזניה ותחרוץ לרוץ אחריה ולהסיר את המסכה הנסוכה על פני החידה הסתומה
הזאת, ומדי הביטה אנה ואנה – עקבות חיה נעלמו…

עברה שעה אחת ובבית חיה האלמנה נפתחה הדלת ותבא דינה
החדרה. חשך ואפלה כסו את הבית הצר והקטן, והאלמנה ישבה דומם לארץ ותשען
ראשה על זרועותיה… לשמע קול צעדים התעוררה ובראותה את דינה עומדת
עליה הסבה פניה ממנה… הנערה החלה לבכות ובתוך דמעותיה צפצפה אמרתה:
למה מאסתיני? מה עשיתי לך כי קללתיני?…

– הה! תחולנה צרותי על ראש מחותנך וייסרהו ה' במכאובי…
גם את תהיה אם ואז תדעי מה גדול שברי… בן יחיד היה לי ויקחהו המרצח הזה
ממני… במקום הכלב הרע, חתנך הנבל, לוקח לצבא ילד שעשועי…

פה ספרה לה האלמנה את כל הנעשה. שערות בשרה סמרו לשמע
אסון כזה, וכעס ותמרורים, איבה ונקמה התאחדו בקרבה יחד. כחצי שעה נדברו
ביניהן עד אשר זכרה דינה כי עת לשוב אל ביתה ותבטיחה לבא אליה ביום מחר לעת
כזאת.

– יושיעך ה' על כל תגמוליך עלי – דבבו שפתות חיה בנפלה על צואר הנערה ותשק אותה למו פיה – אך שמרי נא מוצא שפתיך…

דינה מחתה דמעותיה מלחייה ותמהר ללכת הביתה.





העצה.

יצחק התופש הוא אחד מאנשי השם בעיר הזאת, אך
חליפות לשמו בעתות שונות. בכל ימות השנה יקראוהו בשם יצחק השכור,
יצחק התופש, – שמו מנואץ בפי כל וכרום זלות הוא לאחיו בני עמו. אך
ששון ושמחה ישיגוהו כאשר תבוא הפקודה לאסוף אנשים לצבא. ואסיפה
כזאת היא שמש ההצלחה לאיש כמוהו. אז יהולל בשער, כל יושבי העיר
ירוממוהו אף יתנו כבוד לשמו ורבי יצחק יקראוהו; בבתי התפלה יעלה לתורה
שלישי וששי, כאשר יקרה משתה ושמחה אז יתנו לו חלק משנה מהלביבות, ובבתי
המטבח כל נתח טוב למענו יכינו. מלבד כל אלה עוד שמן חלקו באסיפה
בעצמה. העדה תשקול כסף על ידו, גם אבות הבנים יכפרו פניו במנחה. ומזה
מחיתו כל הימים. אך גם אשתו לא תטמון ידיה בצלחת והיא נודעת בכל העיר
בדרכיה השונות ובפרנסותיה המצוינות. רבות הנה העבודות אשר תעשינה על
ידה: היא רופאת, משרתת על חתונות, מצפצפת על ביטול עין רעה, משמשת בבתי
התפלה, קוראת תחנות באזני הנשים בימי החג, מילדת, מכינה פתילות לנרות יום
הכפורים, מודדת שדה הקברות במקרי סכנה, טובלת את הנשים המתקדשות
מטומאתן, מעוננת, מקוננת על מת – ומלבד זה עוד תמצא חית ידה, בתתה כספה
בנשך, בעת אשר יצבור בעלה די־זהב בימי האסיפה, נקל להבין כי מלאכות נפלאות
כאלה תחייה אשה חרוצה כזאת, והיא יכלה לאסוף כסף תועפות לולא היה בעלה
השכור בעוכרה, כי בהגיע ימי הרעה, ויחדלו מאסוף אנשים לצבא ואז לא יוסיפו
גם מוכרי־יין לתת יינם חנם, יוציא בלאט את כל חפצי הבית למען יוכל לחקור
ממסך…

הראשון לימי חל המועד היה יום סגריר. הגשם החזק הדולף עוד
מערב פסח הרבה עבטיט בחוצות עד אשר יכשלו כל העוברים ובארחות עקלקלות
ילכון. השמים מכוסים בעבים ומראה כל היקום שחרחר כפני אשה מרת נפש הבוכיה
בימי המשפט מאימת הדין. אך יצחק התופש עזב ביתו עוד בבקר השכם, כי כן
דרכו תמיד להתפלל כעלות השחר ולצאת אחרי כן לפעלו, עד אשר יפול כפגר מובס
וישאוהו בכתף לביתו. אשתו יושבת על המטה מלובשה בבגדי החג, ולחייה קשורים
במטפחת ירקרקת, והיא סועדת לבה בלביבה רוככה בשמן. פתאום נפתחה הדלת ותבא
דינה החדרה, רועדת מקור ובגדיה רטובים מגשם.

– אוי נא לי! קראה אשת יצחק בקול ותצנח מעל המטה ובחפזה
השליכה את הלביבה אחורי הכסתות: צרה באתני: האת היא דינה יקרתי? ביום חשך
כזה? רעם החרידני! מי שמע כזאת? ואיך נתנה אותך אמך ללכת כעת?… בטח
שלטה עין רעה באחד מבני ביתכם, אך אולי אמך… אולם עוד לא נמצאו ימיה…
האם אין משרת אצלכם?… ומדוע שלחוך לכתת רגליך בעבטיט כזה?… הביטו
נא וראו – אוי נא לי!. הטרם תדע אמך כי אם רק הגה יצא מפיה אז הנני
ממהרת לרוץ אליה…

כמצבת אבן עמדה דינה בלי נוע ולא יכלה לפתוח דל שפתיה. כל
היום שתה עצות בנשפה ותעמול לסדר אמרותיה ולדבר דבר על אפנו, אך בבואה
לבצע מחשבתה נתקו ממנה מלין ותתאמץ לבקש תחבולות מחדש.

– אך מה זה שם,דינה יחידתי? אוי נא לי!. הנני רואה פניך!. בטח חלתה אמך… חכי נא מעט, דינה, ואקח את אדרתי ונלכה…

בכל פעם אשר הרבתה האשה לדבר אל דינה, כסו יותר חרפה וקלון
את פני הנערה. אין רגש יתר רע ונעכר, כרגשי עול ימים ובר לבב בעת אשר המקרה
יאלצהו לדבר שקר בפעם הראשונה. לפני זה חשבה דינה כל היום איך לעשות
מעשיה ותלמד לשונה רמיה, ובכל זאת לא עצרה כח להוציא אף הגה מפיה ותהי
כנאלמה. אולם כעבור רגעים אחדים שבה נפשה למנוחתה ותען ותאמר:

– לא מצב אמי טוב… רק אנכי… באתי… כי דבר לי… אליך…

– את בעצמך? קראה אשת יצחק בקול מוזר ונורא ופניה שנו,
עיניה כמעט יצאו מחוריהן ותחדרנה תוך לב ונפש דינה, פיה נעקם וצחוק מדאיב
נראה על לחייה: – את בעצמך? מה זה לך יקרתי?…

– נפשי בשאלתי… אך אל תגלי נא סודי…

– מה נואלת! החלה אשת יצחק להכביר עליה מלין: האותי תצוי
לשמור סודך?… המצאת עוד בין כל מתי תבל אשה נאמנה כמוני?… התראי את
ראשי?… ופי?… כלם סגורים ומסוגרים!. הגידי נא לי חפצתך… אל תכחדי
דבר ממני… כי בי עזרתך… וגם עוף השמים לא יוליך את הקול מזה… הה!
לו חפצתי לגלות את כל הכמוס עמדי… אך השמע איש עד היום הזה מכל אשר
קרה לאסנת? או הידע מי את אשר היה לאשת שמעון היושב בכפר?… אם כן מה
לך יקרתי?… ראי נא כי דרך קדושים לי לדעת מראשית אחרית וכאשר פתחת
רק את הדלת הכרתי בך מיד כי פניך לא כתמול שלשום… אולם ספרי נא לי
יקרתי מה זה לך?…

– הלא ידעת… כי בין מיודעי…

– היפלא בעיניך; אם אדע מזה!…. אנכי זה כבר ידעתי…
אך עיני תחזינה ואזני תשמענה ולפי מחסום אשימה… אבל הגידי נא לי, אולי
עוד לא עבר הזמן… אל תכחשי ממני… כי ידי רב לי להושיע… וישנם אצלי
עוד דודאים מפליאים לעשות. אשר נתן לי כפרי זקן אחד…

– לא… הנה באתי לבקשך… כי את תוכלי להטיב פה…

– יש לאל ידי, יקרתי, להטיב… רבות אוכל לעשות… חי
נפשי… הן תחת ידי נמצאים עשבים כאלה, אשר בעזרתם תדבק נפש בנפש…
יתאחדו ולא יתפרדו לנצח… לזה דרושים עוד דודאים הנמצאים בבית־המרקחת…
אך אנכי אכין כל אלה… ועלי רק לדעת מה שמו כי אכנהו…

– אוי! לא זאת! קראה דינה האומללה בכל מאמצי כחה: – אשה
נוצרית אחת בקשתני כי אקח בעבורה שלשים שקל בעבוט… ובכן באתי אליך, יען
ידעתי אשר לא תשיבי את פני ריקם…

– אכן זאת היא בקשתך… אוי נא לי!. ואנכי אמנם לא כן
חשבתי… הראיני נא את העבוט? חרוז פנינים… (מדי דברה התאמצה לחשוף
בעיניה המת נוצצות מצפונות לבב דינה). הימשכו הימים?…

– לא! האשה בקשה ממני כי אקח את הכסף רק על שני שבועות…

– טוב, טוב הדבר! למענך יקרתי אעשה זאת, ורק עשרה שקלים לי יהיו לנשך…

דינה לא דברה דבר, וכעבור רבע שעה עזבה את בית יצחק ותשם פעמיה אל רעותה קלאטוויגא…





תוחלת ממשכה.

בית התפלה מלא מפה לפה אנשים וטף וגם החצר מכוסה בהמון אדם
רב. כותלי הבית, אשר זה חמשים שנה לא הלבינום בשיד, שחורים מאד ומראיהם
עוד יותר נורא ממראה פני הנאספים שם. הנרות השחורים המאירים לפני העמוד
יפיצו אור כהה על שתי מטות המת העומדות משני עבריו… נורא ואיום מראה כזה!
פלצות תאחז כל באי הבית, כי מי לא ירגז תחתיו בראותו נרות שחורים, גם מטת
מת, ולא יזכור את יומו האחרון?!… הלא טפחות ימי אנוש עלי ארץ, ומי יודע
– אולי עוד רגע ויגיע עד שערי מות, ונספה בעונו… ר' זרח וסיעתו עומדים
בראש, כי יום משתה ושמחה להם… עוד מעט ויכלו מלאכתם – והוקל משאם…
פתאום יבואו אל בית התפלה כעשרים נערים, גדולים וקטנים, ויתיצבו לפני
העמוד… ר' זרח ואנשי חברתו ילבישום לבנים כמשפט… שערי ארון הקדש
יפתחו… הנערים יקחו בידיהם ספרי תורה… מתוך הדממה הדקה קול שופר ישמע
הולך וחזק… והנערים בשברון מתנים ידברו רתת, ויענו ויאמרו: "נשבענו בשם
ה' אלהי ישראל לעבוד באמונה… ולשפוך דמינו כמים… אחריהם יענה כל העם
אמן וישאו קולם בבכי… הנערים האלה נשארו אמונים לשבועתם…

ממחרת היום השכימה דינה לעזוב משכבה ותצרור חפצים אחדים
במטפחת ותמהר לשום פעמיה אל המגרש אשר מחוץ לעיר… משם ישלחו כל
האנשים אשר עליהם לעבוד בצבא ובתוכם גם הנערים אשר נשבעו אתמול קבל־עם…
אחרי המחנה הולכת גם היה האלמנה… במקלה בידיה ובתרמילה על כתפה, גמרה
בלבה ללכת יותר משלשים פרסה, עדי תבוא אל עיר המחוז ואולי תצליח
להוציא את בנה. אם כי בנה ודינה חלו פניה כי תעבור בעגלה את הדרך הרב
הזה, בכל זאת לא מלאה שאלתם… מעת אשר נלקח ממנה בנה לא ידעה האם הסוערה
מנוח, וטוב לה לכתת רגליה אתו יחד ולספור צעדי יחידה… בלבושה תפור
מכתב־בקשה אל שופטי המחוז אשר כתב למענה האדון זאברודסקי וגם כסף מעט אשר
נתנה לה דינה… ועוד תקותה חזקה כי תציל את בנה מיד עושקיו האם גם תלך
אחריו אל גיא צלמות…

האלמנה הרחיקה ללכת ככברת ארץ פתאום שמעה קול קורא בשמה, ותבט אחריה והנה דינה לפניה…

– באתי לקחת את ברכתך, חיה, בטרם תפרדי ממני – קראה דינה – וביראי, פן אוחר המועד, מהרתי לרוץ ארח… וזאת קחי לך…

האלמנה לא יכלה להתאפק ותפול בזרועות דינה. רגעים אחדים
חבקו אשה את אחותה… עני ועשר, זקן ונער, חיים ומות פה התלכדו…
שניהן מררו בבכי ובדמעות נפרדו…

שבועות שנים חלפו עברו. פעם אחת באו המחותנים בלילה לבקר
את אבות דינה. ר' זרח ור' ברוך התיעצו בדבר המהר והמתן, והנשים השתעשעו
יחד בעבר השני וידברו אדות מעשה אופה ומיני מרחקת כדרכן כל הימים. דינה
ישבה אצל השלחן ולא הביטה גם בפני הנאספים בבית… לראשונה דאבה תמיד
נפשה מדי שמעה איך ידובר אדות יום חתונתה: אך מעת אשר חזו עיניה אסון
האלמנה נהפכה לאיש אחר… אם לאנשים זרים לי, נקיים ותמימים, חשבה
דינה בלבבה, ישולם רעה בגללי, מדוע איקר כה בעיני?!. הלא טוב לי לסבול
בעד שלום אבותי… אך שנאה עזה היתה שמורה בקרבה להמחותנים הרעים עוכרי
נפשה…. אולם גם השנאה הזאת חיש עברה, יען כי נפש עלמה צעירה ותמימה כמוה
לא תוכל לכלכל כעס ולנטור איבה, ואם גם לפעמים תתלקח שלהבת הקנאה, אז עד
ארגיעה כליל תחלוף… מלבד כל אלה היתה עוד דינה צוהלה ושמחה בלילה
ההוא, ולכן צחקה בקרבה על אמה ומחותנתה המתענגות כעת על רוב שלום ומצפות
ליום משתה ושמחה… מה טוב היה, אמרה בלבה, אם אחרי אשר יכינו אבות
החתן הכל, המגדנות נכונות והמרקחת עשויה כדת, החתן לבוש לבנים והמחותנת
עוטה אדרת משי ועדי אבני יקר על ראשה כמשפט היום – אך פתאום לא תאבה
הכלה להכנס לחופה ותפר את הברית ומזמתם גם יחד… איך עקמה אז המחותנת
שפתיה?… והמראה היה נפלא מאד!. כן טוב היה גם, לו באה האלמנה יחד את
בנה יחידה כשעה אחת קודם חופתה, וחתנה ילקח אז לצבא… מדי זכרה את גורל
האלמנה האומללה התעוררו בקרבה עוד הפעם שנאה וקנאה וכצפעוני השליכה מבטי
בוז על המחותן ר' זרח – איש נוכל וצבוע, אשר כעול לא ידע בושת ובכל פעם
ישא את שם ה' על שפתיו… כעס ומכאובים התאחדו אז בקרבה ואנחה שברה לבבה
בזכרה כי בתוך עקרבים ונחשים כאלה תמצא קן לה לימים יוצרו…

פתאום החלו הנשים לדבר בלאט… דינה שמעה כי שמה יצא
מפי המחותנת, ותפן להביט אל מקום מושב אמה… פני אשת ר' זרח הוריקו
והאדימו מדי דברה ופני אמה נחפרו… המחותנת הוסיפה לספר ותמולל ברגליה גם
קרצה בעיניה, כאלו חפצה בתנועותיה אלה להראות “כי אם היא תדבר אז אין בפיה
רמיה”; ולדבריה הניעה אמה ראשה ואותות בלהה נראו על פניה… דינה הבינה כי
עליה יתלחשו כעת ותדאג פן נחשפו מצפוניה… אך מי יתן והיה! חשבה בלבה,
וברגע הזה היתה נכונה להתודות על כל החטאים והפשעים אשר יעשה האדם, רק
למען הכעיס לב המחותנת…

כעבור רגעים מעטים נגשה המחותנת אל השלחן ותשב לימין דינה.

– מה הנך מרקמת כעת, דינה אהובתי?

– לבוש.

– לבוש? טוב!

רגעים אחדים נאלמו שניהן.

– דינה אהובתי! קראה פתאום המחותנת בהשפילה קולה: סלחי נא
לי אם אשאלך דבר מה, אך אל נא תרגזי עלי… שמעתי אומרים עליך כי לפני
ימים מעטים בקרת את אשת יצחק…

– כן הוא! אמת הדבר… הייתי אצלה… ובכל עת אבוא אליה…

– מה זאת? איך תלכי שמה?…

– איך?… לא אבינה!. הנני הולכת כאשר ילכו כל האנשים… הלא אשה חכמה היא וצנועה…

– אוי אהובתי!. מי יבקר אשה סוררה כמוה, שכורת־יין?…
הטרם תדעי כי דבת רבים מגור מסביב? עוד מעט וידברו עליך תועה
בחוצות…

– מה יתנו ומה יוסיפו לי במהתלותם!. ידברו ככל העולה על רוחם…

– אל נא, דינה יקרתי, למה תדברי דברים כאלה?… הלא רבה
חכמתך, ולך לב להבין כי אם יוציאו על נערה בתולה שם רע, אז תנהם
באחריתה… אל נא תוסיפי בתי ראות פניה… חדלי אהבתי מבוא
אליה…

אחרי אשר הלכו המחותנים לדרכם, כמעט יצאו מפתח הבית,
התנפלה שרה על בתה בקול המולה גדולה עד אשר לצעקתה בא גם ר' ברוך החדרה,
בחשבו כי אסון קרה לה.

– ימרר ה' ימי חייך, נערה פותה!. הלא החתול חכם
ממך… מה טוב ומה נעים… בתולה כמוה… תבקר את אשת יצחק… אם כן
הלא יצדקו במשפטם כל אלה אשר דברו מאז… מה לך ולאשת יצחק?… מה
עשית אצלה?…

– אנכי שאלתי כסף אצלה…

– כסף? קראה שרה ותתנועע בכל גוה עד כי מתנועתה נפלו לארץ כל הכלים היקרים אשר עמדו על השלחן: כסף? למה לך כסף?…

– כסף לקחתי בעבוט…

בעבוט?… מה תדברי?… הלהכעיסני את אומרת?…

– אין את נפשי להכעיסך… אכן כן הוא… נתתי לה בעבוט
חרוז פנינים… ראי את הפנינים אשר על צוארי ותדעי כי אמת יהגה
חכי…

– הוי! מה עשית מרשעת!.הה! דבר בליל יצוק בך!…

– לא פעלתי און… אם הם ירוצצו אביון ויקחו בחזקה
מהאלמנה חיה את בנה יחידה לתתו בצבא תחת חתני, הלא יש לי הצדקה ללות כסף
בעבורה, למען תוכל להציל בנה מכף עריצים ולהוציא בלעם מפיהם…

לדברים האלה בערה חמת שרה עד למאד ובקצפה כי עז נגשה אל בתה ליסרה… אך דינה החלה לצעוק ור' ברוך מהר להפרידן.

– אוי הניחה לי! צעקה שרה משבר לב אל אישה: הניחה לי
ואעש בה כלה… הלא חטאתה בשוליה… היא תפזר דרכיה לבן האלמנה – בן סורר
ומורה!.

– ידעתי, ידעתי הכל! ענה ר' ברוך ופניו חורו, וימהר להוציא את אשתו בחזקה מן החדר…





יקו־לאור – ואין.

רע ומר היה גורל דינה כעבור הלילה הזה ורבות שבעה לה נפשה
בוז ולעג מן העת הזאת. כצל התהלכה בחדרה מבקר עד ערב ולא ראתה פני איש. כל
בני הבית מאסו בה וירחיקוה כמו דוה, אשר מושבה מחוץ למחנה. אמה לא דברה
אתה למטוב ועד רע, אף לא שפכה עליה יותר חמתה, וגם אביה ירא מגשת אליה –
וכה נשארה דינה גלמודה ועצובה, ותהי כמחרמה אשר כל הקרב אליה יטמא. את
הפנינים פדו מיד אשת יצחק בכסף מלא, ואף הרבו כפר פדיונם לבל תגלה מזה
לאיש. האשה הנאמנה הזאת שמרה מוצא שפתיה, ולמחרת היום ספרו איש לרעהו ואשה
לרעותה, כקטן כגדול, מכל הנעשה; והנשים השאננות, הדוברות עתק בגאוה ובוז,
ודרכן לחפש אחרי מקרי יום יום ולהוסיף עליהם ככל העולה על רוחן, ששו לקראת
הדבר הזה ותחלנה בכל מאמצי כחן לפארו ולהרחיבו במהתלות ודברי שקר, עד כי
בעבור יומים, היתה אשת יצחק למזוגת זווגים והפנינים – למהר ולמתן. את חיה
האלמנה עשו לחמות… ואולי גם לאם זקנה… ובנה היה לבעל…

שרה יראה לצאת על פני חוצות. כל רואי פנייה דברו על לבה
וינחמוה מיגונה, אך היא הביטה עליהם בשממון ותתפלא על דבריהם וחלומותיהם,
– אכן כבואה הביתה בערה בקרבה אש צרבת ותתנפל על דינה בשצף קצף… "ראי
והביטי נא, חוטאת, – צעקה במרת לבה – מה עוללת בי ראי סוררה מה היה לי!.
הלא נחש גדלתי להותי… לו מרחם גועת לו כנפל לא חזית שמש… " אך דינה
שמה מחסום לפיה ותדום. גם לצרות אנוש ומכאוביו יש קץ וגבול; בטרם ימלא צבאם
יאנח האיש תחת משא ויזעק בחבליו, אולם כאשר יעברו גבולם, אז יעמוד האיש
מהרגיש ומהבין את כל אשר עמדו וכח אין בו לצעוק. גם צרות דינה שטפו
ותעברנה גבולן… כל רגשותיה הטמונים בחבה נפצעו ויכו מכה רבה… ולכן
לא שמה לב אל כל אשר ידובר בה ולא התקוממה נגד מהרסיה ומחריביה, כאשר לא
תתקומם האבן על הפטיש אשר יפוצץ אותה, ואף אם עוד מעט תתפורר לרסיסים תחת
מהלומותיו הקשות, בכל זאת תאלם דום…

פעם אחת באה אליה בלאט רעותה קלאטוויגא לבקרה, יען כי שרה
לא נתנה את דינה ללכת אל בית זאברודסקי זה כבר. העלמה הישרה ההיא אשר אהבה
אותה בכל לב ונפש חפצה לנחמה, אך לא יכלה להביא באמר את מורשי לבבה
ושפתיה נאלמו. צרות דינה עוד יותר גדלו מדי ראותה את קלאטוויגא בת גילה
שאננה ובוטחת, ומנוחת נפש רעותה והצלחתה הרחיבו את המדורה הבוערת בקרבה
ויזורו מלח על פציעה… רק אובדים וקשי יום המה יוכלו לנחם אנשים נדחים
ושבעי יגון כמוהם… קלאטוויגא העירה בזכרונה עוד רעיונות רבים, אשר התאמצה
תמיד לגרשם הלאה ולעשות בם כלה– רעיונות נוראים כאלה אשר מדי הגיגה בם סמרה
שערת בשרה; אולם יאוש, צרה, שנאה ונקמה העלו את הזכרונות האיומים ההם
מקברם וירוממום מערמות עפרם להציגם לפניה חיים וקימים כברגע הראשון אשר
נולדו בקררבה… דינה אספה שארית כחה ותפרוק עוד הפעם עולם מעל צוארה…
“לא”! אמרה בלבה ותחרוץ משפט לסגור את בתי נפשה גם בעד אהבת רעותה היחידה,
ובהתנכרה אליה שמחה אלי גיל בראותה כי קלאטוויגא הבינה חפצה ולא הוסיפה
עוד לשחר פניה…

עוד רעיון אחד נשאר כרקב בעצמותיה ולא נתן לה מנוח…
גורל האלמנה חיה תמיד נגד עיניה ויגזל את רגעי מנוחתה… "מי יתן ולא יהיה
עמלה לשוא – חשבה דינה כל הימים – ולא תכלה כחה לריק; מי יתן וישיבו לה את
בנה… לה' הישועה ובו תעש חיל וחפצה בטח יצליח בידה.. הן אמת מארץ
תצמח, צדק ושלום יחדיו נשקו… הלא היושבי בשמים יספור דמעות אלמנה בנאדו
ולא יעזוב בידי עריצים נפש חלכה… " אך טפחות היו עוד ימי דינה עלי ארץ,
– הנערה הישרה והתמימה הזאת לא ידעה עוד דרכי התבל והליכות עולם נצפנו
מאתה!…

דינה נאלמה, כאשר ספרנו, תחת יד מעיקיה ותביט במנוחה על כל
מכאוביה… רוחה חובלה, רגשותיה הומתו, ולכן לא יכלה עצור כח ולשום עין על
מצבה האיום ולהאשים את צורריה על לא חמס בכפה… אולם למרות מבוכת נפשה
והמית עשתנותיה, עמלה דינה בכל עוז למצוא פשר חידה סתומה: מדוע יעלים
אביה פניו ממנה?… הלא אהבתו נאמנה אליה וגם נפשה בנפשו קשורה –
ובכל זאת יעמוד מנגד ויהי גם הוא בקמים עליה… ומדוע? העל אשר היתה
משגב לדך ותתמוך בימין אלמנה סוערה, אשר שדדו נחלתה ויגזלו ממנה את כל
היקר לה בחלד?!…

פעם אחת הלכה שרה מביתה. היום רד וצללי ערב נטו, דינה
ישבה על יד החלון הפתוח ותעמיק לחשוב… מנגה שביבי השמש האחרונים
אדמו כאש פני השמים וישנו מראיהם מרגע לרגע, עד אשר כפעם בפעם היה
התכלת לאדם והאדם לתכלת… "עתה יוסרו הרשעים בעולם האמת – אמרה
דינה בלבה – ושם ישולם להם כפעלם, על אשר עשקו אלמנה וירוצצו
יתום… אך מדוע זה ישיבו גמולם בראשם לקץ הימין?… מדוע לא יעשו
בהם שפטים פה בעמק הבכא? מדוע לא יפלו בפח עוד בטרם יבצעו הרעה?…
מדוע יולדו עריצים כאלה ולמה לא יתמו חטאים מן הארץ?…

פתאום נפתחה הדלת. דינה התעוררה מעמקי מחשבותיה ובקפצה
מבוהלת ממקומה ראתה את אביה עומד לפניה… “אבי”! קראה בחפזה ותוריד
עיניה לארץ, כי בשת כסתה פניה למראה איש אשר אהבתו אליה עזה כמות ובכל
זאת שבע מכאובים על ידה… “עוד לא אבדתי”! רחפה תקוה נעימה מול עיניה –
"אם הוא לי גם ישועתי קרובה לבוא… " ככה חשבה דינה ברגע הזה
ותפול על צוארי אביה ודמעותיה התפרצו כפלגי מים… רחמי האב הזקן נכמרו
וישא גם הוא את קולו בבכי…

– אבי, מדוע באתני הרעה! התאמצה לדבר אחרי דומיה
ממושכה בהבליגה על בכיתה: – מה עשיתי? מה עול פעלתי? מדוע תשטמני אמי?
…

– הרגעי דינה יקרתי ומנעי עיניך מן דמעה… האם רוח אמך זרה לך?… הלא היא חבלתך… ונפשה דאבה לשמוע דבת רבים…

– אך מדוע זה אשא עון כל הדבורים עתק… מה חטאי ומה
פשעי?… האם אתה לא מחלת על אלמנה חולה ועזובה בראותך אותה רובצת תחת
משא צרותיה… הקפצת ידך מהושיע לה?…

– השקטי נא, חמדת לבי, ודומי… אבדה היא שאין להשיב..
לו ידעתי מראשית אחרית אז לא היה כן… אך עתה כבר נאבד הדבר… לא נוכל
להפר ברית…

– אמנם כן… עון פלילי הוא להפר ברית… ולחמוס ילדים
עזובים אין כל חטאת… ובידי אכזרים כאלה אפולה… ואתה תעמוד מנגד
לשברי…

– מה אעשה לך בתי! מה' מצעדי גבר כוננו… מן השמים..

מן השמים! גם אתה תחפוץ לכסות על תועבות הארץ במסתרי
השמים… גם אסון חיה האלמנה מן השמים הוא?… לא! בדבריך לא אתן אמון…
שקר! במרומים לא תעשינה שערוריות נוראות כאלה… שם לא יצליחו כל הלובשים
אדרת האמונה למען כחש… הה אבי, ריבה את איבי… הוציאני מידי עריצים…
מכף רשעים מלטה נפשי… השדוך הזה לא ישר בעיני… טוב לי למות מהכנס
לחופה… אין את נפשי לשמוע צעקת עניים… לא אחפץ כי קללות מדוכאים תחולנה
על ראשי… בתכריכי מתים אבחרה מבגדי חתונתי…

– הה דינה נשמתי וחי כוחי! – צעק האב הזקן בלב נשבר – אל
תבכי בתי!. דמעותיך ימררו את חיי… מה אעשה לך… אם כה גזר ה' עלינו
לקבל באהבה… האמיני לי כי את נפשי הקרבתי למענך… אנכי זה כבר חפצתי…
אך אין להשיב… הצדיק לא ירשני לנתק מוסרות הברית…

– אם כן, תוקיר את הצדיק מפרי בטנך… ולמען מצותו הקדושה
לך תחצוב לי קבר… לא אבי! אם הצדיק יאמר לדבק טוב – לא צדקו
דרכיו… גם הוא כ ר' זרח…

– מה הנך דוברת! התפרץ קול איום מקרב לב ר' ברוך ומתניו מלאו חלחלה. – מה אמרת דינה!…

– את אשר שמעת, אבי… איש קדוש וצדיק לא יוכל להביט חמס
ושוד ולהתאפק… אם כן גם הרבי בן בליעל כר' זרח… גם הוא יארוב לנקי
במסתרים…

– אוי דומי! לכי לעזאזל! קרא האב בקול מוזר ובדחפו את בתו כטמאה מהר לעזוב את החדר…

בעת הזאת ישבה שרה בבית המחותן ותספר כי נסעה האלמנה לעיר
המחוז לדרוש משפט… ר' זרח נבהל בשמעו בשורה מדאיבה כזאת וימהר להמתיק
סוד את בני בריתו, ועוד בלילה הזה שלחו איש עתי אל שופטי המחוז להפר עצת
חיה ולבער את הרעה בטרם תפתח…

* * *

שני שבועות חלפו. יום השלשים ושלשה לספירת העומר הגיע,
יום אשר בו ילכו בני ישראל לשוח בנאות שדה ולשאוף רוח צח בין שפיים, גם
דינה שמה פעמיה אל יער קטן אחד המשתרע על יד דרך המלך… במשך הימים
המעטים האלה שנו פניה מאד עד כי כל רואיה אז לא הכירוה עתה… תחת דליות
עץ ישבה נאלמה וטבועה במצולות מחשבות עמוקות… לרגעים שלחה מבטי עיניה
למרחוק, אך דומיה שכנה מסביב… לא נשמע שעטת פרסות סוס, אף לא צעדי
עובר ארח… פתאום ראתה איש הולך שחוח, מקלו בידו ותרמילו על כתפיו,
מתקרב אל העיר…

– חיה! קראה דינה אחרי רגעים אחדים.

– חיה!. כן הוא… חיה אנכי… הנה באתי… גלמודה… משה
איננו… אותי גרשו הלאה… אין בן לאלמנה… לא! מה לה ולבן?… מהרי
קומי כלה! לכי אל מחותנך לבשרהו… קומי צאי!. למה תעמדי פה?… ל כי נא
כלה!..

כה דברה האלמנה רתת ועיניה התנוצצו כזיקי אש ותמהר ללכת אל ביתה… דינה לא פתחה פיה וכנאלמה הלכה בעקבותיה…





מחול למספד.

אזן מי מאתנו לא שמעה בימי הילדות מפי המינקת מעשות
נוראות אשר תעשינה המכשפות את בנות־המלכים, איך בת־מלכה הארורה אנוסה על
פי הדבור להתהפך לכמה גוונים ובאומר אחד תהיה לחיה או לאבן. מי מאתנו לא
מלא אחרי כן צחוק פיו, בזכרו חלומות נעוריו, כי כפתי האמין לכל דבר וילך
אחרי ההבל ויהבל… ובכל זאת תקרינה מאורעות נפלאות כאלה כפעם בפעם בעולם
המעשה; אך לא אם זקנה תספרן לנו, לא מינקת תישן אותנו בהן, – לא! ימים
ידברו אדותן ורב שנים יודיעו אותן: החיים הקשים יגלו צפונותיהן לבני חלוף
והגסיון ביד חזקה יראה את האותות האלה למתי סודו – לאנשים באים בימים!
. כמה פעמים אנו רואים בתבל איך איש טוב ומטיב, אשר לא יוכל לראות בצרות
רעהו, אשר מעיו יהמו לאנחות קשי יום ועיניו תרדנה דמעה למראה אובדים
ונדחים, יתהפך פתאום לאבן, לחיה טורפת, לדוב שכול: כעור לא יחזה צרת אחיו
וכחרש יאטום אזניו לקול יללתו, רבות יוכל האיש, כצדיק כרשע לשאת ולסבול
בטרם יהפך לאיש אחר. הצדיק, אם גם ימים רבים יראה עשק גזל וחמס עלי
אדמות, יוכל להתהלך בצדקתו, יחזה עולה ולא יתבונן והרעה לא תסלף דרכו.
והרשע, אף אם נכבירה עליו מלין זמן רב, בדמעות נבקשהו ובדמי לבבנו נבכה
לפניו, יוכל להשאר ברשעתו ולבו לב אבן לא יחם בקרבו. לעומת זה אנו רואים
איך אומר אחד יפח באף האנוש נשמה חדשה, ומלה אחת תצלח להפוך אראלי שחקים
למלאכי השחת ושדי עפתה – לשרפי מעל… תוך מיתרי לבב אנוש ישנו רק
אחד אשר בו תלויות כל הרגשותיו, – והיה אם נגע בו בחזקה, במהרה ינתק החוט,
ואז אבד איש ואיננו! –

גם דינה נשאה מכאובות הרבה וצרות נפשה עצמו למאד. כל אחד
ממכאוביה יכל להמית לב רך ורגש או להצית אש מתלקחת בדמי הנוער… אך היא
קבלה את היסורים באהבה. דינה ראתה איך ימי בתולותיה קלו מני ארג, עיניה
חזו איך כל תקותיה כעשן תכלינה ואיך בחזקה יובילוה אל מקום חשך וצלמות!
לבה התפרץ בקרבה ויהלום פעם אף מעיה המו על חמס כזה, אך היא שמה מחסום
לפיה ותדום. רגש אחר נורא וחזק התגבר תמיד בקרבה בהאבקו את שכלה ושאר
רגשותיה, וברגעים כאלה יכלה דינה בנקל לטרוף נפשה בכפה מהעציב רוח אביה
ואמה… וכה קבלה דינה את היסורים באהבה – באהבתה לאבותיה!

אין כבתולת ישראל איש אחד בארץ אשר יוכל כה בנקל להביא
קרבן את כל היקר לו בחלד. חייהן ותענוגי הן למאומה נחשבו בעיניהן ובנפש
חפצה נכונות הנה לתת את כל אשר ידרשו מיהן, רק לבלי הפריע מנוחת אבותיהן.
דמעה אחת מתנוצצת בעפעפי אב או אם תעצור בקרבה כח לשלול את שלומן ולהרוס
כל תקוותיהן. והאומללות האלה לא תוציאנה אף הגה מפיהן, כאלו נגזר עליהן
ממעל כי תהיינה עולות תמימות על מזבח אהבת אבותיהן. כה תתן בת ציון גוה
למכים ותערה נפשה למות מות רוחני – וכל זאת תקבל באהבה… מה טובו
לבותיכן, בנות יעקב, רגשותיכן – בתולות ישראל! אך אהבה כזאת לא אהבה היא,
כי אם אולת אשר תסלף דרך ותפיל למשואות. נועם ואשר בימין האהבה ותורת
חיים בשמאלה, האהבה נתנה לנו למורשה למען תמתיק חיינו, אך לא תדרוש מאתנו
קרבנות נוראים כאלה. האהבה תשביענו טוב ולא תשפוך לארץ דמינו כמים למען
תקרא: בדמיכם חיו. האהבה – דרכיה דרכי נעם וכל נתיבותיה שלום. אך לא כן
האהבה המדומה. אשר כעש היא לכן וכרקב לעצמותיכן… מעי מעי לכן בנות
אומללות! –

אהבה נוראה כזאת הסתערה גם בלב דינה ותגבר חילים להכניע
תחתה כל הרגשותיה הצחות, עד כי גם היא היתה נכונה להקריב עצמה כאלפי רבבות
אחיותיה האובדות ולהביט בלי פחד איך ימררו חייה ויורידו כבודה ויקרה
לעפר… אך כוס התרעלה אשר שתתה מצתה עבר על כל גדותיו, ולא יכלו עוד לשאת
ולסבול: האלמנה חיה נשארה גלמודה, את פניה השיבו ריקם, בנה הלך עם הגולה
למרחק, אמה עזרה לבצע הרעה, גם אביה ידע וידום, – ממיתרי לבבה נתק גם
האחרון, ותהפך דינה לאיש אחר… האש אשר בערה בקרבה מאז, ואשר התאמצה בכל
עוז לכבותה ולהסתירה מעין, התלקחה פתאום ותהי לשלהבת נוראה; כל הרגשותיה
הנכנעות התפרצו ממבואן ובהתלכדן יחד התפרדו לשתי הרגשות איומות:
שנאה ונקמה שתי בנות התופת אלה מצאו אז קן בלבבה, ומיום הזה רק בהן היו כל
חיי רוחה…

"לא! רב לי! דבבו שפתות דינה ביום האחרון קודם חופתה,
בישבה בבקר השכם על מטתה ותכס פניה בידיה: לא! רב לי! רב לי לשאת ולסבול!
היום, היום יהיה האות הזה!. מחר אוחר המועד!. מחר לא יהיה בידי לעשות
מאומה. מחר ימכרוני לצמיתות… אך בו אין אשם… לא היום יהיה האות
הזה… היום, רק היום… מה נורא! "התפרצו המלים מקרב לב דינה ותצנח מעט
ממטתה, כל עצמותיה רחפו מקרה אשר עברה על בשרה ברגע הזה ומתניה מלאו חלחלה.
"מה נורא! צעד אחד ישמידני מאבי ואמי, מעמי ואמונתי, ועמקי תהום יפרידו
בינינו… מלה אחת תמחה כעב כל ימי חיי עד הנה ותכתבני בספר חיים חדשים…
לא! לא באלה חפצתי… חיים חדשים לא אדרוש… קצתי בחיים!. רב לי אמותה
הפעם… אמותה? – לא! עוד לא בא יומי! אין את נפשי למות… ומה הוא המות?
! המה יבכו, יתנחמו, יתאבלו ימים שבעה, שלשים – וזכרי אבד… לא גם חיה
האומללה יכלה למצוא נוחם לו מת בנה… אך לא, הוא נשאר בחיים ואצלה
נחשב כמת, – אם כן, ככה אעשה גם אני!. גם אנכי אבחר בחיים ולהם
אהיה כמתה… בכל יום יראו מותי ובכל רגע יבכו ינודו לי… ואל חי? –
ייסרני כרעתי!. הן ענשי מיידי יהיה לי… גם לי לא ייטב מהם… "ראו נא
את המשומדת, הנה הולכת, הנה מדברת שם! "כה יתלחשו עלי בחוצות ובאצבעותיהם
יראו עלי תמיד… גם אלה אשר יחפצו כעת קרבתי, גם הם יפנו אלי אחרי כן
עורף… אין דבר!.אבעיר אש ביום השבת במושבות בני ישראל, אסיר את
המנורות מעל השולחן – מה טוב ומה נעים! דינה תבער את האש, דינה
תסיר את המנורות… טוב! והמה ישמעו מכל אלה!. כן הוא, היום!. רק
היום!. אך עתה עת ולביש בגדי כמשפט היום הזה, למען אצא ככלה בקשוריה..
הלא כלה אנכי – מזל טוב!. מה ערבה שמחתי… כן, היום!…

פה באה אמה החדרה להלבישה מחלצות ביום שמחתה.

* * *

מן העת אשר באה חיה מעיר הפלך, איש לא ראה בחוצות…
ביתה הקטן היה לה לקבר, שם ישבה לארץ ותבך על בנה יומם ולילה – וימי אבלה
האריכו משבעת ימים! בין כל יושבי העיר לא נמצא אף אחד אשר יבא לנחמה
מיגונה ולדבר מעט על לבה, כי מי ירחם על אלמנה עזובה בצר לה? רק דינה באה
פעם אחת, ותשב גם היא לארץ ותמרר בבכי… אך האלמנה לא שמה לב לדינה
ולדמעותיה. דינה הבינה תוגת לב אם סוערה ולא נסתה אליה דבר. אולם טרם הלכה
לה עזבה על החלון מעט כסף, והאלמנה מהרה לצאת בעקבותיה ותשליך כספה
אחריה…

ליל אפל כסה פני הארץ ודומית־מות השתררה בכל קצותיה.
הירח הסתיר אורו גם כוכבי מעל לא יצאו ממחבואם, כאלו צר להם להשקיף מן
החרכים על רעת תבל ויושבי בה. חיה עמדה אז לפני האח ותפיח בגחלים… לרגעים
התפרצה מתוך זיקי הגחלים שלהבת קטנה, ומראה אדם־תכלת, ותאיר את
פני האלמנה האומללה. מה נורא היה מראה אז! עיניה התנוצצו, פניה קבצו פארור,
שניה חרקו, ידיה רעדו וכל בתי גוה התנועעו כנוע מפני רוח… “משה!
איכה”? קראה פתאום האלמנה בקול איום ונורא עד כי גם חלוני הבית החלו לצלצל
לשאגתה: – "משה! הנך רואה?… התראה מה אמך עושה?… משה בני, אהוב
נפשי, אל תבכה!. הה! שם יפליאו מכותיך… מה אומללה אמך!. הה! רחמו נא
עליו, אל תכוהו!. הוא היה בני… יחידי… היה?… אך איהו? הלא אין
לי עוד בן?… ואת לא קצת בחייך עוד, חיה? – אוי!. התאנחה האלמנה ותחל
להכות בידיה על ראשה ולמרוט בחזקה שערותיה הלבנות מזוקן: – אוי! הנך
מחשה אל חי?… דום, דום! גם אב הרחמן לא יזכור אלמנה סוערה!. לדברים
האלה התעוררה האלמנה בחרדה, ותמהר לאסוף את הגחלים ותצא בחפזה
החוצה…

שוממה ונדהמת מבלי דעת נפשה, סבבה חיה בשוקים וברחובות עד
בואה אל בית ר' זרח. הבית הגדול הזה היה בנוי מעצים ובצדו נמצאו גם ארוות
לסוסים, לתבן ולמספא. חיה עמדה בלי נוע ואזניה הקשיבו מסביב. מבית ר' זרח
נשמע קול המולה גדולה, קול מנצחים בכלי שיר ונגינות שכורי־יין, והחרדים
היו מלאים אור בהיר, כי מבית המדרש הביאו כל המנורות להאיר לכבוד
משתה־החתן. על פני כל הנאספים שם נראו אותות שמחה. חיה נגשה בלאט אל החלון
ותתבונן על מראה עיניה.

– השטן הביא לנו אורח על כנפיו! נשמע פתאום קול חזק, מהול
בצחוק: – האת זאת חיה? כל מחלה וכל מדוה על ראשך תחולנה! מה לך פה?…
בי נשבעתי אם לא שגיתי לראשונה, ולא יקרא שמי בישראל יצחק השכור אם לא
דמיתי כי בת התפת היא… הגם את באת לראות שמחתנו?… ומה שלום בנך
הנחמד?… הן לא יבוש באביו?… אך מה זה בידך?… בואי הביתה והביטי
החוצה!. האלמנה לא ענתה דבר ועקבותיה נעלמו מתחת הבית.

בבית ר' זרח הרבו להשתעשע ושמחתם עלתה למעלה לראש. כל
הקרואים מלובשים בבגדי החג יצאו במחולות וייטיבו לבם ויחפצו גם לשלוח את
הפורטים על פי נבל כי יביאו את המחותנים וישירו לפניהם בחוצות כמשפט – אך
פתאום נהפך ששונם לאבל ונשף חשקם הושם לחרדה: קול רעש ויללה נשמע מבית
ומחוץ, – אש אחזה בארבע הפנות והבית היה לשרפה.

גם בבית ר' ברוך שבתה השמחה ומחולו היה למספד, וקול בכי ויללה נשמע, כי הכלה נעלמה פתאום ולא נודע מקומה איה!





אחרית דבר.

שנתים ימים חלפו עברו למו. היום הזה היה האחרון לימי
הסתיו, ובו כפור וקרח התלכדו יחד. מבוקר השכם ירד שלג ארצה ויכה ברסיסיו
על פני כל העוברים ושבים, כאלו חרה אפו בבני מרי אשר ימרו את רוחו וילכו
עוד בחוצות בעת אשר יראה הם את ידו הגדולה והחזקה. פתאום נשמע מתוך שאון
השלג והמית הסער קול קורא: “צדקה תציל ממות”! אחד משמשי החברה־קדושה הלך
בראש, ושני לוחות עץ בידו, להראות הדרך, בעקבותיו ילכו נושאי המטה ואחריהם
המון אדם רב ימשכו ללוות את המת ולגמור אתו את החסד האחרון. כבואם אל
מעבר־המתים (כה יכנו אנשי העיר הזאת את המעבר הקטן אשר לפני בית מועד לכל
חי) החלו רבים מגומלי החסד לרחוץ ידיהם וללכת לדרכם, וכה ימעט מרגע לרגע
מספרם עד כי טרם הגיעו לחצר בית הקברות נשארו רק עשרה. בעוד תפלת ויהי נועם
על שפתי הנאספים כלה הקובר את מלאכתו, ויורידו את המת אלי קבר, כסוהו
בלוחות עץ, שמו עליו עפר, אף דפקו במעדרתם, ובהצדיקם את הדין מהרו לשתות
כוס תנחומים ולהשתחוות לאלהי נסכם – הוא יין־שרף המשמח לבותם תמיד למקרים
כאלה, השלג המהיר במלאכתו החל עוד ביתר עז לרדת על הקבר החדש, וכעבור חצי
שעה נראו רק ענפי העץ הקטן אשר שמו המקברים בקבר לאות, והמה נתנו עדותם כי
במקום הזה שב לעפרו אנוש אנוש אשר אתמול חיה עלי אדמות…

כנטות צללי ערב. בעת אשר עוד לא נראתה נפש חיה על בית
מועד לכל חי וגם המפקח על הקברים הלך לו החדרה, נגשה אשה אחת בלאט אל שדה
הקברות והעפילה לעלות מבעד לגדר קרבה אל הקבר החדש. רגעים אחדים עמדה נאלמה
ובלי־נוע, אך פתאום נפלה לארץ ובהשטחתה על פני הקבר ספקה כפים ותשא נהי…
“הה אבי! גם בכות על מותך לא אוכל! אבי! הן אנכי הייתי בעוכרך ורק
אני הורדתיך ביגון שאולה!.” כה נהמה האשה מקירות לב, וכנהרי נחלי מים
כן ירדו דמעותיה מעיניה ומבעד לשגל הקר חדרו לעמקי הקבר… כשעה תמימה
שכבה האשה עלי קבר ותחונן עפרו; אחרי כן קמה ותעמוד עוד רגעים מעטים
ותתבונן במקום היקר לה – ותצא בדרך אשר באה… תוך רחובות צרים ועקלקלים
עברה כצל, עד בואה אל בית חיה האלמנה. שם הדליקה נר, ולאורו אנו רואים כי
דינה היא זאת!. אך לא דינה העדינה הפורחת כשושנה תופיע כעת נגד
עינינו: עצמותיה שפו, לחייה קמטו בלא עת, פניה מכוסים בלבנת המות, עמודי
גוה רופפו ושחוח תלך… רק ברק עיניה המנוצצות יזכירנו עוד את דינה, כאשר
ידענוה מקדם; אך אש העינים האלה עוד גדל עתה מאז, כשלהבת הנר אשר תתקלח
בטרם תכבה ואיננה…

בחפצנו לדעת את כל קורות דינה בהמשך שתי השנים, עלינו רק
להתבנן בפניה, – שם הנה כתובות בעט הזמן ורשומות לזכרון באותו שממון. –
כעבור הלילה הראשון אשר בו עזבה דינה את הוריה, מהרה זאברודסקי הזקנה
להביאה אל כפר קרוב ולתתה על יד הכהן הקטולי. בבקר עשתה השמועה לה כנפים
ותהום כל העיר לשמע האסון הזה, אבותיה האומללים החלו לחפשה ולדרוש אחריה
וכל עמלם הרב לא הועיל להם במשך שני ימים הראשונים לדעת את מקומה. אך
העלמה קלאטוויגא, אשר לא ראתה פני דינה זה כבר ואשר אמרה בלבה כי רק אמה
הסיתה לעזוב אמונתה, גלתה להם את הסוד האיום… נקל להבין מה נורא היה
אז מצבם ואיך התאמצו בכל עוז להשיב לב בתם אליהם. בלב נשבר באו לפני הכהן
ויתחננו – אך הוא השיב פניהם ריקם, ואת דינה צוה להוליך אל מקום אחר
וכחדש ימים הסתירה מעין רואה… אך ידיהם עוד לא רפו ויבקשו תחבולות עדי
הצליח האב לראות פני בתו… דמעות האב הזקן לא יכלו לבלי הפעיל פעולה
חזקה בנפש דינה הטהורה – אך מה הועילו להם כל אלה?… כאשר יבלע המות
לנצח, כן לא יוציא כהן קטולי מידו את הנפש אשר רכש לו… האיש אשר נפל
אל הפח לא ימלט עוד והפתילים אשר יאסרוהו לראשונה, כעבותות העגלה במהרה
יהיו… "האשוב לביתי?… האמצא שם מרגוע… האם לא אהיה בזויה לכל כל ימי
חיי? האם לא אשא חרפתי תמיד?… " הכהן וזאברודסקי הזקנה תארו לפניה
בצבעים שחורים כי איד נכון לצלעה אם תשוב להוריה וכי תשא מכאובות יתר הרבה
מהשפטים הנוראים אשר יעשו ברשעי ארץ בגי־בן־הנם!. דינה שמעה בקולם
ותפת… הצעד הראשון אשר יעשה האיש בדברים כאלה לא יתננו לעמוד וידחפהו
הלאה… עבר עוד שבוע אחד, ותקרא דינה בשם אחר, והזקנה זאברודסקי חשבה
לה זאת לצדקה ולמחילת עון…

את אשר בקשה נפש דינה מצאה אז. ישנם רבים אשר הון עתק יקח
לבבם או יבקשו להם אשר ומנוחה בעזבם אמונת אבותיהם: אך דינה לא באלה בחרה:
היא באה בברית החדשה, רק למען תוכל לשאת ולסבול, היא דמתה בלבה, כי רק כעס
ומכאובים מנת חלקה בתבל, – ואל המטרה הזאת מהר הגיעה… מן הרגע הראשון היו
נכונים לה ימי חשך ותשא שבעתים יתר מכל אשר תאר לה הכהן. אמה החדשה חפצה
לשקול על ידה כסף הרבה ולהלבישה מחלצות כבנות עם הארץ – אך היא לא לקחה
מחוט עד שרוך נעל ותבוז למתנת ידה. "בזאת ישולם לי בעד ימי נעורי, בעד
אבותי, בעד עמי ואמונתי… לא אנכי לא אמכרם בהון, אף אם ירבו במחירם!.
גם קלאטוויגא רעותה עזבתה, – בעיני עלמה ישרה כזאת לא ישרו מעשי
אהובתה, אשר רצתה נפשה בה עד כה, ודינה גם היא לא הרהיבה בנפשה עוז להתראות
אתה פנים… "אינני שוה אהבתה – אמרה דינה בלבה – ידידותנו כעת הופרה…
בעלילותי הלא אוכל לגאלה ובמעשי אשחית תום דרכה… " כה נשארה דינה עזובה
וגלמודה, בעירום ובחסר כל, כל מיודעיה רחקו ממנה ובנפש נזעמה ורוח נדעכה
החלה לשאת את משא חייה החדשים והקשים… בקצה העיר מצאה לה עבודה אצל כובסת
אחת ובעד ככר לחם עמלה יומם ולילה: שם הודיעו לה הרעב והכפור את ידם החזקה
וצרותיה עד צואר הגיעו. אך רוחה לא רפתה בקרבה ולא רבצה תחת משאה, –
למראה כל צרה חדשה הגבירה חילים ותשיש לקראת מכאוביה כעל שלל רב. “עתה
אשא, עתה אסבול! זאת חליפתי, זאת כפרתי”, כה התנחמה בימי הרעה – והזמן חלף
הלך לו…

אך עוד לא נמלא צבא יסוריה עלי ארץ ועוד לא שתתה מצתה את
כוס התרעלה… מכאובים חדשים מקרוב באו עדיה. ותחת על ראשה צרה איומה אשר
לא ידעה שחרה – היא החרטה! החרטה היא המחלה הנוראה אשר תחליש גם
רבי־אונים וגם גבורי חיל לא ימצאו ידיהם בנפלם בכפה… הידעתם את דרכי
החרטה וכל השערוריה אשר תעשה בת התפת הזאת? נחשים ועקרבים ימצאו קן להם
בקרב לבב אנוש, יומם ולילה ימררו חייהו ולא יתנו לו מנוח גם בעת יישן
ויעיר. אין נסתר ממכותיהם ואף רגע אחד לא יתנו למכי עברתם להרגיע מעט:
מעת לעת ירבו עקיצותיהם והאנוש הנגוע ינסה למצוא מפלט פן ירוח לו וכמתהולל
יבקש יום אתמול כי עבר ויתאמץ לחפש אחרי מה שאין להשיב, להחיות את אשר
כבר הורד אלי קבר, והעבר ירחף לנגד עיניו, תמונה יראה, קול ישמע “הלא עיני
תחזינה כל אלה” יאמר בלבו ויאבה לתפוש בכף את המחזה המדומה, אך המראה
יחלוף במהרה ואז יזכור את רישו, יראה כי מה שנאבד אין להשיב, ומיד ירוץ
אחרי צל אחר, וכה ישא יסבול – ויחיה! כה תפליא החרטה מכותיה ומהר גם על
דינה עבר זעמה… “אכן עתה באו ימי הצרה, חשבה דינה, זה הוא ענשי! טוב,
בשמחה אשאנו!” אך לא צדקה הפעם במשפטה: אין כח, ואין עצמה לסבול מכאובים
כאלה… לא ארכו הימים ותדע גם דינה את היד החזקה אשר הויה בה! כמשוגעת
החלה לברוח ממקום למקום ובקוותה למצוא מחסה הלכה מדחי אל דחי… היהודי,
בית תפלה, חדר הורתה, אבותיה – כל אלה התיצבו תמיד נגד עיניה כמראות
מפחידות ויגזלו מנוחתה… פעם אחת גמרה בלבה לעזוב את העיר הזאת, ולבקש
שלוה בארץ נכריה, אך רתוקי ברזל משכוה לשוב אל עיר מולדתה, אל מקום
מכאוביה וצרותיה… "אוי נא לי! מה יפריד ביני ובינם?… האם הרחקתי ללכת
עד כה?… איה העבר?… "הנהו לפניך! שמעה דינה קול מתפרץ מקירות לבה,
קול מלאך משחיתה, אשר תאר לפניה את העבר בצבעים יקרים ונעימים; ברגע הזה
נגלתה לפניה תמונה נפלאה בהודה והדרה, אך כמעט חפצה לשלוח יד ולנגוע בה,
אל חזו עוד עיניה נכוחות: אור בוקר נהפך לצלמות וחשכה איומה רבצה מסביב..
כה מנו לה שתי שנות עמל! –

דינה אהבה לעמוד שעות תמימות תחת חלון בית אבותיה, אולי
תוכל לראות פניהם מרחוק ופן דבר יגונב אליה ותשמע קולם… לא פעם אחת כסוה
גשם ושלג, לא פעם אחת רחפו עצמותיה מקרה – אך היא לא נלאתה נשוא ותעמוד
ותחכה… פעם אחת קרה לה, בעמדה אחורי הכותל, לראות את אביה יוצא מפתח ביתו
לעת ערב… הזקן שם עיניו בבתו ופניו חורו, רעדה אחזתו, אך מהר אמץ לבבו
וילך לדרכו מבלי הבט עליה… דינה ספקה כפים ובידיה על ראשה מהרה
לנוס…

אך לא לנצח תאכל החרב! מהר נכמרו רחומי הטבע עליה: כפור
וקור, רעב ושאר מלאכי הזעם אשר ידו אבניהם בה, שלחו לה גואל ומושיע.
היא מחלת השחפת, אשר דרכיה דרכי שאול ונתיבותיה לשחת. דינה קדמה פני
המחלה הנוראה בשמחה רבה. “עתה קרב קצי, עוד מעט ואצא למרחב” כה אמרה בלבה
ותגל לראות איך כל טפת דם אשר תקיא תקרב אותה אל המטרה אשר אליה נכספה גם
כלתה נפשה…

ויהי היום ותכבס דינה כתנות בבית רופא העיר. פתאום שמעה את
קול אמה מר מתיפחת כי יחיש הרופא לעזרת אישה… דינה עזבה מיד את מלאכתה
ותמהר אל בית אביה… שם נודע לה כי אביה גוע… מהעת הזאת עמדה יומם
ולילה אצל החלון אשר לחדר משכבו… משם התה אזן לשמוע כל מלה יוצאת מפיו
ולהקשיב כל אנחה מתפרצת מקרב לבבו… דינה יראה לבא הביתה פן תדאיב נפש
החולה ותמרר רגעיו האחרונים… בלילה אחד הבינה כי אביה נטה למות… עיניה
ראו מרחוק איך שמשי החברה־קדושה באו… לבה הלם פעם… בכל עז התאמצה
לשמוע בעד החלון את אשר ידבר אביה טרם תצא רוחו. אולי יזכור את יחידתו
ויסלח לחטאתה… פתאום שמעה את קול הגוע קורא בכח: "דינה… בתי.. הכל
מחול לך… דינה הרגישה ברגע הזה כי הוקל משאה ורוח לה.. “רב לי! עתה
אמותה” אמרה בלבה ותלך לדרכה. מה שהיה אחרי כן ידע הקורא.

כבוא דינה אל בית חיה, שכבה על מצע תבן, אך שנה רחקה מעיניה…

זכר מקרי היום הזה לא נתנו לה לנוח כל הלילה ותשמח כראותה בעפעפי שחר. –

אצל בית הסהר נקבצו המון אדם רב לראות איך ישולחו בני
עולה אל ארץ גזרה על חטאתיהם. האסירים עמדו שנים שנים, מחוברים בכבלי ברזל
איש אל אחיו, וביניהם היתה גם אשה אחת, מלובשה אדרת שער כמשפט. האשה
הזאת – היא האלמנה חיה!. ממחרת היום אשר נשרף בית ר' זרח בא אליה
יצחק השכור וידרוש מידה כסף… “הכל ידעתי, אמר לה, הלא ראיתיך שם מכשפה
ארורה”! אך האלמנה גרשה אותו במקל חובלים ותמהר לבא לפני השופטים ותתודה
על חטאתה… הודאתה וזקנותה הקלו מעט משפטה, וכעת היא הולכת לעבוד שמונה
שנים עבודת פרך… במשך הזמן אשר ישבה חיה בבית האסורים, הביאה לה דינה
בכל יום לאכול ותפרוס לה מלחמה – לחם עוני… עתה באה דינה להפרד מאתה…
“רב לנו פה בעמק הבכא”! נהמה הזקנה בשומה פעמיה לדרך, ודינה הניעה
אחריה ראשה… שניהן שמרו מוצא שפתיהן: חיה מתה בדרך, ודינה גועה עוד
טרם בוא האביב… אחרי ארונה הלכה רק רעותה קלאטוויגא…

* * *

ומה שלום הנשארים? ישאל הקורא. – עולם כמנהגו נוהג! שרה
תבכה באין הפוגות על אלמנותה, ותתפלל כל הימים, גם תפנה לכל הקדושים אשר
בארץ. יצחק שותה שכור כמקדם, אך אשתו תתאונן כי נשתנו העתים לרעה. ר' זלמן
אשקעס מצליח במלאכתו, וזה לא כביר חפץ להביא בברית החתונה את שרה עם אלמן
זקן אחד… ושם ר' זרח הולך וגדול, בנו נשא אשה מבנות היחש וכבר הוליד לו
נכד – והוא היה לגבאי בבית מדרש הגדול… והיה ראשיתו מצער – ואחריתו ישגא
מאד!…










סבארשטשיק.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30656