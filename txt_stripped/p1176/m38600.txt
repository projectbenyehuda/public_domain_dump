


	
	הכוזרים על דבר קורותיהם כפי הידיעות הנמצאות בספרי דברי הימים.
	








מנחה שלוחה



המחברת הזאת לאבי היקר מחמד נפשי,



הר“ר חיים חייקיל לערנער נ”י



מאת בנו מוקירו כערכו



המחבר.




מי כעם הכוזרים גוי אחד בארץ אשר ימשוך עליו כעת את עין
סופרי דברי הימים ואשר על קורותיו הראשונות, מקורו וזמן מחצבתו פרושה
תעלומה, עד כי בצדק נוכל להגיד‏ כי עוד לא הצליח אחד החוקרים להסיר את
המסכה הנסוכה עליהן ולחזק השערותיו במופתים נאמנים. בימים האחרונים נשאו
ונתנו הסופרים ביחוד על דבר הכוזרים, יען כי רבים מהם התעוררו אז לחקור
ולדרוש על אדות קורות היהודים ברוסיא ויראו לדעת כי התיחסות ‏ גדולה – בין
הכוזרים והיהודים אשר אחזו לראשונה בארץ. והנה אף כי מצער הם האמצעים אשר
על ידם נוכל לחרוץ משפט נכון על קורות הכוזרים מאז היותם לגוי עדי אבד
זכרם מני אדמות, בכל זאת גם הידיעות המעטות האלה שנשארו לנו מעידות עד למדי
כי הכוזרים היו גוי רב ועצום וכי שגו ברואה החכמים אשר גלו את דעתם,
לפני שלשים שנה, כי כל הידיעות אשר יביאו לנו דברי הימים מהגוי הלזה
כוזבות הנה וכי לא נמצאו כוזרים מעולם; ולפלא בעינינו איך לא שמו לב
לשני המכתבים הנודעים של המלך יוסף הכוזרי ור' חסדאי, אשר כבר הסכימו
חוקרי זמננו כי כנים המה ואין לחשוש בזה מאומה. לזאת חשבנו לחובה עלינו
להוציא את כל היריעות הנמצאות מהענין הזה בספרי החכמים גראץ, כרמולי
ודומיהן, ולתת מאמרנו זה לפני אחינו בתקותנו כי ינעם להם לקרות את קורות
הכוזרים, אשר עוד לא נדבר מהם כראוי בספרות העברית. ועינינו תלויות על
חוקרי דורנו זה, אשר אחדים מהם הקדישו כחותיהם לחקירות ודרישות מדברי
הימים ליהודי רוסיא1, כי יתאמצו למצוא פשר דבר
לכל הספיקות ‏ הנפגשות בין הידיעות האלה שהשתמשנו בהן, ויגלו לנו חדשות
ונצורות!

סופרי הערביים קוראים לעם הכוזרים בשם האזאר. הכוזרים
שכנו לחוף ים הקאספי, אשר נקרא בימים ההם על שמם ים הכוזרי, ויטו אהליהם
גם על שפת הנהר הגדול וואלגא שהיה נודע אצלם בשם איטיל או אטיל,
ותהי ממשלתם מקצה הגבול אשר בין איירופא ואזיא עד סביבות העיר אסטראהאן,
במקום מושב כעת עמי הקלמיקים. את המלך אשר בחרו מקרבם קראו בשם
חאהאן ובפקודתו ערכו קרבות את כל העמים מסביב, עד אשר נפל פחדם עליהם,
ובכל המקומות אשר דבר הכוזרים מגיע – אבל גדול ליושביהם ואימתם בעתתם. אז
אחזה גם חיל ורעדה יושבי פרס ואחד ממלכיה בקש תחבולות ויצו לבנות חומה
גדולה ובצורה המקפת את כל העיר, ובזה חשב להסתר מזעם הגוי הנורא בקומו
לערוץ ארץ. אך המבצר החזק הזה לא יכל לעצור בעד רוח הכוזרים ‏ אשר שאפו
לטרף, ולא ארכו הימים ויצורו על ארץ פרס ויכבשוה. אחרי כן העפילו ‏ גם
לעלות על הרי הקויקאז ויתנפלו על יושבי ארמני"ה, וגם חצי־האי קרים נפל להם
לחבל, מני אז קראו לו בשם כוזריא, אז יצא שמם לתהלה בארץ וכל מלכי יון
הובילו להם שי ויקריבו להם אשכר למצוא חן בעיניהם; הבולגארים ויתר
שכניהם הגוים הקטנים היו עבדים להכוזרים וישאו את עולם הקשה על צוארם,
וגם הרוססים אשר ישבו אז בעיר קיעב על נהר דניעפר שלמו להם מס, כמו
שנזכר אצל הסופר הקדמון נסתור. בלתי הערביים עם קשה עורף – לא חפצו
להכנע תחת ממשלתם ויתגרו בהם עוד קרב, ועל כן הראום הכוזרים את ידם החזקה
עד כי רבים חללים נפלו על שדה המלחמה ואת מבחר גבוריהם הוציאו
להריגה.

אולם לא כל העם היו מלומדי מלחמה ובחרבם הורישו את שכניהם
להתנחל עלי אדמתם: רבים מהם בחרו להם נאות שדי ובשלוה והשקט עבדו את
אדמתם וישבעו לחם. על שפתי הנחלים נטו אהליהם וימלאו אסמיהם ברכה,‏ שם
נהלו את עדרי צאנם על מי מנוחות וממשמני הארץ דשנו נפשם לרויה. רק ארמון
המלך היה בנוי לתלפיות לחוף הנהר וואלגא. כל החקים והמשפטים שם לפניהם
החאהאן, אשר חשבוהו כאחד מבני אלים, ולכן כל אשר יצא מפיו כמצות ה'
שמרו לעשות. כאשר חרץ לפעמים המלך משפט מות על אחד העם, אז ידע הנאשם
כי מאת ה' יצא הדבר ויקבל את ענשו באהבה ובלב טהור הצדיק את הדין; ויראת
החאהאן גדלה אצלם כל כך, עד שלא פעם אחת אבד העול את עצמו לדעת בטרם
עוד השיבו לו גמולו בראשו. למען הגדיל ביותר קדושת החאהאן לא נתנו לעם
להגיש את דברי משפטם אליו,‏ ויעשו את המשנה למלך לשופט בשער, ובידו
נתנה העוז והמשרה לשפוט בין גבר לעמיתו ועל כל דברי ריבות אשר ישמע
בשעריהם ואותו קראו בתואר הכבוד פעה. על פי האופנים האלה נהגו
המושלים הכוזרים וירדו בעם; המלך היה שליט בכל ומבלעדו לא יכל איש
להרים יד או רגל. אך ברבות הימים השליכו החאהאנים את הנהגת המדינה אחרי
גום והממשלה נתנה על ידי השרים והיועצים אשר עשו כאות נפשם באין
מפריע, ובעת אשר המון העם הביט על המלך כעל מלאך ה' הלך איש אלהים זה
בשרירות לבו ויעש המזמתה הרבה, לנשים נתן חילו ומבחר יעלות החן אסף
ההרמונה,– והכוזרים אשר הלכו בחשך לא ידעו
מתועבותיו אלה ולא התבוננו. הכוזרים כשכניהם הבולגארים והרוססים עשו להם
אלהי מסכה, לו השתחוו ויסגדו ויאמינו כי הוא העושה נפלאות לבדו ומאל
עליון לא ידעו עד מה. כאשר החלו כנעני הארץ מהערביים והיונים לבוא לעיר
המלוכה באלאנגאר ולהחליף את סחורתם שהביאו אתם בעורות חיות
יקרות־הערך, אז נודעה להם מציאת דת מחמד ואמונת הנוצרים.‏ לאחר זמן
מועט באו גם עברים לארצם, המה פליטי יון אשר נמלטו על נפשם מחמת המלך
לעא כי קשתה בשנת 7232, ועל‏ ידי היהודים
האלה למדו הכוזרים לדעת את רוח עם עבר וחוקי דת‏ משה. לא ארכו הימים
וחריצות היהודים עמדה להם לכרות ברית אהבה עם יושבי הארץ, סוחריהם עשו
עשר במשפט בהיותם מוכשרים מאד למקנה וקנין, וחכמיהם נשאו למעלת
רופאים, מליצים ויועצי המדינה – והמה הסבו כי שם החאהאן הגבור בולאן את
עינו עליהם לטובה ויאהב גם את דתם בלבבו.

המלך הזה היה הראשון אשר התעורר משנת הבערות וישם אל
לבו לבקש את אלהי אמת ולקבל עליו דת הישראלית. לדאבון נפשנו לא הגיעו
אלינו ידיעות נכונות מכל הסבות הפרטיות שאלצו את הכוזרים להתיהד, ורק
דברים מעטים אנו קורין מזה בספר שארית ישראל פרק ט' בדברי המכתב של המלך
יוסף הכוזרי. בכלל נוכל להבין ‏ כי בעלי אמונות שונות אשר באו בימים ההם
לארצו, ואשר רבים מהם היו קרובים למלכות כנושאי משרה, העירו את לבבו לחקור
ולדרוש איזו אמונה יתר זכה וברורה, ועי“ז נתגלגל הדבר שהבין מעצמו‏ מה
נואלו בני עמו המשתחוים לבולי עץ ולמעשי ידיהם יסגדון, ויגזר אמר להשמיד
כלה את עבודת האלילים מקרב הארץ. כה עברו ימים רבים ורוב העם עזבו גם הם את
דרכם כסל, אך לא בררו להם עוד דת אחרת, יען כי גם החאהאן מאס ברע בטרם
עוד ידע לבחור בטוב. ויהי היום כאשר צרו הכוזרים על הערביים והמלחמה כבדה
מאד, וירא מלאך ה' להמלך בחלום ויבשר לו כי ידבר אויביו תחתיו ועוד רב
טוב צפון לו אם אך יפקח את עיניו לאור באור האמונה הטהורה. כחזיון הזה
נראה גם להפעה בלילה ההוא, וישמור גם הוא את הדבר. אולם כתום המלחמה
ולאומי ערב נפלו תחת רגליו וגם מבצר של ארמני”ה ארדביל נהרס עד היסוד,
אז ראה בולאן כי פי ה' דבר וימהר למלא רצונו ולהתגייר בשנת 731, הוא והפעה,
לעיני השמש. הדבר הזה עשה רושם גדול בין כל העמים מסביב, ויחליטו הכליף
הישמעאלי ומלך יון לשלוח לו את כהניהם, פן יפתוהו ויסירו את לבבו מדת
היהודית. כאשר באו השלוחים האלה לארצו בחר בולאן בחכם עברי אחד ויצו את
שלשתם להתוכח יחד לפניו וכל אחד יחוה דעתו במה יתר שאת לאמונתו על
רעותיה – ומהשקלא וטריא הלזו יבין עם מי הצדק. אכן הכהנים הקנאים לא ידעו
לכלכל את דבריהם במשפט וכל אחד התאמץ להוכיח בלי ראיות כי דרכו היא הישרה
שיבור לו האדם ובשאר האמונות נתן דופי. ויהי כראות המלך כי אין ה' לנגד
עיניהם ורק הקנאה מדברת מתוך גרונם וישלח לקרוא את הכהן היוני וישאלהו
לאיזה אמונה משפט הבכורה – ליהודית או לישמעאלית, ויען: לעברית. אחר שאל
גם את הישמעאלי, לאיזה אמונה היתרון אם לנוצרית או לעברית, ויאמר כי לדעתו
דת העברית יתר טובה. אז ענה ואמר המלך: אם גם לפי דברי שניכם אין כל עול
באמונה היהודית, הלא היטבתי עשה כי בחרתיה, וישובו הכהנים לארצם
ולמולדתם ומני אז גדלה אהבתו עוד יותר לדתו החדשה וימל את ערלת בשרו.
ולדעת סופרים אחדים היה ר' יצחק הסנגרי3 רבו ויורה לו חוק ומשפט.

המלך בולאן היה מופת לרבים מהשרים ואצילי העם, ובמשך זמן
מועט עלה מספר המתיהדים עד ארבעת אלף נפש. אחריהם החרו החזיקו גם יתר העם,
בלתי השכירים היוצאים בצבא אשר היו ישמעאלים מבטן. רבים מהנשיאים הקטנים
אשר סככו עליהם הכוזרים התגיירו גם הם והראו בזה חבה יתרה למלכם כי יתנו
לפעלו צדק; והסופר הערבי אבן הוכאל מזכיר בשם אחד מהם – הוא נשיא חבל
סעמענדער המשתרע לצר המערבי של ים הקאספי.4 והנה כל קורא יבין כי בימות בולאן וגם בהדורות הראשונים אחריו
לא יכלו הכוזרים הפראים לדעת את יסודי הדת העברית על נכון ומאד היה קשה
להם לעזוב את מנהגיהם הנושנים אשר לאורם הלכו הם ואבותיהם זה שנים רבות
בעת אשר חוקי האמונה החדשה נודעו רק למתי מספר אשר הגו בתורת משה.
לעומת זה פרח מצב האמונה לאחר דורות אחדים במלוך אחד מצאצאי בולאן, אשר
כנה את עצמו בשם עברי “עובדיה” ובימיו נתפשטה האמונה הנכונה בין הכוזרים.
עובדיה אשר חשקה נפשו בתורה שלח לחכמי ישראל מקצוי ארץ וישימם לראש על
בתי כנסיות ובתי מדרש אשר יסד ויתן להם משאות כיד המלך. החכמים האלה
הפיצו ידיעת התורה והתלמוד בקרב העם, הם סדרו את עבודת ה' ויחנכום במצות עד
אשר בזמן קצר נהיו לעדה שלמה, והיא שעמדה להם להשריש מקרבם את המנהנים
הנמבזים בעת אשר הכוזרים האלה במקומות האחרים נשארו במצב פרוע ותהי הנקל
בעיניהם למכור את בניהם ובנותיהם לעבדים ולשפחות ולא חמלו על פרי בטנם.
כאשר מת עובדיה מלכו אחריו עוד מלכים רבים מזרע היהודים, כי חוק הושם
בארץ ההיא, לבל ישב בעל אמונה אחרת על כס מלכות כוזריא. בכלל נוכל להגיד
כי רוח היהדות נוססה בין הכוזרים כאשר משלו עליהם חאהאנים עברים; אז לא
נודעה כל איבה ומשטמה וכל העמים אשר חסו בצלם ישבו בשלוה והשקט איש תחת
נפנו ותחת תאנתו, כי תורה אחת ומשפט אחר לכל יושבי הארץ כאשר צוה ה' ביד
משה. גם בבית המועצות לא שלטו המלך ויועציו ביד רמה, רק נתנה רשות
לכל העמים השונים לשלוח אנשים שנים למקום הועד, והבחירים האלה חרצו משפט
עפ"י חוקי אמונתם. כה הנחילום היהודים מצות רבות ויקרות, אשר היו אז
תפארתם לעיני הגוים, ואין לך מדה יתר ישרה כסבלנות הנטועה תמיד בלב
הישראלי. ומה מאד צדקו דברי ה' גראץ באמרו כי הכוזרים יכלו להיות גם
בימינו אלה למופת לעמים רבים המתימרים בכבוד ההשכלה ובאור פניה יהלכון!



אולם בעת אשר הכוזרים קדשו את שם ישראל לעיני כל, לא
ידעו מזה מאומה היהודים היושבים בארצות אחרות‏ וכאשר הגיעה אליהם לאחר
זמן רב איזו ידיעה מהתיהדות הגוי העצום הלזה, החליטו כי המה לבטח שרידי
עשרת השבטים, וכה נתפשטה ביניהם האמונה: כי מעבר להרי הקויקאז במקום לא
שזפתו עין אנוש נמצאת מלוכה גדולה מיהודים גבורי החיל, יראי אלהים באמת
,והם בני אברהם אבינו יוצאי ירך שמעון וחצי שבט המנשה, אשר בכחם כי עז
הכבידו אכפם על חמשה ועשרים עמים ולכל שכניהם המה מגור מסביב.

אלה המה הידיעות הנוגעות להתגיירות הכוזרים אשר נוכל
להוציא מדברי הימים, ואם גם נניח שלגוף הספור מחלום בולאן והתעוררותו ע"י
מלאך ה' אין כל יסוד והוא כמסורה בעלמא, אך באמיתת המקרה הנפלא בעצמו לית
מאן דפליג וכדי הם הסופרים אשר הסכימו כלם בזה לסמוך עליהם, ועדותיהם
נאמנו מאד. עתה נשימה עינינו על המכתב של המלך יוסף הכוזרי אשר עליו
בנו כל החכמים השערותיהם ולזאת נטיף דברים אחדים אדות ר' חסדאי אשר שם אל
לבו לבקש את אחיו הרחוקים ונתכבד במכתב הזה.

ר' חסדאי בן ‏יצחק המכונה אצל קוראי הדורות אבן שפרות
נולד בארץ שפניא בשנת 915 ונאסף אל עמיו בשנת 970 ובימיו עמדה הממשלה
תחת יד הערביים. אביו היה מנשיאי העדה כי יצא כחטר מגזע משפחת אבן עזרא
רמת היחש, וה' ברך אותו בכל ולכן התאמץ לתת חנוך טוב לבנו ולעשותו
לאיש ראוי להיות אזרח נאמן בארץ מולדתו ולהביא תועלת בכשרונותיו להמדינה.
גם הטבע העניקה מטובה את הנער אשר עודו באבו התנכר כי לב רגש לו גם רוח
כביר העשוי לבלי חת – המה שני האמצעים אשר רק על ידם יגיע האדם אל מטרת
חייו אשר הציב לו עלי אדמות. בתחלה שם פניו לחכמת הרפואה ויהגה בה בשקידה
רבה וגם עשה חיל עד אשר המציא מזור חדש וינחול כבוד; אולם מהר השליך
את החכמה הלזו אחרי גוו ויגמר בלבו לדרוש ולהבין לשונות רבות, כי ידע
שעל ידן יוכל יתר להועיל להנהגת הממשלה. ובאמת עשה לו שם עולם בידיעת
הלשונות, והממשלה נתנה על שכמו משרה גבוהה בהיותה בטוחה כי ימלא את
משלחתו באמונה. כאשר נדרשה המלוכה לכרות ברית עם יושבי ארץ רחוקה, גוי
אשר לא שמעו לשונם, אז נשלח ר' חסדאי אליהם והוא בפיו הצח הצליח להטותם
לכל אשר חפץ וברכשו את אהבתם הביא תועלת גדולה לבני ארצו. מלחמה כי
תקרינה בארץ והממשלה מנעה מבא בדמים, נבחר רק הוא למתוך השלום וחפצו
תמיד הצליח בידו. במעשים כאלה המעידים עד למדי על חריצותו ואמון רוחו קנה
את לב העם ויהי אהוב ונחמד לכל, וכמעט נוכל להגיד כי בידו היה רסן המלוכה:
כל עסקי המדינה רק על פיו נושקו, ובנוגע להחדושים והשנוים שנצרכו
לעשות שם שאלו את פיו ולעצתו יחלו.

אולם אף כי הצלחתו עלתה כפורחת ויהי בתור אדם המעלה לא
שכח את אחיו בני בריתו ויאהב להתבונן במצב נדחי ישראל בכל מקומות
פזוריהם. מלבד שהיתה עינו צופיה על היהודים יושבי שפניא, אשר למחיה
שלחו ה' לפניהם לתמכם בימין צדקו, עוד נשא ונתן עם רבים מחכמי דורו בדבר
אחיו הנשארים בארצות שונות וישת עצות במה להטיב מעמדם הפרוע. כאש תמיד
בער לבו ביקוד אהבה לעמו ומדי זכרו את היהודים הרצוצים המורדפים בלי חשך
לבשה רוחו עצבת על כבודם כי גלה ממנם. לא פעם אחת דבר. חסדאי במר רוחו: סר
שבט מיהודה וה' זנח את ישראל ולא יצא עוד לו לישע. בימים ההם עשתה לה
השמועה כנפים בין יהודי שפניא, כי בארץ רחוקה מאד נמצאת מלוכה עברית
ומלכיה למשפט ישורו על גוי צדיק שומר אמונים, ובלב רבים עוד היה חי
זכר הרמאי הנודע אלדד הדני אשר בעברו דרך ארצם ספר להם כמה מאורעות
נפלאות מהממשלה הגדולה הזאת; ונקל להבין מה גדלה שמחת ר' חסדאי כאשר גלו
את אזנו מהדעה ההיא, והרעיון שאיש מזרע יעקב יושב על כסא המלוכה לא נתן לו
מנוח ויעורר ‏את לבבו לחקור ולדרוש היטב אם אמת נכון הדבר. את פי כל עובר
אורח שאל בדבר מלכות היהודים וידרוש אצל השלוחים מארצות אחרות, אשר באו
לחצר המלך, אם שמעו גם הם שמץ מזה. ויהי היום ויבא לשפניא ציר ארץ
חארוזאן (לצד המזרחי של ים הקאספי) ועל ידו נודע לו כי באמת ‏ יש מלכות
כוזריא המתנהלת עפ“י מלך יהודי, והדברים האלה אשרו וקימו גם שלוחי
ביצנטי”ה, אשר גלו לו כי שם המלך הוא יוסף וממלכתו רחוקה מארצם מהלך
חמשה עשר יום, והכוזרים הגבורים יבאו כפעם בפעם לארץ יון לרגל מסחרם. אז
גדלה התשוקה עוד יותר בלב חסדאי ויגמר לבל ינוח ולא ישקוט עדי יאסוף
ידיעות נכונות מאחיו המאושרים האלה, ולתכלית הזאת ערך מכתב ברכה להמלך
הכוזרי ויחל לבקש איש עתי אשר ישים נפשו בכפו לעבור ארחות רחוקות ‏
ולהוביל את מכתבו לכוזריא. וישם ר' חסדאי עיניו באחד ממכיריו הוא ר' ‏יצחק
בן נתן לשלחו שמה, ויתן בידו מכתבים רבים לכל מושלי הארצות אשר יעבור בהן,
למען יהיו לו למגן ולמחסה. ויבא ר' יצחק עד קונסטנטינופול ונתקבל בכבוד
גדול בחצר המלכות, אך מאשר כי הנסיעה הלזו היתה נחשדה בעיני המלך היוני
התאמץ לעצרו כששה ירחים ויתאר לפניו את הסכנה הגדולה החופפת על ראש עובר
את ים השחור והולך בין העמים הפראים הסובבים ארץ כוזריא, ולבלי תתו ללכת
הלאה דחה אותו במשאות שוא עד אשר הוכרח לשוב לארצו. ויהי כראות חסדאי כי
תקותו נשארה מעל היה במבוכה גדולה, אך לא רפתה רוחו ויבקש תחבולות
לשלוח דבריו דרך ארצות סוריא וארמניה. אכן ה' שלח לו עזרתו מקדש וחפצו
נמלא עפ“י מקרה שבאו למלך שפניא שלוחים סלאוויים בשנת 753 ובתוכם נמצאו
שני יהודים, מר שאול ומר יוסף, וגם המה ספרו לו ממלכות הכוזרים ויגידו
בפירוש כי פעם אחת בא לארצם כוזרי אחד, חכם נפלא ומלומד ונקרא בפי כל מר
עמרם, ויתפאר לפניהם כי זכה לפעמים להיות קרוא אל שולחן המלך. וימהר ר'
חסדאי לשלוח צירים קלים לארץ סלאוואניה ולהביא את מר עמרם הזה, אך כבר
הלך משם האיש ולא נודע מקומו איהו. אז גמר בלבו לשלוח את מכתבו ביד
השלוחים הסלאוויים, והמה הבטיחוהו להושיטו ליד המלך וכן היה. לפי דעת
סופרים אחדים חובר המכתב, בפקודת ר' חסדאי, בידי החכם הנודע מנחם בן
שרוק אשר היה בן משק ביתו; והטורים המעטים האלה דים להעיד על תכונת השר
הגדול ההוא אשר ידע לכלכל דבריו בחכמה ויהי מעמיק להתהלך עם האנשים כפי
ערכם. אחרי אצלו בחרוזים אחדים את ברכתו לראש יוסף המלך, הוא מבקש
ממנו סליחה על כי הרהיב בנפשו עוז לנסות אליו דבר ולשאול עוד מאתו מענה
לשון, ויספר לו כי הוא אחד מיהודי שפניא, אשר היו גם בארץ הזאת למשסה
עד מלוך עבד־אל־רחמן אשר הטה לו חן וחסד וינשאהו אל על ובהיותו אהוב
ורצוי לכל קם גם רוח והצלה על ידו לבני עמו. אחר יטיף דברים אחדים אדות
מצב המדינה, תכונת העם היושב בקרבה ומהלך המסחר שם, ויתאר לפניו את גבורת
חילם וכי מלכים רבים להם אשכר יביאו, ובדרך הליכה יגלה את אזנו כי הוא
הממונה על אוצרות המס ואליו יפנו כל הצירים הבאים מארצות שונות. כן יספר לו
כי עפ”י מקרה כזה הצליח למצוא איש נאמן אשר יושיט לידו את המכתב הזה
ואיך כל יגיעתו לשלוח לו ציר מיוחד מארצו לא עלתה בידו. וכל זאת, יאמר ר'
חסדאי עם הספר, אני עושה לא מאהבת הכבוד או מחפצי למלא רק משאלות לבי,
ומגמתי היא – לדעת אם עוד לא נעשה כלה ביהודים ויש עוד מלך בישראל, ולו
לא הייתי מסתפק בדבר כי עתה השלכתי את כל כבודי אחרי גוי, עזבתי את
משרתי, גם הקשחתי לבי מבני ביתי ואחרף נפשי לבא לארצך, לראות את מלך
ישרון ביקרו ולהתענג על גבורת עמך, זרע ברך ה'. לזאת יחלה את פניו כי
יכבדהו בתשובתו הרמה ויודיעהו על איזה מעשרת השבטים מתיחסים הכוזרים, ומי
הם העמים אשר יעריכו אתם קרבות ואם ילחמו גם ביום השבת, וכן גם אם ישמרו
את כל חוקות התורה ויבינו את לשוננו הקדושה על בוריה. כה ישאל לאחרונה
את פיו אם ידעו מתי יבוא לציון גואל, כי כבר נשאו היהודים כפלים על כל
חטאתיהם, וצורריהם כל היום ירגנו עליהם: אבדה תקותם, אין להם עוד מלך
ושרים.

בשנת 960 בא המכתב על ידי איש אחד עובר ארח יעקב בן
אלעזר מארץ נמ“ץ ליד החאהאן יוסף, והוא היה האחר עשר במספר מלכי הכוזרים‏
מזמן עובדיה אשר הפיץ את עיקרי האמונה העברית בקרב בני עמו. בימים ההם
היתה ממלכתם עוד עצומה כמקדם, אף כי גוים רבים מרדו כנגדם, ותגיע ממשלתם
מנהר דאן עד הרי הקויקאז ומשם השתרעה לים השחור ונחל דניעפר היה
גבולה. הכוזרים הראשים שכנו לחוף נהר איטיל הגדול; עיר המלוכה נבנתה על
אי מהודר וארמון המלך היה בנין מפואר אשר שעריו נעשו מזהב טהור. כמאה
שנה קודם מלוכת יוסף קרא אחד ממלכי כוזריא בונים אמנים מארץ ביצנטיי”ה
ויבנה את המבצר הגדול, להגן עליהם בעת צרה, ויקרא שמו סרקל ר"ל העיר
הלבנה (בלשון יונית היא ἄσπρον ὀαπιτιον) וכאשר
התנפלו עליהם בשנת 899 הפעטשעניעגים אשר החלו לעשות אז שמות בארץ היה
להם המבצר הזה למגן ולמחסה ויעשו נקמה בקמיהם. מני אז לא שבתו עוד מריב,
כי גם הרוססים אשר כרתו ברית עם הוואריאגים ויעשו חיל תחת רוריק מלכם צרה
עינם בהכוזרים ויאמרו לקדש עליהם מלחמה. ויהי בראותם כי איד נכון לצלעם
שמו על לבבם לבחור גבורי החיל אשר יהיו נכונים לצאת נגד אויביהם, ובמאה
העשירית עלה מספר חלוצי הצבא לערך שנים עשר אלף איש, מהם רגלים ורוכבים
בסוסים תופשי רומח וכידון. ומאשר כי רוב אנשי הצבא האלה היו ישמעאלים
אשר נמלטו על נפשם לכוזריא בעת פרץ המרד במקומות מושבותם, לצד המזרחי של
ים הקאספי, על כן נתנה להם רשות להשאר באמונת מחמד כמקדם; אך השופטים
והשוטרים ויתר פקידי המדינה היו עברים גמורים. והנה אם כי מצד אחד התקנאו
בם שכניהם ויסתערו להפיצם, רבים ממושלי ארצות אחרות חלקו להם כבוד ויכרתו
אתם ברית אהבה וגם מלך יון לא נשא על שפתיו את שם החאהאן הישראלי,‏ מבלי
להוסיף את התאר “מלך הכבוד”, וכאשר הריץ את מכתביו להכוזרי אז חתם אותם
בחותם זהב מיוחד אשר פי שנים היה לו במשקלו על החותם שנחתמו בו יתר
המכתבים, וזה הוא אות יקר שאין למעלה הימנו. –

בזמן הזה היתה האמונה העברית שלטת ביתר עז בין הכוזרים
ובנפש חפצה השתוקקו לדעת משלום אחיהם הנפוצים על פני כל הארץ, ולבם
היה דוי לשמוע מצרותיהם איך הגוים ישכינו כבודם לעפר. פעם אחת, בשנת
921, התנפלו הישמעאלים בארץ באקונג על היהודים ויהרסו את בתי
כנסיותיהם עד היסוד; וכאשר הגיע הדבר לאזני החאהאן צוה לנתוץ את בתי
אלהיהם ויאמר גם לעשות בהם כלה לולא ירא להרע בזה לאחיו הרצוצים. ככה
יקרה בעיניהם אמונתם ובאהבה רבה נקשרה נפשם בשארית ישראל, על כן נקל
להבין איך שמח המלך לקראת מכתב ר' חסדאי, בראותו כי בני עמו מרחוק
אליו ידרושון ושר נודע ביהודה קורא לו לשלום. ככח העלעקטרי, עושה
נפלאות, המאחד בזרוע עוזו שני דברים רחוקים בקצה התבל ומפעולתו הראשונה
יתקרבו זה לזה, כן גם האמונה תגביר חילים לאחד את לבות בניה הנפוצים על
פני כל הארץ ובדרך נפלא תקשר קשר אמיץ בין האחים המפוזרים האלה, עד כי
יעשו כלם אגודה אתת לשמוח בהצלחת כל אחר ואחד ולהשתתף בצערו. גם מכתב ר'
חסדאי נתן שמחה בלב החאהאן, וימהר להשיב אותו דבר ויגלה את אזנו כי
הכוזרים אינם מצאצאי עשרת השבטים כמו שחושבים אצלם, רק קבלה בידם
שאבותיהם היו מילידי תוגרמה בן יפת הנזכר בספה"ק (ומספר יחוסם נודע שהיו
לתוגרמה עשרה בנים, אגיור, תירוש, אוור,‏ אויגין, ביזל, תרצה, כזר, זנגר,
בלגר, סאויר, ועל כן הם נקראים על שם אבי משפחתם הבן השביעי כוזר)
ויעבדו אלילים כיתר בני בריתם – העמים אשר התישבו אחר כך בארצות הדאנויא
ובסביבותיה. כן ספר לו מהתיהדות בולאן ומכל הטוב אשר עשה עובדיה בנוגע
לחזוק האמונה היהודית, והוא מונה שמות עשר מלכי הכוזרים ואלה הם: חזקיה,
מנשה הראשון, חנוכה אחי עובדיה, יצחק, זבולון, מנשה השני, נסי, מנחם,
בנימין ואהרן אבי יוסף. אחר תאר לפניו את רוחב ממלכתו וכי גוים רבים
משועבדים לו ויאמר כי ארצו שמנה וטובה, וכנענים מרחוק יביאו הנה סחורתם.
בנוגע להשאלה, אם ידעו הכוזרים דבר מה מביאת המשיח, יסיים יוסף את מכתבו
בזה הלשון: גם ממנו נעלם קץ הימין ואין אתנו יודע עד מה. עינינו תלויות
רק על חכמי בבל וירושלים, אולי ירחם ה' ציון ובנה הריסותה,‏ כי הגיעה עת
לחננה, בא מועד. בדבר תשוקתך שהנך משתוקק לראותי, דע כי גם אנכי נכספה
גם כלתה נפשי לדעת אותך ולהתענג מצוף חכמתך, ולו נמלאו משאלות לבבי אז
היית לי לאב וכבן מקשיב שמעתי לעצתך ואתן על שכמך הנהגת מדינתי.

הנה הבאנו פה בקצרה תוכן שני המכתבים אשר יצאו מעט אנשים
גדולים ואוהבי עמם באמת, ואשר עליהם בנו כל הסופרים השערותיהם בנוגע
לדברי הימים של הכוזרים. המכתבים האלה נתגלו בשנת 1577 כאשר מצא אותם החכם
יצחק אלקריש בנסיעתו מקושטנטינא למצרים ויוציאם לאור במחברת קטנה
“קול מבשר” וכבר הסכימו גם המבקרים הגדולים כי כנים ונאמנים המה. אך
המלך יוסף לא ראה שיבה טובה כי בימיו החלו הכוזרים לרדת פלאים ושמש
הצלחתם נטתה לערוב. בשנת 965 צר הנסיך הגדול מקיעב סוויאטאסלאוו
עליהם עם חיל הרוסיים וילכדו את המבצר סרקל. וה' הרך את לב הגבורים
האלה, אשר היו למחתה בעיני כל, עד שנפלו כקש לפני אויביהם ובמשך ארבע
שנים נכבשו לפניהם העיר סעמענדער וגם קרית מלוכה איטיל. ויהי בראות
הכוזרים כי ברע המה וימלטו על נפשם; רבים מהם מצאו להם מפלט על הרי
הקויקאז והנשארים נסו לחצי־האי קרים,‏ מקום מגורת אחיהם מקדם. כה תמה
כוזריא מהיות ממלכה, ויוסף היה המלך האחרון אשר ראה, בנפול עמו ביד צר,
כי ממשלת הכוזרים כעשן תכלה וכלה תעבור מן הארץ. –

אולם לא בפעם אחת כרעו רבצו הכוזרים תחת שבט מכיהם, לא
לפתע פתאום נדעך אור ממשלתם; עוד נשאר הזיק האחרון בין גחלי רתמים וישלח
שביב אשו לנחותם בדרך בעת שקעה שמשם, וכל האומר כי נצחונו של
סוויאטאסלאוו שם קץ למלכות כוזריא אינו אלא טועה. כאשר הגלו מעל אדמתם
ויבאו לחצי־האי קרים, בחרו עור מקרבם חאהאן הנודע בשם דוד, אשר אף אם לא
היה בידו עוז מלך כמקדם בכל זאת שם לפני העם כל החקים והמשפטים, וכפי
הנראה נתנה שם ליהודים חרות שלמה ולא הושם עליהם נוגש ומצוה בלתי
השליט העברי. וראיה לדבר כי בשנת 986 בעת אשר שלחו כל המלבים מסביב
כהניהם להכניס בבריתם את הנסיך הגדול וולאדימיר, אשר געלה נפשו באמונת
אבותיו עובדי האלילים, שלח גם החאהאן חכמים עברים להראות לו יקרת דתם;
וכאשר שמו, בפקודת הנסיך, צירים רוססים פעמיהם לכל הארצות, להתבונן בסדר
עבודת ה' אצל כל עם ועם ולהוציא מזה משפט איזו אמונה יתר טהורה, באו גם,
באשר נוכיח להלן, לעיר מלוכת הכוזרים שהיתה נקראת אז אצלם
ספרד5. מזה נוכל להבין כי הכוזרים לא עמדו אז
עוד על מצב שפל, אשר דתם נחשבה למאומה בענין גדול כבחירת הדת אצל גוי
עצום כהרוססים; ואם כן אין כל ספק שהיה עוד אצלם כח מדיני בימים ההם ולולא
זאת לא הרהיבו בנפשם עוז לשלוח מלאכים מפתים למלך אדיר. החאהאן דוד הלזה
אהב את אמונתו בכל נפשו ומאדו ובאותה שנה שבאו הרוססים לחצר מלכותו שלח
איש אחד למדינת פרס, ששם היו עומדות כסאות לתורה וחכמה, לבקש שם כתבי
קדש ישנים. על זה נמצאת עדות נאמנה מהשליח בעצמו, אשר מצא ה' פירקאוויץ
בדאגעסטאן בבית תפלה נושן, כמו שהודיע במ“ע אריענט שיצא לאור ע”י החכם
פירשט בלייפציג, משנת 1841 נומר 33 צד 222, ואלה הם דברי השליח: “אנכי
שלמי אמוני ישראל אברהם בן מ' שמחה מעיר ספרד במלכות אחינו גרי
הצדק כזריה בשנת אלף ושש מאות ושמונים לגלותנו היא שנת ארבעת
אלפים ושבע מאות ליצירה לפי המנין שמונים אחינו היהודים בעיר
מטרכא6 בבוא שלוחי נשיא ראש ומשך
מעיר ציוב (ר"ל קיוב) לאדוננו דוד הנשיא הכזרי בדבר הדת לחקירה
שלחתי בשליחות ממנו לארץ פרס ומדי לקנות ספרי תורות ונביאים וכתובים
קדמונינו לקהלות כזר ובעילם המדינה שהיא איספאן שמעתי שיש בשושן
ספר תורה קדמון, ובבואי לשם הראוה לי אחינו בני ישראל וכו'.” מכאן ראיה
שגם להכוזרים, הנקראים אצלו בשם גרי צדק על שם התיהדותם, באו
שלוחים מנשיא רא“ש ומש”ך, היא רוסיא ומאסקויא הדומות מאד להכתוב מהתורה
שהשתמש בו הכותב כנהוג אצל סופרי ישראל בימים ההם.

כה ישבו הכוזרים שקטים על שמריהם, עדי נתן אותם ה' ביד
מיעטשיסלאוו, אחד הנסיכים הרוססים אשר עלה עליהם בשנת 1016 עם חיל מלך
ביצנטי"ה באזיל השני. אז נמלטה משפחת החאהאן וכל יוצאי חלציו לארץ שפניא,
שם עבדו את אלהי ישראל באמונה ורבים מבניו ודורותיהם אחריו היו תלמידי
חכמים עוסקים בתורה ובמצות7, והנשארים על
חצי־האי קרים אשר קבלו עליהם עול מלכות יון, לא סרו גם הם מאמונת אבותיהם,
ויעשו לעדה גדולה שהיתה נודעת בימים ההם בשם קהל כזר, אך כאשר נתרבו
הקראים בארץ הזאת למדו מהר את אמונתם ויחזיקו בדת בני מקרא.





הערה.

בדבר מצבת ר' יצחק סנגרי הנזכר אצלנו לעיל נתעוררו בזמן
האחרון שאלות שונות. החכם רש“ל ראפאפארט במאמרו בכרם חמד התאמץ להוכיח
כי ר' יצחק הזה לא היה מבני מקרא ויבטל את דעת אחד הקראים, ועל זה הודו לו
גם האחרונים; אולם לעומת זה הטיל ספיקות רבות באמיתות המצבה הזאת וימצא און
לו מהפרט שאינו עולה יפה לפי דבריו שם, אך לא הביא לדעתו ראיות אמיתיות
ונכוחות.‏ על דבריו אלה נשענו חכמים רבים וימהרו להוציא משפט במקום שיש
לישב בדוחק, כמו שאנו רואים את הד”ר גראץ הולך בעקבותיו בלי שום לב.
והנה מה מאד שמחנו כאשר בא לידנו זה לא כביר מאמר הפרופיסור חוואלסאהן
“בדבר מצבות קבר הנמצאות בקרים” הנדפס בהקהלת שהוציאה לאור חברת מרבי
השכלה בישראל ברוסיא, ושם נמצאו דברים נכבדים המפיצים אור על מחשכי
הענין המעורבב הלזה, ולזאת חשבנו לחובה עלינו להוציא ממאמרו הנ"ל את הנוגע לזה בשנוים מעטים.

יסלחו לנו קוראינו – יאמר ה' חוואלסאהן – אם נפסיק באמת
דרישותינו ונקדיש דברים אחדים למצבת ר' יצחק סנגרי, למען נוכל לברר על
נכון את שנת מותו. לפי דברי גראץ רוחו נוחה מאד מדעת הרש"ל ראפאפארט
ומאמין כי עלתה בידו להוכיח שאין להציון הזה כל יסוד; ולמען לא יביאו
החכמים האלה גם אחרים לכלל טעות הננו להציע פה את גוף השאלה כמו שהיא,
ואז נראה כי עדותיהם לא נאמנו ואינן יכולות לעמוד לפני הבקורת הישרה.‏ ה'
ראפאפארט השיג בשנת 1840 העתקה מהכתב הרשום על אבן

המצבה והפרט – כפי החשבון העולה מהאותיות יצחק סנגרי
פנ. המספר היוצא מן האותיות האלה – הוא תקל“א, ואם נחשוב מזה עוד ך'
להורות על האלף הרביעי ככתוב שם פ”ג (ר"ל פרט גדול) אז נמצא כי שנת
מיתתו היתה ד' תקכ"ז ליצירה או 767 לספירת הנוצרים. אך בהעתקה שהיתה
לפניו נפלה שגיאה ותחת סנגרי היה כתוב אצלו סנגרו, ועל כן מהר ה'
ראפאפארט, מבלי התבונן היטב, אשר אז היה ביכלתו לתקן בנקל את המעוות ויחרץ
משפט להכחיש באמיתות המציאה הלזו ויחזק את דבריו בטעמים
כאלה8. לראשונה, יאמר ה' ראפאפארט, לא נמצא אף
אחד מהסופרים שחיו בזמן הזה אשר מנה את מספר השנים לחשבון בריאת עולם,‏
בעת אשר בכל ארצות אזיא היהודים וכמוהם גם שאר הגוים היו מונין לפי החשבון
לשטרות (סעלעצידישע יאהרעסרעכנונג). כן עשו גם היהודים בשפניא וכן
אנו מוצאין אצל בני מקרא מקדם. הסופר היותר קדמון המונה את מספר השנים
לב“ע הוא שבתי דניאלו אשר חי באירופא, באיטליא הדרומית לערך שנת
925 למ”ה, היינו בזמן ובמקום כזה שלא היה בו אז זכר מאלכסנדר המוקדני.
ומזה יוכיח כי במחוז רחוק כה מארץ ישראל ומבבל כחצי־האי קרים אי אפשר
שמנו שם את מספר השנים לב“ע, כי מי יכל לקבוע שם את המנין הזה שלא היה
נוהג בכל תפוצות ישראל, בעת שלא נודע לנו אם נמצא שם באיזה זמן חכם
מוכשר לזה. אבל הראיה הזאת איננה עוד מבוררת. הן אמת כי ממאה הששית עד חצי
המאה התשיעית הגיעו לנו רק מספר מועט מספרים עברים, ואת המעטים האלה יש
ליחס, לפי רוחם ומהלכם, ליהודי בבל וארץ ישראל, אך מי לידנו יתקע כי מה
שלא נודע לנו עפ”י הספרים האלה לא יכל להיות בפועל; ואם גם נתן ידים
להשערה כזאת אין עוד מזה להקיש כי מה שלא היה נוהג באותו המקום ששם
נתחברו הספרים המעטים האלה היה יכול להתקיים במקום אחר. הלא ה'
ראפאפארט בעצמו מביא סופר אחד, שאינו בכלל יהודי א“י ובבל, אשר השתמש
במנין ליצירה עוד בזמן הזה שלא היה נודע עוד ‏ שם המספר ההוא. עוד סופר
אחר, אשר חי באיטליא במחצית השניה של מאה העשירית מנה גם כן לפי המנין
הזה9.‏ ולו אזלנו לשיטתו בי עתה יכלנו גם אנחנו
מצדנו לשאול באיזה דרך הגיע המנין ההוא, הבלתי נודע בין ראשי חכמת
ישראל, ליהודי איטליה, בזמן שנודעה לנו רק משפחה אחת של חכמים
שבאו לשם מלוקקי לעיר מאינץ ע”פ מצות המלך קארל הגדול? כה נמצא בזמן
האחרון ספר קטן המדבר על חכמת התכונה10, והמחבר,
אשר כפי החקירה ודרישה היה מיהודי ביצנטיה וחי קודם לשנת 860 למ“ה, מביא
שם לפי מנין השנים לב”ע שנת ד' שנ"ז היא 777 לספה“נ. גם פה היה לאל
ידנו לשאול ביחד עם ה' ראפאפארט, מי יכל לקבוע את המנין הזה אצל יהודי
ביצנטיה, בעת שלא נודע לנו משם אף אחד מחכמי הדור ההוא. הנה רואים אנחנו
כי גם בין היהודים האלה אשר לא נמנו בין סופרי א”י ובבל נודעו עקבות המנין
הלז, ואם כן נוכל להניח כי כמקרה הזה קרה גם בקרים.

כן נוכל להראות – יאמר ה' חוואלסאהן – שגם הוכחת ה'
ראפאפארט מיהודי ארצות אזיא ושאר הגוים שם, אשר לפי דבריו מנו מספר השנה
לחשבון השטרות, אינה צודקת, ‏יען כי עמי אזיא כנודע השתמשו בחשבונות
שונים11, ומבלעדי זאת הלא גמרא גמירא לן בעבודה
זרה דף י’‏ ע"א: בגולה אין מונין אלא למלכי יונים בלבד, – ואם כן רק
בגולה כך אבל בארץ ישראל שאני. וגם המשנה במסכת ידים פרק ד' ח'
מוכיחה הרבה על צדקת דעתנו.

בנוגע ‏ ליהודי בבל מביא לו ה' חוואלסאהן אסמכתא
מהתלמוד, מסכת ע“ז דף ט' ע”ב וסנהדרין‏ דף צ“ז ע”ב, אשר משניהם נראה ברור
כי המנין לב“ע היה נודע אצלם. מזמן האחרון יקח לו לראיה את ר' סעדיה גאון
שחי במאה העשירית ומזכיר גם את הרמב”ם, אשר בספרו יד החזקה (הלכות גרושין
פרק א') ידבר מהמנין הזה כמדבר נודע מכבר. ולפי זה יוכיח ה' חוואלסאהן, כי
אף אם יוכל היות שהיהודים בבבל השתמשו במנין לשטרות, אך גם המספר לב“ע
היה נוהג אצלם. ומה שחושב ה' ראפאפארט כי מלבד א”י ובבל לא היה מקום אחר
לתורה ולתעודה בישראל – אינו אלא טועה, ובשאלו כמתפלא “אם יכל להיות אז
בקרים חכם אחד” שאל שלא כהוגן. כפי הדרישות של ה' גייגער בדבר הצדוקים,
השמרונים והפרושים אנו יודעים נאמנה כי מבלעדי א“י ובבל הבינו בתורת משה
ויחיו לרוח האמונה גם בארצות אחרות; לזאת אם לא נוכל להכחיש מצד אחד כי
מבתי המדרש בא”י ובבל יצאה תורה ודבר ה' אך גם מצד השני לא נשגה אם נאמר
כי מה שלא היה שם יכל להיות במקום אחר.

על טענת ה' ראפאפרט שאי אפשר כי בזמן הזה ישתמשו בפרט
לפי מספר אותיות השם, כמו שנמצא בציון המצבה הזאת, ישיבהו בצדק ה'
חוואלסאהן, כי עוד בימי המשנה היו נוהגין לציין את הפרט במלות שלמות
ואולי גם בזמן ההוא נחרתו מצבות רבות כאלה, אך נסתרות הן מאתנו עד היום
הזה. ובאמת בין אבני הזכרון אשר נתגלו בקרים נמצאה מצבה אחת עוד משנת
583, והיא נכתבה גם כן באופן כזה.

מה שחפץ ה' ראפאפארט להוכיח כי הפ“ג מורה רק על חשבון
המאות ולא על האלפים, ובזה יאמין להרוס אשיות בניננו, היא שבשתא כיון דעל
על, יען כי לפי החשבון שהצבנו לעיל נראה ברור שלהפך היא: ואם גם יתאמץ
לחזק דעתו בזה כי היהודים אז לא ידעו עוד את ההבדל בין פ”ג לפ"ק, הלא אי
אפשר לנו להאמין בדברים בלתי מבוררים כאלה, כאשר לא נוכל לתת אמון
בהשערתו הקודמת:‏ כי עד חצי המאה העשירית לא היו מונין היהודים את מכפר
השנה לחשבון בריאת עולם.

ה' ראפאפארט ישאל עוד אם הכוזרים ישבו לרוב כידוע על חוף
נהר וואלגא וסביב ים הקאספי הלא לא יתכן כי אותו האיש שהכניס בבריתו את
מלך הכוזרים ימות בקרים. על זה נוכל להשיבו כי עוד במאה השביעית, אנו
יודעים על נכון, שגרו כוזרים רבים בקרים ולכן יוכל היות כי שם היה ר'
יצחק סנגרי הזה המסבב להתיהדות מלכם. על פי עדות ברורות שאין להסתפק
באמיתותן נודע לנו כעת כי ארץ כוזר"ה בכלל היתה נחלקת על ממלכות קטנות
ושרים משלו בם תחת השגחת המלך הראשי; לזאת נוכל להניח כי אחד מן
השרים האלה בקרים קבל עליו, בהשתדלות ר' יצחק סנגרי, את דת היהודית. כן לא
רחוקה היא הדעה הזאת כי ר' יצחק הזה, כאשר עיפה נפשו לעת זקנותו להסתופף
בחצר המלך, נסע לקרים לבלות את שנותיו האחרונות בנעימים בתוך עמו ובני
אמונתו.

אחרי כל הספיקות והשאלות העצומות, אשר בם חשב ה'
ראפאפארט לבטל‏ מכל וכל את המצבה הזאת, ‏ יפנה להדירעקטאר המנוח ר' בצלאל
שטערן באדעססא ויאמר כי חובה על חכם כמהו ליסע בעצמו לאותו המקום ולחקור
ולדרוש היטב אם נמצא דבר אמת בכתב המצבה הלזו. אך ה' שטערן לא אחר למלא
את שאלתו ומלבד שראה בעיניו את הציון וימצא את הכתב שעליו נאמן עם
ההעתקות שנעשו בזה, הצליח לגלות בעצמו עוד מצבה אחת, ועליה נשארו רק
האותיות סנגרית, ומאשר כי האותיות של האבן הזה דומות הנה בתמונתן
ובצורתן להכתב שעל ציון ר' יצחק סנגרי, על כן יש מזה להוכיח כי שם נמצא
קבר אשתו.

כה ישים ה' חוואלסאהן לאל את מלת ה' ראפאפארט ובצדק
יוכיח בי אף אם לא נמצאו אצלנו מופתים חותכים אשר על פיהם נוכל להוציא
משפט נאמן כי כנים כל החלטותינו בדבר המצבה, דין הנה הראיות המעטות האלה
שהביא לסמוך עליהן שנמצא בה שורש דבר ואי אפשר לשלול ממנה את אמיתותה
מכלל, כאשר עמל לעשות זאת ה' ראפאפארט. והנה על שגגת ה' ראפאפארט
נוכל עוד ללמד זכות כי באותה השנה, 1840, שיצא מתחת ידו המאמר הזה לא
נודעה באירופא המערבית כתובה אחרת מזכרוני קדם בקרים מלבד הציון הזה, אשר
ככל מציאה חדשה היו אז רבים מפקפקים באמיתותו,‏ אבל הד“ר גראץ שכתב דבריו
לאחר עשרים שנה, בעת אשר כבר יצאו מוניטין של הזכרונות האלה בעולם עפ”י
המחברת שהוציא לאור אדותן ה' פיננער, מה ראה לשטות זה בסמכו על ה'
ראפאפארט, בלי חקירה ודרישה כיאות, ויחטא בזה נגד האמת ושקול הדעת – שני
העמודים החזקים אשר עליהם נשענו קורות ‏ דברי הימים!














ה' הארקאווי מס“ט פעטערסבורג, במכתבו אלינו מן 7
דעצעמבער 1866 הודיענו כי בקרב תצא לאור מחברתו ע”ד הכוזרים, ושם
תמצאנה בנוגע לקורותיהם, אשר עוד ערפל תחולתם, חדשות נכבדות הלקוחות
מספרי ישראל.  ↩



בימי מלכות לעא האיזוירי בארץ ביצנטי"ה היתה
עת צרה ליעקב. המלך הטפש הזה, בן אכר שעלה לגדולה, בשמעו כפעם בפעם מפי
היהודים והערביים כי תועבה הם עושים בני ארצו בהביאם אלילי זהב לבתי
תפלתם ושאר תמונות אשר קדוש יאמרו להן, גזר אמר להכרית את השקוצים
האלה, לנתץ את מזבחותיהם ולבער אותם כלה, וישכח כי בזה נקל להעיר חמת
ההמון המסקל באבנים את כל מחלל את הקדש בעיניו. ובאמת כמעט הוציא המלך
את חפצו זה גלוי לעיני כל הפיחו הכהנים את הקנאה בלבות העם בגלותם את
אזנם כי עת לעשות לה‘ היא ולשלם על יתר למפיר ברית, ויבאישו את ריחו
בעיניהם כי כרת ברית את המינים וחוקי היהודים לו לעינים; ויהי כראות
לעא כי כלתה אליו הרעה מאת העם נחם ממעשהו ולבעבור הראות אות נאמן
כי איננו נוטה לדת היהודית ורוחו נאמנה עם אלהיו נתן צו לבל יזיד אף
אחד מיושבי הארץ לתור מאחרי ה’ וכל בן אמונה אחרת אשר לא ימהר להמיר
דתו מות יומת ונכרתה הנפש ההיא מעם המאמינים. אז שתו בני ישראל גם מצו
את כוס התרעלה: רבים מהם אשר הוקירו אמונת אבותיהם מפז מאסו בחיים
ויתאספו אל בתי התפלות ובבערם את האש בכל פנות הבית עלו בלהב השמימה.
אחדים, מחמלתם על משפחתם ועל הונם ורכושם אשר קנו להם בזיעת אפים,
התנצרו רק בריש גלי ובסתר היה לבם תמים עם אמונתם מקדם ובלבם פרחה עוד
תקוה כי יבוא יום ויעבדו את אלהי ישראל לעיני השמש. אולם תוחלתם זאת
היתה להם למחלת לב: הן בא יומם, אך יום מהומה ומבוכה, כי בהודע להממשלה
מעשיהם הנסתרים הורדפו בלי חשך ויעלו על המוקד. כה נשאו וסבלו היהודים
צרות רבות תחת ממשלת המלך לעא, בלתי אלה אשר הצליחו לעזוב את ארץ
מולדתם בטרם עוד באה הרעה, וימלטו בעור שניהם לחצי־האי קרים, במקום שם
גרו עמי הבולגארים ושרידי שבטי הגאטהים. לא ארכו הימים והיהודים עשו
להם קהלות שלמות שם וגם בעיר המלוכה של הכוזרים באלאנגאר התישבו משפחות
רבות מהם. במשך זמן קצר התנערו היהודים מעפר מצבם ויעשו חיל, כי יושבי
המקומות האלה נטו להם חסד ויפתחו שערי ארצם לפני הגוי הממושך והממורט.
ובצדק נוכל להגיד כי אצבע אלהים היא אשר בין העמים הפראים האלה, שמצב
השכלתם היה שפל מאד, שרה מאז רוח הסלאווי הטהור וקנאת הדת לא באה
בגבולם! (עיין גראץ חלק ה' צד 188, 189).  ↩



בדורנו זה נמצאה מצבת קבורת ר‘ יצחק סנגרי הלזה בעיר
טשופוט־קאליע (סלע היהודים) ויעיין הקורא בכרם חמד, חלק ה’ צד 197
מאמרו של החכם רש"ל ראפאפארט, אשר שם הוכיח בצדק כי שקר בפי האומרים
שהכוזרים קבלו עליהם דת הקראים.  ↩



החכם גראץ מעיר פה בצדק כי מה שנזכר אצל סופרים
ערביים אחדים מאמונת רוב הכוזרים בדת מחמד לא קאי על הכוזרים בעצמם, אך
על הגוים כמו אלה שהיו נכנעים תחתם.  ↩



העיר ספרד היתה קרית המלוכה בוספורו"ס, והיום יקרא
לה קערטש. ועיין מה שכתב מזה החכם פינסקער בספרו לקוטי קדמוניות צד 17,
הערה א'.  ↩



מטרכא – היא טמוטרקן שקורין
לה בימינו טאמאן, ושם גרו יהודים יונים אשר מנו את חשבון השנים
למספר בריאת העולם.  ↩



החכם גראץ בהערה כ"ג לחלק החמישי של ספר קורות
היהודים מביא בשם סופר עברי אחד אברהם בן דוד, אשר חי במאה השתים־עשר,
כי מצא עוד בשנת 1161 יהודים מילידי הכוזרים בשפניא ויכתוב בספרו בזה
הלשון: וראינו מבני בניהם (של הכוזרים) תלמידי חכמים והודיעונו ששאריתם
על דעת הרבנות.  ↩



ה' ראפאפארט הביא ראיה מזה כי גם במבוא של בוקסטארף
להעתקה הרומית של ספר הכוזרי נזכר סנגרו במקום סנגרי (בלי ספק
כעות הדפוס), וחפץ להוכיח כי כתב הציון הוא בדוי ונעתק מדברי בוקסטארף;
אולם החשבון הזה יראה בעליל כי נפל בשגיאה.  ↩



הוא בעל המחבר ספר “תנא דבי אליהו” אשר לא היה
מיהודי בבל כמו שנוטים להאמין החכמים צונץ וראפאפארט, וכתב כפי הנראה
את ספרו בארץ איטליה ברומא. ועיין מה שידבר מזה צונץ במחברתו:
גאטטעסדיענסטליכע פארטראגע דער יודען, בערלין 1832 צד 114, 112 הערה
ה'.  ↩



הוא ספר ברייתא דשמואל אשר יצא לאור בשנת 1861
בשאלוניק ואשר מזמן שחובר בו ומקום מולדת המחבר דבר ה‘ צונץ בארוכה.
עיין ספר המזכיר להר"מ שטיינשניידער, חלק חמישי, שנת 1862, נומר 25 צד
15 והלאה; וראה גם מענין זה שם, נומר 26, צד 25 הערה א’. אין לכחד כי
בספר הזה נזכר מנין השנים לפי סדר בריאת עולם רק במקרה, כאשר העיר שם
בצדק ה' שטיינשניידער; אך מזה יש להקיש כי אם בספר הכולל בתוכו ידיעות
מחכמת התכונה יוזכר, אף כי בדרך אגב, המנין הזה, אז בלי ספק היה נודע
שם. ולכן אם לא נוכל להחליט בברור כי יהודי ביצנטי"ה השתמשו במנין ההוא
כלם, אך מכאן ראיה שהמעולים והמשכילים שבהם ידעו היטב את הספירה
הזאת; כי לולא זאת לא הרשה המחבר לעצמו לחשוב את השנה לפי חשבון בלתי
נודע גם למביני דבר.  ↩



עיין בספר הנודע של אידעלער: האנדבוך דער
מאטהעמאטישען אונד טעכנישען כראנאלאגיע, בערלין 1825, וגם מה שידובר
מזה אצל וועצשטיין במאמרו “אויסגעוואהלטע גריכישע אונד לאטיינישע
אינשריפטען, געזאממעלט אויף רייזען אין דען טראמאנען אונד אום דעס
האויראנגעבירגע” הנדפס במחברת “אבהאנדלונגען דער קעניגליכען אקאדעמיע
דער וויססענשאפטען” בערלין 1863, צד 255.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38600