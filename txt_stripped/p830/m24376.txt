


	
	המלצותיה של ועדת הסוכנות
	



הרצאה במועצת “אחדות־העבודה”, תמוז תרפ"ח.



מי שרוצה להבין לעמקם את דברי ועדת הסוכנות במסקנותיה, ילך
למקורם, להרצאות המומחים שהיו לעיני הועדה, והקושי בשביל הקהל הרחב הוא,
שאיננו יודע את המקור הזה ממנו שאבו חברי הועדה את תורתם, כי הרצאות המומחים טרם נתפרסמו.

בין המסקנות יש כאלו שאין בהם חדש – חזרה על מה שנאמר
בעתונות ובמסיבות ציוניות. לא חשוב לעמוד על סעיפים כגון אלה, שיש צורך
במשרד לאינפורמציה למי שרוצה להשקיע כסף בחרושת, ודוקא שם יש לתת באות־כח
לפועלים. כמובן, מענין שהמועצה דורשת מהממשלה קרקע, פיטורי המתישבים ממסים
לחמש שנים, השתתפות בתקציב בתי־הספר לפי מספר התלמידים וכיוצא בזה – אולם
כל הדברים האלה אינם חדשים.

עלינו לעמוד על אותם הדברים שבהם חידשה הועדה.

הנה בסעיף ג' של פרק העליה נדרשת “ברירה יותר יסודית מאשר
עד כה לגבי עולים מחוסרי אמצעים, לפי צרכי הארץ”. סתמו ולא פירשו, אם
הכונה לבדיקה כלכלית או גם לבדיקה פוליטית. כי על כל פנים הכוונה היא
להחליש את השפעת תנועת הפועלים על בחירת העולים – ברור מסעיף ו' המדבר על
“שחרור המשרדים הא”י־ים מהשתתפות הפדרציות הציוניות שבכל ארץ וארץ, לבל
יהיו תלויים בפוליטיקה המקומית".

בפרק על התעשייה מרובים הדברים הבנליים. יותר מענין ממנו
פרק העבודה. כולנו קראנו בהתרגשות ובקורת־רוח מיוחדת את הכרזת אהדתה של
הועדה להטבת תנאי חייהם של הפועלים. אולם מיד התראה: תנאי מוקדם לכך –
ריוח מתאים להון. ולהלן: יש לאמץ קואופרציה והסתדרויות פועלים בתנאי
שיתנהלו על יסודות “בריאים”, ולא לפי “תיאוריות דוקטרינריות”. היינו,
הסתדרות פועלים בלי סוציאליזם, בלי הכרה מעמדית, בלי תעודה היסטורית. אולם
בשום מקום לא נאמר, מה יהיה יחסה של הסוכנות המורחבת להסתדרויות פועלים
אשר תשאנה חן בעיני לורד מלצ’ט.

אולם הדברים החשובים ביותר נאמרו בפרק על החקלאות, חשובים
כשהם לעצמם מפאת חשיבות החקלאות, וגם מפאת החשיבות שהועדה עצמה מיחסת
לחקלאות בתכניתה. סעיף א' – על קליטתה החקלאית של הארץ – טעון בירור מיוחד.
הפרק כולו מבליט ללא צל של ספק את הכוון האנטי־סוציאלי של הועדה
ומסקנותיה. כל היסודות החברתיים של עבודתנו החקלאית בארץ, שהיו לא רק לנחלת
תנועת הפועלים, אלא לנחלת התנועה הציונית כולה והטביעו חותמם על כל מפעלה
ההתישבותי – כל אלה לא זכו בדין לפני הועדה. היא לא רק מותחת עליהם בקורת,
אלא גוזרת עליהם כליה.

בהתאם להצעות המומחים, דורשת גם הועדה ביסוס המשקים שנוסדו
כבר לפני שתגשים התישבות חדשה, ומוסיפה – לבסס משקים ש“ביסוסם רצוי”.
היינו, הסוכנות זכאית לבדוק ולחרוץ את דינם של משקים ידועים, כי אינם
ראויים לביסוס ועליהם להתבטל. אבל זהו רק רמז. להלן אין הועדה מסתפקת
ברמזים, אלא מדברת בגילוי־לב הראוי לשבח. היא מכריזה על הסכמתה לדעת
המומחים שאת בנין הקבוצות הקיימות צריך לגמור, אולם אסור ליסד קבוצות
חדשות, ואת קבוצות תרפ"ז יש לקיים רק אם אפשר להפכן למושבים או לחוות
לימוד. כאן מרחיקה הועדה ללכת מהמומחים. המומחים אמרו:

“ההצלחה העתידה של הקבוצות מוטלת בספק. הועדה מציעה לדחות
את נתינת הסכומים הגדולים בשביל בנינים משותפים לפי התכניות המקובלות
בקבוצות. את התכניות לבניינים יש לשנות באופן כזה, שגם בעלי משקים
אינדיבידואליים יוכלו להשתמש בהם, במקרה אם תשתנה צורת המשק
הקבוצתי.”

הרי שהדרישה להסב את קבוצות תרפ“ז למושבים – מקורית היא לועדת הסוכנות.1 ולא זהו הסעיף העיקרי, שהיא
מרחיקה בו מהמומחים. בשאלת הקנין הקרקעי לא דנו המומחים ולא חוו דעתם, אם
לחיוב או לשלילה. לקרן הקיימת יש בפיהם גם שבח, על שרכשה את קרקעותיה
בגושים גדולים. אולם ועדת הסוכנות מכריזה על התנגדותה לעקרון הקרקע הלאומי,
ואעפ”י שאינה מבטלת את הקה"ק הריהי מעמידה אותה בקרן־זוית. מובן כמעט
מאליו שועדת הסוכנות דורשת חוזים בלי “ניר”, וכמומחים כן גם היא מתנגדת
לעקרון העבודה העצמית של המושבים והקבוצות – הרעיון המשותף לשתי הצורות של
ההתישבות העובדת.

בהתנגדותה לתנועת הפועלים בכל גילוייה מגלה הועדה בקיאות
מפליאה. אין כמעט הופעה של פעולה עצמית של פועלים אשר נקתה בעיניה. ישנו
סעיף מיוחד על ריאורגניזציה של מחלקת ההתישבות על יסוד “הנהלה מעשית
ועיקרים כלכליים בריאים”. אף זו ירושה מהמומחים. אלה, לפחות, כתבו את
הרצאתם כשבראש המחלקה עמד איש הקשור בתנועת הפועלים. בכלל עוסקים המומחים
הרבה בדו"ח שלהם בהשפעת תנועת הפועלים על העבודה ההתישבותית בארץ. הנה
קטע מתוך הרצאת פרופ. מיד:

"תשומת לב מיוחדת יש להפנות להשפעת הסתדרות הפועלים
העברים בא“י על אפים וגורלם של המשקים. הועדה חושבת, שהלחץ התמידי של
הסתדרות בעלת השפעה זו, הלוחצת ליסד הרבה משקים חדשים ולהושיב על הקרקע
מחנות חדשים המחכים להתישבות, הביאה לידי התפתחות מוקדמת, אי־רציונלית
ואי־תכניתית. בוזבזו כספים וגם הבריאות והמרץ של המתישבים. בהתישבות
החקלאית דרושה פוליטיקה יותר שקולה ותכניתית ביסודה. בקשר עם זה יש לארגן
מחדש את המחלקה להתישבות, להחזיר לה את המטרה שלשמה נוסדה, היינו – יצירת
חקלאות נושאת את עצמה ולא התעסקות ביצירת משטר כלכלי־חברתי חדש”.

ואחד המומחים, פרופ. ליפמאן, שערך תזכיר מיוחד עפ“י
הזמנת קבוצת מרשל, אף הוא מטפל בהנהלת מחלקת ההתישבות, ואעפ”י שלא
היה לי הכבוד להפגש אתו ולא קבל ממני שום אינפורמציה על שיטתי,
כותב:

“יש להצטער, שהמחלקה להתישבות של ההנה”צ, כמו שהיא מסודרה
כיום, נכנעת ללחץ מפלגתי ואפשר בנקל להשפיע עליה בטעמים טכסיסיים. חשוב
לשנות את כוונה של מחלקת ההתישבות באופן כזה שיהא חפשי מכל מפלגתיות
בבחירת החומר ההתישבותי."

האין זה משונה שהאשמה כזו לא נשמעה בקונגרס הציוני האחרון למרות נגודי המפלגות החריפים שנתגלו בו?

הד הדברים האלה הוא הסעיף על הריאורגניזציה של מחלקת ההתישבות בדו"ח של ועדת הסוכנות.

גם הסעיף האומר, כי “צריך להתאמץ למשוך מתישבים בעלי
אמצעים”, הנהו פרי הרעיון שבזמן “שלטון הפועלים” בהתישבות כאילו לא דאגו
לזה. ואותה הכונה בסעיף על אזורי ההתישבות – להתכוון בעיקר לגידולי
אכספורט. הועדה יודעת כבר שכל החקלאות העברית בא“י תכון רק על ציטרוסים
וכדומה מוצרי יצוא. בסעיף אחר מכירה וה”ס בצורך לארגן קניה ומכירה
קואופרטיבית, אולם מיד באה בצדו בעיטה ב“המשביר” – עליו להיות חפשי
מ“תיאוריות סוציאלות”. מוסד הפועלים היחיד שזכה כאילו בדין הוא
קופת־חולים, לאחר שנוטלים ממנה את תוכן־פעולתה העיקרי.

ועתה להערכת המסקנות. לא בטבעי להשתמש במלים חריפות. אולם
חושב אני, כי יש לנו זכות לאמר, שתעודה זו היא המכה הפוליטית והמוסרית הכי
גדולה שהוכתה התנועה הציונית בשנים האחרונות. מעטים בחיי התנועה הציונית
המאורעות שעשו רושם כה מדכא, כיחס הזה של ביטול ויהירות וגזירה מצד חבר
אנשים, שלא עשו עד עכשיו כלום להקמת המולדת העברית בא“י, כלפי תנועה גדולה
העובדת ועמלה בכוון זה עשרות בשנים, אשר הקימה מפעל, שהם עצמם מודים כי הוא
ישמש יסוד לכל פעולתה העתידה של הסוכנות. המסקנות וההצעות הללו אינן מכה
רק נגד תנועת הפועלים. כמובן, ברור הוא הצביון הסוציאלי של דוקומנט זה.
תיתי להם שלא כיסו על דעותיהם – היו גלויי לב עד לגסות. אולם הביטול אינו
רק כלפי הפועלים. הרעיונות של התישבות על קרקע לאומי, התנגדות לקנין
פרטי וספסרות באדמה, עבודה עצמית, חופש הצורות הסוציאליות בהתישבות,
ההתישבות הקבוצתית, זכות האזרח לרעיונות התחדשות חברתית בתנועה הציונית
ובעבודתה – כל אלה הם אמנם פרי מאמצינו, תוצאות קיומה של תנועת פועלים
חיה ולוחמת בקרב הציונות. אם כי האמת ניתנה להאמר, כי רעיון הלאמת הקרקע
נתקבל בציונות לפני היות פועלי־ציון, אולם בלעדי תנועת הפועלים לא היתה
לרעיונות אלה תקומה. בזכותה הם נתקבלו ע”י התנועה הציונית והיו ליסוד
פעולתנו בארץ. והתנועה הציונית הזאת, אשר במשך 10 השנים שלאחרי המלחמה
הכניסה באדמה ובהלואות התישבותיות, בכספי קרן היסוד והקה“ק, 5 מיליונים
לירה, הכניסה לארץ 100.000 יהודים, באופן ישר או בלתי ישר הגדילה פי שלשה
את הישוב העברי הכפרי, במשך שש שנים יצרה בעמק ישוב של 6000 נפש – יותר
משיצרו פיק”א וקודמיה בגלילים העליון והתחתון ב־40 שנה; התנועה שכבשה למען
העם העברי עמדות פוליטיות בין־לאומיות, שבאפשרותן לא האמינו לפני מספר
שנים; ההסתדרות הציונית שבכוחה ובשמה המפורש של א"י הקימה דור חדש בעם –
דור של נוער, חלוצים, פועלים – שנתנו אפשרות לעם העברי להוכיח לפני העולם
כולו, כי עוד יש בו כוח וכשרון ואומץ לבנות ארץ מחדש ולהקים עם מחדש –
האמנם תעמוד תנועה זו על כל מפלגותיה, ואנחנו בתוכה, לפני ועדת הסוכנות
כילד שסרח? אין יסוד להסתדרות הציונית לקבל את גזר־הדין הזה מצד ארבעה
אנשים, אשר לא היה להם עד כה חלק ונחלה בכל מפעלנו בארץ, ואשר נסיונם
ההתישבותי אינו מגיע לנסיון המגובש והמרוכז, פרי יסורים וכשלונות, אשר הוא
רכושה של התנועה הציונית על כל זרמיה.

אכן, יש ללמד במקצת זכות על ועדת הסוכנות. כאן חזר, כנראה,
דבר הידוע בדברי ימינו: הרבה פורענויות שבאו עלינו – יד ישראל היתה באמצע.
גם פורענות זו הנקראת דו"ח של ועדת הסוכנות, דומה כי יד ציונים בה. אנשים
אלה לא היו נוטלים לעצמם יהירות זו לגזר כליה על מה שהיה רוח החיים בעבודת
ההתישבות הציונית, לולא ידעו, כי דברים אלה יהיו לרצון לחלקים גדולים
וחשובים – הם חושבים בודאי, כי לרוב הגדול – של התנועה הציונית. כאנשים
בעלי נסיון ונימוס פוליטי, לא היו באים לבטל במחי־יד את אשר היה היסוד
למפעל התישבותנו, לולא ידעו, כי בהסתדרות הציונית עצמה לא יראו בזה עלבון
ופחיתת כבוד.

החשד, כי ועדת הסוכנות משמשת נשק בידי השטנה האנטי־פועלית
בתוך התנועה הציונית עצמה התעורר זמן רב לפני התכנס הועדה בלונדון, עוד עם
קריאת ההרצאות של המומחים.

הרצאות אלו לא נתפרסמו. אוכל למסור אך מושג כללי ממהלך
המחשבות של המומחים העיקריים. הזכרתי כבר את משפטם על הסתדרות הפועלים
והשפעתה על ההתישבות. ולא נתקררה דעתם, עד שבמקומות רבים הם חוזרים לנושא
זה ומדגישים, עד כמה סובלת עבודת ההתישבות בארץ מהדעות הסוציאליות המשונות
– עבודה עצמית, קולקטיביזם וכו' – שמכניסים הפועלים לחקלאות הארץ־ישראלית.
הנה פנינים אחדות:

“קושי סמוי מן העין, אולם רציני מאוד, ביצירת חקלאות עברית
בת־קיימא, הוא בזה שהתנועה הציונית מושכת את לבם של אנשים רגשנים, משוררים,
מתקני־עולם, מנהיגים של פועלים ושל תנועות סוציאליות, אנשים בעלי מחשבות
נועזות ודמיון כביר, אולם מחוסרי מסורת חקלאית, נסיון מעשי והבנה שקולה –
כל הדברים הנחוצים כל־כך בשביל הצלחה בהנהלת משק. נטית אנשים כאלה היא לרדוף אחרי אכספרימנטים.”

פירוש הדברים הוא: חבל שצריך לעשות את ההתישבות בא“י
ראשית – ע”י יהודים, שנית – ע“י ציונים, ושלישית – ע”י פועלים־סוציאליסטים.

אולם ישנה פנינה מזהירה יותר:

“השפעת הסתדרות הפועלים נותנת למשקים צורה שאינה עומדת בהרמוניה עם האידיאלים והשאיפות של הגזע העברי.”

גזר דין זה הוצא על ידי ועדה שחבריה הם: אלווד מיד, פראנק
אדאמס, א. ט. סטראהורן, נולס רייארסון, י. ג. ליפמאן וקיריל הנריקס. נראה,
ששני האחרונים מילאו כאן תפקיד של מוסמכים לפסוק הלכה על מהות רוח היהדות,
וארבעת הראשונים, שאינם בני־ברית, סמכו את ידיהם על פסק הלכה זה.

את הדו“ח של ועדת המומחים אפשר לסכם כלהלן: א) לעשות חקירה
על אפשרויותיה ההתיישבותיות של א”י לא היתה להם אפשרות ולא היה להם זמן,
כפי שהם מודים. משום כך הם ערכו את החלק הראשון של הרצאתם, על אפשרויות
החקלאות בארץ, בצורת קומפילציה מן המקורות שהגיעו לידיהם על מצב הארץ
ואוצרותיה. ב) הם לא עיבדו תכנית ישובית לשנים הבאות, מה שהוטל עליהם בשורה
הראשונה – מזה הסתלקו. ג) הם חקרו את המושבות של ההסתדרות הציונית ומתחו
עליהן בקורת חריפה, ולעומת זה היללו ונישאו את מושבותיה של פיק"א.

הדו“ח מלא טעויות יסודיות ואי־ידיעה גמורה בתולדות
ההתישבות העברית בארץ. המומחים בטוחים למפרע, כי צורות התישבותנו ועיקריה
אינם תוצאות נסיון והשתלשלות היסטורית, אלא פרי אידיאולוגיה של הפועלים
המהגרים שהובאה מחו”ל. הם בטוחים, כי המושב והקבוצה נוצרו אך ורק מתוך התנגדות לקפיטל:

“חוק הוא ולא יעבור, שהמניע השולט בכל פעולה התישבותית
מכוון ליצירת חיים כפריים קבועים ופוריים, הנותנים אפשרויות רבות לאנשי
כשרון לעלות למדרגה של בעלי רכוש ונחלה. בנקודות הציוניות המטרות האלה
נפרדות אשה מרעותה. ההצלחה המשקית עומדת לעיתים קרובות במדרגה שניה, והעיקר
הוא יצירת משטר כלכלי־חברתי חדש בצביון אנטגוניסטי נמרץ לקפיטל.”

בשביל המומחים אינה קיימת כלל שאלת קיומו של המשק העברי
על־יד המשק הערבי, או שאלת העבודה העברית במשק המבוסס על עבודה שכירה – את
זו הם רוצים לפתור ע"י סעיף בחוזה. הם בטוחים, כי העובדה שהפועל הוא נושא
ההתישבות הראשי אינה אלא תוצאה של גורמים פוליטיים. הם חושבים, כנראה,
באמת ובתמים, שיש בעם היהודי די בעלי נסיון חקלאי ובעלי אמצעים עצמיים, אלא
שהפועלים תפשו את השלטון ולקחו את ההתישבות להם במונופולין.

“לתת לצד אחד (היינו – לפועלים) להשפיע במדה כה מכריעה,
הרי זה לדחות את כל יתר האלמנטים היכולים להביא תועלת לחקלאות
בארץ.”

כאן מרגישה הועדה את הצורך להצדיק במשהו את התקפתה נגד תנועת הפועלים ומתכסה בעלה תאנה של גישה ענינית:

“הועדה מתנגדת לשלטון של פועלים על ההתישבות באותה מדה
שהיתה מתנגדת לשלטון של בנקאים, עורכי־דין או איזו מפלגה או קבוצה כלכלית
אחרת”…

ברור, כי ועדת המומחים עבדה כאן באוירה של שטנה נגד
הפועלים. וכך קבלנו דו“ח ששלושת חלקיו הם: א) חלק קומפילטיבי, שאפשר
למצאו בכל ספר שימושי על א”י. ב) חלק בקרתי, שאפשר למצוא בספרות ובעתונות
הציונית של השנים האחרונות – מעין אוסף מאמרים נגד “שלטון הפועלים”, נגד
הקבוצה, “ניר” וכו'. ג) שיר הלל לפיק"א, פקידותה ומושבותיה. מבלי משים
הנך נזכר באמרתו של היינה: “ידוע לי הפזמון, ידועות המלים, ידוע לי גם
כבוד המחבר”.

אם נטלו המומחים רשות לעצמם להגיש דו“ח פוליטי זה במקום
תכנית התישבותית, אם ג’נטלמנים מקליפורניה העיזו לשפוט, אם מתאימים רעיונות
תנועת הפועלים לאידיאלים של העם העברי, הרי זה מפני שידעו, כי מותר
לעשות מהדו”ח התקפה נגד הסתדרות העובדים והזרמים הסוציאליסטיים בציונות, כי
רוצים לשמוע מהם מסקנה שתהיה מכה ניצחת לתנועת הפועלים.

ואם הגויים הבינו, שלא יאה להם להתריס נגד הציונות וא"י
בכלל, אלא מותר להם להתנגד רק עד גבול זה של התישבות פועלים, אזי מובן
שהיהודי ליפמאן, כשנדרש מאת קבוצת מרשל לערוך תזכיר לחוד על תכנית
ההתישבות, לימד היתר לעצמו להטיל דופי בציונות עצמה.

ואלה דבריו בתזכיר המיוחד, השופכים אור על סעיף א' של
הפרק על החקלאות במסקנות ועדת החקירה – בדבר יכולת קליטתה החקלאית של
א"י.

ליפמאן נוקט את המספרים של מנהל מחלקת החקלאות הממשלתית
סואר, מקטינם במקצת, ומעריך את כל השטח המעובד והראוי לעיבוד בא“י ב־8
מיליונים דונם, אדמת בעל ואדמת שלחין. הוא מוסיף ומניח, כי רק 10 אחוזים
מכל השטח הם אדמת השקאה, היינו 800.000 דונם. את היחידה המשקית לאדמת בעל
הוא מעמיד על 140 דונם, ובאדמת שלחין על 24 דונם. על יסוד חשבון זה הוא
מוצא את המספרים של 33330 משק בהשקאה ו־51460 משק בלי השקאה. מספרים אלה,
המופיעים גם בדו”ח של ועדת החקירה, הם לפי חשבונו של ליפמאן סכום המשקים
החקלאים היכולים בכלל להתקיים ממערב לירדן. וכדי שלא להניח כל מקום לספק,
מוסיף ליפמאן וקובע: 85000 משק, שש נפשות למשפחה, הרי הם ישוב חקלאי של
500000 נפש. עוד 100000 נפש יכולים, לדעתו, להתפרנס מגידול צאן ובקר
בהרים. יחד 600000. הישוב החקלאי הוא 40 אחוז מהאוכלוסין הכלליים, הרי
שבסה“כ יוכלו להתקיים בארץ 1.500.000 איש, וזה בתנאי שא”י תפתח עם
אפשרויותיה החקלאיות במלואן. לפי חשבונו עומד הישוב הערבי להגיע ב־1940 עד
מיליון נפש. הרי שיש מקום בארץ לחצי מיליון יהודים לכל היותר. אכן אם
יתפתחו המסחר, התעשיה, התיירות, ניצול המינרלים וכדומה, יגיעו האוכלוסים
עד 3 מיליונים (2 מיליונים ערבים ומיליון יהודים). והוא מסיים: “כל
החשבונות האלה מבוססים בחלקם על השערות. אעפ”י כן יש להעריך על פיהם את
אפשרויותיה של א“י. ויש ללמוד מזה כי הארץ אינה יכולה לשמש מקלט להמוני
היהודים בפולין ובארצות אחרות, שמצבם מכריחם לחפש מקלט במקום אחר”. משמע
– הציונות אינה פתרון לשאלת היהודים.

כאשר נתפרסם דו“ח ועדת הסוכנות באה העתונות הציונית לידי
התפעלות מאותם 85.000 משקים חקלאים. סברו שזוהי תכנית ועדת הסוכנות לעתיד
– להושיב חצי מיליון יהודים על הקרקע. הטכסט המלא של דו”ח המומחים הרס את
האשליה הזאת. בנוסחה מתימטית זו של הועדה מקופלת האידיאולוגיה של פרופ.
ליפמאן. (אגב, מהדו"ח המלא של המומחים השמיטו את תזכירו של
ליפמאן…).

ועתה הערות אחדות על האורגנים הציונים האחראים למפלה זו
שנחלה התנועה הציונית מידי ועדת הסוכנות, האחראים להמעטת דמותן של התנועה
ושל א"י בתכנית זו. אפשר שהאחראים התכוונו להמעיט את דמותה של תנועת
הפועלים בלבד, אבל לא הרחיקו ראות, כי חץ זה שהם מכוננים לתנועת הפועלים
יפלח את לב התנועה הציונית כולה.

אחראים לזה קודם כל ההנהגה הפוליטית ונשיאה חיים וייצמן,
אשר חתם על ההסכם עם מרשל, שהניח יסוד לועדת המומחים וועדת החקירה. הוא
האחראי להרכב הועדות האלו. משרד פועלי־ציון נהל מו“מ עם וייצמן ודרש שתוף
אנשים קרובים לתנועת הפועלים. היו בינינו שאמרו – אל יהי לנו חלק; אבל
אחרי התיעצות החלטנו, כי מוטב שישתתפו אנשים הקרובים לנו. הצענו את ליאון
בלום מצרפת ואת עמנואל שינול מאנגליה. בהסכמה עם ד”ר וייצמן נהלנו מו“מ עם
בלום, ועל שינול ניהלנו מו”מ עם הנדרסון, מזכיר מפלגת העבודה הבריטית. והנה
ההנהגה עשתה אותנו לצחוק, כי לא קיימה את הבטחתה. אמרו לנו: האמריקנים לא
רצו. ברור מדוע לא רצו, כי סוציאליסטים ישבו בועדה: אזי לא היה מופיע הדו“ח
בצורה כזו, או שהיה מופיע כדו”ח של רוב, מתוך הדגשת הפניה.

ההנהלה הפוליטית אחראית גם לזה, שהמומחים העיקריים ביקרו
בארץ בזמן שלא ד"ר רופין ולא אני לא היינו כאן (בגלל הקונגרס הציוני). הם
לא באו כלל בדברים עם האנשים שניהלו את עבודת ההתישבות בשנים האחרונות
ונשאו באחריות שיטה אשר הם באו לבטלה.

שואלים אותנו: על מה כל הרוגז והרעש? האם חדשות הן הדעות
שבדו“ח זה? האין בין הציונים אנשים שיחתמו עליו בשתי ידיהם? כמובן ישנם,
ואיש מאתנו לא היה מתמרמר אילו באו והציעו בקונגרס הצעות כאלו. ה' חפץ
מפתח־תקוה הביא לקונגרס את תכנית ההתישבות של משה סמילנסקי, הבאה
להפוך קבוצות למושבים, ומושבים למושבות, ע”י ביטול חובת העבודה העצמית,
ולהכניס בהתישבותנו משטר פקידותי פיקא"י, החביב כל כך על המומחים וחברי
ועדת הסוכנות. אולם לא מקרה שהצעות מעין אלו אינן מתקבלות בקונגרסים. יש
להן תומכים, אבל רוב אין. כי הקונגרס יודע, שאם רוצים שבהסתדרות
הציונית תשתתף תנועת פועלים, אם רוצים שהציונות תמצא תומכים בתנועת
הפועלים הבינלאומית – על הציונות לקבל לתוכה את תנועת הפועלים על כל
שאיפותיה. ההסתדרות הציונית יודעת זאת, ולכן אנו יכולים לשבת בה יחד עם
מתנגדינו. הציונות מתגשמת מתוך האבקות מעמדות. זוהי לא פראזה, אלא
מציאות.

לא כן ועדת הסוכנות. כאן לא קבוצת באי־כוח של זרם ידוע,
הרוצה להכנס לסוכנות והוא מכריז על תכניתו ומודיע, כי מלחמה לו בקבוצות
ובכל התוכן הסוציאליסטי שבהתישבות. לכאלה לא היינו מתנגדים והיינו סומכים
על התמודדות כוחות ודעות בתוך הסוכנות, כשם שאנו סומכים עליה בהסתדרות
הציונית. אבל הם לא כן עמהם. תכנית זו שהם מציעים צריכה לשמש בסיס
לסוכנות, תנאי מוקדם לאותו המעשה הגדול שהם מבטיחים לעשות למען א“י – לכרוז
שהם נכונים לחתום עליו! ז”א, סוכנות זו מתבססת מלכתחילה על שלילת כל אותם
העיקרים שעליהם נשענת התנועה הציונית שאנו משתתפים בה. תעודה זו אינה רק
חרב שלופה על תנועת הפועלים, אלא הכרזת מלחמה בתנועת העבודה בציונות,
דרישה יציאתן של מפלגות הפועלים מהסוכנות בעתיד. תעודה זו אומרת שהועדה
אינה מקבלת את תנאי הקונגרס הי"ד בוינא – אשר גם בהם לא הסתפקנו ־
ומציגה תנאים אחרים לגמרי.

אני בטוח, כי אבטא את דעת חברי אחדות־העבודה והברית
המאוחדת פועלי־ציון – צ“ס אם אומר, כי אנו דוחים תעודה זו, המכוונת נגד
מפעל העבודה, נגד התוכן הלאומי והסוציאלי של הציונות, ואנו פונים לועד
הפועל הציוני שיכריז, כי תכנית זו אינה יכולה לשמש בסיס להקמת הסוכנות
היהודית. ואם ההנה”צ תעשה תכנית זו לשאלת אמון, אם כבר התחייבה והסכימה לה
– כפי שיש לראות מדברי סאקר שהזדרז להשמיע בעתון ההנהלה בלונדון
“ניו־ג’ודיאה” – אזי עליה להסיק מסקנות מזה. אם נצטרך לבחור בין עתיד
התנועה הציונית, בין תוכנה הלאומי והסוציאלי, ובין הנהלה הציונית וחיים
וייצמן בראשה – נשאר נאמנים למפעל, לרעיון, לאשיות התנועה ולרוח החיים
שלה, אשר בה גדלנו ועמלנו כל חיינו.

ישיבת הועד הפועל הציוני תיהפך לשדה מלחמה מכרעת, אם ההנהלה הציונית תבוא אליה עם תכנית זו כבסיס להרחבת הסוכנות.






עם פרסום הדו“ח המלא של המומחים בסוף שנת 1928  בצורת ”ספר כחול" (Reports of the Experts. Submitted to the
Joint Palestine Survey Commission), התברר שאין הועדה ראויה למחמאה זו של מקוריות. בעל ההצעה הוא
המומחה האנגלי סיר דזשון קמפבל.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24376