


	
	[שמש וסהר]
	



כתובת: עוד לו




שמש וסהר באור הלם יחיוני / תוך משברי ים נדוד כיום אפפוני

ידמו מעט אל פני יוסף ואל יעלת / חשקו ועת אחזה אורם ינחמוני

אתנחמה בם מעט אכן בעת אזכרה / יתרון מאור דוד עליהם יאדיבוני

עת אזכרה מדברי פימו כנפת ומן / צירי נדוד והמון חיליו הממוני

אתמה לדודים אשר חלפו ורחקו נדוד / איך בעבות אהבה משם משכוני [5]

ביני ובינם זמן הפריד ואיך ממכון / שבתם בחבלי ידידותם אחזוני

איך משכו את סגור לבי בחן תארם / האם ילדתים אני או אם ילדוני

או חצבו מסגור לבי כדר מעפר / ארץ ואם מהדום רגלם חצבוני

אחלי ויואל זמן אחזה ולו בחלום / חמדת פניהם ולעד לא יקיצוני

אראם בצל ההדסים יעטו כמעיל / ההוד והחן ומי יתן וראוני [10]

עין בעין אני אביט מאור זהרם / עד יאמרו כי בהוד אורם שזפוני

כי בם לבד אבחרה מכל בני היקר / גם הם לבדם בכל חשקם רצעוני

יחיו וירבו עדי יבלו זמנים ועם / נעם אהבים וחן דודים יבלוני

לשואלים איך בלי דודים תחי אענם / שמש וסהר באור הלם יחיוני


  

על הכתב


לך יום אף לך לילה / כתנור המו מעי לך / זמר לבי אורי וישעי ומעוז חיי / לך לבדך נפשי נכספה ונתנה לך
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6962