


	
	ידידות יפת תואר
	




ידידות יפת תאר חזקה ואדרת / חלקה כחמאה אך שעירה כאדרת



ורכו דבריה ועודה מדברת / בחנה חניתות על לבבי מעוררת



דבש על שפתיה ורוש תאכילני / ונפת בתוך חכה וחיי ממררת



וחלקו אמריה וטוחות מחלקת / ועת תענה רכות עצמות משברת



בנעם דבריה נפשות מצודדת / וטוחות מגנבת בעין משקרת            5



אמת אהבה עזה כמות מי יוכל / סבול אש מבערת וזיקות מאזרת



ופארות פאר שירי תפאר במערצה / וזמרת זמירותי תקוסס במזמרת



עצורה בקיר לבי והיא רחקה מני / רחוקה ותוך רוחי נטועה במסמרת



ומי יערך גדלה וחין מהלליה / ומכל כלי חמדה ויפי מעטרת



היא בין בנות עיש כשושן בתוך חוחים / וקנאו צבא שחק בעמדה בתוך קרת  10



לשרת ידידותה אני הוא ולא אחר / אני הוא ולא אמיר כבודה באחרת
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2788