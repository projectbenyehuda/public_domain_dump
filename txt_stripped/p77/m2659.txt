


	
	מושך בחוט אהבה
	



מושך בחוט אהבה / וידאל בנבנשת

כתובת: עוד שלחתי לידידי דון וידאל בן לביא




מושך בחוט אהבה נפשי יחידתי / הואל משוך עם יחידתי גויתי



האם לדת אהבה תחשב ידיד לעשוק / רוחי להשאיר כמת אותי באדמתי



קרך כחתול אשר אוכל באהבה בשר / בניו ותשחית תמונתי לאהבתי



תקח סגורי ונשארתי כדומם בלי / חושים והרגש ויז נצחי וחיתי



יודעי ידידות ידועי מחלתי היש / בכם דמותי יהי רע לצרתי                   5



או אם ידעתם הימצא בגלעד צרי / ישר להסיר חלי חילי ומכתי



ויאמרו לי אשר לא שמעו עד הלם / הלום ידידות אשר ישא תלונתי



גם שוטטו בעדי יומם וליל קצות / תבל ולא מצאו רפאות למחלתי



לולי לחלות פני דודי להשיב יחי- / דתי וחשבו להעלות את ארוכתי



האמנם חיתה נפשי בצלו ואם / אלי ישיבה יקרב יום אסיפתי               10



האם ברגע תחי רוחי בהפרדה / מנהו וחיי בשרי הוא ונשמתי



כמעט בשובה אלי גוה כאבה יצי -/ קה ויצמתו נפשי וגופתי



טוב לי אשר תחיה נפשי בצל אהלי / דודי ויסבל לבד גופי מצוקתי



ותחי בצלו עדי ישקיף וירא ממעון / חסדו וישמע שאון קולי וצעקתי



ישקיף וירא בעין חסד ואהבה ויט / אזן חסדיו לרוחתי לשועתי              15



הא לך ידידי זמיר נברא במצות שפת / חשק להגיד לך שיחי ואנחתי



שלח לך על שמי אך לא יסדתיו אני / כי הנדוד האביד שירי נגינתי



ולך לבבי והיך בלתו אני אוכלה / לערוך רננות ואתו כל מזמתי



חשק בראו כחס על הידידות אשר / ביני ובינך לבל ימס בדמעתי



גם חס עלי גו אשר סובל כאב חשקך / תמיד והפיל לפניך תחנתי              20



הגיד לך רב תלאותי כדובר בפי / הא תחנוני והא ענין תפלתי



אחלי שמע נא בקול גו דל ונכאה וחון / עליו והסר כלי שביי וגולתי



הלב והגוף משוך יחד ויהיו לך / וראה בהפרדם נשתה גבורתי



שיתם כאחד סביב משכן יקרך ואל / תגדל בלבת נדוד רשפי מדורתי



ובחוט ידידותך גם בעבות חשקך / הואל משוך עם יחידתי גויתי              25







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2659