


	
	אם לא ידעתם עד כה
	



אם לא ידעתם עד כה / וידאל בנבנשת

על תהפוכות הזמן אשר שם עליונים למטה ותחתונים למעלה




אם לא ידעתם עד כה / כי לא לאדם דרכו



שימו לבבכם לזמן / וראו שפני חשכו



כלו הפךפך וזר / הבל ושקר נסכו



פיד בוז בתוך אוצרותיו / שואה בתוך גנזכו



היום בדבר יחפז / יחפץ למחר הפכו   ( 5 )



איש רם ונשא יערץ / פצע והכה הכה



ושפל אנשים יקים / אל על ויגדיל ערכו



ירים וימליך עבד / יפיל וישפיל מלכו



רודה דבש מיערו / רוש ימצאו תוך חכו



כי צוף יערו רושו / ציצו ופרחו שכו    ( 10 )



חוסה בצל סכתו / יחמס כמו גן סכו



נשען בקנה רצוץ / המחזיק בפלכו



לא אשמחה בו לעד / כי עת שחוק עת לבכה


[






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2223