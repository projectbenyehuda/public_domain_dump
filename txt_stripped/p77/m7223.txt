


	
	בלט ממללת
	



כתובת: תשובת דון וידאל בנבנשת ז"ל


בלט ממללת וכמצחקת / בת שירך חצי זמיר זורקת



בלט ממללת ותגביר מענה / ותענה רכות ושן חורקת



תעיר דבר ריבות ושלום קראה / מתקרבה לקרב ומתרחקת



תשטם אבל תחתם ופיה תאטם / תעצר חמת לשון והיא מוצקת



תגש ברק חרבה אבל לא שלפה / אט תהלך ולאחרי דולקת



לא תחרד רוחי לקול נשק ולא / מקול המלת חוללים נתקת



תלעג לזעם שולפי חרב ואל / רעם ורעש נוגנים שוחקת



לא פחדה ממלתעות לביא ולא / תגור ופיה גור ארי נושקת



תשטף צבא נוגנים ברגשת נאמה / לו חיל צבאיה תהי שורקת



כי יד ימינה רוממה גם עשתה / חיל ולא מידך נחזקת



לא לקחה מידך התף ולא / מספרך משלי זמיר מעתקת



שירה כאילה שלוחה על פני / שדי ולמצוא מחנה שוקקת



על פי קדומי הזמיר התחברה / אלי ובי תדבק ולי נזקקת



וכיעלת חן על זרועות אוהבה / התנפלה אלי ומתרפקת



באה בחצרותי ובידי אהבה / על קיר לבבי נטעה שורקת



באה ולא אתה נפחתה בי ולא / מאתך אל אהלי נוסקת



איך תחשב כי מבארך שואבה / רוחי ומימי שירך לוקקת



יונקה שדי לוי גבירול שר בשיר / שוד בן משלם שיר תהי יורקת



די לה בפת חלה וזר לא שאלה / די לה לפי אכלה ומסתפקת



ההוא נזיר אחים אשר רוחו עלי / קטב גלילי שירך חומקת



על מלתחות שירך זרועו מושלה / וצפון טמוני לבך בודקת



שלח ימינו על נאות שירך וזר / קרב לקיר היכלך דוחקת



פיהו שאל אם האציל מרוחך / עלי ומלתו תהא מצדקת



אולי לחרחר ריב קנאות בין שני / אחים ורעים נפשך חושקת



בל תחשב לפיר ברית דודים אשר / נפשם בחוט האהבה מדבקת



כי לא לדור דורים רתוקות אהבה / ועבות ידידות תהיה נרתקת



נפשי עצובה על חליפות הזמן / וליום תמול כי יעבר נאנקת



תבך על זמן נער אשר חלף ויד / שיבה באיבה ראשך מוחקת



כי יראה פן יאמרו המושלים / ידה עלי ישיש ושב עתקת


  


אחלי ותשוב נפשך לימי שני / נער ועל זקן תהי פורקת



תשוב ליד בחרות בעוד לא נתקו / החוט והשדרה והמפרקת



מידך אדרש חמס שירה אשר / נקראת משקרת ושוא חוקקת



זה פעמים נתנה על ידך / לבזה ולמשיסה והיא שותקת



טוב סחרה תקרא רכלת שוא ואת / חמדת מלאכתה תעשה בוקקת



אתה זקן ביתה הלשמיד הוד שמה / טעם ועצה רוחך מעמקת



אתה מנת חבלה ואיך בה געלה / נפשך ובפני נעמה יורקת



רוח ידידותה אשר נחה בך / איך ממך סרה ומסתלקת



על חיק מזמתה גמלתך כבן / וחלב רנניה לך מינקת



וכאם גדלתך ואיכה נפשך / פיך לבשת אמך פושקת



האם לחלל את צבי תפארתך / משתדלה נפשך ומתעסקת



שירה לקולך רגזה ותהלך / הלוך וזועקת וכף סופקת



כי הרסה מאהלה שיה ומן / שוכב בחיקה היתה נעשקת



היתה כמטרה לחץ שיר עוררה / מפגע לפי חרבות זמיר מיפקת



לירות לנפשה חץ הלא מאהלה / קשת רמיה ידך נושקת



היא ערכה האש והעצים והיא / זיקות מאזרת ובם נשקת



בהגות שפתיה לקלס נתנה / ובשוט לשונה היתה נזקת



מן נאמה נמס בחם שמשה ומן / אש דת זמירות קודחה נמקת



למצוא פדות נפשה כאיל תערג / מי לי בילדי הזמן צועקת



לפקוד פקודתה באזני לחשה / ותעמיק עצה וסוד ממתקת



ותעמיק עצה ומדי דברה / יד נתנה אלי ומתאפקת



יד נתנה אלי ולעמד על כבוד / יקרת שמה אותי כבן חובקת



תחזק ימינה בי ולבות דוברי / עתק בחרבות נאמי עותקת



אם הזמיר הוא מר דרור לבי צרור / או הוא כיין רקח זממי שקת



בין מחנה שרים וצבאות נוגנים / יגל ברק שירי כעין ברקת



אל דוברי זדון ביום מדון בפי / לשון כעין כדון ולב חולקת



ולשוחרי רצון ודורשי אהבה / בלט ממללת וכמצחקת


  

סימן


כתובת: ועוד לו



רוחי בקרבי קול זמיר נתנה / תשחק כבן יאיר לאיד בגתנה



וכבת אביחיל גאוני יעלז / כי באלהיה לבד נשענה



ישבה בצל שירי ובו התלוננה / ובחיל תלאות נשאה אותנה



יתר שאת נשאת הדסה על בנות / החן והיא עלתה על כלנה



היא בת אביחיל וחיל אזרה / כי עם אגגי לקרב הוכנה



נפשי לזכר פעלה יצאה ביום / הפור וחצי נאמה שננה



יצאה בחרבות מענה לנקום נקם / בת שיר לחרדת נוגנים נתנה



קשת ביד עט דרכה עד יאמרו / עד אן תשלח חץ הזמיר עד אנה








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7223