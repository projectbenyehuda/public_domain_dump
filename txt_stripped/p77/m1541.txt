


	
	אמת עולם
	



כתובת: עוד לו


אמת עולם סדריו החליף או / בקרבו חדשו נסו ופלאו



הכי בא הארי לשאול לשדה / אלי שיו ולביא אל טלאו



ושאל מדוה לבב ונכאב / ארוכה לו חכם לבב ורופאו



ומעלפה לרב חילו יצפה / תרופה אל בריאותו בריאו



ויושב בין ברכות בא לשרב / ומדבר נעזב לשבר צמאו   5



ומאלה הלא חדש ונפלא / בהשמע דבר שירך בקראו



בקראו לי אשר חלל חלילי / ושח קולו וסר כחו ודבאו



ושב נבלי כמו נבל מנפץ / עדי כי דק ואיך יהיה נכאו



זמן חנף נשאני במרמה / באברתו והייתי נשואו



ועוד מזער והמשפט מהפך / נשאתיהו ונהפכתי לנושאו  10



זמן בוגד קראני והביא / מגורו לי ביום הקדיש קרואו



ואסף מחנות יגון לנגדי / כאלו אין בתבל עוד שנואו



תמול הותל לבבי מהבליו / והיום האמת שבתי וראה



ואמצא רוש ביערתו ולענה / בצוף דבשו וריקות עם מלואו



ואכן אחריש בדיו ולא לו / אבל בגלל כבוד יוצרו ובוראו  15



ואך כי אבחנה דרכו וערכו / מאסתיהו והוספתי לשנאו



ועזבתי משושו עם יגונו / והרחקתי טהורו עם טמאו



ותליתי חלילי על ערבים / וכנורי עלי ראשי בכאו



עדי זנח לבבי בית זמירים / וארמון שיר ואולמו ותאו



ואם לשאול לשלום לי יבקש / אכחש בו ולא אכיר בבואו 20



ועתה מה לך תזעק לנגדי / ומה יתן חסר לב אל בקיאו



ומי זה מאויל ישאל תבונה / ומי ידרש דרור מיד כלואו



ואיש חפצו עשה כזו יעצו / הלא מים יאו לצרור בטנאו



ומה לך הידיד לתור בקרבך / צפון לבך וחפש מחבואו



ותעש משאלות לבך בידך / ומי גבר יאו חפש במצאו      25



לך ממשל עלי מושלי משלים / ועלית מרום השיר ושיאו



ועת דבר זמיר בם בחלומות / לך נראה והיית נביאו



ואם יש בזמן דובר נגידים / נגידו לבך ונשיא נשיאו



ואם ישב לכסא שר ונוגן / הלא מאתך רוח נשאו



ומלכת במלכיהם והיו/ לעמתך ככבש מול לביאו     30



הכי לך נתנו מאז למנה / מלוכת שיר והמלך וכסאו

סימן



גילה ורע ביקר בל / ילין וסות הודו בל



נשאר כיונה פותה / אין לב ואם יש חבל



אך בעדך הוסיף עז / עד כי בלא לב שם בל
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1541