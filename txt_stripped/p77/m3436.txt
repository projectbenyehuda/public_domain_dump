


	
	רוח זמירות
	



רוח זמירות / וידאל בנבנשת

כתובת: שירים שעשה המשורר הנכבד דון וידאל בנבנשת למשורר אנשלמה דאיפייארה במקום אלקניס


רוח זמירות נוססה עליך / רוחי ועל מי זה תשו כסלך



היחברך יובל אבי כל תופשי / כנור ואת כליו יהנחילך



או אם בני אסף יקיצון משנת / עולם ויעמדו לגורלך



או אל בני קרח לחברה תארח / וידי ידותון כוננו כליך



או יד בנו ישי בכל זאת היתה / עמך ודרדע יערך מליך



או שירך אמון בחיק הימן ומן / זמרת זמיריו מן להאכילך



או תוך נוה איתן תשו מושבך / איתן וטל אורו יהי טלך



או אהרן היה נביאך והוא / הישיר דרכיך ומסלוליך



או שם ועבר קבעו מדרש בתוך / ביתך ויששכר באהלך



לב נענה על מי תשו מבטחך / בשאת זמירך ובמשלך



מי אתך כי תעלה לקראת כרוב/ ממשח בתפיך ובנבליך



או מי יסירך לב כבד פה לאחז / בכנף חלילך ותולליך



האם לנטע הזמירות תאמיר / בנטע צנינך ונהלולך



או אם לבורא ניב שפתים שפת / כנור ערלה נהגה דגלך



בנעים זמירותיו הישגיח בבת / קול עלגי שפה בני גילך



בין שעטות פרסות המוני מרכבות/ שיריו הישמע שפל קולך



היכלכלו קירות לבבך נעמו/ בהמון פרטיך ובכלליך



או עטך ימשל בגאות ים ועל / רכסי זמיר ירוץ כאילך



שב שח ערל שפה ואל תחשב עלות / אל בין כרוביך וחשמליך



ובאשכלות השיר רעה על ידך / ובחיק נגינות שב עדי גדלך



כזה שעפי יהמו עת נועצו / לעלות שמי הודך ובזבולך



ויבחרו כמעט דמי כי יראו / געת בחותמך ובפתיליך



כמעט לשון שירי לחכי דבקה / כי יראה מלעמד אצלך



ואשמרה עד כה לפי מחסום עדי / נחשל לבבי מסבל עלך



כי על פני חוצות יפוצון מעינות / שכלך להשקות כל בני חדלך



באו עדי נפש המון מי נוזלי / שירך ואיכה תעצר נוזליך



ויהי לבבי בי סחרחר ועלי / קטב זמיר יסב בגללך



ועצר במלין איך יכלכל אם תמול / ערלת לשונו מל במלוליך



ידמה לבבך ים ומשם אמשכה / נחלי זמיר ויסובבו אליך



על כן לבבי יעלז כי הוא כבן / יונק שדי שירך וכגמולך



לב נד עלז וחדה ראה נפל בתוך / חבל נביאיך מנת חבלך



שלום לך אל תחרד כי יד אבי / כל נוגנים אתך להשכילך



ומשול משליך וחוד חידתך / ועשה כצבאות שיר במשאליך



כי מפאת יקרת שלמה הגביר / רוח זמירות נוססה עליך

סימן



מי נחך לבי ומי ישבך / כי שוחריך יאמרו איך



למצוא מנוחה בית שלמה רוץ ובין / שירו דבש תמצא אכול דיך.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3436