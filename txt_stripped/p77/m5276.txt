


	
	לו הדיו
	



לו הדיו / וידאל בנבנשת

כתובת: אין קול ואין עונה על כן שלחתי אליו את דברי השירה הזאת ואומר


לו הדיו בקצה יאור מצרים / או המגלה בארם נהרים



או יעשה לו עט כנפים כעיט / הרים לעופף על פני שמים



יומם ולילה אחריהם ארדפה / עד אתפשם עם אצבעות ידים



או אם שלש אלה זמן לא כוננם / תחת דיו אקחה שחור עינים



ומקום מגלה עור לבבי אפשטה / ואתנה טוחי כלוחותים



ותהי לשוני עט רצוני ימשכו / תמיד לבל ידבק למלקוחים



אשא שלומי אל מיודעי ומ- / רחוק לדודי אפרשה כפים



ובניב שפתי אדרשה למאהבי / היושבים בחמת ובספרוים



טורי אהבים אכתבה ואסובבה / לאשר בהם ובעשתרות קרנים



ובנאמי אפקד ידועי הנדוד / וליודעי אשתחוה אפים



תשכח ימיני אם יקרם אשכחה / בקר וצהרים ובין ערבים



כי אם לאפסי ים רחוקים חלפו / על קיר לבבי לקחו מחנים



אזכור ידידותם ומדי דברי / בהם כתנור יהמו מעים



לצאת אליהם לו שעפי יוכלון / מן הצבאים ישאלון רגלים



יחף ברגלי אעברה או אמכרה / צדיק ואביון בעבור נעלים



ברצון לבבי לחזותם אחזה / כנפי אדמה רחבת ידים



כי קרבו יחדו בעיני פאתי / תבל כאמה או כאמתים



אך הזמן גדר נתיבותי ושם / בסד שתי רגלי ובנחושתים



גדר בגזית את דרכי ותהי / נפשי כמבכירה עלי אבנים



ואסבלה ואמרה אך זה חלי / אשא עלי שכמי ובכתפים



אשא חרון אף הנדוד ואשכבה / בינות שפתים ובין כירים



ובמענה פיך שאני אשכחה / בו אמצאה נחת מלא חפנים



אנשה יגוני עם לשון זהב אשר / לא יעריכנו זהב פרוים



ויהי דברך לי לעז ולמחזיק / ובחין נאומך לקחה קרנים



והגותך משען לרוח נענה / כאשר אלי נפש עיפה מים



אך מה לעת כזאת הלא אלאה סבל / משאת פרידה כבדה כפלים



כי שם זמן על דל שפתיך זמם / ולשונך סגר לבין שנים



נלאה נשא לבי מצוקת נודך / עול סבלו היה לשבעתים



כי איך בלי משענתך רוחי יחי / או בלתך איך יעמד יומים



איך יעמד רגע ואין לו מעמד / כי חץ נדודך יחצו לשנים



אחלי שעה לב נחלה סובב עלי / קטב ידידותך כמו רחים



מפאתי מזרח לך אל מערב / יודו בכנורות ובמצלתים

סימן



נטעי אהבינו כציץ שדי / צמחו והיה הנדוד מגל



אך נשארו שרשי ידידותך / תוך מחנות רוחי ועד הגל
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5276