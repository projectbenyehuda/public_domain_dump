


	
	לבי יעורר הי
	



כתובת: על פטירת אחי דון יוסף אשר ימיו קמטו בלא עת


לבי יעורר הי וירים קול נהי / על מחמד עיני ומר אצריח



אדאב ואתעצב בלב נכאב כאב / על בן אשר יאהב וגיל אשכיח



אבכה בלב נדכה וכף אכה ובי / לבי שאון עצבי כסיר ירתיח



אלבש בצוקי שק מקום בהט ודר / דרדר בגני דר וקוץ הצמיח



נכלם ונאלם אשכנה ואתנה / על דל שפתי מחסם ובריח     5



מר אצרחה ראש אקרחה גם אשכחה / שמחה וגיל מאהלי אבריח



איך אמצאה נחת ולא אחת בעת / אותי ברגז אף בכי יטריח
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5088