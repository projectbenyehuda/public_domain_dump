


	
	קרבת ידידך
	



קרבת ידידך / וידאל בנבנשת

  


קרבת ידידך כמו אשכל כפריך / לבי אבל רחקו אשכל מרוריך



אם אז באור תארו זרח מעוף חשכך / היום בהעלמו חשכו מאוריך



יציץ באשנב ידידותו ותציץ כעץ / רענן ותשיש כסיס על ציץ אמירך



חלף והלך ותחת אונך אונך / הביא ובמקום מזוריך מזוריך



זיוו והודו ארוכה לך ומרפא אבל / חרב נדוד נעמו קרע סגורך                  5



אוהב חשבתו אבל יום בא נדוד נהפך / אויב ושב שונאך ויהי כערך



כי איך יהי אוהבך גבר אשר חילך / יגביר ויכביד חבליך וציריך



ערה יסודות עלי סותך והרס ולא / חמל ורדף משושך עד שברך



אבד ושבר בריחי גיל וקצץ עבות / פארות פאר שירך פרץ גדריך



איכה לבבי תחי רגע ונד ממך / נשמתך רוחך חיי בשרך                     10



חיי בשרך ורוח אפך הוא ולו / נאוה תהלה והודך והדרך



ציץ מצחך הוא והוא נזר לראשך והוא / לוחות בריתך ותמיך ואוריך



אוצר כלי הוד ולא ישוו חפצים בחין / ערכו ונגדו כטיט חוצות סגורך



גבר יגבר חילי בין ולא נתכנו / צבאות זמירות נעים אמרי שפריך



גבר אשר לו ישימך זמנך הדום / רגליו וכף נעלו אז יאמירך                   15



הן הוא ידידך יהוסף המאסף לכל / מחנה תבונות כרועה צאן עדריך



יוסף שמך כי דגן חכמה ובר בין לך / תצבר ותשבר ללא כסף מחירך



תשמע ותאזין חלום חכמה ואתה תרו / שברו ויקם לך תצדק בדברך



אתה תאלם אלמות המזמות וכל / דורש רשומות ילקט בין עמריך



יודעים אשר מחזה חכמה ובין ידעו / הלכו לנגה מאורך ונרך                  20



ראש בחשיבות תהי אל כל בני חלדך / תקדם בסבה והם יהיו מאחריך



תבל עקרה וגלמודה אמת היתה / קדם והיה זמן הולך ערירך



אל מי אדמך ובן יקה לנגדך כמו / אדם בששרך חקוי וקירך



גבה זמירך עדי דברי למואל לאל / תשים ונגדך אגורך עגורך



כי אשרוך בני חלדך וכן דברו / אשרי אשר כוננך אשריו ואשריך                25



עט קסתך מטך בו תעשה מפלאות / אותות ותחזיר נשמות אל פגריך



אתה עטרת לראש חכמה ונזם עלי / אפה ונאוו לחייה בתוריך



היו תהלות בך עצם ועצמותך / יורו ואל בלתך המה כמקרך



קוסם אכנך בשם חרטם ואשף ואוב / שואל ואקראך חובר חבריך



יען בלהטי ידידותך ועם שרשרות / חנך תקשר כאיש אחד חבריך                30



תביט במבט אהביך פניהם והם / כרתו ברית לך ועברו בין בתריך



תאחז לבבות כיעלת חן לבב חושקים / תסגיר סגורם בבית כלאך וסהרך



מלכי תבונה בזיקי שכלך אסרו / רצעו לבבם עלי דל בית אסוריך



שרי יקר נועדו יחדיו לעבדך ולא / יצאו ביובלך ולא בקשו דרורך



רוכב [.]קרי למישרים יהלך בעת / אקרב לנעם הדרך ותורך                   35



ובעת אשר ארחקה מעם נעים הודך / יסב לאחור כמו כוכבי נזורך



בינות מאור שמשך ופני סהרי זמן / אדמת נדודים ישו ומרום הרריך



עד כי מאור סהרי נעתם ואפס ותם / נעדר וקדר וחשך משחוריך



קשת ידידות וקו האהבה נפגשו / נתמששו על גבול וקצה קטרך



איך קו נדוד בא להפריד בין שניהם עלי / ישר וזוית אהבים מול בצורך             40



תורה בכף קלעך לילה ויומם למול / לבי ולא תחטיא אל חוט שערך



כמעט ומתי וגועתי לרב חשקך / לולי בקרבי בעין לבי אשורך



יודעי אשר טעמו צוף נעמי ישאלו / איך נאלמת ואיך נם עט זמירך



אשיב והן יד נדוד היא אמרה דום והס / כי לא להזכיר בשיר בא בחדריך



ירחב לבבי וגיל יגיל בעת אחנה / נכחך ולו אשכנה בינות מצריך                45



היה בעיני כשבתי בית אדני ולא /אזכר גלותי ביום אשכן חצריך



מי יתנני ואסתפף בצל סכך / ולא ואשיג היות צפור דרורך



אחשק ראותך עלי ערשי בחזיון חלום / לילה ולא אשאלה כנפי שחרך



אם עור פני עורך קרן וטח מראות / עיני ואחלי והראני אחוריך



מי יתנני ואראה צלך או כנף / מעטה תהלתך אדר יקרך                    50



או אשמעה צלצלי שמע תהלתך / או פעמון שירך כנור אמריך



מי יתנני אעופף אל מקומך עלי / אברת חסידה ועל כנפי נשריך



נשבע לבבי בחי האהבה כי בדוד / לא אחליפך ולא לעד אמירך



דודי קחה לך ארוחת שיר ומנחת זמיר / מאת אסיר חשקך תוך מהמורך



מאת משרת ידידותך ומעלתך / נמכר לאהבתך בשטר שרירך                  55



צמא ודומה למי שירך והומה כמו / איל אשר תערג על פי יאורך



צמא לנחל עדניך ויין רקחך / רוה נדודך ושותה כוס שמריך



מעתיר פני אל יחיך וישביעך / כבוד ועז לעמד שמך וזכרך



כרצון לבבך ולב מכה בשוט נודך / נרצח בשלח פרידתך ותערך



מקריב כתב רון ומזמר שיר עלי אף נדוד / המחריב ים ידידות בחררך               60



נכתב בעט אהבה מגיד מעט מאשר / חקוק בלבו בצפרן שמירך



נכתב ונחתם בטבעת ידידות בא-/ רץ נוד בששה ועשרים לאדרך







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2347