


	
	[להפריד לבבנו]
	



כתובת: עוד לו


להפריד לבבנו זמן זמם / והמם ולא הפריד לבד גלמם

ינפף ידי נודו עלי רוחם / וצפד עלי עורם ועל עצמם

ומשאות תלאותיו ומדוחיו / צרורות בשמלותם עלי שכמם

ונותרו לבבות כארון האל / וגופות כהר ציון אשר שמם

הכי נקשרו לבות בחוט חשק / לעמת תלאות הזמן קומם

ויצמדו בצמיד פתיל אהבה / לבל יחרידוהו כלי זעמם

והתחברו בעבות ידידותם / בלכתם ועת שבתם ועת קומם

ויתנודדו יחד בלב אחד / בשוטם לצפונם ולדרומם

ואין בזמן כח להמיר את / כבודם ואת ריחם וטוב טעמם

ויכלה זמן בוגד ולא יוכל / להפריד לבבות כאשר זמם
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8189