


	
	תבל ככלה
	



לדון וידאל בנבנשת שלחם לר’ שנאור


תבל ככלה תעדה כליה / אולי לבבי יעמד עליה



כי הסתו עבר חליפות תחליף / לבנות יעריה וכרמליה



רקמת צבעים רקמה על מחלפות / כתנות שתיליה וזלזליה



לבשה שני תולע ושמה משבצות / זהב לרגליה ועל שוליה



בינות ערוגות ההדסים נטעה / כנת מעוניה ואהליה      /    5



אהל בשושנת עמקים רצפה / תוכו ועליו חופפו עליה



ובתמרות בשמה וריחה שובבה / רוח נכאיה ונחשליה



אך לאשר לא ידעו דת אהבה / תכאיב בקוציה ובחרוליה



וביד חבצלת שרונים מר דרור / תפיץ לדודיה ולרגיליה



וביד יליד שורק שלומים פרשה / ובבת זמורה תחלים חוליה    /  10



הבת אשר נולדה ביד שמש אבל / תאיר כאור יומם חצות ליליה



יפה כמו תרצה והיא מתעלסה / על פי נחליה ויובליה



התעתדה תבל כיעלת חן אשר / דודה יחכה ויוחילה



התיצבה נגדי לפתותי בטוב / טעמה בחותמה ובפתיליה



ובמעגלות האהבה התקרבה / אלי ולבי בל קרוב אליה      /   15



יקר בעיני שוחריה ואני / אבוס גאונה ואני אקלה



כי נודעו לי מעגלותיה ולי / נגלו דרכיה ומסלוליה



תדמה כאלו על חליפות הטבעה / או על תמורות ישכנו רגליה



ושנות צבאיה כצל התנודדו / גם כחלום חלפו ימי גיליה



שור כי זמן עבר כבר עבר ומה / יתרון בטוב אמשה ואתמוליה    /  20



ועמוד עלי הוה ואין לו מעמד / כי הזמן ירוץ כגלגליה



עתיד בלי נמצא ואיך בו ימצאו / נחת הלומיה ונכשליה



או איך מנוחה בזמן אמצא והוא / מספר תנועתה וגלגוליה



תרעש כים סוף על ילידי תחפנס / כי לא כרגע ירגעו גליה



על כן מאסתיה ולא אחמד גאון / יפיה וחליתה ומכלוליה     /  25



לשכון בסתר התבונה אותה / נפשי ולשמוע נעים מליה



היא יעלת חשקי ונכספתי אכול / ממן פרי פיה ומיבוליה



ואעלה לפני שניאור הגביר / יקרת חכמיה ומשכיליה



אשתחוה שם להדם רגליו והוא / יפיק רצון רוחי ומשאליה



השר אשר אמצא בידו מפתחות / כל מסגרות חכמה ומנעוליה    /  30



עצמו תהלותיו וידמה תוך אני / תבל כמלח או כרב חובליה



הוא משרידי מחשכיה ולא / ייגע בדי הבלה ובהתוליה



לא יחרידוהו כלי זעמה ולא / יירא במוט חילה ומקהליה



אין לו בתוכה נחלה לולי מנת / חכמה וענינה ומשכליה



האר באור שכלך שניאור ערפלי / רוחי ומחשכיה ומאפליה   /    35



רוה גביר צמאון יחידתי במי / מטרות מזמתך ובטלליה



ופרוש כנף חסדך לנפש שחרה / הודך בתפיה ובנבליה



ובצלצלי שמע לך משתוחחה / אולי לבבך יעמד עליה
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/696