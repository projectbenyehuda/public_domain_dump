


	
	זכרו ימי עולם
	



כתובת: על עושי רשעה הדוברים על צדיק עתק ויאמרו ללשוננו נגביר


זכרו ימי עולם והתאוששו / זדים והכלמו והתבוששו



בינו שנות דור בו הייתם כואבים / יכאב לבבכם בו ותאנשו



יכאב לבבכם לא לימים עברו / בשת כתלבשת וסות תלבשו



אתמול עבדתם את בני משרה ואיך / תשתחררו היום ותתחפשו



איך לאשר היו אדוניכם תמול / היום לעובדים תלקחו תכבשו     5



נקלה בנכבד תרהבו איך תחשבו / כי יעמד שמכם והוד תירשו



היצמחו תירוש וקוץ או יפרחו / סרפד ונעצוצים ובל שרשו



לו תעשו שרש וגזע עד תהום / שם גזעכם ימות ותשתרשו



או תחצבו על הררי אל קנכם / יתפוצצו רגע ויתגעשו



אל תבטחו בזמן כרע נאמן / כי הזמנים נפתלו נעקשו         10



אם עתכם על ראש כרוב יגיעכם / ימים יבואון עוד ויתחדשו



יתחדשו ימים בפנים זועמים / בם תלבשו אימים ותענשו



תאכלו פרי ידכם תבואת מריכם / חילכם לבז יתן ותתרוששו



תשתפלו תתנפלו תתמוללו / תתפלשו אפר ותתכפשו



איך לא יראתם ממהומות הזמן / יתגלגלו תמיד וזד פגשו       15



קרעו לבבכם חיש ואל תתהוללו / הטהרו קושו והתקוששו



מה תענו עזות ותעפילו עלות / זכרו ימי עולם והתאוששו








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5340