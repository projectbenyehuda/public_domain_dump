


	
	אמא
	



לך, אמי – לכולכן, אמהות אשר בניכן נפלו במערכה.





“כמה בנים לך, אם?”

“רבים, ילדי, לא אוכל מנותם. אף שמו של כל אחד בהם לא ידעתי. אך אהבתים כולם בכל לבב.”

“איככה?”

“כולכם – אשר לב צעיר וחם לכם, עין חדה ולוהטת, נשמה סעורה
ושער פרוע. בני שלי אתם. על כולכם יחרד לבי בחשכת לילות אפלים,
חורשי־מזימות והרי־סכנה. ותפילת־שלומכם תרעד על שפתי.”

“לא זאת אשאל. בנים כמה לך, אשר אותם הרית ביסורים, אותם
נשאת ברחמך פנימה, פרורי־אנוש זעירים, פרודות־חיים מפרפרות, שינקו דמך
בסתרים, והדליקו אורי־נשמותיהם במדורת־יסוריך־ואהבתך; נבטי־אדם, הצופנים
בחובם את כל גלגלי חייהם העתידים ומאבקם עלי־אדמות, את ניצני תקוותיהם,
כיסופיהם ואהבתם; זרעי־הוויה, שנקלטו בך, השרישו נימיהם בבשרך, לבלבו
בתוכך ושגשגו ממך, הם, אשר אותם ילדת בזעקת גווך, המתהפך כולו בחבליו; חיים
אלו, אשר בראת לא בהבל־פה ודבר־שפתיים, בצו־אלהים, אלא בשאגות־כאב טרופות
ואנקות־יסורים, בצו־הטבע. וכלום נקל לברוא כאם מלברוא כאל?– בניך, אשר
אחר לידתם באו עמהם עליך ימי חרדה אוהבת, ולילות אין־שינה מודאגים על
עריסת תינוקך המיבב ופחדים של מחלות, אשר באו ואשר לא באו, במשך שבועות
וחדשים. ואחרי כן – שנים ארוכות של חינוך וטיפול, גדושות מסירות אוהבת בלי
קץ, שגמולן לפרקים אך כפיית־טובה, ועמה לעתים – מקדשי־אמונתך שנותצו,
ומכיתות תקוותיך שהיו לאכזב. – בניך, אשר השביעוך מכאוב יותר מכל אדם עלי
אדמות; אשר הרווך אושר, רב מכל אנוש תחת השמים; אלה, אשר אותם אהבת בכל
ים־לבבך, ואלה אשר לפרקים גם בעוט בעטו במזבח אשר על אבניו דלקה אהבתך
הנרצעת; הללו, אשר, אף לאחר עזבם אותך, נשארו חיים בתוכך, כבזמן היותם
ברחמך, בנעורי גום על כל אבריו המקודשים לך, בקלסתר פניהם על כל קמט
ושערה, ניד עפעף ונצנוץ עין, בן־גוון ובן־חיוך השזורים בו; בנים, שלזכותם
המה לבבך ולבואם פיללת על משכבך בלילות; הם, אשר בואם הביא בכנפיו את השמש
ואת האביב, את כחול־השמים ואת ריח־השדה הטוב, אשר ברכו אלהים! – כמה בנים
לך, אם? הגידי?”

“אחד, חביבי, רק על אחד בלבד כאבתי, ואלד.”

“ואיהו עתה?”

“במערכה הינהו. יחד עם כל הבנים שהלכו לשמע צפירת־האזעקה.”

“כלום היה עם לבך לעכבו?”

“הוא אף לא שאלני. ואולם אני חיבקתיו כאילו עודנו תינוקי הקטן, ואבך מגאווה, משמחה ומכאב.”

“והאם יבוא לפרקים לבקרך, אמא?”

“אכן, הוא בא לעתים להפיג כאב־געגועי, להצהיל
יגון־בדידותי. בלאט יבוא עם ערב, וחרש יפתח את הדלת ובדממה ייכנס. יגעים
פניו מלילות ללא שנת על המשמר, ומושחרי זיעה מאובקת, ליכלוך וזוהמה בבגדיו,
על כתפו הצעירה עקת תרמילו ורובהו, ושמש־החדווה בעיניו. – ‘אמא!’ – אומר
הוא, ואני צוחקת בתוך דמעותי. חפצה אני להתנפל על צוארו, לנשק את פניו
המאובקים, את עיניו, את רבבי־בגדיו, אך הוא אינו מניחני לעשות כן. עומד הוא
כנגדי חסון וגבוה, בלוריתו פרועה, תלתל פוחז ומיוזע דבק אל מצחו, והוא
מחייך, ואני מגיעה בקומתי אך עד לחזהו בלבד! – ומדוע לא תשב ילדי? הן עיפת
כה! פרוק נא את עומס הרובה והתרמיל, ושב קמעה, בני, שב עם אמא. הנה רצה אני
להכין לך ארוחת־ערב. יקירי, הן לא יקשה לי דבר לעשותו למענך! אנא בקשני!'
… הו, אין צורך במאומה. אך לשעה קלה, לראותך, באתי, אמא, ועתה עלי
ללכת!‘… לא! אל תלך! הנני ועשיתי דבר למענך, ולו קטן שבקטנים! הנה קח
זאת: בטנים קלויים הם, ואני ידעתי כי תאהבם, קח!’… אך הוא חופז ללכת,
ונעלם. ולא נותרנו אלא אני ויגון יתמותי הנכפלת.”

“היבוא לעתים תכופות?”

“יש והוא בא מדי ערב לרגע קטן להאיר מחשכי בחיוכו ואחר
ישוב וימוג. ואולם יש ימים ינקופו, ואני לא אראה אור־פניו, ולבי נקרע
מחרדה וגעגועים.”

“אתמה, איך יבוא אליך מדי ערב. והוא כה רחוק! ואולם מתי היה פה לאחרונה?”

“אתמול. אך אמש. ניצב לידי ויצחק להגיגי־חרדתי־וגעגועי
שהתבלטו על שפתי. ‘אל תדאגי יתר על המידה, אמא, זה לא בריא!’ כה אמר,
ובפנותו ללכת אצתי בעקבותיו ואתחנן: ‘תנני איפוא לנשקך! רק לנשקך בלבד!
בני!’ אך הוא נחפז וכתמיד נעלם.”

“ומדוע זה לא נתנך לנשקו?”

"לא אדע. אף פעם לא יתנני. הוי, לו לנשקו, לנשקו פעם אחת ולו גם לגווע בנשיקה! אך הוא לא יניחני גם לגעת בו, מאז ——— "

“ומדוע זה נאלמת, אמא? מאימתי?…”

"מאז – מאז נפל בקרב ——— "






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54344