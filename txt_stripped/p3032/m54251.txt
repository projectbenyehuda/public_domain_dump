


	
	על מות
	




בוא־נא, ילדי! הליל יאפיל

מדורות החיים ומוקדי מכאובם;

בבור שאנן, בלי קול ובלי צליל

תנוח שלו לעולם!





סביב העולם יסתחרר, יתמוטט

בסופות־מלחמה־ואבדן,

רק אתה – האחוז בשנת־מות קופאת –

לא תדע יסורים וחרבן.





בקבר דומם תשכב ללא ניד

תוך ליל־נצחים זה אפל.

רק גשם־אביב רגביך ירעיד,

ברננה עליהם יצלצל…




בלילה הראשון לנפילת אפרים אחיו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54251