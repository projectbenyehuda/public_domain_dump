


	
	חול
	




חול בכל פה, חול וחול,

מלא אישון רק ערבה.

מרבד החול לים הכחול –

כל עין בו תדע שבעה.





הבו מלט ואם גם בחול מהול,

נמתח כבישים פה במוטים.

עוד ישמע פה קול צלול –

קול עולי גולה, מכי שוטים.





הבו, אחים, טיח ולבנים,

נבנה בנינים פה רמים.

וישבו בם לעד השבים בבנים,

לארצם יצמדו לעולמים.





ועלתה בשנית פה אמה העובדת

מחיה החולות – ונסנו ירום.

עד תפשט ערבה את דמותה הבוגדת,

וציון בחילה קום תקום!




4.3.45






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54546