


	
	טפת המים
	




הלא תדע אל נכון את המשקפת העגלה,
המגדלת כל דבר פי מאה או גם פי אלף. ואם תקח
אותה והקרבתה אל עיניך והבטת אל טפת מים,
וראית בה אלפי יצורים קטנים נפלאים, אשר בעין
ערומה לא תראם. ובאמת ימלאו היצורים הקטנים
האלה תמיד את המים. הטפה תראה לעיניך כקערה
גדולה מלאה סרטנים זוללים שונים, השורצים
וזוחלים האחד על רעהו ואיש תחת רעהו, ואח יאכל את
זרע אחיו או את רגלו או זנבו או אגפו, ובכל זאת הם
כלם שמחים וצוהלים.

איש היה בארץ ושמו “הורמיז-אורמיז”,
ויאסף האיש אל ביתו מכל הדברים הטובים אשר
בתבל, ואם קשה היה לו להשיג איזה דבר, וקסם
בקסמיו ובא הדבר אל ביתו; כי קוסם קסמים ומכשף
נפלא היה הורמיז-אורמיז.

ויהי היום והורמיז-אורמיז יושב ומביט
בזכוכית המגדלת אל טפת מים אחת אשר לקח
בבצת שדה הקברים. וירא והנה – מחזה נורא!
אלפי שרצים ורמשים שונים ומשנים זוחלים
ושורצים בטפה הזאת! כל היצורים הקטנים הרבים
התנועעו וישוטו הנה והנה וירקדו ויפזזו,
ואיש את רעהו חיים בלעו.

– נורא הדבר! – קרא הורמיז-אורמיז –
האמנם אי אפשר לעצר בעדם? האמנם אי אפשר
לעשות ביניהם סדר ומשטר כי לא יגע איש ברעהו,
וכי ידע כל אחד מהם את מקומו? וישב לחשב
מחשבות ולבקש עצות ולא מצא. ויפן אל קסמיו. –
אצבעם נא עתה, – אמר הורמיז-אורמיז בצחוק, – למען
אכירם. – ויתן רסיס דם הקוסמים לתוך הטפה
ויאדימו כל היצורים הקטנים ויראו לעין הרואה
כעיר גדולה מלאה פראים אדמים.

– מה זה בידך? – שאלהו אחד הקוסמים, אשר לא היה לו כל שם.

– אם תמצא לדעת מה זאת ונתתיה לך, –
אמר הורמיז-אורמיז אל הקוסם בן-בלי-השם –אך לא
על נקלה תמצא את הסבה אם לא ידעת מקדם.

ויבט הקוסם אשר אין לו שם בזכוכית
המגדלת, והנה לנגד עיניו עיר גדולה וכל יושביה
רצים הנה והנה וכלם אדמים כדם, נורא הדבר! אך
עוד יותר נורא היה לראות בדחף האחד את רעהו ועלה
עליו ונשכהו ואכל את בשרו וטרף את זרעו, וכרגע
מהפכה: העליון למטה והתחתון למעלה.

– “ראה נא, ראה את רגלו הנה היא ארכה מרגלי! ופתאם איננה!”

ולנגד עיניו יצור קטן אחד ומתחת לאזנו פקה1 קטנה הפקה
תכאיב לו מאד ויתנפלו עליו יצורים רבים אחרים
ויטרפוהו ויאכלוהו ויצילוהו ממכאוביו. ושם
יצור אחד יושב במנוחה בפנה כנערה תמה
המבקשת אך שלוה ומנוחה; אך רעיה ידריכוה
מנוחה וימשכוה אחריה ויטרפוה גם אותה
ויאכלוה.

– התולים נוראים! – קרא הקוסם אשר לא היה לו שם.

– אך מה זאת לדעתך? – שאלהו הורמיז-אורמיז – התוכל למצא?

– כן, לא דבר כבד הוא למצא, הן זאת העיר
שושן או עיר אחרת גדולה. הן כל הערים דומות אחת
לרעותה.

– טפת מי קברים היא. – אמר לו הורמיז-אורמיז.









פקה – דבר בולט כמו קרן קטנה בראש הבהמה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40597