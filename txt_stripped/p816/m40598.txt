


	
	החול
	




1



בגן אשר בעדן, מתחת לעץ החיים
אשר בתוך הגן, עלתה השושנה הראשונה, שושנה
נפלאה מאד. בגביעי השושנה הזאת נולדה צפור
אחת קטנה, אשר יכלה להתחרות במעופה עם קרני
השמש, בגוני נוצותיה – עם הקשת בענן,
ובשירתה – עם מלאכי יה.

ויהי בגרש האלהים את האדם ואת חוה
מגן העדן על אכלם מפרי עץ הדעת ויעמד את
הכרובים לשמר את דרך הגן, נפל זיק אחד מלהט
החרב המתהפכת על קן הצפור אשר בגביע
השושנה ותשרפהו באש; ותשרף גם הצפור
ותעל בלהבת השמימה. אך מאחת מביציה אשר
בערו באש נולדה צפור אחת חדשה, היא צפור-החול
היחידה בכל הארץ.

האגדה מספרת, כי הצפור הנפלאה
הזאת תקנן בארץ ערב, וכעבר מאה שנה לימי חייה
תשרף את קנה עליה באש, ומביצתה הבוערת באש
תולד עוד צפור אחת יחידה בתבל.

אולם באמת הצפור הזאת, המהירה כקרני
השמש, היפה כגוני הקשת והנעימה כשירת
המלאכים, תרחף מסביב לנו בכל מקום ובכל
עת.

האם יושבת אצל מטת בנה הקטן
ומנענעת אותו ומזמרת לו שיר ערש, ולמראשותי
הילד עומדת הצפור ומניעה באויר את כנפיה
המזהירות, עד כי זר זהר יאיר מסביב לראש הילד
הנרדם. וחלם אז הילד חלומות טובים ונעימים
ושנתו תערב לו. האמלל המסכן יושב בחדרו בדד
ונעזב ויודע מחסור כל הימים, והנה באה
צפור-החול אל חדרו והביאה עמה אור חדש, אור שמש
מאיר, צפצוף צפרים עליזות, ונתנה ריח שושנים
וחבצלות, אז ישכח המסכן את יגונו ורוח
לו.

וצפור-החול זו איננה בארץ ערב בלבד,
כי עוברת היא בכל הארץ מקצה ועד קצה. היא
מתעופפת ומשמיעה את משק כנפיה על שדות הקרח
אשר בלפלנדיה; היא מנתרת בין הפרחים
והשושנים אשר יפרחו בימי הקיץ הקצר
בגרנלנדיה; היא מעופפת בין
מכרות הזהב אשר בקליפורניה; גם במכרות פחמי
האבן אשר בבריטניה תשמע המית כנפיה
הנעימה. היא מרחפת על פני סדור התפלה של האיש
השופך שיחו לפני אלהיו ומשמחת את נפשו
ומשכיחה אותו את כל עמלו.

היא תעלה את מי הנהר הקדוש גוזן
והטיפה מהם רסיסים על עלי פרח הלוט, ועיני בנות
הדו תארנה בראותן אותו.

צפור-החול! האם לא תדעו את צפור העדן?
הלא היא אשר קננה בכנור דוד, נעים זמירות
ישראל, ותנע בכנפיה ותרעש את מיתריו; היא
ישבה על כתף שלמה החכם ותשר באזניו את שיר
השירים הנפלא והנשגב; היא לחשה את נגינותיה
גם באזני יהודה הלוי.

צפור החול! בכל דור ודור תולדי באש
ותמותי באש; את צלמך יראו בכל אולמי קציני העם
ועשיריו, ואת בעצמך בהתעופפך בדד, הנך –
אך אגדה: “צפור החול אשר בארץ ערב”.

בגן אשר בעדן, מתחת לענפי עץ
החיים, במקום אשר נולדת כשושנה הראשונה
נשקך יוצר הכל ויקראך בשם – השירה.











החול הוא צפור אגדית, בלשונות העמים פניקס (איוב כ'ט, י"ח).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40598