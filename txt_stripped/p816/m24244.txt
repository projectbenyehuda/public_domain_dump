


	
	ארץ ישראל
	



ספר למוד הגאוגרפיה של ארץ ישראל (עם מפה בעברית).





פרק א: מקום ארץ ישראל, שמותיה, גבולותיה, גדלה וחלוקתה.





א)

על חוף הים הגדול, הוא הים התיכון אשר במערב אסיה, יושבת הארץ הנקראת ארץ ישראל או ארץ יהודה, והארץ טובה ופוריה, ארץ מרעה ועצי פרי, ארץ הרים ובקעות, ארץ מעינותונחלים.

ארץ ישראל יושבת בין המעלה השלשים ואחת ובין השלשים ושלש וחצי ממעלות רחב הצפון, ובין המעלה החמשים ושתים ובין החמשים וחמש ממעלות ארך המזרח.

לפנים נקראה הארץ הזאת גם בשם ארץ כנען על שם שבטי הכנענים שישבו בה, והעמים יקראו לה פלסתינה על שם הפלשתים שישבו בה לפנים; ויש גם אשר יקראו לה ארץ העברים, הארץ הקדושה או ארץ יי.

ב)

מצפון לארץ ישאו הרי הלבנון רמים את ראשיהם המכסים בשלג עולמים, מים לה ישקו גלי מי הים התיכון, מנגד לה ישתרע
מדבר ערב ומדבר פארן הנוגע במפרץ עציון גבר אשר בים סוף, ומקדם מדבר סוריה.

במפרץ עציון גבר היה חוף למעמד אניות מלכי יהודה בימי הבית הראשון.

ואלה הם גבולות הארץ: גבול צפון – מצידון ועד הר חרמון, גבול ים – הים התיכון מנחל מצרים (בערבית אל עריש) ועד צידון, וגבול נגב – מנחל מצרים עד מדבר פארן, וגבול מזרח – היה בימי דוד ושלמה ובימי מלכי החשמונאים הנהר פרת, ובימים ההם רחבו גבולות הארץ גם
מצפון.

ג)

מדת ארך הארץ מגבולה הצפוני עד גבולה הדרומי כמאתים וחמשים קילומתר1, ומדת רחבה הבינוני כמאה וחמשים קילומתר, ומדת כל שטחה כשלשים וששה אלף קילומתר מרבע.

בזמנים רבים היה שטחה גדול הרבה יותר.

ד)

ארץ ישראל נחלקת על יד נחל הירדן, העובר כמעט לארך כל הארץ מצפון נגבה, לשנים: לעבר הירדן ימה ולעבר הירדן
מזרחה.



בימי הבית הראשון נחלקה הארץ למספר שנים עשר שבטי בני ישראל אשר ירשו את הארץ בגורל נחלתם, ובימי הבית השני – לארבעה:
א) ארץ יהודה (שבט יהודה, דן, בנימין ושמעון), ב) ארץ שמרון (שבט אפרים ומנשה), ג) ארץ הגליל (שבט יששכר, זבלון, אשר ונפתלי), ד) ארץ עבר הירדן או הגלעד (שבט ראובן, גד ומנשה). שלשה הראשונים בעבר הירדן ימה והאחרון בעבר הירדן מזרחה.

והעמים יקראו לארץ עבר הירדן בשם “פראה”.



פרק ב: ההרים, העמקים והמדברות.



א)

ארץ ישראל היא ארץ הרים גבוהים ובקעות עמקות מאד.

1) צפונה לארץ ישראל ישא הר חרמון את ראשו הגבוה מאד (כאלפים ושמנה מאות מעל מי הים), ולרגליו מקורי הירדן, הוא הנהר הגדול בארץ ישראל.

הצמח רב על ירכתי הר החרמון והגפן תתן פרי תפארה. ועצי פרי רבים ואילני סרק שונים ישאו שם ראשיהם.

2) נגבה לחרמון יראו מעבר לירדן
ימה הרי נפתלי והגליל (גבהם כאלף מתר2

אדמת ההרים האלה דשנה מאד, כי מים רבים ישקוה והצמיחו שם עצי יער לרב.

3) נגבה להם הר תבור על יד עמק יזרעאל (גבהו כשש מאות מתר).

אדמתו אדמת גיר ויערי עצים שונים מכסים את צלעותיו.

4) נגבה להר תבור – הרי אפרים ושמרון (בארץ שמרון) אשר לשלחותיהם מקדם יקראו הרי הגלבע ולאשר מים יקראו הרי הכרמל (גבהם קרוב לשש מאות מתר).

צלעות ההרים האלה דשנות ופוריות מאד, ומעינות מים רבים נובעים בכל ההרים האלה והשקו את אדמתם והפרוה, וכרמי זית רבים על צלעות ההרים ימה.

בקצה הרי אפרים נגבה מתנשאים שני הרים גדולים, הר עיבל (גבהו כתשע מאות וששים מתר) והר גרזים (גבהו קרוב לתשע מאות מתר).

5) נגבה להם – הרי יהודה (גבהם הבינוני הוא כשמנה מאות מתר). ביניהם ידועים הר המוריה והר הזיתים בירושלים.

צלעות הרי יהודה כמעט ערמות עתה מכל צמח ועץ, אולי לפנים היו פוריות כי היו נעבדות היטב בידי יושבי הארץ.

6) ומעבר לירדן מזרחה ירימו הרי הגלעד את ראשיהם (גבהם יגיע עד אלפים מתר). היבוק הוא גבול ההרים האלה מנגב.

ההרים האלה מכסים ביערי עצים שונים.

7) ונגבה להם – הרי מואב על שפת ים המלח (גבהם יגיע עד שבע מאות וחמשים מתר). ביניהם נמצא הר העברים הוא הר נבו.

אדמת ההרים האלה כחושה, אך בכל זאת יש עליהם צמח.

8) נגבה להם – הרי שעיר הנמשכים עד לשון ים סוף.
ההרים האלה ערמים מכל צמח.

ב)

1) העמק הגדול בארץ ישראל היא בקעת הירדן, העוברת לארך הארץ מצפון נגבה, וקראו לחלקה הצפונית אשר על יד ים כנרת שפלת גינסר, ולחלקה הדרומית יקראו הערבה או
ערבת הירדן. והערביאים יקראו לערבה הזאת אלגור או גור, לאמר עמק מסגר בין הרים, וכן יקראו לה הגוים:

מעינות ונחלי מים רבים משקים את שפלת גינסר ומפרים אותה, והשפלה הזאת היתה לפנים כגן עדן ותהי אז מלאה אדם רב אשר עבדוה וישבעו מטובה. גם בערבה נמצאים מעינות מים אשר ידשנוה והצמיחו בה דשא עשב למרעה העדרים ונתן תתן גם יבול לעובדיה.

2) ועמק שני עובר בארץ מצפון נגבה על שפת הים התיכון, וקראו לחציו הצפוני (עד יפו) השרון, ולחציו הדרומי השפלה. אדמת העמק הזה פוריה וטובה לעבודה.

3) ולרגלי הר חרמון נמצא עמק מי מרום. אדמתו דשנה מאד אך יושביו הם בידואים נוסעים בעדר אשר לא ישימו לב לעבודת
האדמה ותעזב הארץ אשר נתנה לפנים תנובה רבה מאד.

4) נגבה לו עמק זבלון המשתרע עד עכו. אדמתו אדמת חול דשנה ופוריה.

5) נגבה לו עמק יזרעאל המשתרע עד הירדן, ונגע העמק הזה בקצהו ימה את עמק החוף הוא השרון ובקצהו קדמה בבקעת הירדן. אדמת העמק הזה דשנה מאד מאד ונתן תתן תנובה הרבה מאד אם כי לא תעבד כלה בידי אדם, ובמקומות הנעזבים ירעו הבידואים את עדריהם הרבים.

העמק הזה הוא היותר יפה בכל עמקי הארץ והרים סביב לו: הרי הגלגל מצפון, הר תבור מקדם, הרי אפרים מנגב, והרי הכרמל מים.

6) ובין הרי יהודה נמצאת רמת חברון. אדמתה דשנה ופוריה מאד, בה תשגה הגפן, וענביה נודעים להלל ומהם יעשו גם דבש
ענבים. בה יגדלו גם התאנה והשקד והאגוז.

ובעבר לירדן מזרחה לא נמצא עמקים עמקים, כי היא ארץ רמות רבות אשר נחלי מים יפרידו ביניהן.

7) מצפון, לרגלי החרמון, תמצא רמת
הגולן והבשן (עד נחל ירמוך הנופל אל הירדן).

8) נגבה לה רמות גלעד וחורן.

9) ונגבה להם רמת בני עמון (מול ים המלח).

ג)

1) מדברות שנים הם בעברית. יש מדבר אשר אדמתו לא תצלח לכל זרע הוא הישימון. כמדבר הזה אין בתוך הארץ, ואך על גבולותיה נמצאים: מדבר פארן ומדבר מצרים מנגב, ומדבר ערב מקדם. ויש מדבר אשר אדמתו לא רזה ומצמחת דשא טוב למרעה העדרים, אך כל עץ אין בו ואדמתו לא נעבדה. מדברות כאלה יש בארץ ישראל, ואלה הם הגדולים בהם:

2) מדבר יריחו, צפונה־ימה לים המלח.

3) מדבר יהודה, על שפת ים המלח ימה.

4) מדבר באר שבע, בקצה הארץ נגבה.



פרק ג: הימים, הנחלים והימים.



א)

1) מים לארץ ישראל ימצא הים התיכון, הוא הים הגדול.

לפנים קראו לו גם ים פלשתים וגם הים האחרון. ברוב הים הזה אין בגבול ארץ ישראל מפרצים למעמד אניות, כי אם מפרץ עכו והוא על יד חיפה העיר; גם כל חוף בטוח עשוי בידי אדם אין
לארך שפת הים, אם כי ערך הים הזה רב מאד לארץ, וחכמים ונבונים מנבאים לארץ עתידות טובות בגלל מושבה על חוף הים התיכון.

2) בקצה ערבת הירדן נגבה יש מקוה מים גדול, אשר ארכו יעלה כשמונים קילומתר ורחבו הבינוני כשלש עשרה קילומתר,
הוא ים המלח.

את הים הזה יקראו גם ים המות, כי כל נפש חיה אין בו, ויש גם אשר יקראו לו ים הערבה על שם ערבת הירדן אשר על ידו: גם קראו לו הים הקדמוני כי הוא מקדם לים הגדול, גם יקראו לו ים החמר על החמר הרב אשר על שפתו
ועל קרקעו.

ומשפת הים המזרחית נכנסת לשון יבשה אל תוך הים הנקראת בערבית אל לישאן, לאמר הלשון.

בימי הבית השני הלכו על פני הים הזה אניות רבות לארכו ולרחבו, ותחת השקט השורר כיום שם נשמע בימים ההם קול עושי מלאכה במים.

במי הים הזה נמצא ברום במדה מרבה מאד, וכאבן השחורה הנמצאת על שפתו מסביב יכולים לעשות חמר3 אספלט טוב, וגם מלח ברוד4 נמצא על שפת הים
לרב, והחכמים מעידים כי גם מעינות נפט ישנם שם מסביב, ועל שפת הים נמצאות אבנים בוערות באש כפחמים והעוברים שם מבשלים עליהן את אכלם, ובלשון יש גם גפרית לרב. פני הים הזה שפלים מפני הים הגדול כארבע מאות מתר, ולכן יגבר
שם החם תמיד.



3) צפונה לו כמאה קילומתר נמצא מקוה מים שני הקטן פי שלשה מים המלח, הוא ים כנרת או כנרות, ארכו כעשרים ושנים קילומתר ורחבו כעשרה קילומתר.

וקראו לו גם ים גינסר על שם שפלת גינסר הדשנה הגובלת בו, ויש גם אשר יקראו לו ים טבריה על שם העיר טבריה העומדת על שפתו.

הדגה רבה מאד בים הזה, ומימיו טובים לשתיה. אדמת החוף מסביב אדמת חול המכסה בימי האביב בצמחים נהדרים ויפים, וההרים אשר מסביב שפלים ונחלים רבים יוצאים מהם. פני מי הים הזה שפלים מפני מי הים הגדול במאתים מתר.

4) צפונה לו כשבעה עשר קילומתר נמצא עוד מקוה מים קטן הוא מי מרום, כי הוא הרם בין שלשת הימים הנאחדים בירדן. ארכו כששה קילומתר.

יש אשר יקראו לו ים חוילה. בימי החרף יגדל הים או האגם הזה ממי המסיס אשר ירדו מההרים ובימי הקיץ ידלו מימיו והיה לבצה ועלה קנים גבהים אשר מהם יעשו הערביים מחצלאות, ובין הקנים האלה ישכנו עופות המים, וגם חזיר היער והזאב והשועל והצבוע יבחרו שם משכן להם.

הדגה רבה מאד בים הזה ומימיו מתוקים לשתיה. אדמת חופו שמנה מאד, אך שממה היא כי לא יעבדוה הערבים יושבי המקום, הם הבידואים הנוסעים בעדר.

5) ומעבר לירדן קדמה, צפונה־מזרחה ממי מרום יש אגם עמק, המלא תמיד מים הוא ברכת רם, או ברכת המזרק, ולפנים קראו לו ים פילא. החכמים אומרים כי הוא פי הר שרפה שכבה.

ב)

בארץ ישראל אין שלגים זולתי על
הרי הלבנון, וגם מעינות גדולים אין בה הרבה,

ולכן לא ירבו בה נחלים גדולים ורחבים.



מימי ארץ ישראל מתחלקים לשתי ברכות: ברכת ים התיכון וברכת ים המלח.

I. הנהרים והנחלים הנופלים אל הים התיכון הם:

1) נהר ליטני, ראשיתו בבקעה אשר בין הרי הלבנון והלך דרומה ופנה מערבה ומימי נהרים ונחלים באים בו משני עבריו, ותוצאותיו הימה צפונה מצור.

2) נהר נעמן (שיחור לבנת) או בלוס, ראשיתו בהרי זבלון, ונופל אל מפרץ עכו על יד העיר עכו. החול אשר בקרקע הנהר הזה ובכל הככר מסביב דק מאד וטוב למלאכת הזכוכית,
והאגדה מספרת כי על יד הנהר הזה מצאו הצורים את רגבי הזכוכית מהחול אשר נתך באש, ועל פני כל חוף הנהר הזה נפוצות קלפות תולעת החלזון אשר ממנו היו מוציאים הכנענים את צבע הארגמן והתכלת.

3) נחל קישון מקוריו בהרי הגלבע ועבר בגיא אשר בין הרי הגלגל והכרמל ונופל למפרץ עכו לא רחוק מחיפה צפונה. בערבית יקראו לנחל הזה מקטע, מי הנחל הזה ירבו בחרף
ובקיץ ימעטו.

4) נהר התכלת או זרקא יורד מרגלי הר הכרמל ונופל אל הים הגדול מצפון לעיר קסריה. לפנים קראו לנהר הזה נהר התנינים כרוכודליון על התנינים הקטנים שנמצאים בו, והתנינים כתניני יאור מצרים וגם אויר המקום הזה כאויר מצרים הוא.

5) נהר הירוק או אל אחדר, נופל אל הים נגבה מקסריה.
על שפתו עומדת המושבה חידרה.

6) נהר אבוזבורה, נהר קטן ובמקום נפלו אל הים יש מפרץ קטן ועמדו שם בימי הקיץ אניות סוחר קטנות להוציא משם אבטיחים למצרים ולארצות אחרות.

7) נהר הקנה או פאלק על הגבול בין מנשה ואפרים, וקנים רבים גבהים מכסים את מימיו ואת שפתו.

8) נהר הירקון או אלעוגה נופל אל הים מצפון ליפו.
על יד הנחל הזה עומדת המושבה פתח תקוה, ועל הנחל הזה בנויות טחנות מים רבות.

9) נחל שורק או רובין יוצא מהרי יהודה מצפון לירושלים ונופל אל הים מצרים ליפו.

10) נחל הבשר או שריעה מוצאו בהרי יהודה על יד חברון וירד נגבה ופנה מערבה ותוצאותיו הימה.

11) נחל מצרים הוא הגדול בין ארץ ישראל ומצרים.



II. הנהרים והנחלים אשר תוצאותיהם לים המלח.

1) הנהר הגדול אשר בארץ ישראל הוא הירדן, מקוריו ברגלי הר החרמון, והלך וירד דרומה בכל דרכו ועבר את מי מרום ואת ים כנרת ונפל אל ים המלח מצפון לו, ומי נחלים רבים
באים בו משני עבריו. על שפת הירדן בנויות טחנות מים רבים.

ואלה המה הנחלים הנופלים אל הירדן מעברו המזרחי:

א) הירמוך, הנופל אל הירדן מים כנרת נגבה. מי הנחל הזה רבים מאד והדגה רבה בו.

ב) נחל יבוק, הנופל אל הירדן, בין ים כנרת ובין ים המלח בתוך.

ועוד נחלים קטנים אחדים.

ומצד מערב נופלים אל הירדן:

ג) נהר בית שאן הוא נהר גלות העובר בעמק בין הרי הגלגל והגלבע.

ד) נחל פריע הנופל אל הירדן ממערב לא רחוק מתוצאות נחל יבוק.

ועוד נחלים קטנים אחדים.



2) ואל ים המלח מקדם נופלים.

א) נהר תכלת מעון, תוצאותיו אל הים כשש עשרה קילומתר נגבה מקצה שפת הים הצפונית.

ב) נחל ארנון, לאדי מוגב, הוא הגבול בין ארץ ישראל לארץ מואב.

ג) נחל זרד, ואדי כרך, הנופל אל ים המלח מקצה לשון הים נגבה.

ד) ומים נופל אל ים המלח נחל קדרון, ואדי אנאר, מקוריו מקדם לירושלים

ועוד נחלים קטנים אחדים.

לבד הנחלים האלה הנזכרים יש בכל הארץ שלוליות או ואדים לרב אשר בהם יתאספו מים בימי הגשמים ושטפו בארץ ובימי הקיץ ייבשו ויחרבו.

גם מעינות נמצאים בכל הארץ ובפרט בין ההרים.



III. יש בארץ גם ימים הם מעינות מים חמים או מעיני הרפואה, ביניהם ידועים:

1) חמי טבריה, הם המעינות החמים הנפלאים אשר על יד העיר טבריה מנגב. וחכמים יודעי דבר אומרים כי מי המעינות האלה דומים למי מעינות קרלסבד המפרסמים, והם אומרים כי לו היו המעינות האלה והמקום אשר מסביב להם בארצות המערב, או לו תקנו את המקום וישכללוהו, כי עתה היה אחד
המקומות היפים בכל כדור הארץ ורבבות אנשים היו באים להרפא במימיו ולהתענג על נעם אוירו והיה למחיה לרבבות אנשים.

2) גם מצפונה של טבריה נמצאים מעינות חמים טובים.

3) חמי גדרה הם המעינות החמים הרבים אשר על שני עברי נהר ירמוך. וטבע מימיהם כטבע מי טבריה.

4) ומעינות רבים חמים נמצאים על שפתות הנחל תכלת מעין הנופל אל ים המלח.

במימי המעינות האלה יש מלח וגפרית וחמץ ברזל במדה מרבה מאד.

וכל המעינות הרבים הטובים האלה, אשר יכלו להביא רפואות וחיים לאדם רב, נעזבים עתה מבלי אשר ישתמשו כמעט בהם.



פרק ד: שלטון הארץ, יושביה, עריה הגדולות, ומושבות היהודים.



§ 10.

1) ארץ ישראל נחשבת לאחת ממדינות ממלכת תוגרמה, היא תורקיה.

השולטן מלך תורקיה מושל בארץ ממשלה בלתי מגבלת, הוא גם נחשב לראש כל המשלמנים. לכל יושבי תוגרמה משפט אחד וזכות אחת בלי הבדל דת, ואך בצבא לא יעבדו כי אם המשלמנים בני דת מחמד, ובני יתר הדתות משלמים מכס הצבא כל זכר לגלגלת מדי שנה בשנה.

2) ארץ ישראל נחלקת לפלכים (פשאליק או סנגק) באפן כזה:

א) פלך ירושלים, ובה יושב הפחה אשר יבא במשא ומתן ישר עם הממשלה העליונה בקונסטנטינופול עיר בירת תורקיה.

ב) פלך שכם או נפלוס, ומקום מושב הפחה שר הפלך בשכם.

ג) פלך עכו ומקום מושב הפחה בעכו.
שני הפחות האלה סרים למשמעת הנציב שר הגליל – ואלי – היושב בבירות.

ד) פלך חורן בעבר לירדן מזרחה בצפון ומקום מושב הפחה בשיך סעד.

ה) פלך כרך, בעבר לירדן מזרחה
בדרום ומקום מושב הפחה בכרך היא קרית מואב.
שני הפחות האלה סרים למשמעת הנציב שר הגליל היושב בדמשק.



§ 11.

בארץ ישראל נמצאים כשלשת רבעי מיליון נפש אדם, והם מתחלקים לעירונים, פלחים ובידואים.

העירונים הם על פי רב אנשי שחץ גאים וערומים: העשירים בהם עוסקים גם במסחר, אך ידם לא תעשה תושיה רבה ודרכי המסחר עזובות, ויש ביניהם גם בעלי אחזות, והעניים רבם פועלים שכירי יום, אמנים מעטים ביניהם, ומצב
השכלת כלם יחד שפל מאד.

והפלחים הם יושבי הכפרים העוסקים בעבודת האדמה על פי אפני העבודה שנהגו אבותיהם לפני מאות שנים ואינם מיטיבים את האדמה, ואינם משקים אותה גם במקומות השפלים שיכלו על נקלה להרבות, על ידי בארות ומכונות להעלות המים, את מקומות ההשקאה הנותנים פרי רב מאד. הפלחים אינם רעים בטבעם: מצב השכלתם שפל מאד וכמעט אין ביניהם אף אחד היודע לכתב אות אחת.

והבידואים הם יושבי אהל ומקנה ונוסעים בעדר. הם לא יבנו להם בתים לשבתם ולא ישבו במקום אחד ימים רבים, כי אם יעברו בארץ ממקום למקום ונטו אהליהם במקום אשר יישר בעיניהם למרעה לצאנם ולבקרם ולעדרי גמליהם אשר מהם יחיו את נפשם, מבשרם יאכלו מחלבם ישתו ומגזם יתחממו ועשו יריעות לאהליהם והשאר ימכרו: וסבב הבידואי ממקום למקום ושב אל מקומו הראשון. אך יש גם בידואים אשר ישבו זמן רב על חופי הנהרות באהלים או גם בסכות־קנים ועבדו גם מעט את האדמה להוציא ממנה לחם לאכלה, אלה הם חצי בידואים, וכאלה כן אלה יחיו על חרבם ועל קשתם. והם נחלקים לשבטים ולמשפחות ולכל שבט ומשפחה זקן – שיך – אשר ימשל בהם. מצב השכלתם שפל מאד, קרא וכתב לא ידעו, גם לכל מלאכה וחרשת לא ישימו לב ולא יחפצו לדעתן. הבידואים נאמנים מאד בבריתם לאנשי שלומם. מספרם לא נודע בדיוק. חושבים, כי ישנם יותר ממאתים אלף בכל הארץ. מושבם העיקרי בעבר
לירדן מזרחה, כנגד השפלה, ובמקומות רבים שוכנים בתוך הארץ ובפרט בגליל.



יושבי הארץ הם ברב מושלימים, אך יש גם נוצרים־יונים, ארמינים וגם ערביאים – במספר לא קטן, והם יושבים רבם בערי החוף ועוסקים במסחר. אולם יש מהם גם בפנים הארץ ובפרט בערים הקדושות להם: בבית לחם ביהודה ובנצרת בגליל. ובסביבות ירושלים ובגליל נמצאים גם כפרים אחדים אשר יושביהם הם נוצרים העוסקים בעבודת האדמה ועבודתם יותר מסדרה ויותר מתקנת מעבודת הפלחים המושלימים ובכלל נעלים הם הפלחים הנוצרים באפן חייהם והשכלתם על הפלחים המושלימים.

בארץ יש יהודים כשבעים אלף נפש, רבם יושבים בארבעת הערים הקדשות: ירושלים, חברון, טבריה וצפת, ובזמן האחרון גדל הישוב גם ביפו עיר החוף, וגם ביתר ערי החוף ישנן קהלות ישראל, ובעשרים השנים האחרונות התישבו היהודים במושבות אשר כוננו בארץ לעבודת האדמה.



§ 12.

ואלה שמות הערים הגדולות והנכבדות בארץ ישראל:

I. מעבר לירדן מערבה.

1) בפלך ירושלים.

א) ירושלים5, על הרי יהודה, מספר יושביה כחמשים אלף איש, בהם יהודים כשלשים אלף והמותר חצים נוצרים וחצים
מושלימים. המסחר לא רב בעיר. רבים מהיהודים יושבי העיר הזאת וכן גם רבים מיושבי יתר ערי הקדש. ובפרט הזקנים והחלשים, מקבלים חלוקה היא תמיכה אשר ישלחו אחינו מכל קצות הארץ, אך יש בהם גם בעלי מלאכה ואמנים רבים. החיים בעמל כפיהם, גם יש העוסקים בחנונות ומסחרים קטנים,

התעשיה לא פרצה בעיר. קורות ירושלים עד חרבן הבית השני
ידועות לכל איש ישראל. אחרי החרבן נשארה ירושלים שוממה ועזובה מבניה אשר הלכו בגולה, ואך בימי קונסטנטין הגדול החלו היהודים לשוב אליה ברשיונו. במאה הששית לחרבן עלו
הפרסים עליה ויהרסוה, אך בבוא הארץ לידי המושלימים הוטב שם מצב היהודים, ובעלות נוסעי הצלב הרגו את כל היהודים אשר מצאו בירושלים; אולם אחרי כן החלו להתישב בה מעט מעט ובשוב הארץ לידי מושלי המחמדים רב מספר היהודים
בה.

בירושלים נמצא שריד הכותל המערבי אשר לבית יי, שרידי מגדל דוד, קברי המלכים, ועוד.

בירושלים אי־אפשר לחפר בארות וגם מעינות אין בה, ושתו יושביה מים מהבורות החצובות באדמה אשר בהם יתאספו מימי הגשמים בחרף. בימי הבית השני הביאו מים לירושלים דרך
צנורות ממעינות אשר מחוץ לעיר.

ב) יפו6, על שפת ים התיכון, מספר יושביה כעשרים וששה אלף. בהם יהודים כשלשת אלפים ונוצרים כארבעת אלפים
והשאר מושלימים. בה יושב שר המחוז.

יפו היא עיר מסחר. דרך החוף יביאו את כל הסחורות מחוץ לארץ ויוציאו הרבה תבואה ושמן זית ושמשמין וסבון ובפרט תפוחי־זהב (כחמש מאות אלף תבות תפוחי זהב יוצאות מיפו בשנה ומחיר התבה הוא בערך ששה פרנקים) ואתרוגים
(כמאה וחמשים אלף בשנה) מהפרדסים הרבים
אשר סביב לעיר. בה יש בתי בד, בתי מלאכת סבון ובתי חרשת ברזל אחדים. מקבלי חלוקה מעטים ביפו. רב יושביה היהודים הם בעלי מלאכה, חנונים, סוחרים, פועלים במושבות.

יפו היא עיר עתיקה מאד, היא היתה על גבול נחלת דן. חפה היה ידוע בימי קדם, ובעת מלחמות החרות לקחה העיר הזאת חלק גדול, אך מימי נוסעי הצלב בטל הישוב בה עד אחרית המאה
שעברה, ובשנים האחרונות מעת אשר החלו היהודים
ליסד מושבות גדלה, קהלת היהודים ביפו.

ג) עזה7, כחצי שעה מחוף הים, מספר יושביה כעשרים אלף איש, בהם מאות אחדות נוצרים, וכשמנים נפש יהודים, בה יושב
שר המחוז.

דרך חוף עזה יוציאו תבואה רבה משדות השפלה. לפנים היתה ידועה גם בכרמיה, ועד היום יש בכפר אחד קרוב לעזה כרמים נפלאים, שם יעשו גם שמן זית ושמשמין וסבון. בעת האחרונה החלו לנטע גם סביבה פרדסים.

ד) חברון8, מספר יושביה כחמשה עשר אלף, בהם כאלף וחמש מאות יהודים, נוצרים מעטים בה, ושאר התושבים הם
מושלימים. בה יושב שר מחוז.

בעיר הזאת יש בתי בד למעשה שמן, גם סבון יעשו שם, גם כלי זכוכית פשוטים יעשו הערבים שם. יש שם יהודים העוסקים במעשה היין מהכרמים הנפלאים והמשבחים הרבים אשר מסביב
לעיר ויש גם אשר יעשו דבש מהענבים. העיר הזאת נושנה היא בארץ ישראל, בה ישב המלך דוד בראשית מלכותו; עולי בבל
התישבו בה, והרומאים הרסוה כלה, ואחרי אשר לקחו המחמדים את הארץ מידי נוסעי הצלב רבו בה היהודים ומאז לא חדל ישוב ישראל בעיר הזאת.

על יד העיר נמצאת מערת המכפלה אשר בה קבורים אבותינו הראשונים, ועוד קברות קדושים שונים.

ה) באר־שבע9, בדרום הארץ, עיר חדשה הנוסדה מטעם הממשלה למושב שר המחוז אשר ישלט על הבידואים הרבים אשר מסביב.

ו) לוד10, מספר יושביה כשמנה אלפים איש, בהם נוצרים כאלפים וחמש מאות, יהודים אין בה. בעיר הזאת יש בתי בד למעשה השמן ובתי מעשה הסבון. סביב לעיר יש כרמי זית
לרב.

אחרי חרבן ירושלים היה בה ישוב יהודים נכבד ותהי גם מרכז לתורת ישראל. בימים ההם היתה גם עיר מסחר וסוחריה היו ידועים בחריצותם וערמתם, אולם אחרי כן ירדה מעט מעט
ומימי מסעי הצלב בטל ישוב היהודים בעיר הזאת.

ז) רמלה11, מספר יושביה כעשרת אלפים איש, ובהם כאלף נוצרים: יהודים מעטים בה, והם אמנים ופועלים במושבות
הקרובות.

ברמלה יש בתי בד לשמן זית ושמשמין ובתי מעשה סבון. סביב לעיר יש כרמי זית הרבה. העיר הזאת נבנתה איזה מאות שנה אחרי החרבן, וישוב יהודים נכבד לא היה בה מיום הוסדה.

ח) בית לחם12, מספר יושביה כשבעת אלפים, כלם נוצרים.
בעיר הזאת יעסקו הרבה בעשית כלי צדף13 קטנים ויפים. על יד העיר הזאת נמצא קבר רחל אמנו.

ט) יריחו14, עיר קטנה, ויושביה הם פלחים מושלימים.
על יד העיר הזאת נמצא מעין גדול וממנו יוצא נחל המשקה את האדמה מסביב, והמסורה תקרא למעין הזה “עין אלישע”, כי לפי דבריה הוא המעין אשר רפא הנביא הזה את מימיו.

2) בפלך שכם:

א) שכם15, – נפלוס – בין הר גרזים ובין הר עיבל. מספר יושביה כעשרים וארבעה אלף איש, בהם כשבע מאות נוצרים, כמאה יהודים וכמאה ועשרים שמרונים.

סחר העיר רב, כי אליה יביאו הבידואים יושבי עבר הירדן יבול אדמתם וגז עשתרותיהם, וגם האדמה מסביב דשנה ופוריה כי מעינות רבים בה. בה יש גם בתי מלאכה רבים למעשה הסבון.

בעיר הזאת נמצאת קהלת השמרונים היחידה בכל העולם.
בעיר הגדולה הזאת התאחזו הכותים או השמרונים בימי גלות בבל ובימי הבית השני היתה העיר הזאת להם לעיר המרכז וגם לעיר הקדושה כי על ידה בנו להם היכל. יוחנן הורקנוס לכד את העיר ויהרס את ההיכל, ואספסינוס בנה אותה ויקראה פלביה ניאפוליס, ולכן יקראוה הערבים נפלוס או נבלוס. קהלות יהודים לא היו בה בכל הזמן.

ב) גנין16 היא עין גנים, כשלשת אלפים יושבים, בהם נוצרים מעטים ויהודים אין שם כלל. בה יושב שר מחוז.

מהמעין הגדול אשר מימיו יבאו תוך העיר והיו לנחל קטן ישקו את הגנים הרבים הסובבים את העיר.

ג) תל כרם17, (בני סעב) כשלשת אלפים יושבים מושלימים. בה יושב שר מחוז.
האדמה מסביב פוריה וטובה למזרע תבואה.

3) בפלך עכו.

א) עכו18, על חוף הים, מספר יושביה יותר מעשרת אלפים איש, בהם כשלשת אלפים נוצרים וכמאתים יהודים והיותר
מושלימים.

העיר הזאת היתה מהללה בחפה עוד בימי קדם, ואניות רבות באו אליה מרחוק, והיא מוקפת חומה בצורה. דרך החוף יוציאו תבואה רבה המובאה מהכפרים מסביב ומבקעת יזרעאל וגם
מהרי חורן. בזמן האחרון החלו לנטע שם פרדסים.

ב) חיפה19, על שפת הים לרגלי הר הכרמל, מספר יושביה כעשרת אלפים איש, בהם יהודים כאלף וחמש מאות, וכארבעת
אלפים נוצרים והיותר מושלימים. בה יושב שר מחוז.

חוף חיפה הוא היותר טוב בכל הארץ למעמדאניות. דרך החוף יוציאו תבואה רבה ושמן, גם בתי מעשב סבון יש שם רבים, ומסביב לעיר יש עצי פרי רבים, ובפרט עצי זית.

ג) צור20, על שפת הים. מספר יושביה כחמשת אלפים איש, חצים מושלימים, וחצים נוצרים, יהודים מעטים בה. בה יושב שר מחוז.

צור המהללה בגוים בימים מקדם הנה עתה עיר קטנה ועניה, סחרה עזבה, דרך החוף יוציאו מעט כתנה וטבק.

ד) צידון21, על שפת הים, כשלשה עשר אלף יושבים בה, בהם כאלף יהודים וכשלשת אלפים נוצרים והנותרים מושלימים.
בה יושב שר מחוז.

מסחרה מצער לעת כזאת, אך פרדסים רבים יקיפוה, ופרים משבח מאד, גם עצי פרי יש בה מסביב, בהם שקדים, אפרסקים, תאני־חוה וכו'.

ה) טבריה22, על שפת ים כנרת. מספר יושביה כשבעת אלפים איש. חצים יהודים וחצים מושלימים. נוצרים מעטים בה. בה
יושב שר מחוז.

העיר הזאת נבנתה על ידי המלך הורדוס לכבוד טבריוס קיסר רומי, ותהי עיר גדולה ויפה. אחרי מרד בר כוכבא היה שם מושב הסנהדרים, וזמן רב אחרי כן ישבו בה חכמים רבים. אחרי כן חרבה העיר כלה ואך לפני כשלש מאות שנה נבנתה מחדש והיהודים החלו להתישב בה.

מסחר אין בעיר, ויושביה רבם עניים. על יד העיר נמצאים קברי ר' יוחנן בן זכאי, קבר הרמב"ם ואביו וקבר ר' מאיר בעל־הנס.

ו) צפת23, על אחד מהרי הגליל. מספר יושביה כארבעה עשר אלף, כשבעה אלף יהודים, כששה אלף מושלימים וכאלף נוצרים. בה יושב שר מחוז.

העיר הזאת נבנתה כנראה בימי הבית השני: ישוב היהודים גדל בה במאות האחרונות אחרי גרוש ספרד, כי עלו רבים מהמגרשים
ויתישבו בה. המסחר לא פרץ בה, ואך בתי בר יש בה לרב, כי כרמי זיתים רבים על ההרים מסביב.

על יד העיר נמצא קבר ר' שמעון בן יוחאי, הארי ר' יוסף קארו ועוד.

ז) נצרת24, מספר יושביה כעשרת אלפים איש, מהם שבעה אלפים נוצרים ושלשת אלפים מושלימים, יהודים אין בה. בה
יושב שר מחוז.

ח) קסריה 25על שפת הים, עיר קטנה, כאלף איש מושלימים יושבים בה.

העיר הזאת נבנתה על ידי הורדס לכבוד הקיסר אוגוסטוס, ויבן בה היכלות וארמנות. בה היה מושב נציבי יהודה. אחרי החרבן היתה עיר מרכז להדת הנוצרית. נוסעי הצלב לכדוה ואחרי
כן נהרסה עד היסוד על ידי אחד השולטנים ובעת האחרונה התישבו בה מושלימים. סביב לעיר תשתרע ככר נרחבה מלאה
אבני חרבות ושרידי עמודי שיש נפלאים, גם שארית קיר החוף תראה עוד שם.



II. מעבר לירדן מזרחה.

1) בפלך חורן:

א) שיך סעד, עיר קטנה ובה יושב הפחה.

2) בפלך כרך:

א) כרך היא קיר מואב, מספר יושביה כחמשת אלפים, מהם כאלף נוצרים ויהודים אחדים, והנותרים מושלימים. בה יושב הפחה.

ב) סלט, היא רמת גלעד, מספר יושביה כארבעת אלפים, מהם כשמונה מאות נוצרים, ויהודים אין שם כלל.

הארץ מסביב דשנה ופוריה מאד, יש שם גם עצי פרי טוב למכביר.



§. 13

ואלה הן מושבות היהודים בארץ ישראל:

I. בפלך ירושלים.

1) במחוז ירושלים:

א) מוצא או קולוניה, שלשת רבעי שעה מירושלים ימה על דרך יפו, כפר ערבי ובו כרמים וגני ירק אשר שני מעינות מים ישקום. ליהודים

שם כשש מאות דונם 26אדמה. האדמה היא נחלת ארבעה עשר אנשים ואך חצים יושבים שם, שליש שטח אדמת היהודים נטוע בכרמי גפן נוסדה בשנת א' תתכ"ה.

ב) ארטוף – ארץ צוף – על דרך יפו־ירושלים, שטח אדמתה כחמשת אלפים דונם, חלק גדול מהאדמה טוב לזריעה. את האדמה קנו חבר אחינו ילידי בולגריה ואחדים מהם באו להתישב בה. מצבם איננו טוב, כי חסרים להם דברים רבים
עקרים הדרושים לאכר, האקלים שם טוב. המושבה נוסדה בשנת א' תתכ"ו.

2) במחוז יפו:

א) בית ספר לעבודת האדמה. נוסד בשנת א' תת"א על ידי קרל נטר בפקדת חבריו כל ישראל חברים. שטח אדמתה הוא כאלפים ושש מאות דונם, כמאה וחמשים אלף גפן בה, כאלפים עצי שקדים וכמספר הזה עצי תפוחי זהב וכאלף עצי פרי שונים. בנינים רבים יפים בה גם יקב חצוב בסלע. ושש בארות מים ישקו את גניה.

ב) ראשון לציון, נוסדה על ידי חברת
יחידים שבאו מארץ הצפון בשנת א' תתנ"ג כשעה
וחצי מיפו נגבה מזרחה, שטח אדמתה כשבעת אלפים דונם, ומספר נפשות יושביה מגיע עד שש מאות. בני המושבה הזאת עוסקים בעקר בכרמים וחמש ששיות אדמתה מכסות בכרמי גפן, ויש בה גם עצי פרי אחרים. בראשון לציון יש יקב גדול ורחב ידים מאד, שם יש גם “בית־עם” אשר בנו בני המושב לבית הצבור.

ג) עמק שושנים או לאדי־חנין, כשלשת רבעי שעה מראשון לציון נגבה, נוסדה על ידי יחידים בשנת א' תתי"ג; שטח אדמתה כאלף וחמש מאות דונם, האכרים עוסקים בכרמים, יש בה גם
פרדסים אחדים, פי אדמתה כמעט כלה ראויה למטע פרדסים, אחדים מהאכרים עוסקים גם בגדול דבורים ודבשם משבח מאד. מספר נפשות יושביה עולה למאה.

ד) רחבות (דוראן־שערים) כחצי שעה מעמק שושנים נגבה מזרחה, וכשעה מרמלה העיר, נוסדה על ידי יחידים בשנת א' תתב"א, שטח אדמתה עשרת אלפים ושש מאות דונם, על חצי אדמת המושב נטועים כרמים, אך יש בה גם עצי זיתים ושקדים
במספר הגון. רבים מבעלי האחזות ברחבות יושבים עוד בחוץ לארץ. מספר נפשות יושביה עולה למאתים ושלשים.

ה) עקרון או מזכרת בתיה, כשלשת רבעי שעה מרחבות נגבה מזרחה, נוסדה על ידי הנדיב בשנת א' תתט"ו, שטח אדמתה כארבעת אלפים ומאתים דונם, וכלה דשנה וטובה למזרע תבואות. בשנים האחרונות נטעו שם עצי פרי רבים ושונים,
ועצי הזית הרבים אשר נטעו נותנים תקוה טובה. מספר נפשות יושביה עולה למאתים ועשרים.

ו) פתח תקוה ויהוד, נוסדו על ידי יחידים בשנת א' תתי"ג, כשתי שעות מיפו צפונה מזרחה. מיסדי פתח תקוה בנו להם בתים ביהוד מפני האויר הטוב אשר שם, אך אחרי כן הכרחו
לעזב את המקום הזה הרחוק משדותיהם ויבנו להם בתים על אדמת פתח תקוה. שטח אדמתה כארבעה עשר אלף דונם, רבע האדמה מכסה בכרמי גפן, ועל שטח אלף דונם יש שם פרדסים,
ועל שטח אשר כזה נטעים גם זיתים, ויתר האדמה היא אדמת זריעה. מספר יושביה מגיע עד שמנה מאות וחמשים נפש.

2) במחוז עזה.

א) גדרה, כשלשת רבעי שעה מעקרון נגבה מערבה, נוסדה על ידי חברת חובבי ציון בארץ הצפון בשנת א' תתט"ו, שטח אדמתה כשלשת אלפים ושלש מאות דונם. עיקר עבודת האכרים מטע הכרמים, אך יש לכל אחד גם חלק קטן אדמת זריעה וגם פרי עץ אחרים שונים ישנם שם. מספר נפשות יושביה עולה
למאה ועשרים.

ב) קסטינה היא באר טוביה, כשתי שעות מגדרה נגבה, נוסדה על ידי חברת חובבי ציון בשנת א' תתכ"ז. שטח אדמתה כששת אלפים דונם והיא טובה ודשנה וראויה למזרע תבואות. מספר נפשות יושביה הוא מאה עשרים וחמש. כל האכרים עוסקים בזריעה.



II. בפלך שכם,

במחוז תל כרם נקנתה זה לא כבר חלקת אדמה בת שבעת אלפים וחמש מאות דונם היא כפר סבא, אך עוד לא הושיבו עליה אכרים.



III. בפלך עכו.

1) במחוז חיפה.

א. חידרה, נוסדה על ידי יחידים בשנת
א' תת"ך על שפת נהר הירוק, כחצי שעה מהים:
שטח אדמתה כשלשים אלף דונם, רב אדמתה טובה
לזריעה, וחלק רב ממנה ראויה גם למטע פרדסים. הבצות אשר באדמתה ומסביב לה ואשר היו למקור מחלות רבות הולכות ומתיבשות על ידי העצים הרבים אשר נטעו על שפות הבצות והאויר הוטב כבר מעט, ובהעשות התעלות והבצות תיבשנה ויכלו כל בעליה להתישב בה, והמקום טוב מאד לגדול בהמות. כאלף דונם מאדמתה מכסים בכרמי גפן, כמאתים דונם פרדסים, גם יש בה עצי פרי אחרים. מספר נפשות יושביה מאה וחמשים.

ב. זכרון יעקב, נוסדה על ידי יחידים, שעלו מרומניה בשנת א' תתי"ב, על שן סלע גבה הנשקף מקרני הר הכרמל. שטח אדמתה כשבעת אלפים דונם, אדמה ראויה לזריעה מעטה מאד, וכשלשת רבעי אדמתה מכסים בכרמים, אך יש בה גם עצי פרי אחרים, גם כורות דבורים נמצאות שם. מספר יושביה קרוב לתשע מאות נפש. בזכרון יעקב יש יקב גדול מאד.

ג. שויה, מאיר שויה, נוסדה על ידי הנדיב בשנת א' תתכ"ב, כחצי שעה מזכרון יעקב מזרחה צפונה על ראש הר. שטח אדמתה הוא כשמנה אלפים וחמש מאות דונם. מספר נפשות יושביה עולה למאה ושלשים. רבע האדמה מכסה בגפנים
ורבע בעצי פרי אחרים.

ד. אם אל גמל – בת שלמה – נוסדה על ידי הנדיב בשנת א' תת"ך כשעה מזכרון יעקב מזרחה, שטח אדמתה אלפים וחמש מאות דונם, ורבה מכסה בכרמים. מספר יושביה כמאה ועשרים.

ה. אטליט, באמצע הדרך בין זכרון יעקב וחיפה עומדים על חוף הים שרידי מבצר עתיק חזק ועל ידו אדמת מישור טובה ופוריה. האדמה הזאת, אשר שטחה מגיע עד עשרת אלפים דונם,
קנה הנדיב, אך עד היום לא הושיבו את הנחלה הזאת.

ו. גם בכפר תנתורה – דור – אשר על שפת הים יש נחלת אדמה השיכת לנדיב ושטחה כארבע מאות דונם.



2) במחוז טבריה.

א) סגרה, נוסדה בשנת א' תתב“ט על ידי חברת יק”א, שטח אדמתה קרוב לארבעים אלף דונם, כשני שלישית ממנה טובה לזריעה, והמותר אדמת טרשים הטובה לנטיעה. מיסדיה עשו שם אחזת נחלה 27– לעבודת האדמה וכשבעים פועלים יהודים עוברים שם. בימים האחרונים קנו שם עוד אחזות גדולות על יד אדמת המושבה הזאת.

ב) בכפר חטין – הצדים – יש פרדס אתרוגים גדול אחזת כולל ורשה בירושלים, ובזמן האחרון קנה שם אחד מאחינו אחזת נחלה גדולה ששטח אדמתה יותר מאלפים דונם. ג) המושבות החדשות. בימים האחרונים קנה הנדיב נחלאות אחדות להושיב בהן אכרים ובני אכרים ממושבות אחרות שבהן צר המקום מחסר
אדמה ואלה הן: א) עבביה ומלחמיה על שפת הירדן כשעה נגבה מטבריה: שטח אדמת שתי הנחלות האלה כתשעה עשר אלף דונם. ב) דליקה וימה כשעתים מטבריה דרומית מערבית; שטח אדמתן כשמונה עשר אלף דונם. ג) לביה כשעה וחצי מטבריה מערבה, שטח אדמתה כחמשה עשר
אלף דונם. ד) מסאה לרגלי הר תבור מצפון. שטח
אדמתה כששה אלף דונם. וכבר החלו לבנות שם בתים וכפרים לאכרים החדשים אשר התישבו שם.

3) במחוז צפת.

א. עין־זיתים, בירכתי ההר כחצי שעה מצפת צפונה, נוסדה על ידי חברה אחת מארץ הצפון בשנת י“ח תתכ”ב, ששטח אדמתה חמשת אלפים ושבע מאות דונם, ויש בה מעינות מים טובים. האדמה אדמת סיד ולכן לא הצליחו הכרמים הרבים שנטעו שם. עתה יושבים שם פועלים יהודים אחדים ומשגיחים על העבודה, כי החלו להרבות שם עצי זית. גם זורעים את רבע האדמה הראוי לזריעה. מספר יושביה כארבעים נפש.

ב. ראש פנה, כשעה מצפת צפונה מזרחה על הדרך ההולכת לדמשק. המושבה הזאת נוסדה על ידי יחידים מיהודי רומניה בשנת א' תתי"ב. שטח אדמתה עתה הוא ארבעים ושלשה אלף דונם; שליש האדמה טובה לזריעה, שליש הוא אדמת הרים הראוים למרעה העדרים והשליש הוא אדמת מטעים שונים. בפרט הרבו שם לנטע עצי תות לגדול המשי. מספר נפשות יושביה עולה לחמש מאות וחמשים בערך. שם יש בית מטוה משי
גדול העובד בכח מכונות הקיטור וכמאה איש עובדים בבית הזה. בזמן האחרון הביאו שמה גם נולים 28ללמד את האכרים
ונשיהם ובנותיהם את מעשה הארג, והאכרים עוסקים שם גם במזרע התבק.

ג. משמר הירדן, כשעה מראש פנה צפונה מזרחה על שפת הירדן, נוסדה על ידי אחדים מיושבי הארץ בשנת א' תתכ"א. שטח אדמתה ארבעה אלפים וחמש מאות דונם; מספר יושביה
כשבעים וחמשה איש, אדמתה אדמת זריעה וכל
אכריה עוסקים בזריעת תבואה.

ד. מחנים, נוסדה בשנת א' תתכ"ט על ידי חברה אחת מגליציה. שטח אדמתה כששת אלפים דונם והיא גובלת למשמר הירדן. המושבה הזאת לא השתכללה עוד.

ה. יסד המעלה, יושבת על מי מרום, כשעה וחצי מראש פנה, נוסדה על ידי יחידים מעולי ארץ הצפון בשנת א' תתנ"ב. שטח אדמתה אחד עשר אלף דונם, כלה טובה לזריעה. יש בה גם
כשלש מאות דונם פרדסים, וכחמש מאות דונם מטעי עץ פרי שונים. מספר יושביה כמאתים וחמשים נפש. במושבה הזאת יש בית־מעשה שמנים נותנים ריח הנעשים מפרחי עצים שונים.



IV. בפלך בירות, במחוז גדידה נמצאת המושבה:

מטולה, לרגלי הר חרמון. נוסדה על ידי הנדיב בשנת א' תתכ"ו. שטח אדמתה כשלשה עשר אלף דונם. שתי שלישיותיה טובות לזריעה. מספר יושביה כשלש מאות נפש. האכרים עוסקים בזריעת תבואה וגם במטע התבק.



VI בפלך חורן:

א) בני יהודה, מול ים כנרת, כשעה קדמה. שטח אדמתה שלשת אלפים וחמש מאות דונם. היא נוסדה על ידי אחדים מילידי הארץ בשנת א' תתכ"א. אדמתה טובה ופוריה. מספר נפשות יושביה כחמשים נפש.

ב) נחלאות גדולות אשר קנה הנדיב ועוד לא הושיבו עליהן אכרים והן: גולן, וסחם גולן וביטימה. שטח אדמתם יחד יותר ממאה אלף דונם.



פרק ה: תוצאות הארץ, האקלים, תכונת הארץ ואחדים מחקי הארץ.



§ 14.

I .

המישורים והרמות והעמקים מוציאים הרבה חטים, שעורים, שמשמין, דורה, כרשינים, עדשים, חטי תירס, פול, אבטיחים ועוד מיני תבואות וירק הגן; וההרים נותנים פרי עצי הגפן, הזית, התאנה והרמון ועוד עצי פרי. במקומות השפלים ימצאו פרדסי תפוחי זהב, לימונים ואתרוגים. החטה רבה וטובה בכל הארץ ובפרט בסביבות עזה ובככר הירדן ובעבר לירדן
מזרחה, והובילו חטים משם לכל ארץ ערב והוציאו גם
הרבה אל מחוץ לארץ דרך יפו, עכו, חיפה, בירות ועזה.

השעורה רבה בפרט בשפלה על יד עזה ובככר הירדן.הגפן רבה בהרי הלבנון ובהרי יהודה. הפרדסים רבים בסביבות יפו, צור וצידון: גם בסביבות עזה, חידרה ופתח תקוה החלו לנטע פרדסים.

בגדול דבורים עוסקים בסביבות ירושלים, בואדי־חנין ובזכרון יעקב.

במקומות רבים ובפרט בצפון הארץ עוסקים במזרע התבק.

גם הכתנה29 תצמח בארץ ובפרט בצפון.

בזמן האחרון החלו לנטע בארץ עצי שקדים והשקד עולה יפה.

II.

בין ענפי התעשיה עומדים בשורה הראשונה: א) מעשה
הסבון בשכם, בירושלים, ברמלה, בלוד, בעזה ובחיפה. ב) מעשה שמן שמשמין ברמלה, בלוד, ביפו, בחיפה, והוציאו ממנו הרבה גם לחוץ לארץ. ג) בתי הבד למעשה שמן זית נמצאים כמעט בכל ערי הארץ והוציאו ממנו הרבה לאירפה. ד) מעשה
היין בראשון לציון, בזכרון יעקב, בירושלים, בחברון בסרונה, ועוד במקומות אחדים. ה) מעשה טוית המשי בראש פנה. ו) מעשה הזכוכית

בחברון. ז) מעשה צעצעים מדר30 בבית לחם ובירושלים. ח) בתי ארג לבד וליריעות בירושלים. ט) טחנות קיטר בערים ובכפרים רבים. י) בתי מלאכה והתכת ברזל ביפו. יא) בתי
ברסים לעבוד עורות לנעלים ביפו ולעבוד עורות לנאדות בחברון. יב) מעשה מחצלאות בסביבות יפו ובקרבת מי־מרום. יג) מעשה הסלים במקומות רבים בארץ.

III.

בין מעדני31 הארץ עומדים בשורה הראשונה: א) אבני שיש לבן ושחור הנמצא בהרים. ב) בזלת, היא אבן הבשן השחורה והקשה. ג) המלח ימצא בהרים מנגב לים המלח ובגבאיו אשר על שפת ים המלח וים התיכון. ד) חתיכות גפרית רבות מכסות את שפת ים המלח צפונה־מערבה. ה) חמר נמצא לרב בקרקע ים המלח ועל שפתו. ו) מעיני מי מדען או ימים נמצאים על יד טבריה הם חמי טבריה הידועים עוד מימים קדמונים. המים בוערים וריח גפרית להם וטובים הם למחלות רבות שונות.
(לפי עדות החכמים אינם נופלים המים בטובם ממי כרלסבד הידועים, ויכל יכלו אפוא להיות למקור חיים לאלפי משפחות). גם על שפת נהר ירמוך יש כעשרים ימים ומימיהם טובים עוד ממי חמי טבריה.
ז) אבני הגיר רבות מאד בארץ. ח) גם אדמת חמר יש
לרב בארץ ועשו מהם כלי יוצר, אך בתי חרשת ללבנים ולרעפים לא נבנו בארץ אם כי הסוחרים מרבים להביא את חמרי הבנין האלה מאירפה.

VII.

בארץ הגלעד רבים מאד עדרי הצאן, והבידואים המתגוררים שם עוסקים בגדולם, גם עדרי גמלים נמצאים שם לרב. הבקר לא רב בארץ.

עדרי התוא נמצאים בבצות אשר בככר הירדן והשרון.



§ 15.

I. השנה מתחלקת בארץ ישראל לשתי עתים: לימי החמה – הקיץ, ולימי הגשמים – החרף. הגשמים יורדים אך בחרף, בחשון יחלו הגשמים הראשונים, הוא היורה אשר ירוה את האדמה וירטיבה ויכשירה לחרישה, אחרי כן יבאו ימים בהירים וצחים ונעימים ואז יצא האכר לפעלו בשדה וחרש את אדמתו לזרע החרף, אחרי כן באים עוד הפעם גשמים יותר מרבים ויותר עזים ורוח קרה וחזקה, ואחריהם עוד הפעם אויר טוב ונעים וימים בהירים וכן פעמים אחדות חליפות. בראשית ניסן בערך ירדו הגשמים האחרונים הוא המלקוש היורד בזעף וזעם ומרטיב את השבלים, ואז יזרע האכר את תבואות הקיץ. אחרי המלקוש יבואו ימי הקיץ הראשונים הנעימים מאד, הם ימי האביב, ובקיץ שורר חם גדול אשר יחזק באחרית ימי הקיץ, ימי האסיף.

II.

הרוחות באות בארץ על פי רב בזמנים קבועים, וטבע כל רוח הוא לפי המקום אשר משם תבוא. רוח קדים תבוא
ממדבר ערב, והיא עזה וקשה, מיבשת הצמחים והמים, והיא מצויה בעת האסיף, בחרף ובאביב, הרוח הזאת נקראת גם בשם “שרקיה”. רוח צפון קרה נושבת כארבעים יום בשנה, ורוח ים לחה ומביאה גשם בחרף נושבת כחמשים יום בשנה.

שתי הרוחות האלה מרבות לנשב בימי הקיץומצננות מעט את חם האויר, ורוח תימן הנושבת בימים שבין פסח לשבועות בסירוגין היא חמה ויבשה: אולם גם בימים היותר חמים יקטן החם אחר הצהרים, כי אז תשב בכל יום רוח ים חרישית, ובלילה יעלה הטל ויכסה את הארץ ויצנן את האויר.

III.

בארץ ישראל יש בצות גדולות וקטנות ורבן על שפת הים התיכון
בשרון וגם בשפלה. רב הבצות אינן עמקות והן נהיו במשך הזמן מעט מעט מפני העזובה אשר רבתה בארץ מזמן קדום, כי במשך דורות רבים לא עבדו את האדמה כראוי, וכה נקבצו המים ועמדו
במקומות השפלים והיו לבצות, וגם גדות הים אשר הורמו על ידי החול עצרו את המים היורדים מההרים ולא נתנום לשטף אל הים.

מלבד הבצות אשר על שפת הים התיכון יש עוד בצות אחדות בפנים הארץ. את הבצות הקטנות יכולים ליבש על ידי ערוגה
מתקנה אם יחרשון היטב ויזרעון ויטעו בהן עצים שונים ובפרט את עצי האיקליפטוס הגדלים בארץ הזאת במהירות נפלאה כמעט בלי כל ערוגה; אולם הבצות הגדולות דורשות תקון גמור להעביר בהן תעלות עמקות ולהוריד את המים שבהן אל הנהרות
או אל הים. הבצות האלה במצבן עתה, מלבד שהן מכסות ככרות דונמים אדמה טובה ופוריה מאד, מביאות גם מחלות שונות ובפרט את הקדחת – מלריה

* * *

גם מחלות העינים מצויה בארץ ובפרט בין ילדים ונשים, אולם גם המחלות האלה תעברנה על ידי ערוגה וקדמה, על ידי יבשת הבצות, התרבות הצמחים והעצים והטבת אופן החיים בכלל.

מלבד שתי המחלות הנזכרות מתהלכות בארץ, כבכל הארצות, עוד מחלות רגילות, אך רבן אינן מסכנות פה כבארצות אחרות; מחלת החזה לא תראה כמעט פה בין ילידי הארץ.



§ 16. 32

על פי המבט הגאולוגי כל החלק ההררי הוא שידי קרטוני, והשיד הזה שונה מאד על פי תכניתו: יש רך ותלול ויש קשה ומוצק כשיש ושיד הליתגרפי. ובין ההרים האלה נפגש רמות ובקעות פוריות. הבקעה המשתרעת לארך חוף הים התיכון טובה מאד לעבודת האדמה; אדמתה היא שכבת החוף המכסה במקומות רבים בגבעות חול חלמישי, וחלק הבקעה הדרומי מצינה בטיבה לזריעת הדגן. וככל אשר תתרחק מן החוף ותקרב אל הרי יהודה
אדמתה אדמת חמר.

הדבר היותר מעציב הוא לראות את גבעות החול המתרחבות מעט מעט ומכסות חלקות אדמה אשר נעבדו קדם, ובפרט הביאו הגבעות נזק בחלק הבקעה הצפוני מיפו ועד חיפה ופעלתן שם
מסכנה.

מאחרי הגבעות האלה נמצאות בקעות פוריות אשר אדמתן משקה על ידי נחלי מים, והמים מתקבלים יחד במקום שפל וגבעות החול סוגרות בעדן את הדרך לעבר אל הים ונהפכו הבקעות הפוריות לבצות מעלות אדים מסכנים לבריאות.

לו הפסיקו את מהלך גבעות החול על ידי נטיעות ידועות ולו ידשו את הבצות על ידי אופנים שונים, כי עתה הגדילו את פורית האדמה והיטיבו את מצב הבריאות מסביב. בסביבות ים המלח מכסה האדמה במלח גפרית ובעוד חמרים אשר יכלו להיות כמעין
לתוצאות חרשת המעשה, וממי ים המלח יכלו להוציא גם כן חמרים רבים ביחוד יוד, כלרים שונים ומלח המגניזה.

חכמים אחדים משערים, כי לו חפשו בערבות הירדן ביחוד מים כנרת ועד ים המלח כי אז מצאו בלי כל ספק מעינות שמן אדמה.
כל האמור בזה הוא אך בנוגע לחלק הארץ הדרומי הוא “יהודה”, אולם בגליל וגם בשומרון האדמה יותר עשירה. שם האדמה מכסה בהרים גבנונים עגולים, ואדמתם היא אדמת חמר הטובה לזריעה בכל מקום.

ואדמת עבר הירדן היא אדמה בולקנית, מראה אדמדם או שחרחר, מהתפוצצות הסלעים הבזלתים; האדמה ההיא טובה לזריעת הדגן כי אדמת חמר היא וביחוד, אם יתנו לה מעט שיד החסר לה.

§ 17.

1) הממשלה לוקחת מעובדי האדמה מעשר התבואה, והמוכסים הלוקחים את המעשר הזה בחכירה מכבידים את ידם לפעמים קרובות על האכרים עובדי האדמה המשלמים לבד המעשר גם מכס האדמה, ומס הדרכים.

2) מכל סחורה הבאה אל הארץ מחוץ משלמים שמונה למאה, והסוחרים כמעט פטורים מכל מס ומכס, ואין הממשלה מתערבת בעניני הסוחר.

3) מסים מיחדים ישנם על התבק ועל היין ועל פקועות המשי.

4) שדות הכפרים הם נכסי־הצבור של כל הכפר ולא נחלקו בין עובדיהם לצמיתות, כי אם בכל שנה ושנה מחלקים אותם הזקנים לחלקים שוים ומוסרים לכל אחד חלק ידוע לעובד בשנה הזאת ואין אחד זורע מענית אחת שתי שנים רצופות, ולכן אין איש מהם חפץ להיטיב ולהשביח את האדמה שהוא עובד. אך במושבות היהודים נחלקה האדמה בערכאות לכל אכר ואכר לבדו.








קילומתר – אלף מתר, פחות מעט  מפרסה רוסית.  ↩



מתר – פחות מעט מארשין וחצי  ↩



חמר Osphalte, Judenech  ↩



מלח ברוד – מלח לעשות ממנו אבק  שרפה. ברוד הוא אבק שרפה.  ↩



ירושלים Jerusalem  ↩



יפו – Jaffa.  ↩



עזה – Gaza.  ↩



חברון – Hebron.  ↩



באר־שבע – Berseba.  ↩



לוד – Lydda.  ↩



רמלה – Ramle.  ↩



בית לחם – Betlechem.  ↩



Muschel.  ↩



יריחו – Jericho.  ↩



שכם – Naboulous.  ↩



גנין – Djeniv.  ↩



תל כרם – Telkeram.  ↩



עכו – Acre (Akko).  ↩



חיפה – Haifa.  ↩



צור – Tyr.  ↩



צידון – Saida.  ↩



טבריה – Tiberiade.  ↩



צפת – Safed.  ↩



נצרת – Nazaroth.  ↩



קסריה – Cesaree.  ↩



הדונם הוא 900 מתר מרבע.  ↩



.Farm  ↩



נול הוא שלחן האורגין. וועבער־שטוהל.  ↩



כתנה – צמר גפן, כרפס.  ↩



הוא צדף – פערלמוטטער.  ↩



מעדני – Mineral.  ↩



את הסעיף הזה ערך על פי בקשתי האגרונום מר י. נינו מנהל 	 “מקוה ישראל”.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24244