


	
	המלאך
	




במות ילד טוב על הארץ, ירד מלאך אלהים
מן השמים ולקח את הילד המת בזרועותיו ופרש את
כנפיו הגדולות והלבנות, והתעופף על פני כל
המקומות, אשר אהב הילד בחייו, וקטף מלא ידו
פרחים ושושנים והביאם למעלה אל אלהי הרוחות,
וצמחו שם ופרחו פרח וצצו ציץ, ושושנים יפות
ונהדרות תעלינה עליהם. ולקח אלהי הרוחות את
הפרחים וקרבם אליו, ואת הפרח אשר ימצא חן
בעיניו מכל הפרחים, ינשק במו פיו, וברא אז
לפרח קול נעים ושר במקהלת הכרובים.

את כל זאת ספר מלאך האלהים, בנשאו
תחת כנפיו הרחבות ילד מת למעלה; והילד שומע את
כל זאת כמו בחלום לילה, והם מתעופפים על פני כל
המקומות אשר השתעשע שם הילד פעמים רבות;
ויבאו עד גן הפרחים הנחמדים והנאהבים, אשר
שחק בו לפעמים.

– איזה מהפרחים האלה נקח אתנו למעלה לנטע שם? – שאלו המלאך.

ושם בגן עמד שיח שושן אחד נחמד מאד
למראה, אך יד רעה אחת נגעה בו לרעה ותשברהו,
וכל ענפיו המלאים פרחים אשר זה עתה נפתחו,
נבלו וייבשו.

–שושן אמלל! – אמר הילד, – קחהו נא
אתנו, שם יצמח ויפרח פרח ויציץ ציץ למעלה בגן
האלהים.

ויקח המלאך את השושן וינשק את
מצח הילד על טוב לבו. ויפתח הילד את עיניו עד
החצי ויקטפו בגן עוד פרחים אחדים נחמדים למראה
ויקחו אתם גם את הסגל1 הזך גם את החבצלת הבהירה.
– עתה יש לנו די פרחים – אמר הילד –
והמלאך הניע את ראשו, אך לא מהרו עוד להתרומם
למעלה אל האלהים.

ויהי לילה. דממת מות שוררת מסביב
בכל התולדה, והמה מרחפים באחד הרחובות הצרים
אשר בעיר הגדולה, והרחוב מלא ערמות עפר תבן
ורפש. והימים ימי ערב החג, וגרי הבתים השליכו
החוצה את כל שברי כליהם מן הקערות ועד הצלחות
ועד המנורות. ובכן היה הרחוב מלא דברים, אשר לא
ימשכו את עין העובר אליהם.

וירא המלאך את הנער חרשי
עציץ-פרחים ורגב עפר אחד האחוז ודבוק בשרשי
עציץ יבש, אשר השליכוהו החוצה, אחרי אשר נבלו
פרחיו.

– את אלה הפרחים נקח אתנו למעלה –
אמר המלאך – ובדרכנו אספר לך למה זה ועל מה
זה בחרתי בו.

ויתרוממו למעלה, ויחל המלאך לספר לילד כדברים האלה:

– פה ברחוב הצר, במרתף האפל, ישב
נער אחד חולה, עני ואמלל. והנער חלה את רגליו
מילדותו ומעודו לא ירד כמעט ממטתו; וגם כאשר
חזק כחו מעט, ירד לרגעים אחדים מעל המטה
וישען על משענתו, ויעבר פעמים או שלש
לארך החדר הקטן אשר ישב בו, ועד מהרה שב
למקומו. ימים אחדים בימי הקיץ נראו גם קוי אור
השמש בחלון חדרו הקטן, וישב אז הנער לנגד
השמש וירא באצבעותיו הדקות, אשר הרים לנגד
עיניו, את מרוץ הדם בעורקיהן. ואז חשב בלבבו:
“האח! היום ראיתי את העולם ואשאף
רוח על פני חוץ; גם את היער הנהדר הלבוש
בבגדי האביב ראיתי!” ואולם הוא לא ראה את היער, כי אך ענף ערבה מערבי הנחל, אשר
הביא לו בן שכנם מן היער. אז ירים הנער החולה את
הענף מעל לראשו וחלם בהקיץ, כי הוא שואף רוח
תחת צל עצי היער הרענן. פעם אחת ביום אביב אחד
בהיר, הביא לו בן שכנם ציצי שדה אחדים, וביניהם
היה ציץ אחד, אשר כל שרשיו דבקו בו עוד, ויקח
הנער החולה את הציץ הזה ויטעהו בעציץ חמר
אחד, ויציגהו על החלון אשר אצל מטתו. ויחי
הציץ הזה בבית הנער החולה וישלח שרשים למטה
באדמה אשר בעציץ ויעש ציצים ופרחים למעלה.
ויהיו הפרחים האחדים בעיני הנער כגן פרחים
גדול, ויהיו הם חלקו על הארץ ובהם שמח את נפשו
הנכאה. וישק הנער החולה את ציציו וישמרם
מכל משמר, לילה ויום נצרם. ובשלח השמש את
קויו אל חדרו, מהר הנער להציג את פרחיו אל מול
השמש, ועיניו לא שבעו מהביט אל פרחי הציץ אשר
עלו, ואפו לא שבע מהריח את ריחם, וישגה בהם
בחלום ובהקיץ.

אך לפני שנה גוע הנער החולה וישב
את רוחו אל אלהי הרוחות; והציץ אשר על חלון חדרו
נבל, כי איש לא שם אליו לב; ועתה השליכוהו החוצה
כדבר אשר אין חפץ בו. את הציץ הזה הרימותי מן
הארץ ברחוב הצר אשר היינו בה. הוא הביא שמחה
ואשר ללב הנער האמלל ההוא הרבה יותר מכל
הפרחים הנחמדים, אשר בגן המלך.

– ומאין תדע את כל זאת? – שאלהו הילד המת הנשא למעלה אל עולם
הרוחות.

– אנכי יודע את זאת – ענהו מלאך
האלהים, – יען כי אני הוא הילד הפסח, אשר
התהלך על משענתו; ועתה הכרתי את הפרחים
אשר אהבתי מאד.

ויפתח הילד המת את עיניו ויתבונן
בפני המלאך המזהירים באהבה וחן. וברגע ההיא
באו השמימה אל מקום האשר והשלום, ויתיצבו
לפני כסא אלהי הרוחות. ויחבק האלהים את הילד
וילחצהו אל לבו באהבה. וכרגע צמחו לו שתי
כנפים גדולות, לבנות, ככנפי המלאך אשר העלהו
השמימה, ויעופו שניהם יחד איש על יד רעהו.
והאלהים הביט בענג על הפרחים אשר הביאו אתם,
ואת הציץ הנובל נשק בפיו, וכרגע פתח הציץ את
פיו ויזמר יחד במקהלת הכרובים הרבים, אשר
מסביב לכסא כבוד האלהים; ראשונה שרו הכרובים
הקרובים לכסא, ואחריהם המלאכים הקרובים
לכרובים האלה, ואחריהם הקרובים
אל המלאכים הקרובים אל הכרובים, וכן עד אין קץ.
אך כלם יחד מאשרים אשר-אין-קץ, וכלם יחד,
כגדול כקטן, כילד הטוב והנעים וכציץ השדה
הנובל, אשר נמצא בערמת האשפה ברחוב הצר
– שרים ומזמרים ומפארים את אשר החיים אשר בשמים ממעל. –











שם פרח.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40595