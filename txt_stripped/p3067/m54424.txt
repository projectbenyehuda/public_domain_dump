


	
	הדליקו משואות
	




הדליקו משואות בראשי־ההרים,

העלו לפידים על גבעות;

יראום האחים הגולים החוזרים,

יראום כל פליטי הזועות.





יביאו רשפים להט־תקוות

לאחים הנדים בימים,

להיותם אמיצים, לחשל הלבבות

עת אויב בם יפגש בחופים.





יבעירו להבות מוקדי־לבבות

של העם היושב בציון,

יהיו הגצים לזרי־שלהבות

של מרי, גבורה וחזון.





הו, אח נענה, מתבוסס בדם –

שור וראה זה האש!

הדלקנו המרד, קראנו נקם

על דמך הנקי, הגועש!





כנסת ישראל, ספינתי הדוויה –

שורי, הדלק זה הלהב!

בשבועה קדושה זרוענו נטויה:

נמחץ־נשבר זה הרהב.





עוד יקום החזון, ויבא גם היום

בתרועות נקבלך בנמלים.

כנסת ישראל בבטחה תעגן,

ברננה יעלו העולים.


18.11.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54424