


	
	על־מפלת הרוסים בהלחמם עם יאפאן
	




– – ͝ – – – ͝ – – – –



אתם בלי חמלה כחיתו־יער

על־עם סגלת אל שפכתם זעם

זקן ועול ימים ושב ונער

קמתם והכיתם כהולם פעם.





שדי ביד אויב חשבתם בער

אתכם, בני עולה וסרי טעם,

הסגיר, ביד לוחם כרוח סער

דורך בעז, קולו כקול הרעם.





צרי בני ציון ראו הזכירו

קנאת אלהי עד לנאמניו

ידין בעריהם ויפרץ־פרץ.





כל־פועלי רשעה ראו הכירו

צדקת תמים דעים ומפעליו

כי יש אלהים שפטים בארץ.



(?1905)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42262