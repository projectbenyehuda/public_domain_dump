


	
	על נמל
	



שנת תרנ״ב יום הלכתי לשליחות אפריקא






על נמל יפו היפה מעינות עיני נבקעו

עמודי גויתי התפלצו נדו גם נעו

שירותי פשטו משבצות מעילם ובבכי געו

ומקום שירי חדוה הרימו קולם בנהי ושד.





הוי! פה עמדו סרעפי, אל נא בכל פנה תפוצו

נוסעים הננו עתה בצים כברק ירוצו

עזבו כל תמונות אשר רכשתם ולא תאיצו

לדכא נפשי באש אהבת שאר רע ודוד.





שכחו גיל, שכחו אב אם ואח רעות רעים ושמחה

היום תראינה עיניכם עולם חדש באנחה

רוח דאגה תסער ים הזמן כמרקחה

הכונו לחרף נפשכם אם לחיות אם לאבוד.





הו הזמן הצית בלבי אש להבות ונשק

הביא בכליותי חץ אהבים ותאות חשק

ונשאני על כנפי הנדוד טרם אנשק

אישים אשר רוחי אתם, בלתם איך אוכל עמד.





הוי צי אדיר לאט לי, כי בכליותי נפרץ פרץ

אש להטה בקרבי, בהמון אנחה ובמרץ

הן נטיו רגלי וגבי כאגמון נקרץ קרץ

ראשי הכה בשממון וכמו לבי יקד יקוד.





לאט לי ואשאף רוח צח מאדמת עליצותי

ארץ אשר בה סובבו כל שרשי עשתונותי

כי עוד מעט ולא תראינה עיני שוכני כליותי

קח נא נפשי, אך אל רוח ריח נרדם הט ועמד.





אהה לי כי אניתי כבדה אזני משמע

הלא היא תרוץ כמו עם ותחיש צעד לנוע

רחקה ארץ מולדתי, הנה לעיני כאזרע

חיי ארץ עדינה בטוב, אולי אחזה בך עוד.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42399