


	
	על מות
	



קינה. על מות משה מונטיפיורי






על מות ידיד צבי נזר תפארה / אבכה במר ואבל זה לא אנשה

כי שר וגדול נפל הוד ועטרה / ויעל השמימה האיש משה.





אני לקול ים המון צירי / מיום נפל ידידי צבי נזרי

נשאתי קינה לצירי ושרי / הוא האדון ציר משה מונטיפיורי.





הוי! הוי! עדת לנדן תזעק בחבל / וקול רמסגיט תצרח בקול נהי

מקהלות ישראל כלם אל אבל / נקבצו לשא מספד הגה והי.





איך שחר שמי גיל הודינו קדר / יד אלהים נגעה בנשיא הארץ

אוי רועה צאן קדשים פתאם נעדר / איה בית נדיב העומד בפרץ.





ציון היקרה חיש קדרות לבשה / כי רדיד תפארתה נשא ממנה

למצא לה ידיד כמוהו נואשה / ציר אשר מימי הישועה ישקנה.





דמשק על הוד מושיעה מר תצרח / ומארוקה על מעזה תהמה

גם הר משכנות שאננים יצרח / כי הר פרחים מכוננו נדמה.





מלאכי השלום במר יבכיון / אלהים נחלי דמעה יזילו

על מות משה שר ישראל יהמיון / ולשבר חובבי בת ציון יחילו.





שחקים עטפו חשכת ענן אפל / סהר עלטת בלהות האפילו

וכוכבי נשף יפי נגהם אפל / הן יפעת שמשם כבתה איך יצהילו.





עיר חברון גנחי ונוחי בדאבה / למכתך שבעה נפשי יגונים

הן שמחתך ואור שמשך ערבה / כי נזר עדייך עלה למעונים.





מי יתן ואזיל דמעותי כרביב / ומבבת עיני יזל כמיכל

אולי אכבה יקוד אש בקרבי / כי רשפי נדודי כלכל לא אוכל.





לכן זרם דמע יחטף מרגועי / ועת אדלם דללו מאש כידו

גם זכר פעלו יעשק מדעי / ויגדל חבל צירי על נדודו.





הוי זמן הכה כחץ ששון לבנו / ובקרבנו כליותינו יפלח

ודכנו ושם נצח כאבינו / כי מחמד עינינו ממנו שלח.





נא הנחה נפשו תחת כנפיך / גם לימינו יהודית המעטירה

יחדו ינובון בטל גן עדניך / ואליהם אור פניך האירה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42122