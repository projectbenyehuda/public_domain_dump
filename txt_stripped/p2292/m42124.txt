


	
	קול בהלה
	



קינה על השר עבדאללה ששון (נפטר 1896)






קול בהלה נשמע בכל תבל / מה מאד חרד ונמס לבנו

ארץ עטתה עלטת אבל / אפל יגון הקדיר ככבי נשפנו

על הלקח עבד האלהים / פתאם עלה שמים ואיננו

זרע קדש גזע הנשיאים / נזר פארנו וצבי עדינו

סר עבדאללה עדי עדיים / ממשח כרוב יהל קרן ישענו

אביר הרועים נבחר החיים / נשיא אלהים היה בתוכנו

עלי מותו יבכו עניי ארץ / ומספד כתנים יחדו יקוננו

לשר ונדיב בא אליו הקרץ / אבל וקינים במר ישננו

בגדה תבל באבן הראשה / לארץ הפילה זיו יפעתנו

והכתנו מכה מה אנושה / פלחה כחץ שנון כליותינו

אל הנחה נפשו בצרור החיים / עם הצדקת חנה יקוננו

יחדו ישכבון כבין עפים / ובאור פניך תמיד ירננו

הרם קרן בנו בין השרים / שר עזרא ידיד ומאור עינינו

ולכל בית דוד ששון חברים / ישמר וינצר, ופאר יכהנו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42124