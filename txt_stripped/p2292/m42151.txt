


	
	אך מה זאת
	



וזאת תשובתי, אחרי כתבי שירתי. סימן: יצחק (בסופו).






אך מה זאת שירתי שבח חרדה

נפשה סרה נעצבת ורועדה

יפה לא מצאה חן בעיני דודה

אף כי בשיריו לא שמה תהלה.







מחץ מוריך אמרתי נפעמה

נמס לבי ורוחי מה נדהמה

כי תרדף יעלת חן שירה תמימה

צדקו ניאומיה ובם אין עולה.







תלעג לתנועותיה לא תאמו

מאזני צדקה נלוזים אמרת למו

אכן שירי נאגר ממך נעלמו

אשר שוא נע תנועה יקרא לה.





ואנא לא תתן דפי ביפיה

כי מעץ לשון קדשנו הוא פריה

ובשירך כאלה נמצא לרויה

לכן שירתי אל נא תהי קלה.







יחיך אל ומאד הרבה חיל

צלח רכב לעד גבור החיל

חזק וירבה לך עצמה ואיל

קרנך תרום כבוד והוד יתן לה.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42151