


	
	[מעשה בנכה רגלים]
	




אמר [הזקן] כי בימים ההם היה בעיר הזאת איש אחד, צדיק בכל דרכיו וחסיד בכל מעשיו, והיה ביתו בדרך בית הקברות. וכל מת שימות היתה מטתו  עוברת לפני פתח ביתו, והיה האיש ההוא מלוהו  עד בית הקברות ועוזר את הקוברים. ולעת זקנתו נפל על מטתו , כי חלה מכאב רגליו, / עד אשר בטלו שוקיו / ולא היה יכול לסמך עליהם / ולעמד בהם./ ויהי היום וימת בעיר חסיד אחד אוהב שלום ורודף צדק / ומחזיק כדי יכלתו  כל בדק, / ויעבר לפני פתח האיש. וכאשר לא יכל לקום ממטתו  ללוותו , / כבדה עליו אנחתו / וישכח כל כאב ומחלה / ויזעק אל יי כל הלילה / ויאמר “יי אלהי השמים, / אשר שמת לעור עינים / ולפסח רגלים! / אחרי אשר בכאב רגלי עניתני ענני מפאת מטתי / ושמע תפלתי ועשה את בקשתי: / בכל עת אשר מת חסיד וצדיק יעבר עלי, / חזקני ואמצני והעמידני על רגלי!” / ויענהו מלאך יי במחזה / “הנה נשאתי פניך לדבר הזה”./ וכל עת אשר היה מת צדיק עובר לפני פתח ביתו / היה עומד על מטתו  / ומתפלל על נפשו ונשמתו.



יום אחד מת בעיר זקן אחד, תפארת זקנים ועטרת ישישים, / טוב עם אלהים ועם אנשים, / ויעבר לפניו / ולא יכל לקום מפניו. / ויהי ממחרת וימת קצב אחד, איש ריב ומדון, / מלא פשע וזדון, / קשה ורע מעללים / ובכל עוון וחטא רב פעלים. / ובעבר מטתו  לפני החסיד קם ועמד על רגליו, ויאמרו כל הרואים / “אולי אין הקצב הזה מן החוטאים”. / ויתמהו האנשים איש אל רעהו ויאמרו “איך קם החסיד היום לפני הקצב – / ולא קם תמול לפני החסיד ולא התיצב!” / וכל אנשי העיר שמעו וכן תמהו / ויאמרו “הלוא דבר הוא!”.



ויקומו שני זקנים / אנשי חסד שומרי אמונים / ויאמרו “לא נשקט עד אשר נחזה, / מה היה הדבר הגדול הזה!” / וילכו אל אשת הקצב וישאלוה על עסקי בעלה. / ותתן עליהם בקולה / ותאמר להם " אל תזכרו אותו רשע / אשר מבטן אמו פשע! / כל היום היה מכה אותי בלי פשע ומרד ונושא את נפשו להמיתני ולהרג את בניו / והיה קורץ בעיניו / וחורק בשניו / וכל היום היה מחרחר ריב / וכמעט כל ביתו מחריב. / סוף דבר היה רע וקשה / ומואס בכל תורת משה: / אבל נמצא בו דבר טוב – כי היה לו אב זקן בן מאה שנה והיה עובדו ומכבדו / ונושק בכל יום את ידו / ומאכילהו  ומשקהו / ומפשיטהו  ומלבישהו ,/ כי מרב זקנתו / לא היה יכול להתהפך על מטתו . / ובכל יום היה מביא אליו עצמות פרים וכבשים ושוברם ומוציא מהם המח ועושה לו מטעמים / כה משפטו עם אביו כל הימים". / אז ידעו כי כבוד אביו כפר חטאתיו / וסלח לכל עוונותיו / והלך לבית עולמו זך ונקי מכל חטאיו ואשמיו.



ואחרי כן הלכו אל אשת החסיד ושאלוה על אודות אישה./ ותען להם במר נפשה / “אישי – תהי מנוחתו כבוד! – / מיום נזבד אלי זבוד / לא גער בי ולא הכלימני / וגברת על כל אשר לו שמני, / ומעולם לא הכה אותי ולא אחד מעבדיו ומבניו / ולא גבה לבו ולא רמו עיניו. / ופעמים שלש ביום / היה מפיל תחנתו לפני אל נורא ואים, / וחצות לילה היה קם ממטתו  ובא אל חדרו / להתפלל ולהשתחוות לפני יוצרו”. / ויאמרו אליה “איזהו החדר אשר היה מתפלל בו?” ותראה אותו אליהם והוא נעול. ותאמר אליהם “חי נפשי וכבוד אישי! זה לי עשרים שנה ולא באתי שמה ולא אחד מבניו, ולשום אדם לא היה אותו פותח, / כי הוא היה נושא בחיקו המפתח”. / ויפתחו הזקנים אותו ולא מצאו כי אם תבה אחת קטנה / בחלון צפונה. / ויפתחוה וימצאו בה צלם זהב אחד כדמות אדם ובידו שתי וערב, וידעו כי לו היה מתפלל בקר וערב. / וידעו כי היה רשע וכופר / וברית עולם מפר / והיה מן הפרושים / אוכל לחם אנשים / ושותה יין ענושים / וגונב לבות האנשים.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/357