


	
	[דיוקנו של רשע ועם הארץ]
	




ויוליכני בשוקים וברחובות / ויראני את הידעונים ואת האובות / ואראה את העיר והנה היא מקום חטאת ואשם / וגם בני ענק ראיתי שם. / ואמר “מה אלה, אדוני, / אשר כהם לא ראתה עיני?” / ויאמר "אלה בני הענק / אשר הסכלות לצוארם ענק / והמה גדולים ורמים / ובראשם יעלו יעלים ורמים ". / ויאמר אלי “תחפץ שאראה אותך איש אהבתי / וגבר עמיתי, / הדרי ותפארתי, / והוא מבני משפחתי?” / אמרתי "בבקשה ממך, הראני אותו, / כי חפץ אני לראות דמותו ". / ויראני איש כצלמו וכדמותו / וכגבה קומתו / איש ארך ושוטה / מחטיא וחוטא, / פניו פני שור, זקנו על בטנו ערמת חטים / זהמה וצואה מלקטים. / ואמר אליו “מי האיש הלזה / אשר כדמותו בכל העיר לא אחזה?” / ויאמר “קרוב לנו האיש הזה, / מגואלינו הוא / ומנעורי בחרתי בו ואהבהו. / והוא איש גדול וחשוב, / אכן חמתו חמת עכשוב / וכבודו לכל איש גלוי, / כי הוא מזרע התלוי”. / ואמר "במה אהבת אותו / בתבניתו או בתבונתו? " / ויאמר “אל תבט אל מראהו ואל גבה קומתו, / רק הבט לטוב מדותיו ורב חכמתו, / כי הוא נבון וחכם בכל החכמות וכמותו / לא היה לפניו ולא יהיה אחרי מותו / ובו מדות טובות ונבחרות / מרב בני אדם נעדרות”. / ואמר “ספר לי מדותיו / ואחרי כן אשאלך על חכמותיו”.




ויאמר “אלה הן מדותיו הטובות / ומעלותיו החמודות: / הוא שונא כל חכם ואוהב כל סכל / ולא יספיק לו כל משתה וכל מאכל / ולא יתפלל בכל יום עד שיאכל. / ועוד כי במעט בצלים או שומים או חציר או צנון / יאכל חמש עוגות וכל איש לא יחן חנון, / והוא נדיב בהונו ומימיו ולחמו, / יהי כן יי עמו”. / אמרתי “כבר שמעתי ענין אכילתו / הגד נא לי מה היא נדיבתו ?” / ויאמר “הוא מתנדב בגופו ובממונו / וכל איש אשר יסעדנו על שלחנו / קרעו מפותיו / וינתקו מוסרותיו. / ופעם אחת בא אל ביתו נקשה ורעב, / והוא תמיד בכל דל ואביון מתעב. / ויקבלהו בשפתי נדבה / ויראהו ידו הרחבה / ויאכילהו מעט פת חרבה / ולא היה בה שלוה ולא אהבה, / ולהיות לבבו מתחמץ / לצמאו  השקהו חמץ, / וכי מאן העני לשתותו, / גרשהו מביתו / ולקח את שמלתו / עד אשר נתן שכר אכילתו. / ויבכה האביון / ויקרא לאל עליון / עד אשר כבס לבושו בדמעתו / ובדם כבדו – סותה. / ויצא לחוץ / מכה ולחוץ / והוא לקללו נחוץ, / ויקרא באזני העם / באף וזעם / שני הבתים האלה: ראיתיו איש נבל אשר סותי חבל, בברכת הר עיבל יברך הנתעב! לשון כוסו דבק לחכו בצמא –ושפתי שלחנו עטופים ברעב. ומנדבתו כי אלו היה ברצונו, / לא היה כל דבר יוצא מבטנו, / וכל יום גרה יגר / מאשר במעיו אגר”.




ואמר אליו “למי אשר לו אלה המדות הטובות / באמת נקרא נדיב, כי יקום על נדיבות. / ועתה הנה שמעתי מדותיו, / ספר לי חכמותיו”. / אמר “שאל כל חכמה שתרצה, / כי הוא ידע מאין תמצא”.




ואמר “מה ידיעתו בחכמת הרפואות?”




אמר “ידע כל מת שיובל לקברות / ויבין כי חלה או מצאוהו צרות”.




“ומחכמת הכוכבים?”




אמר “כאשר יזרח השמש ידע כי הוא יום וכאשר יצאו הכוכבים יכיר כי הוא לילה”.




אמרתי “ומחכמת החשבון מה ידע?”




אמר “ידע כי אחד ואחד הם שנים, ומאה ומאה הם מאתים”.




“ומחכמת השעור מה ידע?”




אמר “ידע כמה טפחים ברחב בטנו / וכמה זרתות בין זקנו לתחתונו”.




“ומחכמת הנגון מה ידע?”




אמר “בחכמה הזאת הוא יותר משכיל מכל החכמות, / כי הוא מכיר בין נבח הכלב ונהק החמור / ובין קול בכי לשיר מזמור”.




“ומחכמת ההגיון מה ידע?”




אמר “ידע כי לא יוכל האדם לדבר כי אם מהגרון / ולא לפיח כי אם מהגרון התחתון”.




“ומחכמת העבור / אשר צריך אליה כל יחיד וצבור / מה ידע?”




אמר “כשיראה בטן האשה בולטת, יכיר שהיא מעברת”.




אמרתי “ומתורתנו / אשר היא חכמתנו ובינתנו / מה ידע?”




אמר “ידע כל חקה ומצוה: / כי כאשר יראה הערוה, / יכיר אם הוא בעל מילה / או איש אשר לו ערלה”.




אמרתי “אלה הן החכמות שאמרת? ארור יהיה התלמיד / והרב אשר אותו על סודן העמיד!” / ואמר אליו “חי נפשך ונפש דודך, / גלה אלי כל סודך! / כי איש אשר אלה מדותיו וחכמתו / איך משך לבך בעבותות אהבתו?”




אמר “תרצה לשמע האמת?” / אמרתי “מאד חפצתי לשמעה, לו אתה חפץ לאמרה”. ויאמר “התחשב כי לא אדע שאין בו דעת ותבונה / והוא נלעג לשון אין בינה / ועושה מעשה זמרי / ושומר חקות עמרי, / ובל קרב אליו / לסיר אולת מעליו? / אבל אהבתי אותו לא לכבודו ותפארתו, / אך לאהבת בתו, / אשר היא יפה כלבנה / בעלת שכל ותבונה, / וארצה לקחת אותה לי למנה. / וזולתה לא תשא חן וחסד לפני, / כי היא ישרה בעיני”. / אמרתי “ומה יפיה והדרה?” אמר "הנני אגיד לך אשר על לחייה קוצותיה  שחרות כעורב / ומראה נאוה וקולה ערב, / עיניה כיונים / ולחייה כשושנים / ושפתותיה כחוט השנים / ושניה כפנינים / ושני שדיה כשני רמונים. / ולא אוכל להלל כל נתחיה, / כי קצרה לשוני משבחיה / ועליה אמר המשורר:




אראה דמות אדם עלי ספיר, בעת / אראה שפתיך עלי שניך .              שמש בפניך, וליל תפרשי / על זהרו – עבי קוצותיך ".








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/361