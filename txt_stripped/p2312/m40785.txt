


	
	קינה על־פטירת רבי חיים אבן עטר
	



Malachi Coen

[נולד בליוורנו בשנת 1700 ומת שם בשנת 1771]






– – ͝ – – – ͝ – – – ͝ – / – – ͝ – – – ͝ – – – –



אוי כי ששון כל־לב וגיל נאספו / הה כי כהיום מעני לי ספו

המקוננים המיללים המיבבים / הקבצו עדי והתאספו

כי בא זמן לספד לקונן גם נהי / כעת במרום נֽגהו קצפו

כי כוֽכבי־שחק בקדרות לֽבשו / אגלי דמעות מזבול ירעפו

יום השרפים למצוקים נֽצחו / ושבי צבי צדיק הלא חטפו

אשל ועץ חיים לפרים חֽמדו / עודם באבם יֽבשו נשדפו

אבן מאירה ועטרת דת וזיו / עולם מאורות זהרם אספו

זית רענן ויפה פרי־תאר, בצ־ / לם יחסו העם ויסתופפו

עתה כמו־ציץ נֽבלו גם נגדעו / גם נכרתו גם אמללו נקטפו

מדרש כנסת עם וישראל אהה / כי בעון דור מוֽסדיו רופפו

אין עוד מאור שמש אשר בם יאהיל / חשך וענן כמעיל עטפו

לא ילקטו עוד מפרי־דעת ולא / ישתו למימיו כאשר ישאפו

אשם ואשאף איך תהומות התבו־ / נות חֽסרו חסר ולא עדפו

פטיש יפוצץ הסלעים איך יהי / נגדע ואותו מחצו חלפו

עמוד ימיני ראש לפנה איך כמו / קנה וסוף ראשם הכי כפפו

הה כי גאון הדור הלא נעדר ורב / כי מאמרות פיו כפז צרפו

מיום היותו סר למשמע אל וכל־ / ימיו קרביו הם בצום סגפו

ובתוֽכחות מוסר לרבים מחטא / החדיל וצדק ואמת נכספו

שפר חסידים אחריו הם יֽלכו / תחת כנפיו יחסו נכנפו

דרש לעמו טוב כמו פרד"ס ביום / וליל ושפתותיו דבש נטפו

עניו כאיש משה כהלל מעשיו / מול האלהים עד־מאד יפיפו

אבין תהלותיו ומחול ירביון / כל־פה ולשון מספור ייעפו

מי יעלה־לנו ועל־מי נסמכה / ופני ידיד אל בחרלים חפו

על־כן שעו מני אמרר בבכי / כי קצרה רוחי וידי רפו

אצעק בקול מר על־תמימי עם אשר / בבחרות הם עופפו רחפו

אזכר בעת נפשי בנפשו נקשרה / לו יהמו מעי ויתעלפו

אלו לפי אידי דמעי יזלו / המה כמבול הֽיקום שטפו

חפץ יי בו להאיר לו באור / חיים בגן שם הֽישרים עפו

לא מת נשיאנו אבל חי יעמד / כי יהגו דתו אשר אלפו

הוא שר יחלה אל עלי עמו בעיר / קדש בששון לב וגיל נאספו.

(1743)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40785