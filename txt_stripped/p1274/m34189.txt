


	
	בפונדק אחד
	



א

בוקר של יום קיץ שנת 1529 ביער, בדרך לפרייבורג של ברייסגאו.

אותו יום היה בוער כתנור. חמת תחילת אב הוצאה
מנרתיקה וחום קדמון ירד לעולם. פיסות הרקיע, שנראו מעל לאורנים
הגבוהים והישרים כנרות של שעוה, עינן היה כעין
מתך דק של נחושת וכסף. ריח השרף שפרץ ונטף מקליפת העצים הכביד את
האויר. הכול דמם. גם מחטי העצים לא נעו ולא זעו. שיחים קטנים וגידולי
קרקע ננסיים, שרביטים כהים ועלעלים ירקרקים של תות אדום, שלכת חומה
עתיקת ימים, כריכים וחזזיות ממראה האפר והחלודה – כולם היו חריבים
ויבישים וחדלי תנועה כאחוזי שיתוק של אימה: ניצוץ אחד שנופל בהם מלקחם
בסופת אש והיער כולו עולה בלהבות! הגות רמה ונאדרה עמדה ביער. לא
נשמע קול בעלי חיים קטון או גדול. חולדת סנאים לא התגלגלה ברעש
סורטני במורד גזע, עוף לא ציפצף ולא נודד כנף, ואלה שנראו בצמרות
הגבוהות כאילו נתמזגו עם העצים, ממתינים עמהם לתמורה מתרגשת
לבוא.

חום בתוך יער קשה מחום במרחב שדה או ברחובו של
יישוב. אין מעבר לרוח ואין מרחב להתפשטות. הלהט נדחס, כביכול, בין
האוירים המצומצמים ועומד דומם ויחיל תחת השפע היורד ממרומים להרבות
עצמתו. ויער זה, שהיה במקום גבוה, בשלוחת “היער השחור”, כאילו עמד
בעיצומו של שפע זה.

שעה ארוכה היה הדרך המתרכס בין האילנות שוקט על עפרו
כדוגר על הבאות. והנה היה האות, באה התמורה. שני אנשים שונים במראיתם
ובלבושם עלו כמו ממעמקים והתקדמו בדרך. גבר גדול קומה, גזר עץ שקנה
ברזל קשור אליו בטבעות, ברזל חדש ונוצץ, מוטל על כתיפו (רק לפני ימים
מספר קנה אותו האיש בכסף מלא בגבול צרפת ושם קוראים לו “ארקבוזה”
והוא יורה חיצי מות בקול נפץ ועשן!), לראשו כובע עם נוצה צבעונית,
מכנסי קטיפה ירוקים תחובים לו בתוך מוקיים גבוהים, שרוכים בשרוכי
עור, ועל הכתונת הרקומה מין מקטורן אפור שאינו נסגר על החזה. לידו
הלך איש נמוך, רחב כתיפיים וחזק צעד, כתואר עבד של איכרים. לגופו
חלוק בד גס מעל למכנסיים צרים המגיעים עד סנדלי עור חוריים; לראשו
מגבעת קש גדולה, כמגבעות האיטלקים, ועל צידו ילקוט ציידים גמלוני
וגרזן קטן בחגורתו.

הם הלכו עקב בצד עקב ולא דיברו דבר.

פתאום זקף הגבוה ראשו ואוזניו. עמד מתוח כעץ מן העצים סביב. בן לוייתו עשה כמוהו, כמצווה לחקות כל תנועתו.

− כמדומה, הולכים בין העצים! – קרא הגבוה בקול עצור.

− כן, שני אנשים, − ענה הנמוך אחריו כהד – לא רחוקים הם. העבד הלך והצמיד אוזנו אל גזע עץ גדול.

− שני אנשים. לא רחוקים, − חזר על דברי עצמו – וברייה הולכת על ארבע עמהם.

− לא רק לב ארנבת לך, אלבריך, אלא גם אוזן ארנבת. בוא, נשב בבור עד בואם. נפתיע אותם.

− כפקודתך, מייסטר שויינסהויט.

בקפיצות מספר ירדו לתוך נעיץ שהיה בצד הדרך. אדמתו חומה, טרושה, חריבה. צרורות נידרדרו אחריהם ברדתם.

בשבתם שפופים בתוך הנעיץ כמעט לא נראו.

לא ישבו עשר דקות ומבין האילנות, עם הרישרוש המתקרב וגובר, יצאו שני אנשים מובילים פרד קטן, דל
בשר, קירח, ועליו, משני עבריו, חביונות מזוהמות בעטרן. בשולי האחת
היה תלוי כלי קטן, שחור כולו. גם בגדי האנשים היו מרובבים בנוזל
השחור. הכובע מופשל־השוליים והטלאי הצהוב בצורת לב על החזה ענו בהם
כי יהודים הם.



9.jpg


אחד מן השניים החזיק באפסר הבהמה ומשכה בכוח, וחבירו,
שנשא על כתיפו צקלון אחוז במקל, חימר אחריה בענף שבור שבידו. הם עלו
על הדרך ועמדו מסתכלים אילך ואילך. מחו זיעת פניהם בכנף בגדם הארוך
ועמדו כתוהים על הדממה הכבידה.

באמת עדיין היה לבם נגרש וחרד ממה שאירע בלילה בלינם בתוך
היער. ליל שימורים ומורא גדול היה להם הלילה. חומו היה רב לאין
נשוא ולא יכלו לעצום עין מרוב המועקה. התהפכו על מצע המחטים
והאצטרובלין, חיבקו שורשים קרובים, נתנו אגרופיהם תחת ראשיהם, כבשו

פניהם בין זרועותיהם, ולא השיגו את התנומה. גם ריח השרף בא בהם
וכאילו מילאם שיכרון גוזל שינה. והנה שמעו בחשיכה המעובה (מגל הירח
של תחילת החודש נעלם עד מהרה מן השמיים), סמוך להם, כקול נפץ של אש
אוכלה. היגים וגבבים וזרדים יבישים פוקעים ומתנפצים באש. קול ידוע
להם מילדותם, כשהיו מבעירים בחוץ מדורות להנאתם. אין ספק, אש אחזה
כאן. אבל כמה שנעצו עיניהם לתוך החשיכה שבין האילנות לא ראו סימן של
אש, אף ניצוץ אחד, אף קליפת נוגה כל שהיא. שכבו שוב והקשיבו, ושוב
אותו נפץ ארור. האם לא תבוא פתאום אש רצה ותקיף אותם בתוך היער, בין
האילנות והשלכת היבישים והספוגים שרף, ותבעיר עליהם הכול מסביב, והם
יאבדו באש? כבר שמעו על מקרים כאלה. פחד גדול תקפם, דמיונם האביר,
ובמידה שדיברו על כך עוד גדל פחדם. והנפצים אינם פוסקים, משתתקים לרגע
ומתחילים שוב ביתר עוז. קמו והלכו לחפש, מגששים דרכם זה לצד אחד וזה
לצד אחר ומכוונים דעתם זה אל זה ואל הפרד העומד שלול אל גזע עץ, שלא
יתרחקו ויאבד להם. אך חזרו ולא מצאו כלום. החשיכה כשהיתה, אין שביב
אור, וקולות הנפץ אינם פוסקים. אדרבה, מתגברים והולכים.

− אש רואה ואינה נראה, − אמר האחד, ששמו אנזיל, וחלחלה בקרום בטנו.

− אש לא נופח, − ענה לעומתו בניקוש שיניים האחר,
ששמו למלין, ביטוי מספר איוב שידע כמעט כולו בעל פה, כי בעל מקרא
היה.

והפקיעות והנפיצות אינן פוסקות. ולא מצד אחד הן באות
אלא מכמה צדדים בבת אחת. חזרו והפקידו רוחם ביד ה' ושכבו סמוך לפרד.
אף פקדו אותו ומיששוהו מזנבו ועד ראשו, והוא עמד שוקט על עמדו,
השמיע קול נגיסה והצליף בזנבו על צלעותיו, כאילו הכול כשורה. אך
לישון לא יכלו, עד שהאיר השחר. וכשהאיר היום עדיין נשמעו הפקיעות,
כקול אש אוכלת בסמוך. הלכו לראות פשר הדבר, והנה נפלו עליהם
ולצידיהם מיני פולים שטוחים וקשים, בהירים כמעט, ופגעו בהם בחזקה.
וכשנשאו עיניהם ראו עץ ירוק, ארך ענפים ועליו ירוקים, גדולים
ודשינים, שונה משאר העצים, עץ שלא ראו כמותו מימיהם, עושה תרמילים
ארוכים, כתרמילי הקטניות או כחרובים, והם מתפקעים ומתוכם נורים
הגרעינים לארץ ולכל צד. וזה קול הנפצים.

רקק אנזיל רקיקה של כעס ואמר:

− בשם הכיס! 1 ואת זה יראנו כל הלילה?

− תוף, תוף, תוף! – רקק אחריו למלין – מה שחלמתי ומה שחזיתי, על ראשם של ה“באכחאנטים”! 2

נטלו ידיהם מצפחת מים שהיתה עמהם, הניחו תפילין
והתפללו שחרית. אחר התפילה סעדו לבם במה שהיה עמהם בצקלון ויצאו לדרך.
כשלוש שעות שירכו דרכם בין עצי היער ולבם עדיין מלא חרדת הלילה והם
עייפים ונרגזים מנדודי השינה. וכשהגיעו לדרך ולא ראו בו נפש חיה עמדו
תוהים לדעת אם לפנות ימינה או שמאלה.

עודם תוהים ועומדים, נשמע קול שרקוקית והד שבור ענה
מכל עבר, ואחריו קול נפץ חזק, שמילא אוזניהם, הידהד עמוקות בין העצים
וכאילו הרקידם מסביב.

שני הבחורים נזדעזעו. אף הפרד שבינותם נרתע, זקר
אוזניו ושלח ראשו לפניו (תנועה שירש מאביו החמור!). הביטו כה וכה ולא
ראו מאומה. רק סנאי אחד עבר כבזק מעץ לעץ ושניים או שלושה עופות
השמיעו קירקור מבוהל ונשתתקו, וממקום אחד, במרחק מאה פסיעות, עלתה
תימרת עשן קטנה לתוך האויר הלוהט.

− נימלט לבין העצים! –קרא למלין, והוא הצעיר, שלא הגיע עדיין לחתימת זקן – שודדים או שדים ביער!

− שוטה, וכאן אין עצים? – השיב אנזיל, שזקנקן בהיר, כעין פלומה רכה, הקיף את פניו היפים, אף כי לא רחוצים היו.

− כן, עצים בכול והדרך ריקה ואין איש, − חיטט למלין בשער ראשו – שוב מעשה שדים כמו בלילה.

בבת אחת התרוממו מן הבור. במקום שנראה קודם העשן, שתי גולגלות, אחת גבוהה מחברתה. לבות שני הבחורים פגו מאימה.

הדמויות השתיים עלו על הדרך ופנו לעבר הבחורים עם הבהמה.

− תודה לאל! – קרא אנזיל בקול כבוש – צייד הוא
ומשרתו נושא כליו. לא יאונה לנו רע. תראה, למלין, כל רעה לא יעשו
לנו.

− מפיך לאוזניו של אדון העולם! – ענה למלין – אני לבי ניבא לי רע.

− ניטלה נבואה וניתנה לשוטים.

למלין נשתתק.

בינתיים הגיעו שני הבאים עד מקום הבחורים שעמדו כממתינים להם.

− מאין ולאין, זרע יהודים? – הרעים הצייד קולו. פניו היו סמוקים מחום ומהתאמצות.

והעבד ניגש אל הפרד והתבונן ארוכות בחביונות, מלבר ומלגו, פעם בזו ופעם בזו, מנענע ראשו לעצמו.

− לשטראסבורג, אדוני רב החסד, אנו בדרך לשטראסבורג.

− שאלתי גם: מאין?

אנזיל, שראה את מעשה העבד, הסתכל רגע ממושך בחבירו,
בלמלין. הוא לא בקש עצה ממנו, אך ביקש להסתיר מן האלם את מאמציו למצוא
מוצא. לסוף שאל את הצייד:

− רוצה אדוני שאגיד לו את האמת?

− בודאי. את האמת ורק את האמת.

− מעיר רחוקה: מרגנשפורג.

− פיווו ־וט! − השמיע האיש
קול ציפצוף שפתיים רוצע אוזן וטפח על לחי עצמו בשמאלו, כי בימינו
החזיק את קנה הרובים שעל כתיפו – מרגנסבורג! ומה עשיתם ברגנסבורג,
והרי זרע היהודים כולם גורשו משם עוד לפני עשר שנים, לא נותרה שם
פרסה יהודית? מודעת היא.

− משום כך הלכנו שמה.

− היהודי סונט בנו, − אמר העבד ולא הניד עפעף.

− יסנוט, יסנוט – בין כך ובין כך אביאם בכלי זה לחיי עולם הבא. למה הלכתם לרגנסבורג?

− במצות מורנו ורבנו הלכנו. שנינו בחורים עניים לומדי תורה ופקודת רבנו קדושה לנו.

כל אותה שעה שדיבר אנזיל עמד למלין ולשונו נטולה
מתמיהה ומפחד. הוא לא הבין למה נקט עתה חבירו דרך האמת, אחרי כל
התחבולות וההערמות שהשתמשו בהן מיום שיצאו לדרכם המסוכנת לפני
שלושה שבועות. אך לבו רחש אמון וכבוד לאנזיל, שידוע היה כחריף ובקי
ומכיר בטיב בני אדם ומחשבותיהם, שעל כן הטיל עליו רבם החכם תפקיד זה;
ואת למלין נתן עמו מהיותו נאמן רוח ונכון לכל מעשה טוב.

− ומה ציוה עליכם רבכם? – הוסיף שויינסהויט לחקור את אנזיל.

− הוא ציוה עלינו להביא כתבים קדושים שנשארו שם בידי
איש נוצרי, עושה חביות, איש טוב וישר שקיבלם לשמירה מידי ראש הישיבה
של רגנשפורג ביום הרע והנמהר, יום גירוש אחינו בני ישראל מן העיר. אלו
הן העתקו­ת של ספרים, שבלעדיהן לא נוכל ללמוד את תורתנו
הקדושה.

− והיכן הכתבים?

− כאן, בחביונות. קרקעית כפולה להן, ובין קרקעית
לקרקעית שמנו את הכתבים. בערמה עשינו, כדי שלא יגזלום מידינו. לא רק
מפני גוזלים נוצרים יראנו, אלא גם מבחורים יהודים שגזילת ספרים
וכתבים אינה חשובה בעיניהם עבירה.

למלין עמד משתאה על חבירו, והעבד ניגש אל הדוברים ואמר לאדוניו:

− קרקעיות כפולות לחביונות. היהודים מסתירים שם דברים אסורים.

− מיד נראה, מיד נראה. לך אלבריך, אל החביונות ופגע בהן בגרזינך!

− לפקודתך, מייסטר שויינסהויט! – ענה העבד, שלף את הגרזן מחגורתו, זרקו באויר וקלטו כמשחק.

לא הועילו תחנוני הבחורים. מראה המטבע שהראה אנזיל לשויינסהויט אך העלה חמתו והוא הרים את קולו:

− יהודים ארורים! נוכלים! משחדים! מבריחים! מחללי הקודש! לא תצאו חיים מתחת ידי.

גרזינו של אלבריך ניחת בכוח על חביונה אחת שהיתה
תלויה בצלעו של הפרד. הבהמה כמעט נפלה מכוח המכה, והחביונה, שהיתה
ישנה, למודיה נשברו ונפזרו ומה שבתוכה נתגלה: כריכה של בד שמילאה את כל
חללה. עוד שתי מכות גרזן והחביונה כלא היתה, והכריכה נפלה לארץ.

− בשם השד! התירו את הצרור! בלי שהיות! − פקד שויינסהויט על הבחורים.

לרמיזת עינו של אנזיל תלה עצמו למלין על ברכיו והתחיל
מתיר באצבעות מרתתות את חבילת הבד. לא עברו רגעים מועטים ונתגלו
מגילות קלף ודפי נייר ערבי עבה, דומה לקלף. מחוברים היו בחוברת,
כתובים בדיו עפצים ובכתב מרובע גדול וקטן, כתבים ישנים וחדשים,
מצהיבים ולבנים.

− כתבים קדושים וקונטרסים, קומנטארים – עמד אנזיל
והסביר – בלעדיהם אין אנו יכולים ללמוד. ובלי לימוד התורה, אדוני רב
החסד, חיי היהודי אינם חיים. נוח לנו שלא נאכל ולא נשתה, ובלבד שנוכל
ללמוד את תורתנו הקדושה.

− גם אצלנו יש בזמן הזה שוטים כאלה במספר רב, − השיב
שויינסהויט, שנהנה מעצם התגלית וגם מדברי האמת שהגיד לו הבחור – והם
מתרבים והולכים, השוטים הללו. כל מיני הבלים מוציאים ומפיצים בכתב ובדפוס, אף מדברים לאטינית, כמו
הנזירים, תחת לדבר בלשון האבות והאמהות.

− להכות עוד? − שאל אלבריך, וגרזינו מונף ומכוון לחביונה השנית, השלימה עדיין.

− חוסה, אדון רב חסד! – קרא אנזיל ושלח ידו כאומר
לעכב את המעשה – למה תשבור את האחרת והיא מכילה מה שמצאת בראשונה? הן
נוכחת לדעת כי אמת בפי.

− אף על פי כן, הואיל ושברנו את הראשונה, מן היושר
שנשבור גם את האחרונה, ולא נפלה בין השתים ולא תפול קנאה ביניהן, −
התחכם שויינסהויט, נהנה מחכמת עצמו.

גם חביונה זו הכילה כתבים בדומה לראשונה.

− אפשר מרגלים אתם? – שינה שויינהויסט את טענתו – יודע
אני מן הברית הישנה שקראתי בתרגומו של אדוננו לותר, כי מרגלים היו
אבותיכם. ומי יודע אם אין כאן דברי חירוף וגידוף על דתנו הקדושה ועל
אדוננו ישו, כאשר הוכיח אחיכם פפרקורן בספרי האמת שלו. איני מלומד
ואיני יודע לאטינית, אבל את ספרו “ראי היד” על כתבי היהודים קראתי גם
קראתי.

− לא מרגלים עבדיך, כנים אנחנו, − קראו הבחורים בקול
אחד בלשונם של אחי יוסף הצדיק – ובכתבים אשר עמנו אין כל דופי. יש בהם
רק יראת שמיים ואהבת הבריות – הוסיף למלין.

− הנה נמצאים לא הרחק מזה, בפונדק “צום אבר” (אל חזיר
היער), חבר אנשים מלומדים, שבאו משוייץ ופניהם מועדות לפרייבורג.
מחכים הם שם זה היום השלישי לרשיון לבוא העירה. הוגד לי, כי חכמים
גדולים הם וכתבו ספרים הרבה ברומית וביונית, וגם את לשון העברים
ידעו. מוטב שאביאכם אליהם ויבדקו את כתביכם, ואם לא ימצאו בהם פסול –
ושילחתיכם. לא שודד דרכים אני, נצר אני לאבירים מפוארים, ושלטי −
הצדק.

אנזיל הסתכל יפה בפני הדובר בו ונראה לו שהם מביעים באמת קצת אצילות. פחדו פחת והלך.

− האמת שדיברת הצילתך, − המשיך שויינסהויט – אילו נתגלה
ששיקרת − הייתי מנקב בני מעיך בכלי משחית זה ואחר כך תולה אותך על עץ
מאכל לעוף השמיים. ועתה מהרו אספו כנעתכם ואל הפונדק!

− איך נשא את אוצר הכתבים והחביונות אינן? – שאל למלין
בארשת פנים אומללה, בהביטו אל שברי הלמודים המתגוללים על הארץ, מקצתם
שחורים ומקצתם לבנים.

− אין דבר, כרכום בבד וטענום על הפרד ולא יאונה להם
רע. הזדרזו ועשו, פן לא נמצא עוד את האנשים הנכבדים ולא אוכל לשלחכם
ואסגירכם לידי חיילי המלך, ומי יודע אם לא תפלו בידי
ה“ארנולדיים”3 ויעשו בכם שפטים, כאשר עשו
ברבים מאחיכם, בגלל המעשים שעושים ה“לותרנים” בתמונות הקדושות
שלהם. בעיני ראיתי מה עוללו במנזר הדומיניקני בכפר אחד סמוך
לקונסטאנץ. אש קודש בערה בהם, אך מעשה פראים עשו. על האמת צריך
להודות. הרבה הוד שיחתו.

“איש הפכפך הוא ולבו טוב”, חשב אנזיל, ושארית פחדו סרה ממנו, גם עיניו המבוהלות של למלין נעשו שליוות יותר.

− הזדרזו ונלך. מהלך שעה מכאן עד הפונדק. בגללכם אשוב היום הביתה וילקוט הצייד שלי ריק. לא, אלבריך?

− אמנם כן הוא, מייסטר שויינסהויט.

− עשו, זאטוטי יהודים, מה שנצטויתם, ולא – והוא הסיר מעל כתיפו את קנה הרובים.

לא היתה ברירה לפני הבחורים אלא לשוב ולכרוך את הכתבים בשני הבדים ולקשרם משני צידי הפרד המזיע.

אחרי רגעים מספר צעדו כולם בשורה. בראש הלך
שויינסהויט, ה“ארקבוזה” על כתיפו; אחריו אנזיל מושך באפסר את הפרד,
אשר שש עתה לרוץ אורח, כי משאו הוקל והחביונות לא קיפחו את
צלעותיו; אחרי הפרד חימר למלין בענף שבידו; וכמאסף לכולם הלך אלבריך
וגרזינו תחוב בחגורתו, כמו לא עשה בו מאומה.





ב

זה היום השלישי לשבת דזידריוס אראזמוס ומזכירו
אוגוסטוס בריויס (ואולם אוגוסט קורץ שמו לפנים) ועמהם ויליבאלד
פירקהיימר, ההומאניסטן האציל מנירנברג, בפונדק “צום אבר”', בדרך
היער העולה לפרייבורג.

כמה פעמים קרא פירקהיימר למורה הגדול שיבוא להתארח
אצלו בנירנברג (מי מגדולי הדור לא התארח בביתו!) ולא בא. ועתה כשהגיעו
מכתבו של זה, שבו הוא כותב לו: “בכל מקום שיד לותר מגיעה כלייה באה
על המדע ועל האמנות” ותיאר מה שאירע בבאזיליה: שיבור ומיגור תפארת
יצירות רוח האדם ותבונת כפיו, והודיעו, כי הוא עומד לצאת
לפרייבורג, שעדיין נאמנה עם הכנסייה הישנה (כבר שלח שמה רוב ספריו
וחפציו) ומשם ילך לאנגליה, אל ידידו תומאס מורוס – החליט פירקהיימר
לילך אליו מיד כדי לראותו לפני צאתו לדרך. אם לא יראנו עתה – מי יודע
אם יזכה לראותו עוד.

כיסופים גדולים אל מורה הדור היו בלבו של בעל היצרים
הזה, שכל ימיו נאבק עם עצמו כדי לסגל לו את המחשבה ואורח החיים
הסטואיים והגיע ברוב יגיעו לחולשת הרוח ולריפרוף העצבים, ועתה כשתקפו
עליו המאורעות הגדולים ויד הפראות והעריצות בשם תורת האהבה והחסד
גברה, היה נתון כולו לחשבון הנפש, והיה לו צורך מענה לראות את האיש
שאת מימיו שתה שנים רבות, אולי יורהו את הדרך וינחמהו
מעצבונו.

עוד בשנת 1518, כשהתארח אצלו לותר בחזירתו
מאוגסבורג, הרגיש מה רב האיום היצוק באדם זה, והנה באו דבריו
האחרונים: “על כן יש הכרח לחנוק ולדקור, בסתר כבגלוי, כל מי שהכוח
בידו, ולזכור שאין יצור ארסי ושדיי יותר מן האדם המודרני”, ורוחו
נבהלה מאד ואינו יכול למצוא את המנוחה.

במרכבתו ההדורה, הרתומה למבחור
סוסיו, יצא מנירנברג כדי להשיג את אראזמוס בעודו בבאזיליה. לילה ויום
ולילה, בחניות קצרות לפי ההכרח, נישא בסערה בהרים ובבקעות עד שהגיע אל
העיר השוייצית, וכשהגיע שמה בבוקר לא מצא עוד את המורה: לפני שעתיים
הפליג בספינה בנהר הריינוס. החליף פירקהיימר את סוסיו המיוגעים באחירים
ומיהר בדרך היבשה אל פרייבורג, אולי ישיגנו בדרך. למחר מצא את
אראזמוס ומזכירו בפונדק “צום אבר”, שהגיעו שמה לפני שעה קלה מן
המקום שהספינה העלתה אותם במרחק כמה מילין מזה. כמה תיבות ומלתחות של
מטען היו מונחות בחוץ על הארץ, כי לא הספיקו להכניסן פנימה.

פירקהיימר ידע את צלם דמותו של אראזמוס מן התמונה
הקטנה של הולביין, שחסידיו עשו ממנה העתקות והפיצון ברבים. ואמנם
פני האיש כפני התמונה ההיא: פנים חמורים ועל הפה הרחב מרחף חיוך
עצוב, עצמות הלסתות בולטות על הלחיים הנפולות, החוטם חזק ומחודד
והסנטר קטום וגומה קטנה בו, המוסיפה לו רוך, והעינים קטנות
ופיקחות ומביטות למרחוק, כמו מעבר לדובר בו. אבל האיש הזקין הרבה,
קומתו הגבוהה כפופה קצת וגלימת הפרוה תלויה ברפיון על רזון

גופו ונסרחת מעט על הארץ. שערו המציץ מתחת למצנפת השיער פרוע ולבן
רובו. בשתי ידיו הוא מחזיק את הגלימה על בטנו שלא תתבדר ואצבעות יד
ימינו מרתתות.

אראזמוס שמח על הלוחם המפורסם להומאניזמוס שבא אליו

בשעה זו, חיבקו ונשקו על לחיו. אחר הציג לפניו את מזכירו, גבר צעיר,
קטן וצנום, בלי קו אור בפניו:

− מזכירי אוגוסטוס בריויס. לפנים, בהילו נרו עלי
ראשי, היה לי גדוד של מזכירים. עתה אין לי אלא זה בלבד. איני מסוגל
לכתוב מלה. − והוא הרעיד לעיני פירקהיימר את כף ידו, שחיטובה היה יפה
עד להפליא.



10.jpg


− “עוית הסופרים”, − המשיך – יותר מדי כתבתי בחיי. אבל
תאות הכתיבה עדיין לא פסקה ממני. בלי כתיבה אין לי חיים. והנה שלח לי
אלוהים החנון את התלמיד הותיק הזה לכתוב את הדברים מפי. “באכחאנט” היה
ודבק בתורתי ובי. − ובפנותו אל בריויס אמר: יחנך אלוהים בני!

זה עמד ופניו מביעות צער של דביקות. מאז לכתו אחרי
המורה הגדול התפשט מכל התאוות, ורק תאוה אחת סכנה בו: לשמש את הרב
ולגונן עליו. בכל שעה היה מוכן למות בעדו – אילו היה צורך
בדבר.

− רואה אתה, ויליבאלד, דומה אני מצד מה לדויד המלך לעת
זקנה: מכוסה בבגדים ולא יחם לי. אילולא גלימתי הטובה, ידידתי מאז, הייתי
גווע מצינה. אך גם בה לא חם לי. ועצת הסוכנת יאה למלך ולא למלומד חסר
בית. לא כן? אין נחת בזקנה.

הפגישה היתה ברחבה שלפני הפונדק ורוח מערבית קרירה נשבה, אך באו עמה מזמן לזמן גלים חמים.

דעתו של פיקרהיימר לא היתה נוחה מדברי החולין שהשמיע
אראזמוס. רוצה היה להיכנס עמו בשיחה על העניינים הגדולים, על העניינים
הממלאים את נפשו וגורמים לה ייסורים קשים. כמה שאלות בערו על שפתיו.
ואילו הזקן בחר לדבר על עצמו:

− בודאי ידוע לך כי מלכים ושרים ביקשו קרבתי והציעו לי עושר וכבוד. גם הוא, מדיצ’י4 עצמו, ניסה
למשכני בכל מיני פיתויים. אך אין אני יכול לשעבד את רוחי. עם כל הענוה
שבי לא נוצרתי אלא להיות בן־חורין. יקרים בעיני הכבוד, מנעמי הגוף
והעידון, אך האמת והחירות יקרות לי מכול. על כן לא אוכל לנטות אחרי שום צד משני הצדדים5 ובלחישה אומר לך: שונא אני את הישנים ומתעב את החדשים.
העריצות היא אם המעשים של שניהם. זאת ראיתי ונתון אל לבי.

− רצוני לדבר עמך עוד בדבר הנכבד הזה.

− כרצונך, ידידי הנלבב. עוד תספיק לנו השעה לדבר, עד
שאוכל לצאת לפרייבורג. אני אין דעתי נתונה אלא לכתבים שלי. הם שעשועי
בחיים והם הישארות הנפש שלי. לא כן, אוגוסטוס?

− כן מאגיסטר גדול. – השיב בריויס ולא הניד עפעף.

פירקהיימר, שהיה ההפך מאראזמוס: גבר כביר כוח, כעין
כיפת חיילים לראשו הגדול, פניו חלקות וחוטמו שבור קצת, צוארו

ועורפו גלויים ושמינים, לבוש מעיל ושוקיו ממלאים את מכנסיו, מכנסי
רוכב – ציוה על רכבו להכניס את המרכבה תחת המוסך ולפתח את הסוסים. אחר
קרא לבעל הפונדק, מירצל הזקן, ושאלו אם יש ברשותו שלושה חדרים
טובים בשביל שני האדונים שבאו לפניו ובשבילו הוא. הר מירצל ראה
בטביעת עין אחת שיש לו עסק עם אדונים רמי מעלה וכפף לפניהם ראשו עד
טבורו. אחר שאל בהכנעה אם רצונם בחדרים למטה, בקומת הקרקע, או למעלה
בעליית הגג, שאוירם טוב יותר, אך “לא כל גרם אוהב את גרם המעלות”. ושוב
השתחווה לפני השלושה.

הם בחרו בעליית גג, מפני שכללה שלושה חדרים בלבד והעליה כולה נמסרה לרשותם.

מיד לבואו אל הפונדק נודע לו לאראזמוס, כי זה
שבועיים ימים אין יוצא ובא בפרייבורג בלי רשיון בכתב מאת הרשות של
העיר. והאיסור נשמר בקפדנות רבה, אין יוצא מן הכלל. הכתיב אראזמוס בידי
מזכירו מכתב אל האדיר שבידידיו בעיר, והר מירצל שלח את נכדו, בחור חסון
ועליז, לפרייבורג וציוה עליו במפגיע שלא יחזור באין הרשיון בידו.

והנה עברו יומיים וחצי היום והשליח בושש לשוב.

הישיבה בפונדק היתה נעימה. החדרים והשירות טובים. המאכל
והמשקה משובחים, אך כבר בלילה הראשון היה האויר כבד במקצת ואראזמוס נחלש
ממיעוט שינה בלילה. גם מיחוש קיבתו ניעור ולא יכול לקבל אלא כנף של
אפרוח וכוס קטנה של יין בורגונדי ופרי כל שהוא מכל שפע המזונות
שהר מירצל הגיש להם בכבודו ובעצמו. וכך אמר אראזמוס על עצמו: “לבי
קאתולי, אבל קיבתי לותרנית”. בכלל היה אסתניס בענייני מאכל ומשקה למן
הימים ששימש מורה בבית לורד מאונטג’וי באנגליה. שיכר היה לו תועבה
וריח דגים מילאו גועל.

כל היום הראשון היה לבו טוב עליו, בניגוד לעצבות
מראהו. הם תרו להם מקום בירכתי הרחבה הגדולה, תחת הבוקיץ רחב הנוף,
ושם ישבו בצל ושוחחו כל שעות היום על כל מה שלב שניהם חפץ. לאטינית
דיברו ולא חששו לאוזניהם של אנשי המקום ואורחים עוברים שישבו
בריחוק מקום, זוללים וסובאים או משחקים בקוביא בקול צחוק

ומצהלות. דיברו רק השניים, אראזמוס ופירקהיימר, ובריויס שישב עמהם לא
התערב בשיחה, רק הקשיב באוזן נטויה לכל מוצא פיהם ושקד להעלות
בקולמוסו תמצית דבריהם על הגיליון שלפניו. רק לעתים, כשלא שמע היטב,
ביקש בהכנעה לחזור על המשפט האחרון.

בעצם לא היו ביניהם חילוקי דעות עיקריים בהערכת
המאורעות. שניהם ראו סכנה לחירות הרוח ולמדע מן הפולמוס הדתי
הסוער, שלא היה אלא כסות עיניים לתאות השלטון ולניגודי אינטרסים לא
אלוהיים כלל. והוא, אראזמוס, רפתה אמונתו בשנים האחרונות בכוח
השכל להשבית את יצרי האדם, או בלשונו, את הכסילות. ובכן בא לכלל דעה
שאין לו לאיש הרוח האמיתי, היחיד, אלא לעבוד את החכמה בלבד ולהניח לזמן
שישתולל עד בוא עת. “תהילת הכסילות” שכתב לפני שנים רבות על דרך
הסאטירה נהפכה לו אמת מרה. ואילו דעתו של פירקהיימר היתה, שאסור לו
למורה גדול התהילה וההשפעה לעמוד בפרישותו, ואם אין הוא יכול,
ובצדק, לתמוך באחד מן הצדדים, עליו לגלות את דעתו על שניהם. יודע הוא
ששניהם מבקשים את סמכותו הגדולה, ואם הוא רואה, כמוהו פירקהיימר,
את הרע בשניהם – עליו לגלות את דעתו בלי מורא ובלי סייג. אם האחד
מכריז: “כאן אני עומד” חובתו של האחר, הגדול ממנו, שיודיע גלוי
לעיני הכול היכן הוא עומד. ואיך יפרשו מתנגדיו את הליכתו עתה
אל הכנסיה הישנה?…

לשמע הדברים האלה, שנאמרו ברגש חם, לא זעו תוי פניו של
אראזמוס, רק החיוך העצוב והספקני שיחק משחקו הדק על שפתיו החיורות.
הוא אמר בקול שליו:

− נוח לו לאדם לשאת את הצרות שהוא רגיל בהן.

לאמיתו של דבר לא ביקש לעצמו אלא דבר אחד: לשמור את
עמדת המלומד, הסטואיקן (לא האפיקורי, כמו שהאשימוהו), החכם היודע,
רב הסגנון, המופת לכל שוחר דעת. הוא ביקש שיניחו לו להוסיף ולעסוק
בחישוף אוצרות העולם העתיק, להגיה ולחזור ולהגיה את ספריו ולהוסיף
עליהם, לפי אריכות הימים שנגזרה עליו. נדמה לו, במקום שהישן עוד קיים
יקל לו לעסוק בשלו. אין בניין במקום סתירה של רבים ואין חכמה במקום
סכלות היוצאת לרבים. ביחוד מעת שהמדפיס פרובניוס הוציא את כתביו
בהשגחתו הוא, שבחר את האותיות, ומהן גם צייר וחיתך בעצמו, וקבע את
צורת הסידור והעימוד והעיטור, נכבש כולו על ידי התאוה לפרסם ספרים
עוד ועוד. הוא נעשה ספקן לגבי מעשים. גם הוא, כפירקהיימר, היה
מלא פחד מפני הכוחות האפילים המסתתרים מאחרי פועלו של זה האיש
לותר, אבל הוא, שהיה בעיקר תלמיד חכם אמן, כבש את פחדו ביצר החכמה
והאמנות שבו. ואשר להליכות עולם הסתפק במה שגילה דעתו על מה שעתיד
לבוא בימים קרובים ורחוקים. וכן כתב אל ידידו החשמן ג’אקופו
סאדוליטו: “אם יקומו בעולם במאות השנים הבאות מהומות ומבוכות
גדולות וידעו כי אראזמוס ניבא עליהן”. כן, כך כתב לו, והוא חוזר עתה
על הדברים לפני פירקהיימר. רצונו לישב בשלוה ולהוציא עוד כמה מכתבי
אבות הכנסיה; רצונו לעבור עוד פעם על ה“אדאגיה”, על ה“קולוקויה” ועל
תרגום הברית החדשה; רצונו להוציא עוד מכתבי הקלאסיקנים העתיקים,
בתוכם את אריסטו; ועוד בדעתו לכתוב מאמרים על ענייני החיים והאדם,
ואולי גם ספר על אמנות הדרשה. מאחר שתר בלבו וראה, כי סכלות האדם היא
נצחית לא פחות מחכמתו, ולא עוד אלא שהיא, הסכלות, לבדה מביאה לידי
הצלחות גדולות ומעשים מכריעים בחיי העמים והמדינות, רוצה הוא, האיש
הבודד, לשמש בטפחות ימיו האחרונים את החכמה בלבד, שמשמשיה פוחתים
והולכים.

כנגדו פירקהיימר, איש הרגש, בעל הלב הסוער והחושים
הרעיבים, שראה את עצמו כמי שהביא קורבנות רבים על מזבח רוח האדם
וחירותו, שלא נשא אשה אחרי מות אשתו, שמסר את אחיותיו ובנותיו
למנזר, שהקדיש עצמו כולו להפצת תורת האדם, שהאמין במלחמה נגד
השקר, הצביעות והעריצות, הוא היה כולו כאב, כולו מרי – הוא ביקש לראות שכר צדקתו בחייו.

כשש שעות רצופות ישבו תחת הבוקיץ וחזרו על אותם
הרעיונות, דרשו אותם כמין חומר, חיזקום בראיות ובדברי חכמים עתיקים
וחדשים; בריויס מילא הרבה גליוני נייר בקיצור דבריהם; וכשפתחו בשיחה
למחרת היום תחת העץ (השליח עדיין לא חזר והחום גבר) חזרו אל אותן
הנקודות עצמן. פירקהיימר ישב בגילוי ראש, אף פשט את מעילו מפני
החום. ואראזמוס ישב עטוף, כתמול, בגלימת הפרוה והמצנפת בראשו, ישב
והרעיד את כף יד ימינו על השולחן. הוא ראה ללב בעל דברו, אך כמה שהשתדל,
כגמול על הערצתו ואהבתו של האיש המצוין הזה, שטרח ורדף אחריו כדי
לראותו, כדי להתחמם כנגד אורו – לא יכול היה אלא להרגיעו בקצת דברי
ריצוי של אב ופטרון, אך לא בהוכחות של ממש. פירקהיימר, דק התפיסה
ואנין הרגש, לא הסתפק בדברים שלא חש מאחריהם את האמונה באמיתם ותבע
בטענות ובפירכות תשובה של טעם.

כשנואש מהציל מפי המורה מה שביקש לשמוע נקט לשון אחרת
וגילה לפניו את נגע לבו העמוק: חרדתו לקצו הקרוב. וכן אמר לו בהתעטף
עליו רוחו:

− אף על פי שצעיר אני ממך, מורי ורבי, בשלוש שנים, חש
אני כי ימי כלו. אפשר שלא אוציא שנתי. אין אני חולה, אין בי כל מיחוש,
עיניך הרואות את מתום גופי, את תאבוני הטוב – אבל חש אני כי המות
כרוך בעקיבי. ואיני רוצה למות כאיש מיואש, כמי שחייו ומלחמותיו היו
לבטלה. מיתה כזו ממלאתני פלצות.

פעמים אחדות חזר על דבריו אלה בשינוי לשון, ובריויס
כתבם על הגיליון, אך אראזמוס פטרם באמירה קצרה, אגבית: “אין איש יודע
יומו”, והשיאו לעניין אחר.

כל אותו היום דיברו על הריפורמה, גילו את שורשיה
ועילותיה, את ההכרח שחולל אותה ואת דרכיה הנלוזות, את הגורמים
הראשיים ואת הגורמים המסייעים; הפכו והיפכו בכל כלל ובכל פרט, עד
שהגיעו אל תפקידם של היהודים בהתפשטות התנועה ובחיזוקה.

− אלמלא אותו מומר נקלה – אמר אראזמוס – אותו בור
חסר דיעה ומצפון, הטבח פפרקורן, אפשר שהדברים היו מתגלגלים בדרך
אחרת. אמת הדבר, לא היה זה אלא כלי שרת בידי הכוחות האפילים של מדינת
הכנסייה (ובודאי ידם היתה בחיבוריו העלובים), אבל טימטומו ועיקשותו
ושנאת בני עמו סייעו סיוע רב למתנגדיהם. אלמלא כתבי הפלסתר הנלעגים של
זה אפשר שרויכלין לא היה מגיע למלחמה כזו בכנסייה, והוטן המסכן (די
מורטואיס ניל ניזי ביני6. שיכחתי מלבי את
פגיעותיו הגסות בי!), וגם אתה, ויליבאלד, לא הייתם מגיעים לכתיבת
“איגרות האנשים החשוכים”, שחלקן רב כל כך בחתירה תחת אושיותיה של
הכנסייה הישנה.

מתוך כך נתגלגלה השיחה על היהודים ועל היהדות. העניין
הזה תפס את לב שניהם, כאילו בו מצאו להם אחיזה חדשה אחרי הדברים
החוזרים והיגיעים ללא מוצא, שדשו בהם מאתמול ועד עתה.

שניהם היו בדיעה אחת, שאומה זו אין לה גאולה קרובה
אלא אחת: בנצרות. דעת שניהם הסכימה, שגם לותר, כפי שנתברר בינתיים, לא
נתכוין בדבריו הראשונים, הטובים, על היהודים אלא למשכם אל הנצרות,
הנצרות שלו, כמובן. אבל עד מהרה נתחור לו שטעה והיהודים הרבניים אינם
עשויים לעזוב את דרכם, ואז נתפס לשנאה ולחימה עליהם, והוא מטיף, לפי
שעה, ש“יש לכבדם אבל לא לפרנסם”, כלומר, להתחכם להם כדי שיעברו מן
העולם. מכאן ועד הטפה גלויה להשמידם ולאבדם אין הדרך רחוקה. והרי זו
הוכחה נוספת למניעים הנפשיים של המתקן.

ואילו אראזמוס העלה רעיון, שפירקהיימר לא הלמו יפה
(אולי משום שמחשבותיו היו נתונות כל הזמן למחשבותיו עצמו), על טיבה
של אומה משונה זו. אם גם לא יקבלו את הנצרות, ואין סימנים שיעשו כן,
לא יחדלו להתקיים, עם כל הרדיפות וההריגות והגירושים, אבל סופם
שיתנונו ויצטמקו, וכל זה מפני שרצונם לאחוז בחכמה בלבד, כלומר,
ברעיון האלוהי הצרוף. יבוא יום שלא יוכלו עוד עמוד, כי חכמתם, באין עמה מלח היצרים, תיסרח,
ולא יתקיימו, כשם שהם מתקיימים כבר עכשיו במידה מרובה רק כרוח בין
החיים, מפלצת לכל בעל חושים ובעל דמיון תואר.

פירקהיימר שמע ולא שמע, אך כאן העירו כבלי דעת:

− והרי גם אתה, מורי ואלופי, רוצה לשמור לעצמך את העסק בחכמה הצרופה ולהתפשט ממה שקרוי בפיך “כסילות”?

− אני? – נתן בו אראזמוס עיניים נוקבות – אני – שאני.
אני פרט. הפרט הוא בין כך וכך בן חלוף. אם לא אמות השנה, אמות בעוד
חמש או עשר שנים, וחכמתי תישאר בספרי. על ידיהם תהיה לנחלת הכלל. לא כן
אומה, שכליונה אינו בדרך הטבע והוא שונה תכלית שינוי אצל עמים
שונים, וחלים עליהם חוקים עליונים שאין אני יודע טעמם. ובודאי זכור לך
מה שאמרתי עוד ב“תהילת הכסילות” שלי על היצר שאינו־ מודע, כי הוא
הכוח השולט בעולם כנגד כל שכל. רק במדינת “אוטופיה” של ידידי הגדול
מורוס, שהוצאתי לפני אחת עשרה שנה בבאזיליה (מי יודע למה צפוי אדם
טהור ואמיתי זה! ) נסדרים הדברים לפי השכל, כי מחשבתו אוטופית. השכל
והשלטון, ידידי הנעים, הם תרתי דסתרי. ובזה טעה גם מורנו העתיק
אפלטון. השכל האמיתי, הצרוף, מתנגד לכל שלטון. ההיגיון, הסדר
והיופי יתקיימו בלי כפייה אלא בתוקף מציאותם בלבד שהיא האצלה אלוהית.
מציאות זו אשורנה – אך רחוק רחוק. מי יודע כמה מאות שנים תחלופנה
עד שיהיה הרצון מלפני ההשגחה להשליטה – אם בכלל יהיה רצון כזה לפניה.
הרצון האנושי בלבד אינו מספיק לכך.

− ומה יהיה בזמן הקרוב?

− מלחמות, קנאה ושנאה ומעשים אכזריים. יצרי בני אדם
יתגלו במערומיהם. אפשר בעוד מאתיים שנה, בעוד שלוש מאות שנה, תופיע
תורתנו באור חדש והאנשים ילמדו לרסן את יצריהם ויפרקו עול משעבד,
כרוחני כגשמי, ורק הרוח החופשית תשלוט, ואז יתאמתו דברי ידידנו
הצעיר, הנלהב והאומלל אולריך: “הרוחות נעורו – גיל הוא
לחיות!”.

− ומה יהיה אחר כך, בעוד ארבע מאות שנה?

− הקשית לשאול, בני. עין האדם אין בכוחה לבקוע בגביש
העתים. היא רק מגששת על גבי השטח בקרן ראייתה. אפשר שהיצרים ירימו שוב
ראש ויתבעו את שלהם, והכול יתחיל מחדש.

− האומנם זאת המראה וזה הסיכוי?

− הנה ראינו את לותר בתחילתו ובסופו – מי יודע…

לאחר אמירה זו נשתררה דומיה מעיקה. גם בריויס ישב ולעס את יד הקולמוס ועיניו הנבובות נעוצות בחלל.

הם לא הוסיפו להתוכח באותו יום. החום היה מוסיף
והולך, ואראזמוס היה מיצר ודואג לרשיון שבושש לבוא. הר מירצל חזר
והרגיעו: נכדו קורט הוא שד משחת – מכף השטן יוציא את הרשיון
ויביאנו!

לפי הצעתו של פירקהיימר יצאו לטייל מעט בסביבת הפונדק.
אף נכנסו כברת דרך לתוך היער. אך בין האילנות היה החום כבד מאשר בחלקה
הגלויה. חזרו אפוא ובידרו את רוחם בשיחות חולין, שלא נעדרו מהן
גם קצת דברי צחוק וקלות ראש. אראזמוס סיפר
זכרונות מימי נזירותו ומן הימים שהיה משמש באנגליה מורה ללורד
מאונטג’וי הצעיר, ופירקהיימר סיפר מקרים שקרוהו בהיותו איש צבא.
אפילו בריויס סיפר סיפור אחד, איך בילדותו הוכה פעם מכות
נאמנות בידי אחותו הקטנה ממנו.

אחר כך היה להם לילה קשה של נדודי שינה. החלונות
והדלתות היו פתוחים כל הלילה, אך כל רוח לא נכנסה והיתה השתוות גמורה
של החום שעמד כנד אחד בפנים ובחוץ.

ובבוקר היום השלישי השכימו פירקהיימר ובריויס
לקום. ואילו אראזמוס שכב בחדרו עד שעה מאוחרת. בריויס נכנס אצלו
ומצאו חלוש ויגע. הוא דחה את הצעת מזכירו להביא לו משהו להשיב נפשו.
רק בעשר שעות ירד ובא עם בריויס אל הבוקיץ,
שידידו ישב שם והמתין לו. שם טעם משהו: כדידית קום שהעלה מירצל עצמו
מן המרתף. הקום היה צונן וטוב, נחתך בכף העץ כקריש רוטט.

לאחר אכילה זו ולאחר שהר מירצל
חזר והבטיח את אראזמוס, כי הבחור לא יאחר עוד לשוב עם הרשיון, נתאושש
מעט, והם חזרו לשיחתם. ותמוה הדבר – אחרי שאראזמוס סיפר על ידידיו
הרבים בארצות שונות וחיוה דעתו על כל אחד מהם, וביחוד על מומים
שבהם, עבר לדבר על חלי המעיים שלו, ומתוך כך גילגלו שיחה ארוכה על
מיחושי הגוף בכלל ועל חכמת הרפואה, שמקצתה אמת ורובה דברים בטילים,
ואז הביא אראזמוס דברים בשם הפילוסוף־הרופא היהודי מיימונידס, וכך
הגיעו שוב לדבר על היהודים, על גובה השגתם ועל זר דרכיהם, וכן היו
יושבים ומסיחים בעניין עד סמוך לצהריים.

ופתאום נשבה מערב רוח קרירה ושברה את השרב. שלושתם
זקפו חזותיהם ונשמו לרוחה, אף השמיעו קריאות עונג. מיד בא הר מירצל
אצל האורחים החשובים וכיון את דברו אל ראש החבורה:

− הנה באה התמורה. רוח משיבת נפש נשבה. גם בציפייתנו
יחול עתה שינוי. בטוח אני: הנכד שלי, קורט, עומד לבוא והרשיון
בידו. הרוח יביאנו. פי מירצל הוא המדבר אליכם.





ג

אחרי הליכה של שלושת רבעי השעה במעלה הדרך, קמה ונשבה פתאום ממערב רוח צוננת אל פני האורחה
שתיארנו בפרק הראשון של סיפורנו. מן הרוח כאילו נתעורר היער: נשמעו
ציפצופי ציפורים וסאון מחטי העצים ורישרוש בעלי חיים בתוך השלכת. כל
ההולכים בחבורה עמדו מלכת ונתנו עצמם בהנאה לרוח הטובה, הלוטפנית,
והביטו זה אל זה בסבר פנים מרוצות, כאחים וריעים מעולם.

− תודה לאל! – קרא שויינסהויט – עתה ינוח לנו מן השרב החזירי. אם נזרז רגלינו נגיע בעוד רבע השעה אל הפונדק.

וכעבור זמן מה באו אל מערה גדול, מעין פרשת דרכים.
במרחק מה, ממזרח, על ראש גבנון ארוך שכן כפר לא גדול, שבתיו בעלי
קומה אחת עם גגות של קרמידים אדומים וארובות מעלות עשן. רק לאחדים
מהם היו עליות ומגדלות וכנסייה גותית מתנשאת על כולם.

למטה, ליד הדרך, במעמק המערה, עמד הפונדק, ועל משקוף
שערו השלט, שעליו מצויר בצבעים חיים מאוד: חזיר יער שחרחר, נושא
זרבוביתו אל ענף אלון עם אשכול בלוטים ואינו יכול להשיגם. ביטוי
עיניו הקטנות, הדוקרות, והזרבובית הפעורה בתאוה על החט הבולט
מתוכה, היו כל כך טבעיים, שהוא עורר אצל הרואים חמלה של צער בעלי
חיים. ואין תימה בדבר, כי השלט היה מעשה ידיו של צייר נודד מתלמידיו של
דירר.

שער הפונדק, דלתותיו וחלונותיו היו פתוחים
לרוחה. ברחבה שלפני הבית, בצל עצים מרוחקים זה מזה, עמדו כמה שולחנות
חשופים ואל השולחנות הסבו אורחים קולנים, שותים מתוך כוסות
וקנקנים יין ושיכר, ועל ידם, בצלחות חומר, קינוחי סעודה.

זקן לבוש חצי סינר, כיפה רקומה בראשו וזקן מסופר
מקיף את פניו, מחזיק בידו אלונטית והוא רץ בברכיים כפופות, אך
בזריזות מפליאה, ומנגב את השולחנות, גם את אלה שאורחים יושבים על ידם
– הוא הר מירצל, בעל הפונדק.

נערה שחורת שיער ועיניים, הדוקת חזה דדני וקישורים
צבעוניים מתעופפים סביב מותניה, ככלה העומדת להיכנס לחופה, יוצאת

ונכנסת כמרקדת ונושאת על מגש של עץ מה שהזמינו האורחים.

− ישועת אלוהים, הר מירצל! – קרא שויינסהויט − להיכן נתעלמו האדונים הנוסעים לפרייבורג?

− לא נתעלמו כלל. הנה הם מסובים שלושתם שם בירכתיים, תחת הבוקיץ הגדול. מפני הענפים התלויים אין רואים אותם.

כמה מן האורחים קמו מעם השולחנות וקרבו לראות
באורחה המשונה שהעלה שויינסהויט על הרחבה, אבל הר מירצל השיבם באלונטית
שבידו:

− למקומותיכם, רבותי! למקומותיכם! אין זה מחזה שעשועים, אין זו חבורת צוענים עם קוף. בבקשה, למקומותיכם!

ושויינסהויט שהיה ידוע להם ומכובד עליהם, הוסיף:

− הרי זה עניין לאדונים המלומדים היושבים שם תחת הבוקיץ. אז נשמעו האנשים וחזרו לסביאתם ולמשחקם.

ברמיזת אצבע משך הצייד אחריו את הבחורים עם הפרד, שהצליף
בזנבו על צלעותיו ועל הכריכות שעליו, ואלבריך הולך אחריהם ואינו
גורע מהם עין.

כשנכנסו תחת חופת העץ, סמוך לשולחן, הסיר שויינסהויט את ה“ארקבוזה” ואת כובע הנוצה, השתחוה ואמר:

− אדונים רבי חסד! שמי שויינסהויט. בן המקום אני.
יצאתי לצוד ציד והאלוהים אינה לידי פרד ושני זאטוטי יהודים. אתכבד
להציגם לפניכם. רק בידכם, מלומדים מומחים, להורותני מה לעשות בהם –
אם לתלותם על עץ או לשלחם לדרכם.

הזקן שבחבורה, בעל גלימת הפרוה, הוא אראזמוס, שאל בלשון הגרמנית ובמבטא הולאנדי:

− מה פסול מצאת באנשים שעצרת אותם, ואיזה בית דין מילא ידך לעשות כן?

− האם צייד אנשים אתה ולא צייד חיות? – שאל השני, הוא פירקהיימר, בקול כבד כמראהו.

− כתבים עמהם, אדונים רבי חסד. כתבים בלשון העברים, ואין
עבדכם יודע לקרוא בהם. מי יודע אם אין הם מכילים דברי חירוף וגידוף על
אמונתנו הרמה! הרבה שמענו וקראנו על דברי התועבה שבספריהם. הנה הוגד
לי כי אנשים חכמים אתם, יודעי רומית ויונית ואף שפת העברים אינה זרה
לכם, על כן אמרתי אביאם אליכם למען תראו אם לא פטריות מות בצרורותם
אלה. לא שליח בית דין עבדכם, אך איש מקנא לדתו ונאמן למבשר אמיתה,
למארטין לותר.

פירקהיימר, שישב וסנטרו נח על ידיו המשולבות על
השולחן, זקף ראשו האדיר, נעץ מבט בצייד, הרים אגרופו לטפוח בו על
השולחן, אך נמלך בדעתו והחזירו, רק קרא בכעס עצור:

− ראש חמור! מי שמך שוטר לריבון העולם?

− ויליבאלד! – אמר אראזמוס והניח ידו הרועדת על כתיפו – באת לקבול על תורת האלימות, ונמצאת…

− סלח, מורי ורבי, − אמר הלה – למראה כל הנעשה קשה לשמור את תורת המתינות.

– אף על פי כן חייבים אנו, אהובי החכמה, לשומרה בכל עת תמיד. אין לנו שיור אלא התורה הזאת.

וכשהוא פונה אל שויינסהויט, שעמידתו היתה כאדם שלקה, אמר לו:

− שב אל שולחננו, איש טוב,
והזמן לך קנקן שיכר ותנוח דעתך. מיד צץ מירצל, מחה באלונטית את השולחן
ושאל:

− עם מליח מפולפל או בלי?

שויינסהויט נהם: “כמובן, עם” וישב בפאת השולחן, מצטמצם שלא לתפוס מקום רב.

אל אנזיל, הקרוב אל השולחן, אמר אראזמוס:

− מה כתבים עמכם? מאין ולאין?

ואנזיל, אחרי מה ששמע מפי האדונים רמי המעלה האלה,
נתמלא לבו ביטחון וחזר על סיפורו וביתר ארוכה: הכתבים מופקדים היו
בידי איש נוצרי תם וישר, עושה חביות, אך יודע ספר ומוקיר חכמים,
שהפקידם אצלו שכינו ראש הישיבה של רגנשפורג בשעת בהלת הגירוש לפני עשר
שנים, כי התיירא פן ילכו הכתבים לאבוד בטילטולי הדרך. וראש הישיבה
שהגיע לשטראסבורג מסר לראש הישיבה שלהם את רשימת הכתבים המופקדים בידי
עושה החביות. בינתיים נפטר ראש הישיבה ההוא וראש ישיבתם ביקש כמה פעמים
לשלוח שליחים שילכו ויביאו את הכתבים הקדושים, אבל השנים היו שנות
חירום, שוד ורצח עלי דרך, ולא יכול היה לסכן חיי אדם. והנה שקטה הארץ
מעט ונמצאו שני בחורים מלומדי הישיבה, חבירו זה והוא גופו, שנמצאו
ראויים לילך ולהביא את הכתבים, והם קיבלו על עצמם מה שרבם הטיל עליהם.
זה להם שלושה שבועות מאז יצאו משטראסבורג. רבות עונו בדרך,
עינויים בידי שמיים ועינויים בידי אדם, בהרבה ערמה ותחבולה היו צריכים
להשתמש כדי להציל את חייהם ואת הכתבים ולהעבירם ממקום למקום. והאיש
עושה החביות בתחילה חשד בהם שמא רמאים הם והכחיש את כל העניין: לא ראש
ישיבה ולא כתבים – אינו יודע כלום. אך כשהראו לו את כתב הקבלה
החתומה בעצם ידו שנתן על יד הרב ואת רשימת הספרים, אף כי לא ידע לקרוא
בה, האמין בהם והוציא את הכתבים, שהיו שמורים עמו כאוצר יקר, והחזירם
להם בשמחה. אף יעץ להם את העצה לשימם בחביונות כפולות קרקעית
ולהתחפש למוכרי עטרן למשיחת אופני העגלה ולא יחשדו בהם, כי מובילי
מגילות כתב הם. והם, חבירו והוא, חיבלו את התחבולה רק למשוח את
דפנות החביונות בעטרן ולתלות על אחת מהן את הכלי ובכל מקום בואם
יאמרו: “מכרנו מה שהיה עמנו, כשנמלא את החסר נחזור אליכם”, ולא יצטרכו
לסחור כלל; אף לא יחדור העטרן אל הכתבים לטנפם. והאיש התקין להם את
החביונות ולא רצה לקבל מחירן. אף השתדל עמהם בקניית הפרד הזקן. זכרה
לו אלוהים לטובה! איך התפרנסו בדרך? ראש הישיבה נתן להם זקוקים אחדים
והם תפרו אותם בתוך בגדיהם להיות להם בדרך להחיות את נפשם, וגם ליתן
שלמונים לעת הצורך לפדיון נפשם, כשתפול עליהם הרעה. הרבה רעות נפלו
עליהם, גם שדדו מהם מעט ממה שהיה להם; הרבה מכות הוכו, אף ביקשו
לרצחם נפש ובחמלת ה' עליהם ניצלו מידי עושי עולה. הרבה פעמים נחפשו
כליהם ושדדו מהם מעט ממה שהיה להם, גם את הפרד הדל רצו לגזול מהם,
ומחצית כספם הוציאו לכפר פני אנסים, אך תהילה לאל! העיקר נתעלם
מעיניהם: מה שיש עמהם בחביונות לא ידעו. עד שנפלו היום בידי האדונים
האלה. בראותו, כי האיש הזה, נושא כליו של האדון החשוב הלז, כשהסתכל
בחביונות גילה כי קרקעיות כפולות להן, וברי היה לו שלא יוכלו
להעלים עוד את ענין הכתבים, גמר בלבו לנקוט דרך האמת וגילה לאדון
הצייד דברים כהוייתם. ואמנם נוכחו האדונים לדעת, כי אנשים כנים הם,
אחרי אשר ניפצו את הכלים לרסיסים ונמצאו הכתבים המכורכים בכריכות
הללו שעל הפרד, כדבריו.

− ועתה – סיים אנזיל – אחרי אשר הואילה ההשגחה הטובה
והמיטיבה להביאנו ולהציגנו לפניכם, אנשי לבב, ראו את מצוקתנו
והוציאו לאור משפטנו ושלחו אותנו לעירנו, אל מורנו ורבנו ראש

ישיבתנו, האיש הקדוש והטהור, ונביא לו את הכתבים הקדושים, קונטרסים,
קומנטארים, אשר בלעדיהם אנו כאומנים בלי כלים ולא נוכל ללמוד את
התורה שהנחילו לנו חכמינו ז"ל – ואלוהי השמיים יאמר לפועלכם טוב
ומשכורתכם מאתו תהיה שלימה.

אנזיל דיבר גרמנית מיוהדת, אך בשפה ברורה ובטוב טעם והשומעים הבינו את כל דבריו. מימיו לא הקשיב לו אדם בדברו, כשם שהקשיבו לו הנוכרים האלה.

הגברתן הרתחן, שהראה תחילה קוצר רוח לשמע דברי הצייד,
ישב ואוזנו היפה נטויה לדבריו. האיש הקטן והרזה, תופש הקולמוס,
האזין בשפתיים מפושקות קצת ושיניו הצהובות נראות בעדן. גם הצייד ליד
קנקן השיכר שלו והעבד הניצב על הפרד – אף הם הקשיבו רב קשב, ולמלין שידע
את כל המסופר ויותר מן המסופר אף הוא האזין לדברים. דומה היה, לא
נשמע בכל הרחבה כל הגה, חוץ מקולו הוא.

כשכלו דבריו שאל אראזמוס את אנזיל:

− הזכרת, איש טוב, כתבים – שמא תוכל לנקוב לנו שמות אחדים מהם?

− שמות עבריים להם ואדוני רב החסד לא ידע מה הם. גם את שמות מחבריהם אל נכון לא שמע מימיו.

− אף על פי כן אמור. אולי נבין מעט, ידידי זה ואני.

ואנזיל התחיל מונה, כשהוא כופף אצבע אחרי אצבע: ספר
“אור זרוע”, ספר “האשרי” הוא הרא“ש, “קובץ” שליקטו ואספו תלמידי
הראב”ד, “תורת הבית” להרשב"א, “קובץ” שליקטו ואספו תלמידי חכמים שונים,
שיעורים, תשובות, השגות חכמים וחידושיהם, וגם מה שחידשו המעתיקים
עצמם, ועוד כיוצא בספרים אלה.

− כל אלה ספרי רבנים?

− כן, אדוני רב החסד. כלים ללימוד ההלכה, כלומר, לדינים שקבעו חכמינו ז"ל בארץ הקדושה ובבבל.

− וכולם בכתב או מהם גם בדפוס?

− כולם בכתב. מעטים אצלנו עדיין הספרים הנדפסים, ויקרים מאוד.

− חבל, חבל! – קרא אראזמוס, כשהוא שולח עין אחת אל
שכינו היושב על ידו – ידידנו רויכלין היה מבין בדברים האלה יותר
ממנו. אני רק מן הברית הישנה למדתי במקורה כציפור השותה מן הים.

− רויכלין – אדם חשוב, אוהב אמת, − אמר אנזיל
בהתעוררות, ולמלין ניענע בראשו כמסכים – שמענו את שמעו וידענו את
פועלו. הוא קיפח את שוקיו של ה“משומד” ימח שמו. יחייהו ה' ויאריך
ימיו!

− רויכלין נפטר לפני שבע שנים, − אמר אראזמוס.

− יסתירהו ה' בסתר כנפיו! – שינה אנזיל את נוסח הברכה, ולמלין ענה אחריו אמן.

− לך, אלבריך, שב ליד אחד השולחנות שם והזמן לך דבר
משקה, − פנה שווינסהויט אל עבדו מאחר שראה את פניו האומללים בעמדו
ליד הפרד.

אלבריך נשמע לו מיד. הניח את הפרד לשמירתו של למלין והלך אל השולחנות המרוחקים.

הבחורים לא ידעו מי האנשים, ואילו גם שמעו את השמות
המפורסמים בכל מקום לא היו יודעים מי ומה הם. רק את תורת ישראל
ידעו, את שמות חכמי התלמוד ונושאי כליו, וקצת חכמי ספרד וחכמי אשכנז
וחכמי הדורות האחרונים. ולא נתנו דעתם על כל דבר שמחוץ לתורה – אף כי
ידעו את “רשעות” הגויים והמחלוקות שביניהם לבין עצמם והסכנות
הנשקפות לאחיהם בני ישראל ממחלוקות אלו. רק שמו של רויכלין היה
רווח ביניהם בשל הויכוחים עם המומר פפרקורן. גם את שמו של לותר
ידעו, אף כי היו מרננים אחריו כי שונא ישראל הוא, לא התייראו מפניו
וחשבוהו למשוגע או משתגע.

אנזיל ראה כי אנשים רמי מעלה ובעלי נפש לפניו ולא נשקפת
להם כל רעה מהם, להפך, אפשר שהם גם יסייעו בידיהם להגיע לשטראסבורג בלי
תקלה נוספת. עתה שהחביונות נשברו והכתבים גלויים קשה יהיה להם
להעבירם, ועל כן חתר מוחו למצוא עילה לבקש עזרתם.

האויר הפך נעים מאוד. רוח צחה וקרירה היתה מנשבת בלי
הרף והביאה עמה את בושמי היער. הציפורים ניעורו והיו מצפצפות
ומלהגות בעליצות. גם מתוך ענפי הבוקיץ נשמע קולה של ציפור בודדת.
לב האנשים היה טוב עליהם, אף כי אראזמוס התכרבל יותר בגלימתו ורעד
מעט.

שוב היה כאן הר מירצל, ניגב את השולחן ליד ידיהם של היושבים והביט אל הבחורים היהודים, משתאה לדעת
אם להזמינם לישיבה ולהציע להם דבר מאכל או משקה, אבל כיון שהאדונים
הניחו להם לעמוד הניח להם גם הוא.

והנה אמר פירקהיימר:

− תסלח לי, איש צעיר, אם אשאלך שאלה בלי לב ולב. מדבריך
למדתי כי לב חכם חננך אלוהים ונוכחתי לדעת כי איש אמת אתה. גם את השקרים
וההערמות שהשתמשתם בהם עד כה לא כיחדת תחת לשונך. הדבר הזה מצא חן
בעיני, על כן אבחר גם עמך שפת אמת אשר תיכון לעד. הגידה נא לי, עד מתי
תמאנו להיכנס תחת כנפי דתנו, שיוצרה ומחוללה היה אחיכם איש עברי
ושליחי בשורתו היו אנשים עברים, חוץ מאחד? בעשותכם כן תיגאלו מן
הייסורים והבזיונות, מן השפלות ומפיקוח הנפש שאתם נתונים בו בכל ארץ
וארץ ובכל דור ודור.

אנזיל לא נבהל ולא נבוך מן השאלה, כאילו חיכה לה, והשיב:

− על השאלה הזאת כבר השיב הפילוסוף האלוהי ר' יהודה
הלוי בספרו “הכוזרי”: “אין האור שלנו שוקע אלא בעיני מי שאינו רואה
אותנו בעין פקוחה ומביא ראיה מדלותנו ועוניינו ופיזורנו, שנשקע
אורנו”. השפלת הדבר אינו ראיה לשפלותו.

− לא להשפלת האמונה ורדיפתה בראשיתה אני מתכוין, שהרי
גם אמונתנו היתה מושפלת ונרדפת ורבים מתו על קדושתה ונתנסו
בעינויים קשים, ורק אחר כך – ברצות ההשגחה – זרח אורה ונתפשטה בין עמים
רבים, וסופה, כפי שאנו מאמינים, להישפך על המין האנושי מקצה העולם ועד
קצהו.

− אשרי המאמין, מה טוב חלקו! – השיב אנזיל – והרי
לאושרם ולטובם של בני האדם את מתכוין, אדוני רב החסד. ואולם מה נעשה
אנחנו, שאנו מאמינים בדת אבותינו כפי שקיבלנוה ואין אנו יכולים
להאמין באחרת? והרי זה חלקנו וזה אושרנו, ולא נמירנו בחלק אחר ובאושר
אחר, אפילו על ידי אמירת מלה קלילה, ועדיין אנו מאמינים בדברי נביאנו
הגדול ישעיה: “כי מלאה הארץ דעת את ה' כמים לים מכסים”.

− “דעה” כתוב, − תיקן למלין בעל המקרא.

ואנזיל ניסה לתרגם את דברי הנביא, אבל פירקהיימר עשה בידו תנועה האומרת: “אין צורך, הבינונו”. והוא הוסיף:

− ואולם פסוק נעלה זה של נביא האמת אינו סותר את
אמונתנו. אף אנו מאמינים כי יבוא יום ומלאה הארץ דעה את ה' מקצה ועד
קצה. וגם אדוננו המשיח האמין בכך והערה למוות נפשו על אמונתו. אנו אך
מתנגדים, כמוהו בשעתו, לתורת הרבנים שלכם, שגילו בתורת האמת שלכם
פנים שלא כהלכה, והוא בא לתקן מה שפגמו הם, אבל גם הוא הורה כי
אלוהים אמת ותורתו אמת.

− אם בעיקר אין חילוקי דעות, אם גם אתם מודים כי תורת
ה' תמימה ואין בה פגם ותורת אלוהיכם היא רק פירוש, למה נריב על
פירושים? יפרש לו כל אחד כלבבו ואל יכפה פירושו על אחירים.

כאן התערב אראזמוס בפנותו אל אנזיל:

− אבל, ידידי הטוב, אתה מתעלם מעיקר גדול אחד: מגילוי
רצונו של הבורא להשליט את פירוש אדוננו המשיח בעולמו, ואין הוא
מניח לכם להתקיים קיום של ממש, משום שאתם מתנכרים לפירוש
האמיתי.

− האם הצלחת הרבים היא מופת לאמת? ואם יבוא איש לשנות את דעתו ואמונתו לפי הצלחת הרבים תקראו לזה קידוש השם?

− רואה אני שחריף אתה. בודאי עסקת הרבה בתלמוד. אם כן
שמעני נא ואסביר לך את העניין הסבר של טעם: שאלת על האיש שמכוין
דעתו לפי הצלחת הרבים, אם יש בזה משום גבורת הרוח? ויפה שאלת. אבל דע לך, כי בנידון זה אין הפרט דומה לכלל. הפרט
בעל כורחו הוא בעל קיום מוגבל בזמן, זה מעט וזה יותר. לא כן הקיבוץ
או האומה או הכלל, שקיומם נמשך למעלה מן הפרטים. ואילו קיום זה אפשר
שיהיה רק מדומה, אם אין עמו שלימות הקניין, כלומר בגדים וכלים
ומזונות וקרקעות ושוטרים וצבא (אף כי אני לעצמי איני אוהב צבא ולא
מלחמה), ומשך הקיום הזה אפשר שיהיה בייסורים ובשפלות ובעלבונות
שאינו כדאי כלל, והוא על צד האמת מה שאני קורא “קיום מדומה”, היינו,
שהוא משולל כל אותם הסימנים המהוים לדעתנו את הקיום ממש. וזה הקיום
שלהם, העברים, בפיזוריכם…

− אדוני רב החסד מתכוין – שיסעו אנזיל – למה שקורא
הרמב"ם שלימות הקניין, והוא המין הפחות שבשלימויות הנמצאות לאדם.
ואילו השלימות האנושית האמיתית – של הפרט כשל הכלל – הן המעלות
השכליות, הדיעות האמיתיות באלוהות ובעבורה יזכה לקיום הנצחי ובה

האדם אדם.

− כן, − השיב אראזמוס מגורה קצת – ידועים לי הדברים
הכתובים בחלק השלישי של ספר מיימונידס, ואיני מסכים עמו, משום שהוא
מוציא מן השלימות הזאת לא רק את ממשל הכוחות הגופניים, שהם אלוהיים
לא פחות מן הרוחניים, אלא גם את הזולת ומגבילו רק בפרט באומרו,
שיהיה לך לבדך ואין לאחר עמך שיתוף כלל. ושום אדם לא יוכל לעמוד בו.
וזוהי לדעתי כונתו של קוהלת באומרו באחד מפרקיו האחרונים של ספרו:
“טוב מחכמה מכבוד סכלות מעט”. (אראזמוס אמר את הפסוק במקורו, מבטא
זר לאוזן העברי).

− “יקר מחכמה” – כתוב, − העיר למלין.

− תודה! המשיך אראזמוס – גם אני אחרי שתרתי בלבי באתי
לכלל דיעה זו… –ואחרי הפסקה קצרה הוסיף בפנים מביעות עונג: איזה
מאמר נפלא! “יקר מחכמה מכבוד סכלות מעט”. איני יודע בכל ספרות יון
ורומי מאמר עמוק כזה. אילו עמדתם על התורה הזאת, שהיא הכול ואידך
פירושה, אפשר שהייתם משנים קיומכם, ואולי גם מגיעים לגדולות, מאחר
שהיסוד הראשון, מה שקרוי חכמה, חזק בידכם. ראיתי את היהודים בהולאנד,
באנגליה, באיטליה, בגרמניה, בצרפת ובשוייץ, בכל מקום, חוץ מיחידים
יוצאים מן הכלל המקיימים את הכלל, הם מושפלים ונרדפים, בזויים וגם
ירואים. כן, כן, ירואים. וגם זאת להותכם. עדיין זכור לי
גירושם מספרד לפני שלושים ושבע שנים. לא, לא, אין זה קיום של אומה. אין
דוגמתם בעולם. רוח הם ולא בשר, אף על פי שהם אוכלים ושותים ופרים
ורבים כבני אדם… לא רוח – ספיריטוס, כי אם רוחות – לימוריס.
רוחות תועים בעולם. אף לא כצוענים הם, שבט עני בחומר וברוח, מין
עדת קבצנים, גונבי סוסים וגונבי תינוקות, בלי שם ובלי מקום ובלי
התנגדות לקיבוצם; שהרי לא ראינו שיכתבו ספרים בגנות הצוענים ודתם,
שיתוכחו עמהם, שירדפו אותם ככלל. לא כן כלל היהודים; הוא רוח, שנושא
עמו עבר גדול, רעיונות גדולים, תורה גדולה, אבל הם עצמם רוח המתהלך
בין העמים, רוח המעורר גם שנאה, גם אימה, גם תאוה לפגוע בו וגם רצון
להיפטר ממנו. לא, אין זה קיום ממשי, אלא מדומה.

− לא בחיל ולא בכח כי ברוח… – ענה אנזיל.

הפעם תיקן לו אראזמוס: “ברוחי כתוב”, ולמלין אישר בניד ראש.

− גם אנו – המשיך אראזמוס – מאמינים ברוח הקודש,
ספיריטוס סאנקטוס, ואילו אתם, אתם לימוריס, רוחות מתים המהלכים בין
החיים.

ובדברו לבשו פניו סבר לא טוב, סבר של אי חמדה, של התנערות.

− אין אנו מאמינים כלל ברוחות מתים, −ענה אנזיל במשיכת כתף.

כאן התערב פירקהיימר:

− זכורני, הייתי פעם בחג השבועות שלכם בבית אחד מידידי
היהודים בפיורדא, ושמעתי בנו התינוק אומר לאמו: “אמא, הבי לי עוד
פרוסת סיני!”. שאלתי מה טיבו של מאכל זה. הסביר לי ידידי, שזוהי מין
עוגה ממולאה לשבועות וקורין לה “סיני”, כדי שהתינוקות, המתחילים
ללמוד תורה בחג זה, ידעו כי התורה הבאה מהר סיני היא מתוקה וטובה
ויתאוו לה. אומה שיכולה לעשות את תורתה דבר מאכל, איך אפשר שתהיה
בשר ודם? ונראה לי עיקר דבריו של ידידי על קיומכם, שהוא שונה מכל אומה
ולשון.

ואראזמוס הוסיף באותה נעימה קפדנית:

__ הותעה הותעיתם על ידי כמה מן המורים שלכם,
שהורוכם כי אין קיום חוץ מן החכמה האלוהית. יודע אני שרבים מן
היהודים סבורים, שלא נבראו העמים כולם אלא בשבילם. והאמת היא, שכל
העמים קיימים ולהם אין קיום. שהרי גם עמים קדמונים, אשר לכאורה
עברו מן העולם, באמת אך החליפו צורתם ומתקיימים בצורה חדשה. כוח
רוחני גדול שוכן בכם והוא משול לרוח שאינו מניע שום טחנה, שהוא
לכל היותר מסייע לפעמים קצת להניע טחנתם של אחירים, ואילו טחנתכם עומדת
שוממה, רק קול המון הטחינה הקדומה עומד בה, ובאמת אין אבני הריחיים
מסתובבות ואין שום בר נטחן ביניהן… במולדתי קרני פעם בלילה, ששמעתי
קול טחינה כזה עולה מטחנת רוח שבורת כנף ועזובה. כן, בימי ילדותי היה
הדבר, ועדיין הקול הזה חי בי…

ופירקהיימר השמיע בגרמנית פסוק משיר השירים: “שמוני נוטרה את הכרמים, כרמי שלי לא נטרתי”.

ועל זה אמר אראזמוס בקול מוגבה ובגוף שלילי:

− הכרמים אינם רוצים בנטירתם. יטרו את כרמם שלהם וייטב להם ולעולם!…

לבו של אנזיל התחיל מהסס וחושש, על פי הנעימה שבדברים
האחרונים, שמא עלולים גם אלה לחרוש עליהם רעה. בפרט כשראה את
שויינסהויט זוקף ראשו בהנאה לשמע דבריו העוקצים
של אראזמוס. פניו של למלין נתעוו בצער ומוחו של אנזיל יגע לערוך
תשובה ניצחת, שתסתום את פי המשטינים. הרבה רעיונות נאים עלו
במוחו, אך לא ברורים ולא סדורים, רודפים ומתערבבים זה בזה: מאמרי
חז“ל ומאמרי חכמה של רס”ג ושל ריה“ל, של אבן עזרא ושל הרמב”ם ואחירים,
והוא מיהמה תשובתו, שלא ידע במה יתחיל. סוף סוף אמר:

− אדוני מיטיבי, שמעתי דברי שניכם. ודאי שהם דברים נכבדים. אבל תרשוני נא לשאלכם שאלה אחת…

ולא הספיק לשאול את השאלה, עד שנשמעו דהרות סוסים
ורעש אופן ומרכבה מרקדה ולתוך הרחבה התפרצו קריאות אנשים, וכנגדם
קולו של הר מירצל, קול חד ושורק, שונה לגמרי מקולו הרגיל: “הנה
קורט! הנה הרשיון! אדונים רמים באו לקבל את אורחינו. איזה כבוד!
איזה כבוד! כן, שם הם, תחת הבוקיץ! בבקשה, אדוני, שמה, שמה!” ומרוב
שמחה זרק את האלונטית על אחד הספסלים והתרוצץ בידיים פרושות בין
הבאים ובין היושבים תחת העץ.

אראזמוס ופרקהיימר ובריויס קמו והלכו לקראת הבאים.

גם שויינסהויט קם נבוך, נתן כובע הנוצה בראשו, פסע פסיעה אחת, ועמד
מסתכל במחזה.

השלושה וחבורת הבאים, שירדו ממרכבה מפוארת, נתערבו

אלה באלה. היו השתחויות, לחיצות ידיים וחיבוקים, שאלות ותשובות
וקריאות שמחה.

אנזיל ולמלין, שנעזבו לנפשם, פרשו עם הפרד לירכתי
הרחבה לתור להם מקום ישיבה, כי רגליהם מטו כמעט מרוב הליכה ויותר מזה
מעמידה ממושכת. תחת עץ לא גדול היתה מוטלת אבן. ישבו עליה ולמלין מחזיק
באפסר הבהמה.

− מכותלי פניו של הפרד ניכר שרעב הוא. יודע צדיק נפש בהמתו. ואיך נוכל לראות עלוב זה עטוף ברעב? – אמר אנזיל.

החזק באפסר ואלך לבקש לו אוכל, − ענה למלין.

אנזיל נטל מידו את האפסר ולמלין הלך לאחורי הפונדק. שם היתה חצר משקו של הר מירצל.

לא יצאו רגעים מועטים ולמלין חזר, כשהוא מטלטל מלוא
זרועותיו חציר ירוק ודשן, נגרר לארץ. הפרד משך בכוח, הוציא את האפסר
מיד אנזיל, ורץ בצהלה לקראת הבא.





ד

כשהגיע השליח עם מכתבו של אראזמוס לפרייבורג, נתכנסו
ידידיו מעריציו והחליטו לשגר משלחת אל הפונדק להקביל את פני המורה
הגדול. שני ימים ישבו בישיבה ודנו על קבלת הפנים שיערכו לו, ומשום
כך נתאחר נכדו של הפונדקי.

לפריקהיימר היתה אכזבה מרה: סבור היה שהוא במרכבתו
יסיע את החכם, והנה באו אלה במרכבה גדולה ונאה משלו. אנשי פרייבורג
הציעו לו, ליועץ הקיסרי המפורסם, שגם הוא יילוה אליהם וייכפל כבוד
עירם, אבל הוא סירב לילך עמהם. ותירוצו עמו: אץ לו הדרך לשוב
לנירנברג, וכבר התמהמה בדרך יותר ממה שהורשה. רוחו היתה כבידה עליו
מאחר שלא מצא במורו מה שביקש למצוא. לא כן אראזמוס. עירות רבה נכנסה
בו. פעמים אחדות חזר במאור פנים: “עוד כבודי חדש עמי. עולים
בזכרוני הימים הטובים באנגליה ובאיטליה. עוד העולם יודע ערכי”.
וכשראה את פניו העצובים של פירקהיימר, הניח ידו על כתיפו ואמר: “אין
איש יודע יומו. הסר דאגה מלבך”. חיבקו ונישקו על לחיו כבשעת הפגישה.
“ספרים יפים כתבת”, אמר. אבל דברים אלה, שנאמרו מתוך פיזור, לא האירו
לו.

 ואחרי שהועלו התיבות והמלתחות ונקשרו יפה באחורי
המרכבה הגדולה (בריויס עזר בחריצות רבה עם הרכב ועם קורט) והאנשים
עמדו להיכנס לתוכה, נשתהה אראזמוס רגע והביט כה וכה כמחפש מה. והנה
פנה הלך על פני הרחבה אל המקום שהבחורים ישבו שם ליד הפרד השובר
רעבונו בחציר. בריויס ביקש לילך אחריו, אבל אראזמוס ניענע בידו: אין
צורך.

כשראו הבחורים את הזקן בא אליהם, קמו וחיכו לו ביראת הכבוד. כשהגיע למקומם פנה אל אנזיל ואמר לו:

− מצאתי טוב לפני להשמיעכם דברים אלו: איני יודע איך
ומתי יקום הדבר. אך ברי לי, שאם נגזר על עם היהודים להגיע שוב לקיום
של ממש, לא תתמלא הגזירה אלא לאחר שיקיימו בעצמם תורת קוהלת ויאחזו
ב“סכלות מעט”, או אז יהיו ככל העמים. הרוחות ישובו מעולם
התוהו ויהיו שוב לרוח חיה, גדולה בתוך כלל האנושות. איני
יודע כמה מאות שנים תעבורנה עד אז. אך הואיל ואני מאמין, כי קיומכם
המדומה יוכל לעמוד ימים רבים, מאמין אני גם בזה: שתגיעו סוף סוף
לקיום ממשי. איזה מאמר נפלא: “יקר מחכמה מכבוד סכלות מעט”! רק זו,
הסכלות, לכשתסגלוה לעצמכם, תתן לכם בעיני העמים גם חכמה וגם כבוד…
ויהי נועם ה' עליכם עד בואכם שטראסבורגה![8] השלום! – סיים בפסוק עברי, ופנה לשוב אל המרכבה ואל האנשים
שחיכו לו משתאים למראה.

באותו רגע ניגש שויינסהויט בסבר פנים מחייכות אל הבחורים, ובפשטו את ידו אל אנזיל אמר:

− היכן המטבע שהצעת לי ביער?

שאלה זו הביאה את אנזיל במבוכה, ובעוד מחשבתו הולכת אחרי אראזמוס, השיב כמעט בבלי דעת:

− המטבע? המטבע – אבד לי בדרך.

− ראה, יהודי, הפעם אתה משקר. אך אין דבר. לא אעשה לך רע, אחרי ראותי כי איש מלומד אתה. המלומדים אי אפשר להם בלי שקר.

כיתף את ה“ארקבוזה” והלך אל עבדו.

ופירקהיימר חזר אל הבוקיץ ליטול את כובעו, וכשראה את הבחורים עומדים, ניגש אליהם ואמר להם:

− עלי לבקש סליחתכם, שלא ביקשנו מכם לישב. לא נהגנו בכם
כבני אדם מן היישוב. לכו רחצו פניכם ונקו בגדיכם, אחר תסעדו לבכם.
בודאי רעיבים אתם. ואני אערוך לכם איגרת לואי, שתועיל לכם להגיע בשלום
לעירכם. עד שתשתלט בעולם תורת האדם הכללית, יש לדאוג לאדם הפרט. השם
ויליבאלד פירקהיימר, היועץ הקיסרי, עוד כוחו יפה לשמרכם בדרך. ודברי
האדון שנסע מכאן מן הראוי שתתנו דעתכם עליהם, כי חכם האיש מכל בני
דורו. הנה אשב תחת העץ ואכתוב לכם את האיגרת. כשתחזרו אלי רחוצים
ונקיים אתננה על ידכם.

אמר והלך אל הבוקיץ.

אנזיל נתן בחבירו מבט ערמומי־עליז:

− לא אמרתי לך למלין, שלא יאונה לנו במקום הזה כל רע?
ולעצת האדון החסיד הזה בעניין הרחיצה ודאי שכדאי לשמוע. עכשיו, שאין לנו
החביונות, רק כריכות כתבים נקיות – למה נהיה מלוכלכים בעטרן? בוא
נבקש מאת הפונדקי מים חמים אל כלי. אם גם יימצא לנו מעט בורית – וטהרנו
והיינו כקטנים שנולדו.

− צדקת, אנזיל. ואם לא תכעס עלי או­מר לך דבר שבלבי.

− אדרבה, השמיעני דבר חכמה.

− לבי אומר לי, כי דבריו של ה“גוי” החכם לא דברים ריקים
הם. אולי באמת זו כונתו של קוהלת בסכלות שהוא מדבר בשבחה. “טוב אשר
תאחוז בזה וגם מזה אל תנח את ידך”. מי יודע.

− אי, למלין, למלין. לא לחינם הלכת אצל הסכלות, אלא מפני שאתה בן מינה. בוא ונקיים בעצמנו “והייתם נקיים”.

−“ונכבשה הארץ לפני ה' ואחר תשובו והייתם נקיים מה' ומישראל והיתה הארץ הזאת לכם לאחוזה לפני ה'”.

− מה אתה ממלמל, בעל מקרא שלי?

− לא כלום. פסוק מפסוקי “במדבר”.

ענה למלין, ועיניו תלויות ביער כחוזות דבר חלום רחוק.





תש"ט






“אין בייטל'ס נאמען”במקום “אין טייוול'ס  נאמען”.  ↩



התלמידים הנוצרים הנודדים, שהיו עושים מעשי משובה ומתגרים ביהודים.  ↩



הדומיניקנים, שנקראו כך על שם הצורר ארנולד מטונגרן.  ↩



האפיפיור ליאו העשירי מבית מדיצ'י, שהרבה לקרב את החכמים והאמנים.  ↩



הלותרנים והקאתולים.  ↩



אין מספרים אחרי המתים אלא טובות.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34189