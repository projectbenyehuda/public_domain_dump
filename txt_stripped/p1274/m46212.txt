


	
	גזרת החבית
	




בעיר רומי נגזרה גזרה, כי בכל שנה
חיבת קהלת היהודים לתן לידי הנוצרים יהודי אחד
בשבוע הקדוש שלהם שלפני פסחא. והגזרה
הזאת עמדה בעינה במשך כמה שנים וכל
תחבולות היהודים לבטלה לא הועילו.

כשהגיע השבוע המר והנמהר היו
מפילים גורל על הבחורים, והבחור שנלכד בגורל
היה נמסר כקרבן העדה בידי הנכרים, והם נתנוהו
בתוך חבית גדולה של עץ, כאותן החביות שמשימין
בהן את היין. ועל פני כל החבית מסביב היו קבועים
מסמרים של ברזל, וחדי המסמרים יוצאים אל חלל
החבית מבפנים. לתוך חבית זו היו מכניסים את הבחור
היהודי והיו סותמים אותה יפה, ואחר כך גלגלו את
החבית בכל רחובות העיר בקול זמרה וצוחה, עד
שבשרו נסרק פתים פתים והוציא נשמתו
ביסורים גדולים, הרחמן יצילנו.

בקשו לתן מתנות וכפר נפש ולא רצו לקבל. רק הקרבן רצוי להם.

שנה אחת עלה הגורל על בחור אחד, שהיה
חתן, ונקבע זמן החפה באותו שבוע לפני החג,
ובשעת הפלת הגורל כבר היה הכל מוכן לסעדת
החתנה וכבר נקראו הקרואים. היה כל קהל ישראל
בעיר שרוי באבל כבד על החתן שככה הגיע לו
והיו מרבים בבכי ובזעקה עד שעלתה זעקתם
השמימה ולא הכינו את המצות והיין לחג
הפסח.






ברש 3 גזרת החבית.jpg


איור: הנריק הכטקופף






ובמקרה וברצון הבורא נזדמן אז לרומי
רבי אברהם אבן עזרא. כשבא לעיר ושמע את קול
הזעקה שאל לפשר הדבר וספרו לו את צרתם.

אמר להם: תשועת ד' כהרף עין. אל
תתיראו. מסרו אותי בידי הנכרים במקום החתן
ואותו הכניסו לחפה עם הנערה המארשה לו, אשר
הועיד לו השם.

אמרו לו: איך נתאכזר אליך ואתה אורח
נטה ללון אצלנו, ואיך נעשה עמך התועבה הזאת
לתתך טרף בידי חיות רעות? אמר להם: השם ילחם
לכם ואתם תחרישון. הולך אני בעצת השם.

שמעו לו ומסרוהו בידי הרשעים.

נטלוהו הנכרים והביאוהו תחלה
לבית־היראה שלהם, כדי שכל העם ישחקו עליו,
שכן היה המנהג בידיהם, ושאלוהו מה חפצו לפני
מותו, שכן הדרך לשאל את המוצא להורג מה חפצו
האחרון.

אמר להם אבן עזרא: הביאו לי קערה ודלי לרחץ רגלי.

הביאו לו קערה ריקה ודלי ריק.

צוה על אחד הפסילים, שהיו נצבים שם
בכתלים והם מעץ ומאבן, מכסף ומזהב, ואמר לו:
לך והבא לי בדלי מים!

ואף־על־פי שהפסילים עץ ואבן ולא
ימישו ידיהם ורגליהם, עשה אבן עזרא בשמות
קדושים, והיה נראה להם שהפסל רץ והביא לו מיד
דלי מלא מים.

צוה על פסל אחר: לך וחמם לי את המים על האש שיהיו יפים לרחיצה!

מיד רץ הפסל עם הדלי, ולאחר רגעים
מעטים חזר, העמיד לפניו את הדלי שהיה מעלה הבל
רב, וחזר למקומו.

אחר צוה על פסל שלישי: בוא, חלץ נעלי!

מיד ירד הפסל, כרע על ברכיו, חלץ נעליו וחזר למקומו.

צוה על פסל רביעי: בוא שלף פזמקאות שברגלי!

מהר הפסל ועשה רצונו.

ובסוף פנה אל הפסל הגדול מאחיו
ואמר לו: בוא רחץ רגלי במים האלה ואחר תשתה
המים!

והפסל כבר הזיז רגלו ובקש לירד. ראו
העם ונפלה עליהם אימה גדולה וגעו כלם בבכי.
אמרו: “איך נראה שקדושנו הולך לרחץ רגליו של
יהודי ולשתות המים?” התחננו אל אבן־עזרא,
שיותר לו לפסל, ולא רצה, עד שהבטיחו לו לבטל
את הגזרה הרעה. ולא הניח להם עד שכתבו
בחקותיהם ובנמוסיהם וחתמו לעיניו בחותמת
המלכות, שלא ישובו לעולם לחדש הגזרה
ההיא.

וכך נצל מידיהם אבן עזרא והציל כמה נפשות מישראל ממיתה משנה.

ואותו יום עושים יהודי רומי יום־טוב בכל שנה לפני הפסח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46212