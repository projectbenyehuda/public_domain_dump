


	
	החלף והספר
	







ר' מיכל השוחט היה שכנינו, בית ליד בית. אשתו הגדולה,
הלבנה והחכמנית, ילדה יותר מעשרה, יחידים ותאומים, ואף אחד מהם לא
הוציא את שנתו. כשעמדה מלדת לקח לו האבל דירת קבע בבית הקטן
והנקי.

בבוקרי הקיץ החמים, כשהייתי תועה בדממה ליד גדירות
הגנים בשכונתנו — מפני שלא הלכתי אל ה“חדר” — היה ר' מיכל קורא לי
לפעמים באצבעו בעד החלון הפתוח שאכנס אליו. בן השמונה המוזמן על ידי
בן החמישים נכנס ברצון ובהכרת החשיבות. האשה לא היתה בבית. הכול היה
מנוקה ומסודר מהשכמה, ואת הארוחה הקטנה בישלה אצל אחת השכינות — כדי
להרחיק מן הזבובים. “משוגעת” היתה לניקיון, ועל פי דרישתה הוקם הצריף
לשחיטת העופות, לקופות הנוצות ול“מתנות השחיטה” במורד החצר, הרחק
מן הבית. הוילאות המצויצים היו מורדים על החלונות שמצד השמש, והכתלים המסוידים כחול עמוק השיבו קרירות רכה ונעימה.

ר' מיכל עמד במלוא גובה קומתו הדקה לפני השולחן קטן
ליד החלון הפתוח, לבוש “טלית קטן”, מכנסיו קשורים על ברכיו, רגליו
נתונות בפוזמקאות לבנים ושרוולי כותונתו רחבים ופתוחים, עמד
ובדק את החלופות. השעון ארך המשקלות טיקטק על הקיר שכנגד ארון הספרים
חסר הדלתות, המאחסן מאות ספרים צפופים עד אפס מקום. הספרים היו ישנים
ברובם, בכריכות של בד פשתן גס או של עור שחור, מבהיק מרוב שימוש.
לא שלט בהם העש ולא היה עליהם האבק, רק ריח ספרים חריף ומשומר נדף מתוך
דפיהם. הפתח אל הקיטון הקטן היה מוסך במסך חורי דק. פה ושם על
הקירות דממו ציפורים וראשי צביים עשויים גבס וצבועים בצבע.

– שב על הכיסא ותראה במלאכתי.

חלפות אחדים, לגסות ולדקות, נתונים בנרתיקים ושלופים

מנרתיקיהם, היו מונחים לפני ר' מיכל על השולחן בצידן של משחזות
גדולות וקטנות, שחורות ולבנות. בכל פעם ניגש אל ארון הספרים,
הכניס נרתיק והוציא אחר, מחהו במכנסיו והניחו על השולחן. מקום מיוחד
היה מוקצה לחלפות בארון על הגבוהה שבאצטבות, ושם היו נחים באין
מחיצה ביניהם ובין הספרים.

הוא פתח במתינות את קרס הנחושת הזעיר, הרים את המכסה
והוציא מתוך משבץ הקטיפה השחורה את החלף רחב הלהב, בעל הניצב של עץ
אדמדם, הפכו פעם ופעמיים, עופפו בקלות לעיניו והניחו מן הצד. לקח
אחת המשחזות, טיפטף עליה טיפות אחדות מכוס המים והתחיל משחיזו, העבר
והשחז, ביד קלה ובתנועות גוף רחבות כמתפלל. פניו העידו על מאמצים
גדולים, אך עיניו היו שקיטות והיד כמרפרפת באויר. ישבתי, ידי תמוכות
אל פאת השולחן, וגמעתי את הריתמוס המבהיק שבמלאכתו, מלאכת הקודש.
פעמים הניף את החלף והעביר חודו על ציפורן זרתו, כהעביר שרביט על הדק
שבנימי הכינור, ולסוף חלק את שפמו ושלח מבין שפתיו את קצה לשונו
ובדק את החלף על הלשון. בדיקה זו מילאתני חרדה. אך עיניו השקיטות של
השוחט הרגיעוני.

– שוב לא הלכת אל ה“חדר”? — שאלני לאחר רגעי שתיקה
ארוכים, והוציא חלף יונים דק מן הדק להשחיזו על הקטנה שבמשחזות.

– חשתי בראשי. אמא אמרה שאשאר בבית. היום כבר יום רביעי
ואת ה“שיעור” ידעתי עוד שלשום בעל פה. גם את פרשת השבוע אני זוכר עוד מדאשתקד.

– איך כתוב? “והגית בו…”

– יומם ולילה" — אני מסיים מהר — אבל באמת חשתי בראשי.

– איך כתוב? “חש בראשו…”

– “יעסוק בתורה”. אבל אברהמ"ל אפיקורס אומר, שיש לקרוא בתמיה: “חש בראשו — יעסוק בתורה?!”

אלמלא החזיק את החלף היה מאיים עלי באצבע יד ימינו, כך
הוא מוכרח לעשות זאת באצבע שמאלו. ובי מפרכס הלב הקטן כדג בסל של
נצרים.

פעם, אחרי שכילה מלאכתו, נתן את המשחזות על כרכוב התנור ואת החלפות טמן בארון, שאלתיו:

– למה ישים את החלפות עם הספרים? האין בזה משום חילול הקודש?

החליק ר' מיכל באצבעותיו הדקות על לחיי וענה:

– מובא במדרש: “הספר והסיף ירדו מכורכים מן השמים”. מה
סיף כך — סכינים של מצוה לא כל שכן. הרי ידוע לך כמה הלכות תלויות
בחלף. ודע לך, בני, שגם בין הספרים יש משולים לחלפות. מהם ששוחטים את
היצר הרע: אלה הם הספרים הקדושים שלנו, המליאים מוסרים טובים,
העוקרים את התאוות הרעות מלבו של אדם; ומהם, רחמנא ליצלן, העלולים
לשחוט, חלילה, את היצר הטוב: אלה הם ספרי המינים והמדיחים, שאסור
להחזיקם בבית יהודי. ואתה, בני, הרחק מהם ומן הדומה להם, כי כסיף הם
וכחלף זה, שחותך שערה דקה באויר…

לבי עמד בי לדברים האלה כדג מתעלף על דף חדר המבשלות.

מאותו יום היתה מנשבת עלי משערו של כל ספר כעין צינת הלהב של החלף.





כעבור שנה או שנתיים היה שוב בוקר קיץ נאה ושוב לא
הלכתי אל ה“חדר”, אך הפעם עמדתי על ברכי על גבי הספסל והסתכלתי מן
החלון הפתוח החוצה. והנה ראיתי את אבי, שהיה פנוי באותם הימים
מעסקיו, מטייל עם ר' מיכל ארוכות בסימטת הגנים והם עוסקים, כדרכם,
בדברי הלכה. לויתי בעיני את אבי היקר ואת השוחט הנעים בהליכתם הנאה,
הליכת תלמידי חכמים, והתבוננתי בתנועותיהם. אבי רחב הכתפיים ועב הזקן
החזיק ידיו משולבות מאחוריו על ה“בקישה” הארוכה, ור' מיכל הגבוה
והדק התנענע והשתבר על אבנטו המהודק. הוא נראה כמתחנן לפני אבי
שיודה לו בהלכה, אבל אבי היה שוקט ומתון מתון, כדרכו תמיד, ולא נע
ולא זע, רק פניו הבריאים היו מרוכזים ומושכלים מאוד ועיניו הביטו
כלמרחקים רבים. המטפחת הצבעונית בלטה מכיס ה“בקישה” מאחור והיה בה
משום תקיפות תורנית, כמעט אכזרית. ידעתי את אבי, שמשנתו ברורה ודעתו
סדורה. לא לחינם שקד תמיד בשעות הפנאי על ה“יד החזקה”. בשעה של ספק מציק
היה נושך משהו את שפתו התחתונה, אך הפעם היו שפתיו רוחות כורד
פתוח ודבריו נוטפים מור, מור ולא מרירות. חסתי בלבי על ר' מיכל,
שתנועותיו היו מתרגשות והולכות. כובע הסאמיט שבראשו התרומם וגילה

את מצחו, והפאות היו מרקדות על לחייו הרזות. המטפחת שבידו פעם היא
נלחצת באגרופו ופעם היא מתנפנפת באויר סביב אצבעו, והציציות טופחות
ברטט על מכנסיו המתגלים מדי רגע בהתבדר ה“בקישה”.

והנה עמד אבי מלכת ואמר לו איזה דבר מתוך תנועת יד קלה כלפי ביתנו. הבנתי: הוא הזמינו להיכנס.

בקפיצה ירדתי מעל הספסל, תפסתי את הגמרא וישבתי אל
השולחן. נכנסו שניהם. אבי הזמין את השוחט לישב אל השולחן מנגדי. הוא
ציית וישב נרגש מאוד. בי לא השגיח הפעם כלל. אבי ניגש אל ארוננו
הסגור, פתח את דלתו לרוחה, ובתנועה זריזה שלא כדרכו הוציא כרך
גדול וכבד מכרכי ה“טורים”, נופפו באויר וטפף בהנאה (דומני, שהיה
מנהם מתוך נחיריו מעין ניגון), הניח את הכרך על השולחן, ליד בר
פלוגתיה, נעץ בתנועת חן שתיים מאצבעותיו בראש הספר, פתחו, ולאחר
שהפך דפים אחדים, נתן את אצבעו על המקום המבוקש.

ר' מיכל הוריד את עיניו בחרדת צמאון אל האותיות של
הפנים, הריצן הרץ ושוב, משם עבר מהר אל “נושאי הכלים” מימין ומשמאל
ומלמטה ו…צנח על הכיסא ופניו חיורים בלי טיפת דם.

אבי עמד והביט בו בלא תנועה. סבר ניצחון זרח על פניו, ובעיניו לא נראה כל נידנוד של צער על סבלו של המנוצח.

ואני הבטתי אל ר' מיכל ולא יכולתי לגרוע ממנו עין.
זכרתי בבהירות רבה את דבריו על הספרים המשולים לחלפות, ובמוחי
התחילו חוזרות כבזק שתי מלים איומות מתוך ההגדה של פסח: “ושחט
לשוחט”…

ובאותו רגע לא אהבתי את אבי.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39429