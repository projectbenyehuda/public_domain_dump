


	
	למצב הספרות העברית
	



1

רבותי וחברי!

הנושא שאני אומר להרצות עליו לפניכם הוא רחב ומורכב
מאד, ובטפח הזמן הניתן לי לא אוכל למצות את כל הענינים התלויים בו.
על כן יהיו דברי בהכרח מקוטעים ובמקומות אחדים מרומזים בלבד, ואת
השומעים הסליחה.

לפני ארבעים שנה כתב ביאליק במאמרו “שירתנו הצעירה”
כדברים האלה: “עתה עם ‘שקיעת החמה’ ( רמז לספר שיריו הראשון של שניאור )
הגיעה, כמדומה, השעה, שהשירה ‘הלאומית’ בה”א הידיעה תקפל טליתה ותצא
להתפלל ערבית, בביתה, ביחידות“… ועוד באותו מאמר: " עם שאין
לו חיים גמורים, אלא נובלות חיים, אי אפשר שתהא לו גם שירה ואמנות
גמורה, אלא נובלותיהן”.

רעיונות אלה הם גם הרקע לסיום “מגילת האש” על יגון היחיד ולשירי "ערבית, של המשורר.

בניגוד לדעתו של אחד־העם, שהיצירה הספרותית העברית
חייבת לשמש במישרין את הצרכים הלאומיים, סבר אז ביאליק, שיצירה
לאומית ראויה לשמה היא זו, הנוצרת בלשון האומה וע"י אישי האומה, אך
תכניה הם טבעיים, כלומר אנושיים־כלליים. אלא שלהכרתו של המשורר
נצטרפה גם הרגשת הערבית כלומר, בתוך ההתפעלות מגילויי החיים
הטבעיים בשירתנו בשעת השקיעה, חילחלה גם טיפה של יאוש בנוגע למצבה
הכללי של היצירה העברית.

ולאחר שש שנים, בשנת תרע“ג, במאסף “נתיבות” פירסם מיכה
יוסף ברדיצ’בסקי את המאמר “בקיעי הספרות”, שבו הוא כותב: “לא
יאומן, אבל חוק אצלנו (היינו, בספרותנו), כי אין מקום לרוח חיים,
אין מקום לאומץ רוח ולאדם הולך בדרכו. אם במזיד ואם בשוגג, אם יש
שיטה או אין שיטה – מעצורים ישימו לכל אלה שנפשם שואפת למחשבה חיה
ולהרחב”. והלאה: “אנו יודעים את התשובה בעצמנו: אין בידינו לשנות
את מצבנו בגולה, ואם האדמה מתמוטטת בכל פעם מתחת לרגלינו, בודאי
יכשלו ההולכים עליה; אבל איזו תשובה בפינו
למראה כל המעצורים שבבית וכל הרקבון שבבית”? ובסוף המאמר: “אין דרך
לנו, אין דרכים וארחות ואין מנוח. – – מי יחיה אצלנו ומי יודע את
החיים? מי יאמין ומפיק אמון? הן אין זו שירה עוד, כי אם צעקה, צעקה ודוחק ודכוי הנפש”…
להאשמת האחראים למעצורים שבבית מצטרפת אצל מי”ב ההכרה, שאין לשנות את המצב בתנאי הגלות.

ומעניין, שביאליק, לאחר שנתיאש כביכול משירת עצמו,
הלאומית, ולאחר שמסר את “קסתו” לצעירים, התכנס ראשו ורובו בעבודת
הכינוס של הספרות הלאומית (מעינו היה רק “שותת ומטפטף לפעמים”)
ומי"ב, אחרי דברי יאושו השחורים, כתב בשנים האחרונות לחייו כמה
דברי־יצירה, שהם ראשונים במעלה ביצירתו וביצירת הדור; ונושאיהם דוקא החיים כמות שהם.

ואמנם כך היה המצב בספרותנו בערב מלחמת העולם
הראשונה. הפריחה בשדה היצירה הטבעית שלנו, בעיקר בשירה ובמקצת
גם בפרוזה, לא האריכה ימים, ואף כי עשתה כמה פירות־הילולים, לא יכלה
להתמיד בתנובתה, כי זיקין וזועות ירדו לעולם בכלל ולעולמנו

בפרט, ומה שלא היה למרמס, נפוץ ברוח. לא היה עוד מרכז ליצירה העברית
ולחולים על שברה היתה הרגשה של “מחנה נשאר”, או נכון מזה של מחנה מוכה
ונפוץ. והיתה גם התפלגות עלובה לשני מחנות צוררים: מחנה העברית ומחנה
היידיש. “השלוח” התקיים בנס, “המעורר” גוע מחוסר קוראים
וסופרים, הביביליותיקה הגדולה של בן־אביגדור לא הצליחה והמאספים
הבודדים שהופיעו לעתים רחוקות היו מעשה עקשנים יחידים. הענף הרך
והירוק שביצבץ בארץ־ישראל (ב“הפעל הצעיר” וב“מולדת”) נגדע בראשית
המלחמה.

אך בשלהי המלחמה ובשנים שלאחריה אירעו שני מאורעות,
שנתנו פנים חדשות לספרות העברית, והם: יסוד הוצאת שטיבל, שבמובן
הרוחני היה זה מפעלו של פרישמן או עשוי ברוחו, ועליית השכינה העברית
לארץ־ישראל.

עד שני המאורעות האלה היה סימנה הראשי של ספרותנו החדשה – כובד־רוח: קינה או סאטירה או חיטוט בפצעים;
חשבון־הנפש של אין־אונים בחיי הפרט ובחיי הכלל. מעט
מאד היה בה מיסוד האור. לא רק ברנר הקודר, המושך עליו יסורים,
וברקוביץ משורר הדלות, אפילו שופמן, הניצת תמיד מגילויי הטבע,
היופי והאהבה, לא יכול להשתיק בקרבו את הפחד הישראלי. ושניאור
“בעל־השרירים” ראה את בלהות “ימי הבינים המתקרבים”. החסידות של פרץ,
שטיינברג וברדיצ’בסקי היתה בה משום בריחה מן החיים. שאלת “לאן”?
בנוסחאות ובצורות שונות (הברנרית, הבן־ישראלית או הש"י
איש־הורוויצית) ניסרה תמיד גם בשירה וגם בפובליציסטיקה. אף בטחונו
של אחד־העם בעל השיטה המוחלטת נתערער ולא הועילו כל הטלאים שהוא
גופו הטליאה כדי שתיראה שלימה.

מפעלם של שטיבל־פרישמן עשה גדולות בקרעו לספרותנו
חלונות אל העולם הגדול, בהרחיבו את יריעותיה ובסייעו להאנשתה
של היצירה העברית. ואין תימה, שמפעל זה נתקבל ברצון רב כל־כך על־ידי
הישוב בארץ־ישראל, שנתבשרה בשורת חיים לאומיים חדשים, שהאטריבוטים
שלהם סופם להתקרב עד כדי הזדהות עם אלה של חיי־התרבות הטבעיים
באומות העולם.

התרכזות מבחר הכוחות היוצרים, זקנים וצעירים, על
אדמת האבות, בצירוף הניצנים אשר נראו בארץ, עשתה מיד את ארץ־ישראל
לאתחלתא של מרכז היצירה העברית. על כל פנים ההיקף נידלדל במידה כזו,
שרושמו לא ניכר עוד אלא מעט. אור חדש זרח לספרותנו בציון, בתחילה
אור מגשש ומהסס, אך הולך ומפציע ומתפשט לקראת יום נכון. אבל גם על
האור הזה האפילו צללים מבית ומחוץ: מכות־הגבלה בבית ובשרות איוב
מן העולם היהודי בגולה, עד שהשתרע צל המות הגדול שעלה מטומאת גרמניה.
הישוב, ועמו הסופר העברי, היה נקלע כל השנים בין ההרגשה של שבט, אמנם
גדול ומתחסן, אך נתון במצרים ובסכנות תמיד, ובין ההכרה המדמדמת,
שעליו הוטל להיות הנושא העיקרי של העם בעתיד, של “שאר ישוב” גם
במובן הרוחני.

ובמרכז המעט נוצרה מעין שניות, שקיבלה לפעמים צורה
של צוררות: מצד אחד בעלי המהלך הישן, ממשיכי המסורת המוסמכת ומעצבי
ההואי, שעוד לפני כליונו החרוץ הורגש כהולך ודועך, לפחות בבחינה
הרוחנית, ובעלי המהלך החדש, שרובו עמד בסימן האכספרסיוניזם
האירופי והרוסי ומקצתו דיבר בשם החיים החדשים בארץ־ישראל, השונים
ביסודם מן החיים ההם, הגלותיים. מתוך שההתנגשות היתה על שטח קטן
ושוני האינטרסים לא הגיע לידי בישול, לא היה בה תמיד משום קנאת סופרים
המרבה חכמה ויצירה והפסדה היה לפעמים מרובה משכרה, הואיל והיא הגבירה
את תהליך הבזיתה של היצירה המקורית בכלל וסייעה בידי הסנוביזם
הטבעי, שעיניו נוטות תמיד לשוטט בקצה ארץ ולא לראות את הטוב שבדלת
אמות הבית. עד אשר בשנים האחרונות נזדוגה לה להבזיײה גם החנופה,
שהן מאז ומעולם אחיות טבעיות להרע.

באותן השנים נתברר למתבוננים, מתוך הכרה טראגית,
כי שדה ההשפעה אשר לספרותנו נתון במצרי־תחומים חיצוניים הגורמים
בעל כורחם גם מצרי־תחומים פנימיים. נתברר שתשעים למאה מתוצרת הספר
העברי בארץ נפוצים בארץ גופה, בישוב שאינו עולה על מאות אלפים
אחדות, וארצות הגולה (גם כשהיו עוד קיימות) אטומות בפני הספר
העברי. ואל לנו לשכוח, כי הסופר העברי בדרך כלל גודל וחונך
בסביבה של ספרויות גדולות ומכיר חללי־ריזונאנס גדולים ביותר,
ומשום כך לא יכול היה, ביחוד מן הבחינה הנפשית, להשלים עם הצימצום
הזה. והרגשת הנתון במצרים גברה עוד עם תגבורת חיל התרגומים, ההודפים
אותו לקרו־זוית גם בתחום הצר.

הוסף על כך את ההסתעפות הטבעית של סוגי הספרות, העיונית והשימושית, לפי צרכי הקיבוץ החי ויוצר בלשונו; המפלגתיות הנפרזה המשגשת בישוב ושחדרה, במידה שאין כמותה
בשום ארץ, גם לתחומי היצירה הספרותית הטהורה; הישוב השרוי ראשו ורובו ובכל יום תמיד בקדחת של עשיית
קנינים, לרוב חמריים, לשם בנינה המהיר של המולדת הנכבשת ביסורים והוא
נתון על־פי־רוב בעולם רחוק מן ההתבוננות ושיקול־הנפש הדרושים
לקליטת היצירה הספרותית והשמירה עליה; היהירות
הכרוכה בעקב כל בעל הכרה שהוא בונה־מולדת, מתקן חברה ומכונן
מדינה, הכרה שטחית המביאה לעתים קרובות לידי יחס קשה ומוזר כלפי איש
הכשרון הרוחני, ואפילו כלפי זה ששותים את דבריו בשעת הפנאי. כל אלה הם
דברים ידועים לכל סופר ישר ובעל חירות פנימית בארץ, והם גורמים לא מעט
עלבון וכאב. גם העלייה המערבית, עם כל הטוב שהביאה לארץ, אם מחוסר
ידיעה ואם מתוך קני־מידות שאינם הולמים את הויתנו, גם היא הוסיפה
נופך משלה על יחס הזילזול ביצירתנו המקורית. שיקור־עינים תמידי זה
לצד הראשונים במלכודת הספרות העולמית יש בו, יחד עם הגרוסטקיות,
משום מתן סיוע לסנוביזם שאינו מבחין.

ומכאן תוצאות לביקורת שירדה אצלנו פלאים. המסה, שבאה
במקומה, נעשתה אחות לספרות היפה, כמעט שירה בפרוזה הבאה רק
להנות את הקורא אך לא לתקנו בהשגה נכונה או לעורר מחשבתו על
מהות היצירה, דרכיה, שרשיה ותכליתה. הריצנזיה שנתלוותה אליה נעשתה מלאכה
קלה ולא תמיד נקיה, סוג כתיבה דרך־אגבי, שאינו מחייב לא את כותבה ולא
את קוראה, ועל פי רוב גם לא את נושאה. מקור החזיון הזה לא רק
בהתרופפות הענין העמוק ויחס הכבוד אל יצירת הרוח, התרופפות
שנתגלתה בזמן הזה ברוב העמים, הגדולים והקטנים, אלא גם ביחודם של חיי
הישוב, שהם אינטנסיביים מאד בממד השטח, אבל אינם אינטנסיביים כלל בממד
העומק, הדורש קדיחה מכוונת, פולחן האמת, יתרון־רוח ואורך –רוח בלי סוף.

הפובליציסטיקה העברית, חלק גדול מן התימאטיקה שלה
נתבטל, כל אלה הנושאים שהעסיקו את טובי מוחותינו ההוגים למען
ריב"ל ועד קליאצקין, ונכנסה לשני ערוצים: למחקר היסטורי־סוציולוגי
ולמאמר הפריודי, המשמש את “השאלות הבוערות” בישוב, או דברי הערכה
ואוריינטאציה, על חזיונות כלליים. הפובליציסטיקה הכבדה, זו
הראויה לבוא בספר ולהיות נקראת גם לאחר זמנה, כמעט פסקה, ובמדה שישנה
אין רישומה ניכר. בודאי עוד זכורים לרבים בתוכנו דברי ההתפעלות
של ביאליק מן הספר “גולה ונכר” לפני הופעתו, שלפני אמונתו הוא
עשוי לפרנס במחשבה דור שלם של קוראים, והנה גם ספר חשוב זה מונח
כאבן שאין לה הופכין. וידועות תלונותיהם של טובי הקוראים אצלנו על
המאמרים הכבדים, שאין המוחות בימינו סובלים אותם. וכן הולך ויורש
העתונאי הזריז וקל־העט את מקומו של הפובליציסט הדורש בסיבה
ומסובב ובונה עולם בשיטה.

רעיון הכינוס של ביאליק ודאי שמקורו היה בהרגשה
עמוקה ונכונה. לבו הרגיש, כמו שמוחו של אחד העם ידע, כי דבר גדול
ורב־ערך הולך ומתחסל בישראל. הגיעה עת סיום לפרשה גדולה, שהיתה
אחוזה בחיים הספצפיים של קיבוצי הגלות והיה פחד, שעם סתימת הגולל על
פרשה זו נהיה כ“קטנים שנולדו”, כאחרונים שבאומות הנחותות
המתחילות הכל מבראשית. והיה משהו יסודי וטוב במלאכת הכינוס: הצלת
אוצרות מן האבדון, חישופם וקירובם, לאחר בירור של הבדלה והבחנה,
לצרכי הדור, הנחת יסוד ליצירה הבאה. אך היום אנו רואים כבר את
הסכנות הכרוכות בכינוס של סיטונות: טישטוש גבולים ועירבוב
זמנים, סתימת מקורות־חיים והכבדה על היצירה החפשית, ניצול חסר־מצפון
של נכסי ־הפקר והרגלת הקהל בהכנסת ספרים לביתו, שאין לו לא ההכשרה, לא
הפנאי ולא הצורך הרוחני לקרוא בהם, אלא לראותם בלבד. אני רואה
בחוש, כי רק עוד זמן מועט אפשר יהיה להשתמש בהילה החופפת על שמות
עתיקים ומקודשים, הילה זו סופה לכבות מהרה, ומראה האפר לא מרנין כלל.

איני רוצה שמישהו יגלה בדברי פנים שלא כהלכה. עתה, יותר
מאשר בכל זמן אחר, עם חורבן מרכזי היהדות העיקריים, יש ערך רב לשמירת
כל חיבור עברי באוצר האומה, ביחוד הנשכחים והנידחים, אבל זהו ענין
לאקדמיה, לספריה הלאומית, כחומר לחוקרים, אבל מה למו“לים פרטיים, אנשי
עסק, הבאים להושיב “עתיקי יומין” אלה במקום שאינו יאה להם, “אחר הדלת
והמזוזה”, בארונות מודרניים, במקום הספר החי והנקרא ולסייע ע”י כך
בעקיפין לתהליך ההתלעזות המתורגמת והבלתי מתורגמת?

 בשנים האחרונות גברו הטענות נגד יסוד הקטגוריה
שבספרותנו החדשה. ימיה עשרות שנים, אך נתחדשה עתה בארץ־ישראל. תחילה
בדרך ההוכחה ע“י יחזקאל קויפמן ועכשיו בפאתוס ובעקשנות ע”י
המשורר־המבקר א. קריב. על צד האמת, הטענה שהקטגוריה, ולו גם החריפה
ביותר, השניאה את האומה על הקורא העברי, אין לה על מה שתסמוך.
המציאות מראה לנו את ההפך מזה. דוקא הדבקים בבעלי־הקיטרוג, חסידי מנדלי
וביאליק וברנר, היו ראשונים לעלייה השניה ומניחי היסוד לחיים החדשים
בארץ. ישראל אוהב את התוכחה ואפשר להמליץ עליו בשינוי את הפסוק
במשלי: “כי את אשר יוכיח – יאהב”. במידה שהקטגוריה הועילה להשניא על
הקורא את צד הניוון שבחיי הגלות, כדי להכשירו לקליטת אידיאל של חיים
חדשים, טבעיים ופרודוקטיביים, היא הביאה אך ברכה.

יש מידת אמת בטענה, שהתיאורים השליליים ובכלל התימאטיקה
של רוב ספרותנו החדשה אינה עשויה לקחת את לב החניך של בית־הספר או
הקורא הצעיר, אבל כלמורה ספרות ותיק בארץ, הרשו לי לפקפק אם ספרות
יהודית בעלת טנדנציה חיובית, כזו שקריב מצביע עליה, עלולה להתקבל
על לב הדור הצעיר יותר מזו, שהיא “מבזה” כביכול את כנסת ישראל. אין
כוחה של ספרות דתית או מוסרנית יפה בלי דת ומסורה ומוסרנות בחיי
יום יום. והדברים עתיקים.

 בעל כרחנו עלינו להכיר בעובדה, שאין בידנו אלא
הערך החיוני, הנוגע ללב ופועל על הנפש, באיכותו השירית והאנושית,
ויהי הנושא דתי או חילוני, מסורתי או חדש שבחדש. ועוד אחזור לענין
עיקרי זה.

שנים רבות היו מונים אותנו, בסתר כבגלוי, אותנו
מתי־מספר מספרים בארץ־ישראל, יוצאי הגולה, שהמשכנו זמן רב לטפל
בהואי ההוא, העובר־ובטל, בתיאור העולם שהבאנו בלבנו משם. זימזמו
באזנינו: קצנו בחיי העיירה, באידילית הדלות, בהואי המשעמם ההוא, שגם
שם כבר פשט את צורתו. לא התנצלנו ולא שינינו את דרכנו, אף כי גם
לנו לא ברור היה מה טיב היצר הסוכן בנו להידבק ולעצב בדחילו את
החיים ההם, שאינם אלא חזון לאחור. אבל לאור הלהבה הגדולה והאיומה אשר
אכל את נאות ישראל מקצה נתברר לנו פתאום כי יצר זה ניטע בנו ע"י
ההשגחה להקים שם ושארית לאומה שנידונה לכליה. ורב הצער, שכה מעטים
היינו, שרק שלושה־ארבעה מכחולים העלו את צלם החיים ההם על הבד בצבעי
האות העברית. לא די בכנסת ישראל מלפני שמונים שנה שצייר מנדלי
במכורתו. היו עוד קיבוצי ישראל מאוחרים בזמן, והם אבותינו

הקרובים, הראויים לחיות בזכרון העם. ועוד חזון למועד. אנו מחכים
עוד לאחרים, שיוסיפו על הגאליריה שלנו. אין להסתפק בחומר
הדוקומנטארי, או המקרי, שהוא חשוב לעצמו, אבל אין בו מן הצירוף
והעילו השירי. מתוך כיסופים ואהבה, בנפש רוחצת בדמעות ומתוך
הכרת השגב שבקרבן יש לשוב ולעצב מה שהיה, נוסף על מה שעוצב עד כה,
את אבותינו ואמותינו, את אחינו ואחיותינו, את הקן הצר והחם ( אף כי
בגלות הקרה), אשר בו קיננו דורות על דורות, את האדמה אשר קלטה את
עצמותיהם החביבות – עלינו לכתוב לעולמים בכתב בית ישראל! הכרח
לאומי הוא לעשות נפש גדולה לחיי קיבוצינו, שמחה אשמדאי וכת דיליה
מתחת שמי ד'. מסופקני אם אלה שלא היו שם ( אם אינם בבחינת דאנטי)
יכולים ורשאים ליטול עליהם את כתיבת מגילת הפורענות האחרונה. יש לי
הרגש, שרק נפש שהיתה בתוך הגיהנום או על מפתנה, רשאית לתארה. מי יודע
אם אין האחד הזה, בדמות נער־פלא, אשר נשמתו הבתולית קלטה את המראות
והקולות, יושב כיום הזה באחד ממחנות־הבכא או באחת האניות
החותרות מול חופנו, או אולי הוא כבר בתוכנו ונפשו רוקמת את
הלבוש בשביל חזון נורא־הוד אשר יחזה לדור ולדורות!

אין כונת הרצאתי זו להעריך או לתאר כמו את גילויי
ספרותנו הגדולים עם הקטנים בזמן הזה. רבים ושונים הם מספור ומתאר
ברגעים ספורים. איני רוצה לחטוא ברצנזיות בעל־פה אם לטוב ואם לרע.
ועלי להסתפק בסעיפים אחדים על כונות ומעשים המוטלים עלינו לתקנת
ספרותנו, להעלאתה ולחיזוקה:

א. השבט העברי בארץ־ישראל נעשה לעם. יש בעובדה זו מן
הנשגב ומן הטראגי כאחד. הספרות העברית מרוכזת במקום חיותה, גם זו
עובדה. כאן השיור, כאן התקוה, כאן העתיד. לאסוננו נשאר לעמנו רק
עוד קיבוץ יהודי גדול אחד, יציב בערך, בעולם. כונתי לאמריקה. חס
לנו לסייע לעשיית שארית ההיקף שלנו כמצולה שאין בה דגים. לא רק לשם
קיום “צלם האלהים” בגלות הנשארה יש לקיים ולפתח שם במידת־האפשרות את
היצירה העברית, אלא גם לשם מניעת סכנה כאן, סכנת התכנסות בתחום צר,
של “שישו בני מעי” פרובינציאלי. המקדשים הקטנים שם רק יעלו את כבוד
המקדש הגדול כאן. נוציא מוניטין לפרי רוחם של מנין אחינו שם ונבקש
מהם להרחיב את שדה־הקליטה לדבר הסופר העברי בארץ. וברכה גם במחשבה, ולו
רק מן האשליה בה, לסופר העברי, כשם שהיתה לפני דור אחד, כי יש לו
קוראים, מיחדי שמו ונפשו, בקצוי ארץ רחוקים.

ב. עלינו לעשות הכול כדי לסייע ביצירת שיווי־משקל
מיצב ופורה בין כמה ניגודים שבעשייתנו הספרותית. לא להסירם אלא
ליטול את עוקצם המכאיב. עבודת הכינוס צריכה להימשך וגם לגבור
(ביחוד פדיון שבויים שלנו בלשונות נכר), אך מתוך ברירה מדעת
ומכונה להציל ערכים של קיימא ומתוך מטרה להפרות ולהגביר את
היסוד המקורי של יצירתנו החדשה, ובשום פנים לא על חשבון האנרגיה,
שאנו מצווים להשקיע ביצירת ערכים חדשים.

אני חוזר ומזהיר מפני הסכנה של אבדן הקורא הצעיר
בשביל הספר העברי המקורי והלעז העומד בשער, שגם המדינה והעצמאות לא
תוכלנה לו באמצעים חיצוניים בלבד, שאם גם נרצה ונחליט לגרש את הלשון
הלועזית ממבוא הבית היא תכניס את ממזריה מן החלון בתרגום
ממזר.

דברים אלה אמורים בעיקר כלפי מבול התרגומים, ההולך
ונעשה מכת מדינה עוד לפני היות המדינה. שנים רבות חלמנו על פעולת
תרגום מבורכת, ברוחו של פרישמן ואחרים (זכורים לנו דברי הצער של
אחד־העם של שלא סיגלנו לנו בתרגום את אוצרות יון במקום להעתיק את
תורתנו ליונית ), ובמידה זעומה נעשתה כבר עבודה חשובה בשדה זה. אך
לא עלה על דעת הסופר העברי שהפונדקית תנסה לגרש את הכוהנת. שיבוא יום
ושדה־פעולתנו הספרותי המצומצם יהיה הפקר לכל מיני גידולי־חוץ
מפוקפקים, ואפילו כאלה שרעל בהם. רק תרגומי יצירות־מופת, עתיקות
וחדשות, עשויים בידי הראויים לכך מכל הבחינות, רשאים למצוא את
סיועו של הסופר העברי, כי בנפשו הוא.

ג. יש להרים שוב את קרנה של הביקורת העברית מתוך יחס
של כובד־ראש ואחריות והעדר כל פניה אישית שאינה לשמו של הענין. יש
לטפח את האמת האחת הקיימת לגבי יצירות־הספרות: שאין להפריד בהן
בין ה“מה” וה“איך”. שכל “מה”, המקושר בזמן בלבד ואין עמו “איך” של
דמיון יוצר ונפש יפה, אם ה“מה” משרת רק את צורך השעה או הכת, ואין
עמו ידיעה נכונה, חכמת חיים, בינת־הלב וניחוש מה שמעבר לדברים, הכוח
המסתורי לכפות על הקורא את החויה, הקסם שבפשטות והיופי
שבחירות הנפש – סופו משתכח ובטל. רק ה“איך” וה“מה” הכוללים את כל
אלה, אם גם הנושא עצמו בטל, קיימים כהויה לדורות. באמת־מידה זו יש
למדוד, בדרכים ובצורות ובגונים שונים, את כל יצירות העבר וההווה
מתוך הכרה, התמדה ואורך־רוח. או אז תיפקחנה עיניו לראות את הטוב
הצפון ביצירות “עוברות ובטלות”, כביכול, ולא יפתה לבו על
הקלוקל שבמודה האחרונה, אם משחיטת־חוץ ואם משחיטת־בית. הטוב והרע
שבישן לא יהיו שונים בעיניו מן הטוב והרע שבחדש – אלו ואלו יהיו
בשבילו דברי אלהים חיים או דברי־מהומה שיישמר מלהכניסם לביתו.

כל עוד אנו מאמינים בערכי־רוח קיימים בעולם (והרי
יום־יום אנו חוזרים אליהם בהתפעלות שבנפש) אנו מוכרחים להאמין גם
בקטריונים קיימים לגבי הערכים האלה, ששניהם עולים בקנה אחד: הערכים
והמידות שבהן הם נדרשים. היצירה הפיוטית והביקורת של היצירה הם שני
צדדים של פעולה אחת, ובהיפגם האחת אי־אפשר שלא תיפגם גם האחרת.

ד. על האוטוריטה הספרותית, במידה שהיא קיימת עדיין,
להרים קולה נגד מעשי ההבזיה וההשנאה של ספרותנו המקורית בעיני הקהל.
מעשים אלה נופלים תמיד על קרקע פורה. גם האמת צריכה להיאמר בצורה
הנותנת כבוד לאומרה ולשומעה. אי־אפשר שתתקיים מדינה, ומדינת־הרוח
בתוכה, בלי מושגי־כבוד ומנהגי־כבוד נשמרים, בלי גבולות של מותר
ואסור בביקורת. מעל לאומץ־הלב ובקשת־האמת צריכה להתנוסס אמרת
האבות: " יהי כבוד חברך חביב עליך כשלך!", והמחלוקת תהיה לשם שמים בלבד.

ה. ודברים אחדים על השאיפה להוציא את מעינותינו
חוצה, כלומר, לתרגם את שלנו ללשונות אחרות, אם בשביל אחינו בני
ישראל שאינם זקוקים לעברית, ואם למען “הראות העמים והשרים”. אין ספק
שהגיעה השעה לעשות משהו לצורך זה. מבחר נכון ותרגום ראוי של
יצירתנו הספרותית עלולים להגדיל את הפרסטיז’ה שלנו כלפי חוץ, ובדרך
ההחזרה גם כלפי פנים. אבל גם לפתח זה רובצת הסכנה: שיקור־עינים לחוץ
ועשיית מטעמים לרוח הנכרים. מראה־נגע זה ראינו כבר במקום אחר. בשל צל
סכנה כזו בלבד, יש לנהוג זהירות מרובה בנידון זה.

*

ראינו את מצבה הכללי של ספרותנו, כי עדיין לא בטוב
הוא. עם כל ההישגים לרוחב, לרום ולעומק, שהשגנו בפרק־זמן קצר בערך
ובתנאים שאין כמוהם לרוע, בשיר ובסיפור ובמסה, ואפילו במחזה,
שהיה אצלנו עד עתה שדה־בור לגמרי – עדיין רחוקים אנו מן המנוחה
והנחלה, ועדיין צללים כבדים אוחזים בעקב האור המעט.

אבל אם נישא עינינו לעתיד ונביא בחשבון את הסיכויים
בכוח ליצירתנו הספרותית בארץ־חיינו, תיגלה לנו תמונה שיש בה כדי לעודד:

יצירה בתוך חיים חדשים, “חיים גמורים”, על רקע עבר
כבד־ערך בפינה שמזרח ומערב נושקים זה את זה, בתוך עם מתהוה וקם ע"י
קיבוץ גלויות ועדות שונות מתוך מגע עם קרקע גאול בפלגי דם
וזיעה; מזיגה של תרבויות שונות מתוך חבלי
הסתגלות ויצירה בלתי פוסקים, מתוך מלחמת כיבוש ובנין וסכנות
גלויות ונסתרות, כל אלה עשויים לחשל את האופי ולשוות לו קו של
גבורה; יצירה בלשון שמטבעתה היא זקנה ובחרות,
שרבים מאוצרותיה עוד חבושים בטמיון, שהיא עצמה שרויה עוד בתהליך
של יצירה וגידול, – כל אלה עשויים להיות לברכה רבה לספרותנו,
ופסגתה מי ישורנה, אם רק יעמוד לנו הכוח הרוחני לעשותם לברכה
בבנותנו את ארץ־ישראל של מטה ושל מעלה בתנופה אחת.

איזו ספרות לאומית – טבעית יכולה לקום על קרקע
יקר זה ובמדינה נכספת זו, העולה כנס מתוך ערפלי הגעגועים והתקוה
לחיים של מציאות גדולה ומאירה!










הרצאה שעמדה להיקרא בועידת אגודת הסופרים, שנועדה  לחנוכה תש"ח ונדחתה מפני שעת החירום.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37780