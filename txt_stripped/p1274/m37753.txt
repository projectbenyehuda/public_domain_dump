


	
	משא בהרים
	



(סיפורו של רוק)

א

בקורת רוח יתירה מקשיב אני לסיפורי חבירי הרוק בן
הארבעים פ… עתים יש בהם מקדרות ענן צף ומאיים ועתים מבהירות פלג רץ
ומדלג באור החמה. הכול לפי העניין: כשהנושא קל ומבדח הרי עיניו חיות
ופזיזות וכל תנועת גופו מליאה עליצות והתלהבות של נוער, ואילו
כשהעניין מסתבך ומתעמק ויש בו משום טראגיות, אזי מצחו המלבב נחרש
קמטים, עיניו קמות בניצנוצן הלח, כל גופו כאילו מתאבן ועל פניו
העפרוריים, לעבר חוטמו, רועד תיו אלכסוני, ספק קמט ספק גיד, וכל מראהו
כלפני בכי.

הפעם, בקיץ, ביום ראשון לשבוע אחרי הצהריים, כששנינו
משוחררים מעבודה של חובה, ישבנו על תלולית דשואה בקצה של חורשה
בלבוב, חורשה נאה באשוחיה המגודלים, האפילים והמאושים תמיד,
בתלוליות המעוגלות, הזרועות פרחים, בבריכה השטוחה באמצעיתה כמראת
כסף, בעמודי ההתעמלות הגבוהים והנמוכים, בכלונסאות הנידנוד הצבועים

פסים של אדום-לבן-ותכלת, באוהלי המסתור המחוטבים, ועל כולם בבהרות
הטיילים החיות הזרועות והנעות על פני כולה בצורות ובצבעים שונים.
מאיזה בית קיץ לא נראה אך קרוב הגיעה נגינת פסנתר, פרילודיון שופיני
עגום-עגום; בדי האילנות התנועעו מעל לראשינו באושה חרישית-קובלת,
כלואי לנגינה, והלב נמלא אושר עגמומי, מוצץ ומתוק: בקיצור, מקום
ושעה רומאנטיים. שעה קלה ישבנו נתונים זה לזה מתוך שתיקה, כדרך שידידים
מסורים עשויים לשבת יחד.

והנה עלתה לקראתנו משפחת טיילים: גבר, קטן קומה ורזה,
נושא על ידו האחת ילד כבן שנתיים, ובשנייה, שהיתה עמוסה מעיל נשים
ארוך ושניים או שלושה מעילי ילדים קטנים, הדף לפניו עגלה שחורה, שבה
ישבו פנים אל פנים שני עוללים דומים במראיהם ובגילם, כנראה תאומים,
ואחריו, אחרי גבו ממש, כצמודה אליו בחוט בלתי נראה, הלכה אשתו השמינה,
הגדולה ממנו הרבה, מקושטה ומפורכסה, והוליכה בידה שתי ילדות וילד
נושאים סלים עם אוכל וכלי משחק. המחזה הזה עורר את התבוננותי:
ראיתי לפני גבר עמוס משא כבד מלפניו ומאחריו, והוא ממלא את חובת
הנשיאה בכובד ראש, ואולי גם באהבה, כעין סמל חי למשא החיים. חבירי,
שהיתה לו סגולה נפלאה להרגיש במחשבותיו של זולתו, פנה אלי בבת
צחוק:

– רואה אתה, כבודה מהלכת זו מזכירה לי את המאורע
שאירע לי לפני שנים רבות, מאורע שהיה, כמדומה, המכריע בגורל חיי.
רצונך לשמוע – אספר.

– אנא, ספר, – אמרתי לו בקול רך ככל האפשר, אף על פי שהייתי תפוס במחשבותי אני, כי ראיתי שהדבר נוגע בנימי לבו.

– אבל הסיפור יארך קצת. הרי ידעת את דרכי בסיפור.

ידעתי שאתה מן המאריכים, אך אין דבר. אפילו עד שקיעת החמה.

– אם כן, טוב. זה כבר חייב הייתי לספר לך סיפור זה, ועתה הגיעה שעתו.

הוא תיקן קצת ישיבתו, באופן שחצי גופו וכל פניו היו פונים אלי, והתחיל:

– לאחר חורף מכוער, אולי המכוער בכל ימי חיי, ברחתי
מלבוב לעיירה קטנה במערב גאליציה. כל אותו החורף ביליתי בחברת להקת
המשחקים מן התיאטרון היהודי של גימפל, מוקיונים מחוסרי טעם וחינוך,
אך ביניהם אחדים גם אנשי כשרון אומללים. הלילות רוויי השאמפאניה
הזול, שפעת תמרוקי הנשים התפילים, אור הגאז הכבד ועשן הפאפירוסים
התמידי, כל אלה פרשו על הוייתי מעין צעיף כתום. אין דבר שנוא עלי
יותר מצעיף כתום. תקפני ייאוש. אפשר שהמלה ייאוש אינה הולמת את מצבי
אז – ובכן, דיכדוך, דיכדוך גמור, שבא כמובן עקב מיעוט שינה ואפיסת
הכוחות. הייתי חש באימה כבושה את מציצת הלב הכואב ואת רעידת העורקים
בפרקי הברכיים. הייתי נמאס ומאוס על עצמי כדבר פיגול. הרגיזני חדרי
המרוהט יפה, ויום יום נתעורר בי החשק המוזר להשליך את רהיטיו החוצה,
ובצאתי לרחוב עשתה עלי המרצפת הלחה את הרושם המבחיל, כאילו נוקתה
לפני רגע מקיאו של מישהו. בקיצור, ברחתי לעיירה שבמערב גאליציה. עיירות
אלו עם החורשות והשדות הגבנוניים המקיפים אותן, עם העסקנות
הלאומית הפעוטה של בחוריהן, נדיבות לב נשיהן וחן בתולותיהן
המתפנקות, יש בהן כדי לרפאות נפש חולה. ובגורלי עלתה עיירה מן
המובחרות. התאקלמתי מהר – כשרון זה שהוא טבעי לי מקל לי הרבה על
קיומי – וזרם חיי התחיל מזדכך לאט לאט.

והנה בא אלי חבירי הרוסי מלבוב בדרך הפתעה ועכרהו שוב.

חבירי זה – כינורין שמו (עתה הוא, כמדומני,
בארגנטינה), – היה אכסמפלאר יחיד במינו. על צדעיו הכחלחלים, נראה מעין
רוך אשה, אבל עיניו העמוקות מתחת למצח הנופל נתנו לו הבעה של
עקשנות חייתית. וחוטמו – כמגדל איתן, לא בגודלו אלא ביושרו וחוסר
תנועתו. נדמה היה: כל מה שיעבור על פנים אלה לא יזיע אותו זיע כלשהו.
ונחיריו היו דומות לפיות הכינור – בקיצור, שמו נאה לו והוא נאה
לשמו. כשהיה צוחק (צחוקו כרעם בגלגל) היו עומדות דמעות בעיניו.
עצלן מטבעו ובורח מצל של סכנה, וכתיפיו הרחבות והבריאות נראות
כתוהות על עצמן: למה נבראנו? בלכתו יפשק את אצבעות ימינו ויכדר את
כפו ככף מבשלים, מחזיקה באויר, כמוכן לחטוף משהו מן העולם
ולהכניסו לתוך פיו (ואומנם רעב היה על פי רוב). אומנותו היחידה:
הסתכלות מפליאה, אך מרגיזה לפעמים בדקותה ובחריפותה. ומומחה היה
להמציא דימויים מוצלחים מכל מערכות הטבע לפרצופיהם של בני אדם
ולתנועותיהם. מתגדר היה גם בכשרון החיקוי שלו, אבל כשרון זה היה, על
צד האמת, רק פרי דמיונו (באמנות זו מצטיין ביחוד ידידנו הגאליצי
ל…, והוא גבה קומה, לבן שיער ולו עיניים גדולות-מימיות וכעין
קרום של גביש מצפן). כשהיה מתפעל התארכו פניו בצורה משונה, סנטרו
נתעקם ונעשה מצודד קצת ובעיניו ניצנץ ברק לח. כולו עשה אז את הרושם
של תינוק הרוצה לבכות, אך הואיל ואין לו שום סיבה לכך, הוא מחכה
שיגע בו מישהו ואז יפרוץ בגעייה. משולל היה כל נימוס ויחסו אל הנשים
היה פשוט עד כדי גסות, ונדמה היה כי לעולם לא יצודד אדם זה לב אשה,
האוהב מגע אצבעות ענוגות. ואף על פי כן היה עולה בידו מזמן לזמן
לקשור קשרי “אהבה” עם אחת הנערות, שסופה כמובן גיהינום לנפש המרומה… בקיצור – אכסמפלאר.

עדיין מוטל במיטתי הייתי, נים ולא נים, אוזני סופגות
את זמרת הזבובים על זגוגיות החלון השטופות בזוהר החמה, ואני חולם
על – נו, לא חשוב על מה… והנה: טוק-טוק על הדלת.

– מי שם, לעזאזל?

– יואיל נא כב' לפתוח. טלגראמה! – בקע קול עבה בלשון הפולנית, כיוצא מתהומה של חבית ריקה.

לא נתחלחלתי; אבל ירדתי מעל מיטתי בלי חמדה ומתוך רגש של
רוגז קל אגב פליטת קללה סובבתי את המפתח, וראה – חבירי הרוסי לפני.
צחוקו כרעם בגלגל ופנינים חרוזות על ריסיו.

– היטב הבהלתיך, מה? ח-ח-ח!

– תארשך לילית, אשמדאי שלי! כסבור הייתי שנשמתך יצאה
בטהרה, והביאו לי טלגראמה שאבוא לשאת הספד על עצמותיך החביבות… נו,
איזה שד הביאך הלום, ואיך אין אדם מודיע במלה? הרי זה שוב אחד מתעלוליך
האוריגינאליים…

חבירי נכנס, התנשק אתי, הטיל גלימתו המאובקה, שהיתה תלויה לו מקופלת על זרועו, על דופן המיטה ואמר:

– ראשית כול הבה לי מים. כל הלילה ניטלטלתי ברכבת “שלכם”
(הוא אהב את הרכבות הרוסיות, הרחבות עם האיצטבאות, עם
ה“קיפיאטוק”, המים הרתוחים, בתחנות) וכל עצמותי אומרות מכאוב. אפשר
שהצוננים יעודדוני קצת. כך, יפה. גם סבון יש, למעלה מיפה. נו, הדירה
אינה גרועה כל עיקר, אפשר לומר בדוחק שהיא גם נאה. האילן שליד חלונך
מוריק את האור בחדר, וזה טוב לעיניים. העיניים עניין חשוב. הוצאתי
השבוע ארבע קרונות על רופא העיניים בלבוב. אתה זוכר אותו?
פיילכנבליט. אדם מעניין. מילא, את התמונות שהדבקת על הכתלים בשפע רב כל
כך הייתי מייעצך להשליך החוצה. מה? נו, נו. הא לך אסימון בעד כל
הגאונים הפולנים שלך עם מאטייקו יחד. מי שקרא את דוסטוייבסקי ואת
טולסטוי וראה את תמונות רייפין ולויטאן יודע את ערכם של הללו. לא,
אינך מסכים? יהא כך עדיין לא נשתחררת מהשפעתם של הללו. נו, כיצד חיית?
שיעמום, מה? הרי אמרתי וחזרתי ואמרתי לך, שלא כדאי לצאת את לבוב. סוף
סוף כרך, אף כי גאליצי. וה“סיטרא אחרא”, כלומר, הנערות כאן? לא מעלות
ולא מורידות, מה? גם חמין אתה מכין? ידיים ברוכות לך. למעלה מיפה,
באמת.

לאחר רגעים אחדים, כשזרם דיבורו נפסק, שאלתיו:

– ומה תכלית בואך?

– פשוטה מאוד: לגור אצלך שבועות אחדים.

– בכל הכבוד!

לאחר שסעדנו אצל בעלת ביתי, יצאנו לראות בסביבות
העיירה ובגנה היפה והגדול שלא כערכה, שבאמצעיתו קבוע אגם מים ירקרק
ואי קטן ונחמד בעציו האחדים בתוכו. ובשבתנו בסירה הצרה לשוט מעט
והפלגנו במים, גילה לי כינורין את סודו:

– באמת באתי אליך בכונה להציע לפניך, וגם להסיתך, לנסוע
עמי לאיזה זמן אל הרי הטאטרה. הרי מכאן לא רחוק הוא. כדאי לראות את
ההרים גם במציאות. שמא דמיוננו דמיון שוא הוא ויתגלו לפנינו
עולמות חדשים לא שיערנום. מלבד זה – אוי!

אני הייתי המשיט את הסירה, ובראותי את פני חבירי
המתחילים משתנים מחמת התפעלות בצורה מבדחת, תקפני חשק גדול להפסיקו
באמצע. טפחתי בחוזקה במשוט על המים והסירה נזדעזעה ונטתה, עד ששוליה
הדקים נגעו בפני המים. חברי נזדעזע ונתחלחל אף הוא ופניו החוירו, ואני
פרצתי בצחוק של הנאה על שהשגתי את מבוקשי.

– בבקשה ממך, דויד, חדל. “חוכמות” מעין זו אינני אוהב.
הקרב בטובך את הסירה אל החוף. מה, יצאת מדעתך, לכל הרוחות?! הנח, דויד,
הנח – אני אומר לך. לטבעני אתה אומר? חדל. נו, די, די.

כשפסקתי לנענע את הסירה עדיין היו פניו חיורים והפחד היבהב בעיניו, אבל על שפתיו כבר ריפרף חיוך דק:

– גיבור אתה על המים. אולם ביבשה נראה מי יגבר על מי (הוא שירת בצבא הרוסי והיה, כאמור, בעל כוח.)

– טיטוס! – הטחתי בפניו ופניתי לו עורף, והסירה החליקה על ראי המים קלה ומהירה כסנונית באויר לאחר גשם.

כשנכנסנו בשלום אל ה“נמל”, ולאחר שקשרתי את שלשלת הסירה אל היתד, פניתי אליו בבקשה:

– אולי תסיח לי סוף סוף, מה יש שם בטאטרה מלבד ההרים?

– לא, עכשיו לא אגיד לך כלום. הרי לך עונש על מחשבתך
הרעה לטבעני. אם לטבוע אזי לפחות באוקיינוס הגון, אבל לא בשלולית
שכזו.

– רק בלי פגיעה בכבוד ה“ים” שלנו. בלבוב אין לכם גם כזה.

– נו, נו, ידועה חיבתך לטבע… פלא שלא נסעת ללמוד בשוייץ…

רצנו עוד כשעה בשדות זוהר, טיפסנו על גבעות

ירוקות, ליקטנו מבין הקמה פרחים נשוקי שמש והסתכלנו בקרעי העננים
הקופאים במרומיהם ללא ניד, כעדרי רחילים לבנות, וכמה שביקשתי מאת חבירי
שיספר מה מחייו בכרך, מחיי החבירים שעזבתי, שחיינו בחורף כמה שעות
נעימות (בריחוק מקום וזמן נראו לי כן)‎, לא רצה לעשות את רצוני,
ובקול מפקד ביטל את טענותי:

– אל הטאטרה, אל הטאטרה ניסע, שם אספר לך הכול. וגם תראה…

כל עצמותו העידה שיש לו שם איזה “כוח מושך”. שיערתי
שיש לו שם בחורה נאה, אשת איש צעירה, או תלמידה רעננה כתפוח מבשיל –
אך מפיו לא עלה לי להציל אף רמז קל בנידון זה.

אף אותי העסיקה זה כמה המחשבה לסייר את הרי הטאטרה,
ועכשיו, הנה שעה מוכשרת לכך: קירוב המקום ולויית חבירי. כי מאוד נעם לי
לבלות איזה זמן בכפיפה אחת עם חבירי הרוסי, שהיה חביב עלי עם כל
זרויותיו, ואולי דוקא בגללן.

אחרי הצהריים כבר היה הכול חבוש בתרמילי ויצאנו לבית הנתיבות.





ב

באמצע הדרך, באחת התחנות הגדולות, היו זורקים לתוך
הרכבת בעד החלונות הפתוחים חוברות בשם “מורה דרך בטאטרה” – חוברות
צנומות מודפסות על נייר מחוק עם מפה מטושטשת, שקשה היה לקרוא את
האותיות-העקרבים שבה. מרובים היו הנוסעים ומגוונים. על פי רוב
היו שם פקידים פולנים, מהם בגפם ומהם עם נשותיהם הארוכות, דלות
השדיים ונובלות הפנים, שהן תמיד כלאחר בכי או כלאחר סער. מעטים היו
היהודים, ואלה שהיו – סוחרים, סוכנים וסרסורים, רובם באים בימים,
מפוטמים, גזוזי שיער וקירחים – דיברו ביניהם יהודית או גרמנית
משובשת. הפולנים שנפגעו ברגשותיהם הלאומיים התמרמרו על חוצפה
זו, ואחד לא יכול למשול ברוחו, קם והתהלך בתא אילך ואילך, כשהוא
כוסס את שפם הפשתן שלו ופרקי לסתותיו המגולחות מזדעדעים מעוצר
חימה, ופתאום הזדקר כלפי ספסל היהודים:

– חוצפה יהודית, לדבר טייטונית על אדמת פולין, שאת
לחמה הם אוכלים וחלבה הם מוצצים ובחברת פולנים טהורים – חוצפה יהודית!

ואולם אחד מן המשוחחים התחיל מפלבל בעיניו, קורץ
בשפתיו השמינות ומניע את תנוכי אוזניו, ובקול גחכני מרוסס תסס כנגד
המתנפל:

– פרושה פאנא, הרי אני נתין גרמני, מפוזן, חי-חי…
שם לוחצים אתכם, פולאקים, כדבעי, סופגים אתם מלקות, סופגים, חי-חי…
ואני נוסע ברכבת אוסטרית, פרושה פאנא…

לעולם לא אשכח את פרצופו של יהודי מפיסתופל זה.
אכזריות והיסטריה שימשו בו יחד. היה לי חשק לסטור על לחייו המאוסות.
הפולני, איני יודע אם מתוך שהיה מיצר בצרת בני עמו או שנבעת מפני
הבעת פרצוף איומה זו, נרתע לאחוריו וחזר למקומו בפחי נפש. וכן עבר
ה“אינצידנט” בלי התנגשות חמורה.

כעבור תחנות אחדות נזדקפו הנוסעים ועטו אל
החלונות. נדחקו והסתכלו זה מעל כתיפיו של זה. ב“מורה דרך” היה כתוב,
כי מתחנה זו ואילך חייבים להסתכל, היינו, כאן מתחילים גבנוני הטאטרה
ו“פלאות יה שפוכים על הטבע ביד רחבה”. אף אני עם חבירי כבשנו פנינו
בחלון שלנו, אולם – על האמת צריך להודות – לא ראינו שום מחזה בלתי
שכיח. גבעות רגילות ירוקות ועוטפות בר, כאלו שמצויות לרוב ברחבי
גאליציה, התנשאו כה וכה, קטעי יערות הוריקו ושדימות חתוכות
למלבנים ישר ובאלכסון השתרעו לאורך ולרוחב. אך הפולנים השמיעו
קריאות התפעלות. ואחד “גזלן”, – כך כינהו משום מה כינורין – טיפוס
סלאוי טהור, בעל פרצוף רחב מאוד, חוטם קצר ונחיריו כשתי מטבעות
עגולות, שער פשתן ועיני דג, שישב כל הזמן שותק ומרוכז – עלה חיוך
על שפתיו ובתנועת חן העביר את ידו בלטיפה קלה על גב אשתו
הצעירה.

אבל התפעלות זו לא ארכה הרבה. עננים מסובלים ונזעמים
הגיחו פתאום מארבע רוחות השמיים ובמהירות התלכדו לגוש אחד מטיל
אימה באפילותו המעיקה. פה ושם עוד הלבינו מפלשים בהירים, כפלגי חלב
שפוכים על גבי ים של דיו, וקרני החמה בקעו בעדם והסתננו בצורת עמודי
נוגה שונים, אך הסתערות העננים היתה רבת אונים וטישטשה אותם כעבור
רגעים מספר. האילנות שבצידי המסילה התנענעו כלולבים בנשוב בהם הרוח
החזקה, ומצלעות ההרים החשופות התנשאו תימרות אבק כתום-אפור
והתאבכו באויר כעשן. טיפות גשם גדולות התחילו מקישות הזכוכית
החלונות ונתלו עליהן כאבנים טובות, הרכבת הטסה כמו בכוח מכופל
ניגפה במשהו והשמיעה חבטה מזעזעת את הקרב. אחרי כן נדמה שזו היתה אנחה
שנפלטה מחזות כל הנוסעים בבת אחת. רבים הצטמצמו והתחילו קובלים על מזלם
הרע, שלא נתנם לכוין שעה יפה לטיול. כידוע, ברדת הגשם אין הישיבה בין
ההרים שוה כלום. האדמה מתרככת וחלוקי אבנים ניסוטים דרך עלייה מתחת
כפות הרגליים ואפשר להתגלגל למטה ולשבור את המפרקת. ולא עוד אלא שמזג
האויר בין ההרים משתנה רק לתקופות תקופות, וכשימי הגשמים מתחילים שוב
אינם פוסקים אלא כעבור שבוע או שבועיים. נמחתה העליצות וענני דאגה
רבצו על פני הפקידים ה“דלפונים”. בלי משים מישמשו בכיסיהם, כמו רצו
להיוכח, אם אפשר יהיה להמתין עד יעבור זעם, אבל הידיים חזרו ונשתלבו על
החזות מתוך ייאוש.

אחר כך התחילה הרכבת גונחת מתוך התפתלות והתדחקות בין
דבשות הרים. פעם, בשעת עלייה היתה נושמת ונושפת ופולטת אנקות כמתוך
התאמצות יתירה, ופעם, בשעת ירידה, היתה רצה ונמהרה ומתגלגלת ונעצרת מזמן
לזמן בחריקה שורקת, כמי שצונח אל תהום ובחפצו להינצל הוא תוקע את
ציפורניו בקיר החלמיש.

הגשם שניתך בזעף נכלא לאחר רגעים מעטים, אבל העננים
השחורים והצבים נשארו תלויים במרום כגזר דין רע. אף על פי שהיה עוד
כשעתיים קודם שקיעת החמה, כבר פשטה האפילה כשהגענו אל מחוז חפצנו.
לשיאי ההרים שמסביב היו חבושות מצנפות עבים אמוצות ולבנות,
והגבוהים שבהם היו ראשיהם בולטים ומשקיפים בגאון מלמעלה והעננים
עטרום רק כענק לצואריהם. בטני הענקים היו עשינות ופולטות אדים כבידים
על בתי הקיץ הצהובים והרחוצים הנטושים בשפילה הדומה לקלחת ענקית, כמו
ביקשו לעוטפם ולטלטלם לעולמות אחירים. אדיר היה המראה: התוהו
והבוהו נתגלה כאן בכל הוד פראותו, וגושי הסלעים הקודרים שבלטו
יחד עם אורות החשמל, שבקעו מכל הצדדים ונאבקו עם הערפל, העלו על
הדמיון את התהוות היצירה.

ציבורי אנשים חיכו על הרציף חסר הגג והיו עליזים
וצוהלים ומפזזים בלבושי הקיץ הרטובים והמהודקים במקצת ליצורי גופם,

באופן שהזכירו ילדים מבוססים ברפש ומשכשכים בשלוליות לאחר הגשם.
הנוסעים שהספיקו לרדת ממדריגות הרכבת, או להיראות בחלונות, נתקבלו
בתרועות ומצהלות, במחיאות כפיים ובנשיקות אויריות, שקיבלו לאחר
רגע צורה מוחשית. ניסרו פה ושם שמות של אבות ואמהות אחים ואחיות,
ריעים וריעות, וגם שמות של אהובים ואהובות מובעים בקול רך, רוה
געגועים, ספוג אושר.

ישבנו בעגלה עם כילת בד ונסענו אל “התחנה האקלימית”.

כל האכסניות, למן המפוארות והחמודות ועד הפחותות
והמזוהמות, היו ממולאות אורחים עד אפס מקום. התחלנו, איפוא,
מחזרים על הבתים ושואלים לדירה פרטית, אך בכל מקום קיבלנו כמעט אותה
תשובה: “חכו בטובכם עד גמר החודש, אז יתפנה חדר קטן בעלייה…”, או
“חבל, חבל, אילו באו האדונים ברכבת הקודמת – כבר הושכר…”, או “אין
לכם אלא ללכת אל “עין הים”, שם ודאי שתמצאו את מבוקשכם…” אנשי חסד!
ואנחנו הרי יצאנו גם מ“עין הים” בפחי נפש!

שוב התחיל מטר דק וצונן יורד ומעלה על הבגדים ריסוס
לבנבן, טל או כפור. כינורין, שראה כנראה חובה לעצמו על שפיתני
לנסיעה זו, חטף מידי את הילקוט והיה נושאו במין רצינות והכנעה של
פיוס, שלעת אחרת היו מביאות אותי לידי צחוק, אבל עכשיו היה המצב לא
נעים לגמרי ונסתלק צחוקי. ניסינו פעמים אחדות להעמיד את העוברים והשבים
ולשאול עצה מפיהם, אך הללו היו כל כך נחפזים ומפוזרים, שתקעו בנו
מתחילה מבט של תהייה, כבאנשים מפלאניטה אחרת, אחר כך ענו בחטיפה: “אין
אנו יודעים כלום”, – ופרחו להם.

 פתאום שמענו קול דולק אחרינו:

– פאניה כינורין, פאניה כינורין!

נפנינו כאחד, והנה שתי בחורות רודפות אחרינו,
מצומצמות תחת סוכך אחד ושמלותיהן הצרות משוקעות בין רגליהן מפני
הרוח.

חברי פלט מתוך הפתעה הברה מקוטעה אחת:

– אה!

ובידו השמאלית רצה להסיר את ה“פאנאמה” הרטובה מעל
ראשו, אבל זו נשמטה מתוך תפיסה בלתי מוצלחת ונפלה לתוך שלולית מים.
פרצופו הסמיק ועל עיניו נקרם כרגע הדוק המנצנץ. נכמרו רחמי עליו, שליתי
לו את המגבעת הצפה ונטלתי ממנו את הילקוט.

צחוק צלול ליוה את כל תנועותיו. צחוק זה, שקשה היה
להבחין כמה מן הליגלוג וכמה מן הצהלה יש בו, נידרדר מפיה של בת חוה, שלפי
קומתה ומבנה גזרתה היתה עדיין עולת ימים, אך לפי מבט עיניה הערמומי
והחיוך הספקני שעטר את שפתיה האדומות תאוניות היתה כבר אשה בוגרת כל
צורכה. בכל מהותה היה דבר מה שדחה מתחילה ועורר חשד סתום, אבל לאחר
הסתכלות של רגעים אחדים נתקרבה ללב והחשד הקלוש נתנדף כליל. חבירי קרא לה
מיד בשמה הפרטי: יוטקה. וכשרצה להציגה לפני, שכח את שם משפחתה – כנראה
מתוך טישטוש – עד שהיא באה לו לעזרה מתוך צחוק: “שמי פליגלמאן, כלומר
גבר ובעל כנפיים, ח, ח!”

חברתה היתה חסרת כל הבעה: חוץ מן הלסתות המפוטמות
ועיני החתול הסלאויות לא היה בה דבר שישהה את העין. לאחר שנתרחק
כינורין עם בת לוייתו פסיעות אחדות נטפלה אלי זו, התגדרה במבטאה
הורשאי, שאינה מפחדת מפני הגשם, אינה ב"ה של מלח, ואף לא של סוכר, חי-חי!
הראתה לי את מטה התיירים שלה, העשוי כעין קרדום, וסחה לי בהתפעלות רבה
על דבר טיוליה בהרים ושיבחה לפני בהתלהבות מרובה את כל המקומות שעדיין
לא ביקרה, אלא שחושבת היא לבקרם מחר או מחרתיים בודאי. רוצה אני
להילוות אליה? מאוד ינעם לה! גילתה לי כמה וכמה “רזין” משלה: היא אוהבת
כבר בפעם השלישית – בה מתאהבים חדשים לבקרים, אך מי ישים לב! – אבל הפעם
אהבתה אמיתית ומשולהבת ומים רבים לא יוכלו לכבותה. אני שאלתיה בכובד
ראש: “ואפילו מטר זה?” היא לא ענתה על שאלתי והמשיכה את סיפוריה זריזות
ודחופות: היתה חוששת, כנראה שמא אפרח לי ויישארו לה דברים שלא השמיעתם
לי.

מתחילה שיעשעני במקצת מבול דברים זה, אבל כעבור זמן מה
תקפני שיעמום, ומתוך קוצר רוח פניתי לאחורי פעם בפעם לראות את
חבירי-גואלי. הלז עוד מטושטש היה והילוכו כמובל לגרדום. על שאלותיה
הרבות של בת לוייתו היה עונה רק אילו הברות מקוטעות, שלא הגיעו
לאוזני ושלא הניחו, כנראה, גם את דעתה, שכן היתה מציצה אליו מן הצד
בתרעומת ובתהייה של תחנונים, כשואלת: מה זה היה לך חביבי? איני מכירה
אותך…

בינתיים הגענו לסופו של הרחוב. הבחורות התחילו
להיפרד מאתנו, כשהן מביעות את השתתפותן בצערנו – ביחוד נתגלה אז טוב
לבה של הוארשאית – שאין אנו יכולים להשיג מעון.

בת לוייתי, שלא ידעתי את שמה, יעצתנו:

– שמא תחזרו אל הרחובות “המבריחים”, שם כמדומה מצויים חדרים פנויים. נסו, מה תפסידו?

אולם העלמה יוטקה, שהיתה משום מה נרגשת וחוטמה הקטן התקמט סמוך לשורשו, זרקה בגנדרנות:

– הרי הם גברים ולא לנו לדאוג להם…

ושתיהן פרשו להן מתוך לחיצות ידיים אמיצות.

– להתראות? – שאלה יוטקה ברעד כבוש ועיניה תלויות בפיו של כינורין.

– להתראות. – ענה זה כאילו כפאו שד.





ג

החדר שנפל לבסוף בחלקנו לא הניח את דעתי כלל, אף על פי שכינורין חזר פעמים אין מספר ובעיניים מבריקות על הקריאה:

– אני מתפעל. באמת, חדר נפלא!

דמה בנפשך את פרצופו בשעת קריאה זו!

בחדר כבר עמדה אפלולית בין הערביים הקרירה. חבירי היה
מוטל פרקדן על הספה המעוכה, השחורה והצוננת, ידיו משולבות תחת
עורפו וחוטמי נעליו המאובקים זקופים זה על גבי זה – פוזה חביבה עליו
ביותר – ושר בקולו הערב-העגום שיר רוסי מלא כלות נפש.

אני הייתי מרוגז, קצת מתוך עייפות וקצת מתוך אי רצון.
אחרי טילטולי היום נדמה לי, שכינורין גרם לי רעה רבה בהרגיזו אותי
ממנוחתי בעיירה השליוה ובהביאו אותי שלא ברצוני לסביבת אהבים מסובכה,
מליאה סיכסוכים אילמים, תרעומת ארסית ומרי לב. כמו ניבא לי לבי ימים
קשים בנוף הרים נפלא זה.

הוא סיים את שירו-השתפכותו ונשאר שוכב דומם וקופא. לא יכולתי למשול עוד ברוחי:

– למה “סחבת” אותי לכאן?

הוא לא שינה את שכיבתו ורק עין אחת הפנה אלי ובחצי חיוך אמר:

– אתה תינוק.

הוא לא העליבני. אדרבה, בשתי מלים אלו השכיח בבת אחת כל
מה שתסס והמה בלבי. הכרתי את חולשתי, ניגשתי אליו וישבתי על ידו על הספה
והתחלתי בולש בבלוריתו מתוך חום ומסירות.

– מאין אתה מכיר אותה? – שאלתי בכל זאת בשויון נפש מעושה.

– מלבוב. – ענני כינורין, כשהוא מסתכל בסיפון ונושך את שפתו התחתונה, שלא תיראה בת צחוקו. לי לא איכפת היה.

– התודעת אליה, כנראה, אחרי צאתי משם.

– כן; רצונך, הריני מוסרה לך ואני אשוב לי כעבור יומיים. – אמר כמתעורר.

– חן חן – אמרתי – בעד גודל לבבך. אני שונא מתנות.

– אל תתנער ככה. היא נערה מלבבת מאוד. הסתכלת בעיניה?
האין בהן מברק הגופרית? ושפתיה, – איך אומר שניאור? – “רק לנשיקות
נוצרו הן”. גם טיפשה איננה. חי נפשי.

– ולמה אתה מסתלק ממנה? – דיברתי אליו פשוטות – הרי אם איני טועה לא היה עיקר בואך לכאן אלא לשמה…

– אמת. אבל, רואה אתה, אני מתחרט על כל העניין (והשד
בעיניו נתכויץ); תקפוני שוב געגועים על לבוב. סוף סוף כבר זקנתי
מהסתבך באהבות ממין זה, בייחוד פה בין ה“איתנים”. אלך לסייר קצת את ההרים
ואחר כך אשובה לי למקומי, ואתה תתענג על היפהפיה יוטקה. אגב: היא אמרה
לי שיש לך פרצוף מעניין. היא מוצאת שהפרופיל שלך מקורי מאוד, ושמצחך
מפיק אצילות נפש – לשון הזהב שלה! – ומי כמוני יודע כמה צדקה
במשפטה!…

הוא תפס את כפי ומיעכה בתוך כפיו הרכות והחמימות.

– חונף שלא על מנת לקבל פרס! – זרקתי בפניו.

לא הוספנו לדבר בעניין זה.

למחר השכמנו קום, אני וכינורין. השמש זרחה. העננים
נעלמו והשאירו תכלת טהורה מלמעלה ורעננות ירוקה ורוססת מלמטה. כל
המדרונות מכוסים חורשות אורנים מבהירים. חשנו את עצמנו כבני מזל
ויצאנו אל ההרים. בכונה לא שאלנו איש לדרך. יצאנו ממעוננו וראינו
לפנינו הר בעל גובה הגון, שעל צלעו מטפסת ועולה חורשת אורנים מנצנצת
בירקותה הטלולה, גבו טובל במרומי הבוקר הצלולים ועל פסגתו מבהיק
צלב מוזהב – והחלטנו לעלות שמה, בלכתנו נכחנו בדרך ישרה. כשהגענו
אחרי טיפוס מייגע של שעתיים למעלה וזקפנו את קומתנו, שהתרגלה כבר
בהליכה כפופה, קרא כינורין פתאום בקול שאינו רגיל אצלו:

– אה, כמה יופי!

הוא נשתתק רגע, אחר כך קרא שוב בשינוי מלים קצת:

– איזה יופי! אין ערוך!

וקומתו הזדקפה והתמתחה באויר השקוף, כאילו אמרה
להתרומם מעל ליופי הזה. ובאמת אך יצאנו את היער העבות והסבוך, נתגלה
לעינינו מחזה אדיר: גושי ההרים העירומים ממראה ברזל קלוי היו מוטלים
בזוהר הבוקר הרענן זה בצד זה, זה על כתף זה וזה לרגלי זה, כחיות ענק
מחוברות בגופן אל שטח הארץ. שירטוטי המשקעות והבליטות, שהסתמנו
באופק המדומדם בפראות נרדמה, העסיקו את העין הרגילה רק בשטחי זהב חול,
שחור מעניות וירק שדות וגנים, והטילו במחי אחד את כל הרשמים הקודמים
לאיזה עבר תהומי. משטחי השלג שהזהירו פה ושם בצורות שונות דמו
לחברבורות על עורות הענקים הרובצים. פה ושם נתלה על שן סלע קרע ענן
צחור ושקוף ושהה באויר בלי ניד כדגל שלום קופא. העין הפליגה בצימאון
יותר ויותר וגילתה במרחק המעולף תכלת ורודה פסגות חדשות, ואחריהן
הכחילו והלבינו עוד פסגות ועוד פסגות – מבוך קוסם של הרים
והרי-הרים.

– אבל הרי לא הגענו עוד אל הצלב, ורק שם ראש ההר, ורק משם נראה את כל הטאטרה “כמונחה על פיסת היד”.

כינורין לא שמע את דברי, פניו נתעוו בארשת הצער המיוחדת לו והניצנוץ הלח עלה בעיניו. ניעור בי חשק להקניטו:

– מתפעל כתינוק! בדמיון הם עולים ביופים, ההרים. בוא הלאה.

הוא לא הפך את פניו, ורק בנידנוד ידו השמאלית התחנן:

– הנח!

לאחר רגעים מספר ניתק כינורין את עיניו מן המחזה,
ושנינו, נשענים זה על כתיפו של זה, התחלנו עולים במעלה דשוא ורטוב
אל הפסגה. והנה הגענו, לא הרחק מן הצלב, אל גדרת צאן גדולה ורפת בצדה,
ואת אלו לא ראינו בהיותנו למטה, בעמק. גוראל (הררי) זקן, גבר אלים,
לבוש כתונת משולשלת על מכנסי צמר צרים ואדומים, צבר בקלשון שחת ריחנית
לערימה, ועל ידו עזרו נער ונערה בריאים ואדומי לחיים. בתוך הגדרת רבצו
פרות אחדות, הבליטו כריסותיהן הנפוחות והעלו גירה, כשהן סוטרות
עצמן בזנבותיהן נוקשי הזבל, ועדר כבשים לבנים-כתומים רובצים נערמים זה
על זה כגלים עכורים בירכתי הגדרת.

כשבאנו עד הצלב מצאנו על זיז מסד האבנים שלו יושב זוג
פולני צעיר. הוא היה מגולה ראש בהיר ועיניו האפורות היו תלויות
בהרים שמנגד; היא היתה אוחזת את ראשה בשתי כפות ידיה והסתכלה בחיקה.
ביניהם היתה מונחת אדרת בלתי מקופלת ועליה מגבעת גדולה ומשקפת. שניהם
שתקו. ישבנו בריחוק קצת על הדשא והסתכלנו בהרים, שותקים גם אנו.

לאחר שעה קלה נתהפך כינורין, שכב על בטנו, ובשאתו את פניו אלי אמר:

– נו, הסתכלנו דיינו. ומה, לדעתך, הזוג הזה? צא ונחש: נשואים הם, ארוסים או רק אוהבים?

– אם לדון על פי שתיקתם, – עניתי – הרי הם או אוהבים או נשואים.

– מניין לך?

– האהבה יונקת מן השתיקה, שהנפש מליאה, והנשואים אין
להם עוד על מה לדבר, החידה כבר נפתרה. לא כן הארוסים, אלה מיטלטלים בין
העבר והעתיד והשיחה הכרחית.

– אין זאת ראיה כלל, רוב הארוסים מרגישים את עצמם כנשואים כבר. מעניין לראות כמה זמן יחרישו.

– הם לא ידברו היום. על זה מעידה רצינותו הקפדנית של האדון יאצק.

איני יודע משום מה עלה על דעתי לקרוא לו בשם זה.

ריח השחת הרעננה היה כל כך חריף, שביטל כמעט את ריח
האורנים שנהר מלמטה. מעת לעת צצו מתוך היער, שהקיף את גוף ההר, טיילים
חדשים, יחידים, נושאים כובעם בידם וגלימתם תלויה על זרועם, עולים
בקושי ובכפיפת הקומה, מזיעים ונושמים בכבידות; נשים וטף לבושים בגדי
קיץ קלים וצבעוניים נושאים ילקוטים מליאים צידה; בידי הילדים גם
סלסלות חוטים וכדורים מגוונים בתוכן. אך שטח הפסגה היה רחב ידיים, והם
התפזרו עד מהרה על פני הירק והיו נראים כפרחים גדולים פזורים על פני
הדשא. רוח חגיגית לבשה גם אותנו, התפרקדנו והסתכלנו בשמיים, שהתחילו
מתלבנים ונקלים עם גבור החמה. כינורין תלש עשבים מתחתיו וכססם בעצבנות,
אחרי כן פלטם על גופו, באופן שלאחר זמן מה היה גופו זרוע קצצי
עשבים. ניכר היה שאין שלוה בנפשו. פתאום נפלטה אנחה סולדת מחזו.

ראשי היה נשען זה כבר על ידי הזקופה והסתכלתי בו חרש.

– למה נאנחת? – שאלתיו ברוך ככל האפשר.

– מתי?! – התעורר, ישב והתחיל מנער את העשבים מעל בגדו.

– רואה אני, כי דבר מה מעיק על לבך, ולמה תסתירו מפני?

– הבלים! ראה נא את הקונדס המתהפך שם ראשו למטה ורגליו למעלה.

“אינך רוצה לספר”, הירהרתי בלבי, “יהי כך, אין צורך”.

שתקנו רגעים אחדים.

– והזוג שלנו עדיין יושב ומחריש.

לא עניתי כלום. אחרי רגעים של דממה:

– מעניין לדעת, כמה אנשים נהרגו כאן בהרים. יש בודאי סטאטיסטיקה.

אני שותק. ואחרי רגעים מספר שוב מתוך התעוררות מרובה:

– ראה, ראה, איזה פנים מציצים מתוך הרפת! איזו בריאות! אילו עיניים! חיה רעה!

הבטתי וראיתי בתוך פתח הרפת האפלולית תקוע ראש של בת
איכרים בעלת פנים רחבים ואדומים ועיניים יוקדות. פנים כפריים כאלה לא
ראיתי זה כבר.

– כן, כן, – אמרתי – אפשר שדוקא כאן מזומן לנו האושר
האמיתי, זה שכל ימינו אנו מחפשים אחריו ואיננו מוצאים אותו. אחרי כל
אותן האהבות הקלושות, החולניות, חסרות הדם שבכרך, שהעצם בהן אינו
שוה פרוטה, ורק דמיוננו הבדאי שת עליו איזה הוד מגרה, תשטפנו פה
שיבולת אהבה טבעית, בריאה, חזקה, איתנה – הררית! כמה נועם אתה צריך לחוש
בשעה ש“נמירה” כזאת מפרפרת בלחיצותיך.

דיברתי את דברי בהתפעלות עשויה, בסגנונו, לראות את
הרושם שיעשו על כינורין, ובאמת נתארכו פניו והוא לקק את שפתיו,
כתינוק זה שמזכירים לו דברי מתיקה.

הוא לא יכול להישאר עוד מוטל במקומו במנוחה. קם
והתחיל מתהלך, כשידיו משולבות לאחוריו והוא נושך את שפתו, מסביב
לרפת, ובכל פעם בעוברו ליד הפתח הוא כופף את עצמו ומציץ לתוכה. אך,
כנראה, לא הבחין שם כלום בתוך האפלולית. ליויתי אל כל תנועותיו וכמעט
ריחמתיו בלבי.

כעבור איזה זמן באה מחנכת מקושטה עם שתי ילדות אצילות,
נכנסה לתוך הרפת והוציאה משם בשתי ידיה שתי כוסות חלב מקציף ונתנתן
לילדות. הללו קיבלון באי חמדה והריקון מתוך עיווי הפנים. פרצופו של
כינורין, שראה את הנעשה, הואר פתאום. הוא בא אלי במרוצה:

– שמע, שם מוכרים חלב! בוא נשתה כוס חלב, חלב מן הפרה! בוא!

הלכתי אחריו. הוא נכנס לתוך הרפת, והבטיח להוציא גם לי
כוס חלב ואני חיכיתי לו בחוץ. מה עשה שם לא ידעתי, אך נדמה לי שהוא
שהה שם שעה ארוכה, ובצאתו היה משולהב ומטושטש, כובעו שמוט הצידה
ובעיניו הניצנוץ הלח. כוס חלב לא הביא לי.

– בוא, נשוב למעוננו. עייפתי מן הטיול.

אמר כמפוזר. הלכתי אחריו לעבר השני של ההר, שם החלטנו:
לעלות מזה ולרדת מזה. הוא היה שותק כל שעת ההליכה, עיניו נוצצות
וחיוך משחק על פיו. פתאום אמר כמדבר לנפשו:

– איזה כוח! כמה שהתגוששתי אתה לא יכולתי להפילה. היא
תמכה את גולגולתה בחזי ובשום אופן לא יכולתי להזיזה ממקומה, עמוד
ברזל! אפילו לנשק עצמה לא נתנה! יודע אתה – פנה אלי מתוך התעוררות
פתאום – החלטתי להישאר כאן עוד ימים אחדים.

– לדידי, אפילו כל הקיץ. אבל ראה עצתי לך שתיזהר ב“שקצה”,
שלא תצא מעניין זה בריסוק איברים. הללו כאן אינם יודעים חוכמות. ראית
את הגוראלים שחורי השפם, שמאכלת תקועה להם בחגורתם? נוח לו לאדם
משלנו שלא יבוא ביחסים קרובים עמהם.

הוא הציץ בי מן הצד, כאומר לבחנני אם אני מהתל בו. לא,
אני דיברתי בכובד ראש. פרצופו נעשה רציני והניצנוץ שבעיניו נהפך
להיבהוב קל של פחד.

– ואף על פי כן, – אמר אחרי הפסקה ארוכה – אנסה את מזלי.
הרי זוכר אתה את המשרתת הצ’יכית בלבוב – אתליט, איש לא האמין, ולבסוף…

עמדתי מלכת. ובהביטי ישר בעיניו, אמרתי:

– ויוטקה?

– זו? כבר אמרתי לך שאין זה עסק בשבילי. היא, כבת גאליציה
כשירה, צריכה ל“חתן”, ואני איני מסוגל לכך. ולעיניין אחר, הרי זו שברפת עולה עליה לאין שיעור.

נפגעתי בלבי מדיבורו הציני.

בינתיים הגענו אל מורד ההר ועמדנו שוב על שפת יער
האורנים. העיפותי את מבטי עוד פעם על פני השטח הירוק זרוע האור
והטיילים, אחר כך נכנסנו אל היער במורד. כאן היתה כבר דרך כבושה בין
האילנות, כעין שדירה ארוכה. בשני צידי הדרך, ברוחים גדולים, היו
עודים ספסלים שקועים למחצה באדמה הרכה – מקומות מקלט לזוגות תועים
אחרי שקיעת החמה. הירידה היתה קלה ורק במקומות המשופעים ביותר היינו
מוכרחים לרוץ ולהשתדל לעמוד ככל האפשר על העקביים לבל ניפול. אף כי
שעת הצהריים כבר התקרבה היינו פוגשים עוד חבורות של טיילים, שהיו
עולים למעלה. היו כאן חבויות בין האילנות גם סוכות קרשים מחוטבות,
עזובות ומשחירות ממטר ומשלג, ובתוכם ספסלים רקובים וחקוקי שמות
בתוך מסגרות בתבנית לב.

הלכנו זה בצד זה מחרישים ומרוחקים, כזוג נאהבים השב
מטיול שלא עלה יפה. כשהגענו אל תחתית ההר ראיתי, לתמהוני, שדרכנו
מובילה לתוך גן הטיול הגדול, שהתזמורת מנגנת בו יום יום. כמופרש

מן הגן ולחוץ אל ההר היה עומד קפה-ריסטוראן נחמד, כולו עשוי עץ חום
ומגולף עדינות, בשם “בונבון”, שעוד אמש הספקנו לשמוע את שבחו
מפי שכני מעוננו. לפני הבניין היתה רחבה מוקפת אילני נוי מקוצצים,
ועליה, תחת כילת בד גדולה – מחסה ממטר ומשמש – עמדו שולחנות קטנים
ערוכים במפות צחורות ובכלי סעודה נוצצים. רוב השולחנות כבר היו
כבושים בידי האורחים, שבאו לארוחת הצהריים, ורבים מהם שוחחו
בינתיים, נשענים על מטות התיירים, או עומדים, רגלם האחת על הקרקע
והשנייה על הכיסא, בקולות עירנים ובצחוק עליז. לא הספקנו להציג את
רגלינו על השטח וקול צעיר-צלול צהל לקראתנו מתחת לכילה:

– הנה הם שונאי הנשים! פאניה כינורין, פאניה…

את שמי שכחה. כינורין נתבלבל, נתן בי מבט מבקש עזרה, אבל
אני החלטתי לנקום בו, ומבלי לשאול לדעתו שמתי פני ישר אל הריסטוראן.
לא היתה בידו ברירה אחרת אלא ללכת אחרי. הוארשאית תפסה את כפי בשתי ידיה
ולחצתן במסירות ובהתלהבות כזו, כאילו הייתי בחיר לבה ששב מנסיעה
במדינות הים. יוטקה היתה משולהבת ותסרוקתה הילדותית פזורת רוח קצת,
נעליה מלוכלכות בטיט הרים ונשימתה סולדת מהתאמצות. היא פשטה לשנינו
את שתי ידיה כאחת, ובסנטרה רמזה לבן לוייתן, צעיר בלונדי נעים פנים, שאך
זה גמר כנראה את הגימנסיה, כי עדיין נשא את צוארו כאילו הוא נתון
בתוך צורון הגימנזיסטים הזקוף והמהודק, והציגה: “אחי המתוק ברונק
פליגלמאן, “מצוין” במתימטיקה ו”גרוע" בהנהגה. בהיותו עוד “יקטן”
במחלקה הרביעית התנפלה בגללו נערה טיפשה מן הקומה השנייה, אך לאושרה,
או לאושרו, נתלתה בשמלתה במעקה ולא אירע לה כלום". הוא התאדם קצת,
אבל רכס את המעיל השחור בעל הכפתור היחידי בגאון. אחר כך הציגה גבר בא
בימים, שישב בראש השולחן בהרחבה ומפיתו תקועה בצורונו מתחת לסנטרו
השמן, בעל קרחת מבהקת ופנים תלויים עם פה רחב ואוזני בולדוג: “מצנאס
דר. פיפס, רוק זקן, ‘נותן לחמי’ כלומר, עובדת אני אצלו במשרד.”

הלז ניענע לנו בראשו, בלי לשנות את סבר פניו כמלוא
נימה, אלא היה מטפל בכלי הסעודה שעל השולחן, בודקם אם הם נקיים כל
צורכם ומניחם כלי כלי במקומו.

– היכן אתם סועדים? – פנתה אלי יוטקה בשאלה, כאילו היא
בטוחה, שאיני מסוגל לשקר כחבירי. ובאמת הביאתני שאלתה זו במבוכה קלה,
כי בו ברגע רמז לי כינורין רמז דק בעינו, אך בחרתי בדרך האמת:

– לפי שעה אין לנו מקום קבוע. בני חורין אנו לסעוד במקום שאנו רוצים.

– אם כן, – פנתה אל כינורין בניצחון – תסעדו עמנו. או אולי?…

כינורין דיבר אלי בקול קר ויבש:

– אתה רוצה להישאר כאן? אני הולך את המחלבה של פאני
מלצ’ניצקה. (אמש אכלנו ארוחת הערב במחלבה זו, שהיתה סמוכה למעוננו
והיינו מרוצים ממאכלי החלב העריבים שניתנו לנו שם בזול) – ופנה ללכת.
פניה של הנערה נתכרכמו. חזה התחיל עולה ויורד באי מנוחה. אני נתביישתי
בפניה עד מות והחלטתי שלא להיכנע לאדם קשה זה בשום אופן, ובהסירי את
כובעי כמתכונן לקנות לי כאן שביתה, אמרתי:

– להתראות, כינורין, אני סועד כאן.

הוא הלך לו, כשהוא נושא את כתיפיו האלימות בלי נוע
הלאה. כל החברה הקטנה ליותהו בעיני תימהון ואי רצון, ורק דר. פיפס
היה עדיין מטפל בכלי הסעודה בשתיקה ובגבות עיניים מרוכזות.

כל שעת הסעודה לא שטפה השיחה כדבעי, אף על פי דלא חסרה
השתדלות, בייחוד מצד הוארשאית. יוטקה צחקה אומנם בגבורה עשויה
והתאמצה להיות עליזה, אבל הדבר לא עלה בידה. הוארשאית סיפרה זכרונות מגן
ה“לאזינקות”, אך ברונק סילסל כל הזמן את חתימת שפמו וציפצף בשפתיו את
האריה של “מאדאם באטרפליי” ודר. פיפס כילה את כל מה שהוגש לשולחן
בתיאבון של זאב, כשהוא מנענע באוזניו השמינות אגב לעיסה מקשקשת.

כשנפרדתי מן החברה ליותני יוטקה פסיעות אחדות ובקשה
ממני, שאמתין לה בחמש אחרי הצהריים ליד התחנה האקלימית, ואז נצא יחד אל
“עמק הגיוונט”. הבטחתי לה ברצון והלכתי למעוננו.

בבואי מצאתי את כינורין מוטל על הספה בפוזה החביבה
עליו ומסנן דרך נחיריו את ניגון השיר הרוסי שלו. נזכרתי שנתתיו ללכת
בלי פרוטה בכיסו ובודאי לא אכל ארוחת הצהריים, אך לא יכולתי להציע
לו כלום. הוצאתי מילקוטי ספר שירים של דיהמל וישבתי ליד החלון לעיין
בו. לאחר שתיקה ארוכה אמר כינורין בלי שישנה את ישיבתו:

– היום בארבע אני נוסע. רצונך, לוני אל בית הנתיבות.

– צר לי, בשעה זו אין לי פנאי. – עניתיו קצרות.

כל יתר הזמן שתקנו. רק בארבע קם מן הספה, פישר את בגדיו,
לקח את גלימתו, ניגש אלי וביקש סכום להוצאות הדרך, ולאחר שנתתי לו,
אמר:

– איני יודע אם יצא מה מכל העניין, אבל תורה זו נקוט
בידך: כשם שישנם מיני פרחים, שבמידה שממעכים אותם הם מוסיפים לתת ריח
ניחוח, כן גם לבות הנשים: במידה שאתה מענה אותם הם מסורים לך, הם
נותנים לך את ריח אהבתם. כן, כן, יש לקרוא את טולסטוי ואת
דוסטוייבסקי. להתראות! בהצלחה!

תורתו לא ישרה בעיני.

קמתי ונפרדתי ממנו בצער אך גם ברצון.

ואז התחיל הדבר.





ד

חבירי המספר הפסיק. דומה היה לאדם שעבר את הפרוזדור והוא מתעכב רגע בלב פועם לפני הקישו על דלת הטרקלין.

– יודע אתה? – המשיך אחר כך בחיוך עצבני – הפייטנים הרי
רגילים לתאר את גיבוריהם, שמשעת התאהבותם חושיהם נפקחים לטבע יותר מבכל
ימיהם: האוזניים קולטות רינת הפלג, העיניים שואבות את מבטי הפרחים
התמימים, הנחיריים מתרגשות מבנות ריח דקות מן הדקות, כאילו הוסר בבת
אחת הצעיף החוצץ והטבע בגילוייו הטמירים והענוגים ביותר חי ורונן
מסביבם ונוהר אל תוכם. ידועים גם ידועים התיאורים האלה.

ואני חושב, שכל זה אינו אלא פרי דמיונם הכוזב של
הפייטנים, בלי כל יסוד בהסתכלות הממשית. אצלי, למצער, היה ההפך הגמור:
מיום שנכויתי בשלהבתה של יוטקה, כאילו נסתתמו חושי בפני כל המתרחש
מחוץ לי. בעוברי ברחוב חלפו עלי המון הטיילים כצללים זרים וקולותיהם
נדמו לי כהדים ריקים של פיטפוט רחוק. ההרים שמקודם ריתקו את עיני יום
יום, ביחוד בבקרים הבהירים ובשעות השקיעה הבוערות, היו מוטלים
עכשיו לעיני כציבורי עפר ענקיים, שאין ערכם שונה מערך בתי החומה
האפורים שבכרך. המולת הנחל ואשדותיו עשתה עלי את הרושם, ששיקשוק הטחנה
עושה בודאי על הטוחן. שויון נפש, שלא ידעתי כמוהו עד עתה, תקף את
ישותי לכל אשר לא בשם יוטקה ייקרא. ורק כשהייתי ממתין לה בגן הציבורי,
נדמה לי לא אחת, שבכל איושה ובכל רחש הבא לאוזני אני שומע את קול
צעדיה. וטבעי הדבר, כי בכל ציפייתי רק לה ציפיתי; בכל הליכותי הלכתי
אליה. אך בשעות הטיול אתה בסביבות ההרים, שהיו שקיטות ואילמות
כתימהון קרוש, היה לבי פונה במקצת את יפי הטבע. אבל לא הגאון והתפארת
והמסתורין שבו משכו אז את לבי, כי אם הרוך והירק, שהיה בהם משהו
מרגיע. צללי הסלעים וריח האורנים וכן גם הגונים הרכים של פסגות ההרים
הרחוקות, זוך האויר עם נשיבת הרוח החרישית – אלה נהרו לתוך נפשי
הגרויה בהמיה דקה והכאיבו בנעימות את שטח חושי.

בקיצור, אהבתי. אחרי כל הנסיונות הקשים שנתנסיתי עם כמה
נערות ונשים, אחרי כל סיכסוכי הנפש המרים, שאחרי כל אחד מהם נשבעתי אלף
מונים, שזוהי הפעם האחרונה, וביחוד אחרי הרומאן האחרון, שנארג ביני
ובין נערה יתומה יפה אך היסטרית, ושהתקתו עלתה לי בדמים ובחורבן
עולמות – אחרי כל אלה נסתבכתי שוב בעניין ביש זה ובאופן כה פתאומי
ולא מקווה, כמו על פי המלצת מישהו, ועם נערה מתהלכת בתוך חוג רחוק
מחברתי, מהלך נפשי, מהשקפת חיי. אכן נסתרים דרכי האהבה! וכמו הפעם לא
אהבתי מעודי. אפילו אותה האהבה היחידה, אהבת הילדות עם הילדה הזרה
והחיורת, שאהבתיה שלא בידיעתה, שחלמתי עליה בתום קדוש ירחים ושנים, זו
שנעלמה עם הוריה מעירי כלעומת שהופיעה וששימשה לי כל השנים סמל מאיר למה
שמתגלה פעם ונעלם ומניח בלב עירגון מוצץ כל הימים – האושר; גם אהבה זו
חורה הפעם, וכאילו נבלעה כולה בתוך אורה החזק של זו האחרונה.

אהבתי! כלום אעצור כוח לתאר כל אותו עושר הרגשות
המצומצם בתוך הרגשה איתנה יסודית כוללת זו! את פתי לעסתי ברגש זה, את
משקפי הרכבתי וסילקתי בוקר וערב מתוך רגש זה. בשוכבי ובקומי היתה אתי,
סבבתני, ריחפה עלי, נשמה אל אפי, שכנה בי, בתוכי, בתוך רמ“ח איברי, ואף
על פי כן היה כל זה כל כך פשוט, מובן, כל כך לא סודי ולא חידתי. אני
פלוני אלמוני הגבר, אוהב פלונית אלמונית הנערה. והיא כמדומה אוהבת גם
אותי, אף על פי שזה לא חשוב כלל. העיקר שאני אוהב אותה וחפץ בה בכל
לבי. וחומד אותה כ”ד שעות ביום, והולך לקחת אותה לי, שתהיה כולה לי,
כי הן לכך הסכימה, כך אמרה בפירוש, וכבר נדבר בינינו הכול, וכבר
סידרנו את ביתנו ואת הכנסותינו והוצאותינו… צחק, צחק, על
הפסיכולוגיה הזעיר-בורגנית שלי… אז היה כל זה פשוט מאוד, אבל עתה
רואה אני כמה נפלא היה הדבר. תמיד, עד העת ההיא, בכל סבך אהבה הייתי מגיע
לנקודת משבר בטוחה, הכרחית כגזורה מראש, שאז היתה נופלת עלי פתאום
אימת החיים, אימת עול החיים, האימה להימצא בשותפות נשימה תדירה עם אדם
אחר, זר בעצם, אימת הקיצה האפשרית בעתיד, אימת ההרגל מתוך אונס, אימת
השיעבוד או גם השלטון, וכל זה התלכד לאימה גדולה מכרעת אחת, שהיתה
מביאתני לידי בריחה והתעללות בנפש עלובה-עזובה. ועתה כאילו הכול נעשה
פתאום בטוח, שקוף, מובן מאליו, וטוב, טוב בלי מידה ובלי גבול. אכן
נפלאות ברגש זה.

ובכן, אהבתי. האבוא לתאר לפניך את כל פרטי היחסים, יחסי
האהבה, הדקים מן הדקים, המתוקים והמרים, את החיים והמות הנתונים ביד מבט,
תנועה, העוייה, לחיצת יד ופסיעת רגל? לא נער אתה וגם אתה בודאי נוסית
בדומה לאלה, ומה שלא חיית הן קראת בספרי הפייטנים עשירי הניואנסים,
ואני מה כי אבוא לתאר את שאינו ניתן לתיאור? אמסור לך רק מקרה אחד
הנדחק לתוך זכרוני בעל כורחי.

היא, יוטקה, שחינה היה מוסיף והולך מיום ליום בעיני,
היתה, עם כל אמיצות לבה ועירותה השכלית, בעלת קאפריסות וחשקים
ילדותיים משונים עם עקשנות שאין לשברה. כשבוע אחרי ההתודות גילתה לי,
שמשכתי את לבה בעיקר בפני הדומים עד להפליא לפני הצייר הפולני ק…, שהיא
היתה מחזרת אחריו זמן מה בל… חסירות לי רק פיאות הלחיים. כמה שהשתדלתי
להוכיח לה, שאין זה יפה, שיש בזה משום זולות ומעשה רכב, היא בשלה:
מוכרח אני לגדל לי איזה זמן זקן, כדי שאוכל לעשות לי אחר כך פיאות
לחיים. מתחילה חשבתי, שאין זו אלא הלצה מוזרה, והשתמטתי גם אני בהלצות
שונות, אבל דרישתה נעשתה רצינית יותר ויותר, עד שלבסוף הודיעה לי
קטגורית, שאם לא אעשה את רצונה זה, לא אוסיף לבוא אל ביתה (היא גרה
בחצר של חוילת עץ נחמדה, ואני הייתי רגיל לבוא אליה יום יום בבוקר
לקחתה לארוחה ולבלות אתה אחר כך את כל היום, עד שליויתיה בשעה מאוחרת
עד ביתה). קם בי אז רגש לא נעים. לא חפצתי להיכנע לדבר, שראיתי בו מעין
התעללות גופנית, וגם הוכחתיה על עריצותה וקטנות השגתה. אז נשתתקה ולא
יספה לדבר אלי. רק אחרי השתדלויות מרובות, בייחוד על ידי דר. פיפס,
עלה בידי לפייסה. וביום הראשון הבא יצאתי מבית הגלב, כששני פסים
שחורים, דקים, יורדים על לחיי למטה מן האוזניים. בדיעבד לא התחרטתי על
המעשה, כי היא גמלתני בעד מילוי רצונה בעדני אהבה.

היתה מעין הסכמה חשאית בינינו לבלי חטט איש בעברו של
רעהו. כינורין סיפר לי קודם פרטים מאירים אחדים על חייה של יוטקה, וכן
סיפר גם לה את הדרוש על אודותי, וזה היה די לשנינו. שוליה של טלית
ההווה הרחבה והנוחה היו מכסים על העבר המת. מימי לא היה בי טאקט נפשי,
כבימים ההם. אף על פי שלא הייתי עוד עלם צעיר, חשתי כאילו בגרותי
האמיתית באה רק עתה. יחד עם חירות יחסינו המלווה בהומור קל ובחריפות
של אנשים עליזים אך ישרי לב, היתה נסוכה על כל הליכותינו רוח תרבות,
שהכרתה מנעימה את ההוייה. בהיותי שרוי אתה ומביט אל פניה, היו כל
רגשותי פתוחים לקראתה וכולי נוהר אליה, אך כל יצר חושני לא עכרני. ורק
בהביטי אליה לפעמים מן הצד חמדתי את קסם בשרה הפורח. בי בכולי חל שינוי
מפליא לרוך ולעדינות. אפילו קולי, נדמה לי, נתעדן הרבה משהיה, ובעונג
הייתי חוזרבביתי ומשמיע לאוזני את כל דברי הנעימים שאמרתי לה, ולפעמים
קרובות הייתי גם מרנן ומושך את קולי לשכר את עצמי בעדנתו
הצלולה.

אבל הנה שכחתי לספר איך התחיל הדבר באמת.

נעניתי להזמנתה של יוטקה ובחמש יצאתי לחכות לה ליד
התחנה האקלימית. אבל עוד לפני הגיעי שמה ראיתיה הולכת ובאה מרחוק
במגבעת הבד המהודקה ברצועה תחת סנטרה, כילדת בית הספר, בידה האחת מטה
התיירים, מטה הקרדום, ובשנייה, תלוי על אצבע אחת, היא מטלטלת באויר את
מעילה הירוק. כולה היתה לבושה בד לבן, חלק בלי קמט. גם היא ראתני
מרחוק ורמזה לי במטה.

הייתי אסיר תודה באמת לחברי, שנסע היום ברכבת, אף על פי שלבי נקפני משום מה.

– יחידי? כינורין נסע? – שאלה בפניה המאירים בחמה.

– כן. לפני שעה.

– מה טוב! המשוגע הזה כבר היה לי לזרא בתהפוכותיו.
הוא חושב את עצמו לגאון. אפשר שהוא גאון, אבל בשבילי אין לו כל
חשיבות. אני אוהבת באדם קודם כל את האדם.

זכורני כי הטעמת המלים “בשבילי” ו“האדם” בפיה נטלה ממני
כל חשק להיראות כפיקח, מה שהוא טבעי ושכיח מאוד אצל “המחזרים”, ביחוד
בראיונות הראשונים. היתה בהטעמה זו איזו בגרות, שלא הייתי רגיל
למצוא כמותה אצל הנערות שהכרתי עד היום ההוא.

היא היתה לי למורת דרך. פנינו שמאלה ועברנו בין שתי
שורות של חוילות לצאת אל ההרים. מתחילה שתקנו. אני לא מצאתי את
ה“התחלה” ההולמת. הרגש הטורד, שההולכת לצידך היתה שייכת קודם לאחר,
ובייחוד אם אחר זה הוא ידידך הטוב, רגש זה חוצץ ועוצר בעד ההתקרבות.
מי יודע אם אין מוחה ולבה עתה ברכבת המתגלגלת עתה במדרון ההרים?

היא, כאילו הרגישה במחשבותי, אמרה:

– יודע אתה, שאני השתחררתי היום בעורמה מחברתי, כדי שאוכל ללכת אתך לבדך?

– גם אני שיערתי כן, אף כי לא מחוור לי מה המריצך לעשות כן.

– פשוט, מפני שמצאת חן בעיני.

– כל כך מהר?

– וכי נחוץ לזה זמן רב? הרי סוף סוף מכריע תמיד הרושם
הראשון. אם גם תדחה את רגשך ותתבונן ותנסה את עצמך ותשוב ותנסה את
עצמך, תמיד יכריע הרושם הראשון. ואני עשיתי לי כלל להישמע תיכף לרגש
שלי. הנה אשמיע אותך תיכף את הכאראקטריסטיקה שלך בקצרה. כמדומה, שהרבה לא
תשתנה זו, אם גם אכירך במשך שנים.

– בכל אופן, מעניין לשמוע. – דיברתי במשהו אירוניה.

היא עמדה רגע, הפשילה את המעיל, שהיה מיטלטל על אצבעה מעל כתיפה, הביטה ישר בעיני ואמרה:

– כל הוייתך שואפת בעיקר לשני דברים: לשלוה חיצונית ולחירות פנימית. פניך הגלויים, עיניך הצוחקות, מהלכך המתון
וקולך הרך – אלה באים בלא יודעים לכסות על התהומות שבנפשך. בטוחה
אני, שאין רגש מן הרגשות, הטובים והרעים, שיהיה זר לך, אלא שיש לך יחס
פיוטי אל רגשותיך אתה והנך חי עמהם בבדידות ובאין רואים. להכרתך
הנפשית אין מותר ואסור, הכל מותר לך, אבל למעשה לא תעשה כל רע, ואף
הטובות היוצאות ממך אינן באות אלא כדי ליצור לעצמך סביבה נוחה וקלה.
כדי להוציאך מקליפתך הרכה והקשה כאחת, נחוצים לך זעזועים גדולים, ואלה
נתונים ביד האשה. כוח עבודתך אינו גדול ביותר, אבל בתנאים נוחים
ובאחריות ידועה מרצון, יעזרך כשרונך לעשות מעשים בעלי ערך. רק דבר
אחד נעלם ממני: אם האשה היא בעיניך אדם, או רק – אשה.

דברים אלה שנאמרו בפשטות ויחד עם זה בביטחון של אדם
חושב, הביאוני במבוכה. כשגמרה הבטתי אל פניה מן הצד ומשהו מרגש פחד
תקפני. אותה העלמה הרכה והקלה, שנראתה בעיני רק תמול נבוכה וחדלת און
בפני הגבר, שבגד בה קצת, עמדה לפני עתה במלוא קומת אדם. בכל אופן לא
הייתי מוכן לשמוע מפיה דברים כאלה בפעם הראשונה להיותנו ביחידות.

– מה אתה שותק? אם טעיתי רשאי אתה להגיד לי בלי עקיפין. דיפלומאטיה אינני אוהבת.

– טעית ולא טעית, – עניתיה – טעית במה שביקשת להכניס אדם
לא ידוע לך בעצם לתוך נוסחה מוגבלה, ולא טעית – שהדברים נראים לא
רחוקים מן האמת; אף על פי שהתמונה יצאה אידיאלית יותר מדי.

– ותשובה על שאלתי האחרונה? – אמרה בעיניים ערומות, לא בלי גנדרנות.

– הדבר תלוי באשה. – עניתי בכונה להפסיק את רוח
ההתפלספות שפיעם אותה. ובאמת, לאחר תשובה זו הלכה לצידי כפופה קצת
ובפנים כבושים בקרקע.

אחרי זמן מה הזדקפה ואמרה בגאון:

– סוף סוף אין זה חשוב כלל. לא יחסו של א. לב. עושה את ב. למה שהוא, אלא יחס ב. אל ב. עצמו… ראה, הנה הגיוונט!

לפנינו, בקצה העמק הירוק והרוה, היה מוטל ההר הענק, שעל
ראשו נראתה כדמות זקן נשען פרקדן וראשו מורם קצת על כר סלע. נראו
ברור קוי הפנים הענקיים וקווצות הזקן התפתלו וירדו מלחיי החלמיש אל
גוף הסלע האפור-חום. במצח הזקוף היה תקוע מוט ברזל שתקעו התיירים
אשר הגיעו למעלה. שמש בין הערביים עוד שיחקה בגונים רעננים בפרחים
ובירק. במלוא רוחב העמק לא נראתה נפש חיה, רק על כותלי ההר התלולים
טיפסו במרחק נקודות נעות – תיירים קשורים בחבלים.

פתאום התחילה יוטקה רצה לפני במורד כבורחת, וכשהגיעה
תחת אחד העצים שבדרך, פנתה וחיכתה לי בלי תנועה. מיהרתי אליה ובלי דבר
דבר לפתי את מותניה, הרימותיה והתחלתי רץ יחד אתה. כשכלתה נשימתי
הורדתיה, והיא מיהרה ליישר את שמלתה הקמוטה.

המעשה הזה כאילו מחה את שארית הזרות שהיתה עוד בינינו
והיינו הולכים ומפטפטים בעליצות ובקלות נפש כזאת, ששכחנו את עצמנו
ולא הרגשנו כלל בשקיעת החמה וברוח הקרירה שהתחילה לופפת את גופינו.
ואומנם השקיעה לא היתה מורגשת כל כך, כי הירח עמד מוכן מבעוד יום ולא
הניח שיחשיך לגמרי. רק הצינה שנתגברה עוררתנו להיפנות ולראות את העיר
המוארה כבר באורות החשמל. סייעתי ליוטקה ללבוש את מעילה, ואז שילבנו
את זרועותינו ואחוזים ומחושקים שבנו בדרך הביתה. כשבאנו אל הרחוב
הראשי היה זה הומה מטיילים. נכנסנו עוד לקפה “עין הים”, אכלנו גלידה,
אחר כך שתינו שוקולאדה רותחת. שמענו מוסיקה טובה וזרקנו זה לזה
הערות חריפות על האורחים השונים והמשונים. אחר כך ליויתי אותה לביתה.
השעה כבר היתה מאוחרת. אחיה לא היה בבית. בחצר, לפני דלת חדרה הנעולה,
נשקתי לה בפעם הראשונה על לחיה הרכה, המשיית, הצוננת. היא לא החזירה לי
נשיקה, אך הרגשתי שנשיקתי היתה לרצון לה. שבתי הביתה בצעדים מפוזרים
ובראש רונן.





ה

מי הגבר אשר לא נתנסה ברוקותו בליל נדודים הבא מתוך הירהורי אירוסין או נישואין!

עוד בלכתי לבדי הביתה התנהלתי לאט לאט כתועה עייף,
שאינו יודע לאן רגליו מוליכות אותו. רק בה, ביוטקה, היו כל
מחשבותי. היא היתה חיה בי בצחוקה העליז, בחיתוך דיבורה הפסקני, בתפיסתה
החדה, בתנועותיה המהירות, בהמהלכה המוסיקאלי, בעיניה החיות והזכות,
ועל הכול בצוארה הרענן, בעורפה הלבן והמלבב כשיש חי. בייחוד שיכרני זה
וגירה את עיני ונחירי במקום שבשערות הנקיות מכול נקי נטויות
ומתוחות בחן משורשיהן אל מעלה הקודקוד החמוד.

והחלטה אחת הלכה וגמלה בלבי, החלטה שמלאתני חרדה נעימה
ורחוקה, אך לא יכולתי להגידה לעצמי בבירור, עד ששכבתי במיטתי, בודד
בחדרי, המנורה כבויה ורצועת אור הלבנה הקר חוצה את הרצפה ונחה על חלק
מבגדי המוטלים בלי סדר על הכיסא ליד המיטה.

והנה בקעה ועלתה בפירוש, כמעט בקול, המחשבה:

– מחר אגיד ליוטקה שאנו מאורשים. פשוט. כך אגיד לה.

וברור היה לי שגם היא תענה תיכף ותסכים בפשטות והדבר היה
יהיה, כאילו מוחלט וידוע הוא לשנינו זה שנים על שנים. ואף על פי כן,
מיד לאחר המחשבה הזאת, התחילה החרדה הגדולה מתוך דמיון ער ומציק וחוזר
בלי חשך. הדמיון התחיל אורג ומתיר וחוזר ואורג את מסכת ההתקשרות על
ידי מלים ומעשים. נארגו דיבורים ושיחות ביני ובינה; קמו לחיים
דמויות של אנשים קרובים ורחוקים, גם של כאלה שלא ראיתים ולא ידעתים
מימי, קרובים שלה ושלי: אמי הרחוקה, דודי הנשכח, אביה ואחיה של יוטקה
ועוד אנשים מספר, ביניהם גם מתים שקמו לתחייה, שטענו וחייכו ובירכו
במבט עיניים, וגם כאלו שעירערו והביטו בחשד ובעצב, וכל אלה בקשר ישר עם
אותו דבר יחידי ותקיף, שאינו מרפה ממני, שממלא את כל ישותי, בקשר עם
אירוסי את הנערה הזרה. האירוסין מתקשטים בעיני בצבעים שונים. עם כל אחד
מקרובי ומקרוביה אני מדבר על הדבר בסגנון אחר, הכול לפי אישיות בעל
דברי. ואני כה מתון, כה נבון. לזה אני מבאר את הטוב החומרי שיצמח לי מן
השידוך, לזה אני משבח את יופיה ואת חוכמתה של הנערה, לפני פלוני אני
עושה את חשבון הכנסותי ומפריז קצת על המידה, לפני אלמונית אני מתאר
את את תוכנית פעולותי לעתיד, מדבר על דבר נסיעות לכרכי הים, על קבלת
אורחים, נטיעת גן וכו'. והכול בגבולות המעשיות החברותית והמוסר
המשפחתי. ובעקב כל ההירהורים האלה, ההולכים ונשנים כמעט בקביעות של
גלגל חוזר, תקוף הגוף מין חרדה של קור פנימי עד לידי ניקוש השיניים.
אני מושך את השמיכה ומתכסה בה למעלה מראשי, מכויץ את ברכי עד שאני נוגע
בהן אל חזי, אבל הצינה מליאה את הגוף שכאילו נתרוקן מדמו, והחשבונות
הפיכחים והשיחות המכוונות בחכמה הולכים ועוברים במוח בסדר בלי
הרף. עייפות תוקפתני ואני מתהפך מצד אל צד, השמורות כואבות, כפות
הרגליים נצבטות מקור, אך המוח ער כבצהריים ומנסר במחשבותיו הבהירות
בלי הפסק, בלי הפסק. יש בי רצון חזק ונרגז להירדם, כמעט כעס על עצמי, אבל
המחשבות והדמיונות חוזרים ומציקים, חוזרים ומענים, חוזרים
ומנעימים.

וכה עבר עלי כל הלילה ההוא ללא עצימת עין, עד שהאפיר השחר
והתלבשתי וישבתי אל החלון הפתוח מול ההרים החבושים בערפל והמשיבים עלי
רוחם הקרה. ישבתי והרוח הקרה נשבה, נשבה בפני ומחתה ברוך ובנעימות את
ארג הלילה הדק, החם והמסובך. אור הזריחה הבהיר את ההרים יותר ויותר
ונשי הגוראלים עברו כבר בדרכים בשמלות הצבעונין ונשאו ירקות
ומעשי חלב. הכול נעשה מציאות מפיגה מפכחת.

לבשתי מעילי וירדתי אל מחלבתה של פאני מלצ’ניצקה. הקהוה
המרירה מתקה לחכי. את הפת השחורה המרוחה בחמאה טרייה, שעוד עמדו עליה
רסיסי מים, בלעתי ברעבון. הפסוק שהיה עלי לומר ליוטקה עוד היה חוזר
ברפיון במוחי, אך חשתי שכוח ההחלטה שבי נחלש. ברור היה לי, שהיום
לא יבוא הדבר, היום לא אגאל. יצאתי לטייל קצת (עמה נדברתי להיפגש בשעת
הצהריים בלכתה לאכול), אך עד מהרה עייפתי. השמש עלתה והזיעה כיסתני. שבתי
אל מעוני ושכבתי על הספה בפוזה של כינורין. שכבתי רק רגעים מספר
ושעיפי הלילה צצו, יצאו ממחבואיהם ועטפוני שוב בארגם הדק והחם, אך
בלי אותו עינוי כבד שחשתי בלילה. וכן הייתי שוכב ומדמדם עד שקמתי
שוב.

בקיצור, שלושה ימים ושלושה לילות התעניתי בכל מיני
מצבים שבנפש. פעם אחת אפילו ראיתי את עצמי אב משפחה גדולה, ואני יושב
בתוכה ליד יוטקה הנובלת, הקמוטה, מוקף בנים ובנות, נכדים ונכדות,
כולנו לבושים מועדית, וצלם קיפח ובעל זקן חפוף רוקד כנגדי עם המצלמה
לצלמני. עד היכן הגיע דמיוני האזרחי! ורק ביום הרביעי לפנות ערב,
כששבנו מטיול מייגע בדרך ל“שיאי האיילים” נפרדנו שנינו מאת החברה
העליזה ואני ליויתיה אל מעונה. אז ישבנו על סף חדרה ומאחרינו הדלת
הנעולה. המפתח היה בכיסי. אני הנחתי את כובעי על ברכיה והיא הניחה את
מגבעתה על ברכי. הצצנו זה בפני זה והצטחקנו. אחר כך ישבנו זמן מה
ושתקנו, כאנשים שבאו אחרי עינויי דרכים והרפתקאות אל מחוז
החפץ.

אהבתי עלתה בלבי כצמח קסם, ועליו גדלו ורחבו, עד כי עטו
את כל ישותי. כל המון רגשותי נזדככו באיזה אור שקט ובהיר. שמתי את
ידי קלה וזהירה על גבה הצר והיקר, והקול רך אך מוחלט, לחשתי על אוזנה:

– יוטקה יקירה, אנו מאורשים.

– כמובן, – ענתה היא ושיחקה בכובעי אשר על ברכיה.

לא ידעתי אם כובד ראש או לצון בתשובתה. אך קיבלתיה
כמספקת. אז גנחתי קצת ונשקתי את שערותיה רטובות הזיעה. היא
החרישה.

– רצונך, נוכל להודיע את הדבר פומבית.

– אפשר לחכות עוד.

גם תשובה זו, שהיתה יכולה להשתמע לשני פנים, הספיקה לי. אור לבי היה מפעפע בתוך כולי ומילאני עוז בלי עזות.

– אני אסע אתך ישר לל… ושם תציגיני לפני הוריך.

– בודאי, בעונג רב. – ענתה והתחילה מסובבת את כובעי על ברכיה.

– הבי, אפוא, את שתי ידיך המתוקות.

– הא, קח אותן. – והיא הושיטה לי את שתי כפות ידיה
הקטנות, החמימות. הורדתי את פני והתחלתי נושקן חליפות, זו אחר זו,
ולא יכולתי להפסיק.

– נו, די, די. עוד תספיק.

הודאות הבהיקה פתאום לתוכי כברק לתוך דימדומי היום: “עוד תספיק, עוד תספיק.”

הדבר קם ונהיה.

בכל זאת החלטנו אחרי כן, בשעה מאוחרת בלילה, להודיע
למכרינו. ביחוד לדר. פיפס, שהיה, לפי דבריה של יוטקה, ידיד אמיתי
ודורש טוב לה. גם אני מצאתי חן בעיניו. ובהיותו בעצמו רוק זקן ובעל
הון גדול, בודאי יתן לה, ליוטקה, בעוזבה את משרתה מסיבה כזו,
“הענקה” הגונה. את זו נשמור לשם נסיעת נישואין לחוץ לארץ. לשוייץ או
לאיטליה. אני הבעתי דעתי בעד איטליה, שהרי בשוייץ נראה שוב מה שראינו כאן
– הרים.

– צדקת, – אמרה וצחקה.

בקיצור, הייתי המאושר באדם. בבוקר, עוד שכבתי במיטה,
דפקו על הדלת. וטרם הספקתי לקרוא “יבוא!”, התפרצה החדרה הוארשאית, שאלה
תוך כדי ריצה אלי: “אפשר?” והושיטה לי את ידיה.

– לא יכולתי להתאפק, – השתערה אלי במענה לשונה –
מוכרחה הייתי לרוץ הנה. יסלח לי על החוצפה. ברכות, ברכות, שפע ברכות
אני מאחלת לו ולכלתו! אני עוד ביום הראשון לפגישתנו אמרתי, כי כך
יהיה. כמה פעמים אמרתי לברונק והוא לעג לי. עתה “ידע” ללעוג. גם לדר.
פיפס אמרתי. הוא הסכים, כמובן. את יוטקה כמעט חנקתי בחיבוקי. הוי,
איזו ילדה מתוקה, דבשית, דובשנית!… אתם תהיו מוכרחים לבוא אלינו
לוארשה. יוטקה כבר הבטיחה. גם אדוני יבטיח. איך אפשר לא לראות את וארשה.
את הלאזינקות. יש לי מכר אחד, שחקן בתיאטרון. צעיר נעים מאוד. נבלה יחד
אילו ימים בעיר ובסביבה… איזו הפתעה! בכל זאת לא האמנתי. כל כך מהר…
היא, המתוקה, היתה כה תמימה, לא ידעה כלום…אה, טוב!…

וכן הלאה בנוסח זה, בלי הפסק ובלי סוף. לאחרונה ביקשתי
ממנה מחילה. היא יצאה לפרוזדור ואני מיהרתי להתלבש. פתחתי לה את הדלת
והנה נכנס יחד עמה צעיר לבוש שחורים, משרת בית מלון, בידו האחת אגד
פרחים גדול ובשניה מכתב סגור. פתחתיו מהר: מאת דר. פיפס. בסגנון
נמלץ, קלאסי, הוא מברכני. מונה לי במלים אחדות חזקות, בדיוק לאטיני,
משפטי, את מעלותיה של יוטקה, ומזמין אותי נדיבות ל“ארוחה מיוחדה”
הערב ב“עין הים”. את הפרחים יכול אני לקבל בלב שוקט. יפים מאלה שלח
ליוטקה. וחותם: בידידות מצוינה, דר. פיפס.

הייתי נרגש מאוד מן המכתב ומן המתנה הפורחת. הראיתי את המכתב לוארשאית. היא קראה והיתה מליאה התפעלות:

– איזה זקן חביב! איזה לב טוב! את ידיו הייתי מנשקת. איזו מסירות, כמו סבא טוב!

ובכל זאת ראיתי, שבאה בלבה איזו דאגה והיתה כנבוכה, היא לא מצאה לה עוד מקום.

– יסלח לי מר. עלי למהר הביתה. שם מחכים לי. להתראות, להתראות!

בשעת “הארוחה המיוחדה”, שהיתה באמת מצוינה, נודעה לי
סיבת מבוכתה. היא לא יכלה להתאפק וסיפרה לי: היא רצה בבוקר הביתה לראות
אם נתקבלה הזמנה גם בשבילה לארוחה. והנה אמנם נתקבלה. איזה זקן חביב! איזה
לב טוב!





ו

רואה אתה, הסיפור באמת ארך ועלי לגמור. כעבור
שלושה-ארבעה ימים ערכנו טיול גדול בהרים, אל “אגם הקרח”. היתה תשוקה
רבה לראות ולמשש את הקרח בתקופת תמוז. חצי הדרך עלינו בעגלות, בשתי
עגלות. מלבד שנינו המאורשים, ברונק, הורשאית ודר. פיפס, היו עוד
שלושה מכרים, שניים מלבוב ואחד מקראקוב, שלושתם עורכי דין ציונים
ומועמדים מנוצחים בבחירות לפארלאמנט הוינאי. החברה כולה היתה שרויה
במצב רוח נפלא. היתה חליפת קריאות ושיחות בדוחות בין עגלה לעגלה: בין
הראשונה, שבה ישב דר. פיפס עם הציונים ורב אתם על הלאומיות (הוא היה
מתבולל קיצוני), והאחרונה, שבה ישב “הדור הצעיר”. ברונק התקין שלא
בידיעתנו חתיכת אריג אדום קשור לארבעה מקלות קטנים, ואך יצאנו למרחב,
הוציא את ה“הפתעה” ופרש עלינו חופת ארגמן. “החופה הנוסעת!” הכריז,
ומן העגלה ההולכת לפנינו התחילו עפות ברכות מזל טוב. אחד המועמדים
שב אל ילדותו והתחיל להוציא משפתיו כקול חצוצרה מארש עליז, והוארשאית
רקדה על מושבה ומחאה כפיים. הנה כי כן הובלנו ב“חופה הנוסעת”. העגלה
הראשונה עמדה ודרשה “בכל תוקף”, שהאחרונה תלך בראש, אך שנינו “הנוגעים
בדבר” עמדנו “בכל תוקף” על הדרישה, שהכל יישאר ב“סטאטוס קוו אנטי”. את
הורדת החופה לא דרשנו, כי בינתיים עלתה השמש והיתה משמשת מחסה מעט מפני
החום. כל אחד מארבעתנו החזיק במקל אחד וכן היינו נוסעים ועולים. החזקת
המקלות מנעה את ברונק והוארשאית מתעלולים אחירים. נסענו הלאה כמעט
בדממה. רק מזמן לזמן הגיעו אלינו הקולות העליזים מן העגלה הראשונה
ואנו ענינו בקול ובחריפות ככל אשר יכולנו. הדרך הוליכה מקצתה בין
יערות אורן, שכבר היו ידועים לנו פה למדי. אף כי היערות היו בודאי
כולם עתיקים מאוד, לא ראיתי גזעים עבים, כאלו שראיתי ביערותינו
במישור. כנראה אויר ההרים הקר אינו נוח לגידולם של העצים. חזקים הם אך
דקים וגמישים, כמו הגוראלים, שלא ראיתי בתוכם אף בעל כרס אחד. אולם
רוב הדרך עברה בתוך הרים ולקצביהם, על שפת תהומות ולפעמים על רמה
שטוחה. עם סיבובי העגלה נשתנו המראות וחשתי את עצמי כל הזמן כנמצא לפני
פנוראמה מסתובבת.

בשעה עשר, בערך, הגענו עד קצה הדרך הכבושה. פה היה
עלינו לרדת מן העגלות ולהתחיל בעלייה מתוך טיפוס בנתיבות צרות,
עקלקלות, זרועות אבנים, נשענים על המקלות-הקרדומות ונאחזים מדי פעם
בפעם בשיני חלמיש. התחיל ויכוח בין דר. פיפס ובני הלוייה אם צריך קודם
העלייה לעשות “פופאס” (אכילה בדרך) כדי לאסוף כוח, או מוטב לעלות
מתוך גוף קל. הציונים היו בעד זה, שנעלה בלי הכנות, כמו שהננו;
ברונק אמר, שאחת היא לו, וכן גם אנחנו והוארשאית; רק דר. פיפס עמד
בתוקף על האכילה. “בכל שעה חייב אדם לאכול”, אמר פסוקות, “בפרט לפני
צאתו לדרך שיש בה סכנה”.

“מובן, שפיפס מוכרח להיות בעד פופאס” זרק אחד הציונים בלשון נופל על לשון. רגיל היה להשתמש בזה גם בנאומיו החגיגיים.

היה צחוק כללי, וצחוק זה הפיג קצת את רעבונו של
המצנאס ונכנע. ובכן התחלנו עולים. העגלות נשארו למטה, להמתין לנו עד
שובנו מקץ 5–6 שעות. בבואנו שמה מצאנו כבר עגלות אחדות של תיירים
זריזים שהקדימו לצאת. בכלל נראה המקום כתחנה קטנה. אף היה בנוי שם צריף
עץ פתוח לפנים, ששימש מקום ישיבה לעגלונים. אחרי עלייה של רגעים אחדים
נשארנו, אני ויוטקה, מפגרים. מלבד מה שקשה היה לה, ליוטקה, עם כל קלותה
ורגילותה, להיטיב צעד עם העולים (הוארשאית נגררה בחירוף נפש אחרי
קפיצות האייל של ברונק), היה גם נוח להישאר לבד, בשניים. כל אבן, כל שן
סלע, כל צמח, כל צבע, שימשו עניין להערה מבדחת, משמחת מלווה במבט עיניים
ממוגג, מאשר. בכל רגע עמדנו והבטנו מסביב וספגנו את מראות ההוד
האדיר. בכל פעם כשהעולים לפנינו התרוממו-התרחקו, עמד מי מהם, נפנה
וחיכה לנו. לפעמים, במקום מפנה הדרך, נעלמו, אך גם שם המתינו לנו.
בייחוד דאג לנו דר. פיפס, אף על פי שבעצמו היה קל ברגליו וזריז
בעלייה, שלא לפי גופו המסורבל. אחרי שעה או יותר קצת הגענו לרמה
שטחה ונתגלו לעינינו הרים חדשים מוטלים במרחקים שונים. מרחוק ראינו
כנקודות או כצניפות זעות על צלעותיהם, וכשהתבוננו יותר, בייחוד
במשקפת, ראינו שאלה אנשים קשורים בחבלים המטפסים על ארבעה.

– רוצה הייתי לטפס כך. זוהי סכנה אמיתית. – פניתי אל יוטקה.

– לא, לא! – מחאה היא ומחתה במטפחתה את הזיעה מעל מצחי. היא כבר הרגישה את עצמה כאשתי. ניחא היה לי בכך.

עלינו הלאה. הטיילים היו קוראים זה לזה והד מכופל
ומשולש היה עונה. אחד הדוקטורים היה איזה זמן בשוייץ ולמד שם ל“יידל”.
ישב על צוק והתחיל להשמיענו את “יידולו”. קולו היה נאה ונענועיו
הצלולים נשתפכו באויר. איזה עוף, נשר או נץ, נתבהל והתרומם מתוך
צריחה באויר מעל לראשינו. עלינו הלאה. והנה מצאנו בדרך חברה אחרת,
יושבת לפוש. כעבור רגעים מספר התלקטנו ועמדנו גם אנו.

– עוד רחוקה הדרך אל ה“אגם”? – שאל אחד משלנו.

– כשעה וחצי. – ענה אחד מן החברה.

פתאום קם אחד מהם, ניגש אלינו, השתחוה לדר. פיפס והציג את עצמו.

– או, לא הכרתי כלל את אדוני. – אמר דר. פיפס – סוחר
היערות הולצר מזאלשצ’יקי. גם הוא אתנו פה! לא די לו שכבש את היערות שם
למטה, רוצה הוא לכבוש גם את הטאטרה!

הוא הציגו לפני כולנו: “אציל יהודי אמיתי”.

– אם כך, תתודעו כולכם. מאניה! – פנה הולצר לבני
חבורתו וקרא לאשתו. ניגשו כולם. התחילה התודעות מאיש לאיש, שאלות,
תשובות. בקיצור חברתנו כמעט הוכפלה בבת אחת.

איש לא חש שנפגם מה בטיול. רק עלי ירדה פתאום איזו
עצבות ואי מנוחה. נראה, שזה כבר היה יותר מדי בשבילי. ובעומדי כה
בתוך החברה הזרה (פתאום הרגשתי שאני נמצא בתוכה, וכמה שהשתדלתי
להצטדד, להישאר לבדי עם יוטקה, לא עלה הדבר בידי; וזה הרגיזני עוד
יותר), זכרתי פתאום את חבירי, שהיה כבר שוב בלבוב, את כינורין
המוזר, והוא עמד כמו חי לעיני, ומראהו חביב עלי. ראיתי את הליגלוג
בעיניו השוקטות, שמעתי את קולו הנגיני:

– אין דבר, כך יאה לך. לכך נוצרת.

התערבתי בשיחת האנשים. ניסיתי להרים קולי, אך קולי שב
ונכנס לתוך אוזני והרגיזני. אחרי רגעים אחדים קראתי ליוטקה ושנינו
התחלנו עולים לפני החברה. כשהיינו לבדנו הוקלה קצת מועקת רוחי,
אך פי לא נטה עוד לשיחה. לא היתה בלבי שום טינה על מי שהוא, אך הייתי
מרוכז באיזו נקודה כואבת, שלא ידעתי את מקורה. בקיצור – מצב רוח.
יוטקה שהיתה מנוסה באלה – לא לחינם התהלכה זמן רב עם כינורין – הלכה
לצידי והיתה רכה וזהירה. לא הרימה קולה, לא הרחיבה צעדה. רק מזמן לזמן
היתה מעירה אותי על איזו פסיעה מסוכנת, אוחזת בי להטותני מאבן.

בגובה הרים זה היתה כבר מנשבת רוח חזקה, חריפה וקרה.
שנינו לבשנו את הסודרים, שטילטלתי עד עתה מקופלים על זרועי. צריכים
היינו להדק את הכובעים על ראשינו, שלא יינשאו ברוח. רוח זו עודדה
אותי במקצת, אך יחד עם זה גם הרגיזה אותי. החברה השיגה אותנו עד מהרה,
ובטרם הרגשנו איך נהיה הדבר, היינו שוב מאחריה.

– מה לך, יקירי? – שאלתני יוטקה סוף סוף.

– לא כלום. זה יעבור. איני שולט בעצמי.

– אולי החברה מרגיזה אותך? אלה החדשים!

– איני יודע. עוד מעט נגיע אל מקום הקרח. שם יסוער
הכול. – והצטחקתי צחוק מר. היא נשקה לי בחטיפה ושילבה זרועה בזרועי.
כבר עייפה היתה.

אותה החברה עצמה, שבצאתנו לדרך, היתה דומה כחיה רק
בשבילנו, הסיחה עתה את דעתה מאתנו, כאילו נשכחנו מלבה. אפילו דר.
פיפס שלח אלינו את הערותיו ושאלותיו רק לעתים רחוקות. הוא בודאי
לא רצה להפריע את אושרינו. וכן התחלתי להרגיש בדידות. אומרים שהבדידות
בשניים עלולה לקרב את הלבבות. אני לא חשתי זאת. רק היגיעה שבעלייה
היא שהשכיחתני במקצת את מר רוחי. פניה של יוטקה, שראיתים בכל פעם מן הצד,
היו מאורכים וכהים מתוך ליאות וסבל. חמלתי עליה ולא יכולתי לדבר אליה
דברים טובים, דברים ניחומים, כאשר חפצתי. התחילה מעיקה אבן הזרות.
אך הנה שמענו מלמעלה קריאה משולשת של כמה קולות כאחד והדים ענו
מעברים. החברה הגיעה עד שפת האגם והריעה לכבוד המאורע, כמגלי ארץ חדשה.
קריאה זו החישה גם את צעדינו ומיהרנו לעלות.

המראה היה באמת מרהיב עין! בצד חומת סלעים, כמעט זקופה,
השתרע והבהיק שטח מכוסה שלג וקרח. השלג היה במקומות אחדים מקורח
ועכור, אף הקרח כנראה לא היה עבה ביותר – אך מראה כזה בעצם ימי תמוז,
איזה פלא! ברונק חפן מן השלג וזרק כדור בוארשאית. זו השמיעה צוחה ורצה
לצד האגם. אחר כך התחילה מרגמה של כדורי שלג מכל הצדדים. ביחוד התעללו
הכדורים בגופו הדשן של דר. פיפס. בנו נהגו בכבוד והניחו לנו
לטייל שלובי זרוע על שפת האגם. יוטקה ניסתה פעמים אחדות לדחוק במקלה
את הקרח ותמיד נשבר. “כנראה, שאין זה קרח עולמים.” – “כנראה,” עניתי
מפוזר. ברונק הביע משאלה, שיבעירו מדורה להתחמם קצת, אך לא נראה מסביב
סימן של עצים. על אבן אחת ישבו אנשים אחדים והסתכלו בלי הרף באגם. סוף
סוף נסתדרה החברה שלנו על זיז סלע ארוך, כעין ספסל, פרקו את התרמילים,
הוציאו את הצידה וכולנו ניגשנו לסעודה. זו היתה סעודה עליזה, עם
מלח ועם פילפל. הכול היו שרויים בבדיחות דעת נפלאה, ב“רגשי שושנים”,
בסגנונו של ברונק. התיאבון היה ער מאוד שם במרומי ההרים, אחרי יגיעת
עלייה כזו. נקניקי קראקוב, ה“חזה” המעושן, בקבוקי השיכר הפילסני,
הגבינה האמנטאלית, הסארדלים המלוחים – הכול היה מלא טעם וליח. אף הלחם
השחור והגלוסקאות הלבנות – הכול היה נהדר. תרמילו של מישהו פלט גם
תפוחים טירוליים ושוקולאדה שוייצית. דר. פיפס הפתיע את כולנו בתיבת
תמרים אלג’יריים. “הקיץ הנצחי בתוך החורף הנצחי!” – הכריז חגיגית והגיש
את תיבת העץ הארוכה לכל המסובין. היה פיקניק, שלא רבים כמותו.

אף אני נתעוררתי קצת. העירותי שתיים שלוש הערות
מוצלחות, שגרמו לצחוק מתגלגל. חשתי את חיבתם של האנשים. הרגש נעם לי.
יוטקה אף היא הזהירה. נתגלתה בכל חריפותה ועליצותה. ראיתי בה צדדים של
חיים ותנועת רוח אשר הפליאוני. היתה בה מזיגה נאה של שכליות עדינה עם
חמימות מזג פשוטה, כמעט עממית. היא גם יצאה במחולות עם כל בני החבורה
על שפת האגם. הוארשאית, שגם היא השתדלה להיות “מעניינת”, היתה כקוף
בפניה. אף אותי ואת מר הולצר, שלא ידענו שנינו רקוד, לקחה והסתובבה
אתנו פעמים אחדות כדי שלא לבייש. מר הולצר נכנס עמי אחר כך בשיחה על
הספרות העברית. הוא עמד עוד בברוידס ובבראנדשטטר, אך לא התעלם גם מן
החדשים. חתם וקרא את “השלח”, אף כי דברים רבים לא היו שם לפי רוחו. הוא
היה אחד העמי והרצליאני כאחד, אך ארץ ישראל ממש לא עניינה אותו. השמש
חיממה והאירה את ראשו ואני השגחתי בקצות הפיאות המופשלות לתוך
כובעו. היה יהודי יפה, מנומס וחביב, אף כי לא נקי משמץ גיחוך.

בשובי אל יוטקה הייתי כבוי רוח. היא עגנה בי את עיניה היפות, אך אני פגשתיה בפנים עצובים ועייפים.

בשעה שלוש בדיוק התחלנו לרדת. הנחנו לכל החברה לעבור
לפנינו ואנחנו שנינו היינו מדלגים ויורדים אחריהם בריחוק מקום קצת.
עתה לא היה רצון גם לאחד משנינו להתערב בקהל העליזים. דר. פיפס דיבר עם
יוטקה רגע “על האוזן”, ושוב לא פנה אלינו. לא התעניינתי לשאול אותה
מה דיבר אתה. הלכנו בקור, ירדנו על טרשים, השתדלנו לפסוע על העקיבים.
פעם בפעם עמדתי והקפתי את ההרים במבטי. “אגם הקרח” כבר נעלם מעינינו, אך
טלאי שלג הלבינו בצלעות הרים שונים. הלכנו שוב בנתיב צר לשפת תהום
פעורה. מעבר לתהום נערמו רכסי הרים מוארים ומוצלים. הנתיב התפתל.
בלכתנו ראינו את הדרך שעברנו בה. פעמים ראינו לפנינו למטה את בני
חבורתנו מקפצים ויורדים. הראש היה מסתחרר קצת. פתאום, בצאתנו מתוך
מפנה, הגיחה רוח חזקה, נשאה את כובעי הרך וגילגלה אותו כרגע לתוך
התהום. הוא נעצר בחצי דרכו באבן ונשאר מוטל שם, מקופל ומאפיר
כחתול. המקרה הזה בידח את דעתי רגע. יוקה נבהלה ועשתה תנועה כאומרת
לרוץ אחרי הכובע. אחזתי בה רכות:

– את מתארת לך: כובעי יהא מונח כאן בין ההרים עד שיתבלה. בחורף יכסנו השלג, בקיץ ישחקו בו רוחות, ירטיבוהו גשמים.
אני אהיה בין הבריות חי, מדבר, צוחק – וכובעי, אשר חבשתיו חצי שנה
ויותר, יהא מוטל כאן בבדידות, כחלק עזוב ממני, בתהום זו.

מוזר!

– טראגדיה של כובע! – אמרה יוטקה בטון המלגלג שלה – בכל
אופן מאורע של טיול! אולי תכרוך את ראשך במטפחת זו. שערותיך
פורחות.

– לא, תודה. אין צורך.

היא שילבה ידה בזרועי. לא, גם מאורע טיול זה, גם הרוח
שהפריחה את שערותי, לא בידרו את רוחי הנכיאה. ראיתי במקום אחד תואמי
פרחים של צחורית (אדלוייס). טיפסתי וקטפתים ונתתים ליוטקה. אך בלי רגש
עשיתי זאת. היא הודתה לי ובחנה את מבטי, אחר הצמידה את הפרחים הקרים אל
חולצתה וירדנו הלאה.

אחרי כשעה הדבקנו את החברה כולה, שישבה לנוח: האנשים
כבר היו עייפים ופחות קולנים, אך שמחת החזירה מילאה אותם. כולם
חפצו כבר להיות למטה בעיר. הוארשאית התאוננה, שסובכי רגליה כואבים.

– חכי עד מחר! – אמר ברונק באבק רשעות – תצטרכי לשכב ימים אחדים. כל זמן שהולכים הולכים, הכאב האמיתי בא עם המנוחה.

– אדוני, יש למהר, – אמר דר. פיפס – עם בעלי העגלות
התנינו שנשוב בארבע וחצי, עתה כבר ארבע, ויש לפנינו עוד מורד שעה וחצי לכל הפחות.

החבורה זזה. נשארנו שוב מאחור. מר הולצר הביט פעמים
אחדות לאחוריו, מחכה לי שאילוה אליו. הוא השתוקק לדבר אתי על אודות
ה“לאנדספוליטיק”. אך מכיון שלא ראה מצידי תשומת לב, הסתפק בציונים
ה“גויים”. החבורה הלכה והתרחקה יותר ויותר ואנחנו פיגרנו אחריה. בא
אחרינו תייר, והוא אזור על מותניו ועל חזהו כריכות כריכות של חבל
עבה, פניו שזופים ועיניו דולקות. דומה למנקה ארובות. הציץ ב“זוג
המפגר”, בירך בפולנית ועבר, וחלוקי האבנים מידרדרים ברעש אחרי צעדיו
האמיצים. למראהו תקפני רגש קנאה. את יוטקה תקפה אי מנוחה. הסירה מגבעתה,
נופפה אותה ברוח, שערותיה דבקו אל מצחה ואל רקותיה. לחייה האפילו
ועיניה היו ככבויות.

– מתחרטת אני על כל הטיול, – אמרה בקול עצוב.

– גם אני הייתי בוחר להיות בבית. אף כי המחזות היו נפלאים. כנראה, לא תמיד יש התאמה בין המחזות החיצוניים והפנימיים.

– מי יתן וידעתי את מחזותיך הפנימיים…

בתוך הצער שבדברים מובלע היה גם משהו ארס. הארס הידוע.
בפעם הראשונה שמעתי מפיה טון כזה. כנטפי עופרת אחדים הכבידו בנפשי. לא
עניתיה דבר. אך הרוח, רוח ההרים הזרה, נשבה בינינו קרה ומפזרת. החבורה
התרחקה הרבה. שמענו את קולותיהם במורד רב, אך בכל הסיבובים לא
יכולנו לראותם. אף הם, כנראה, הסיחו דעתם ממנו. חריפות הקור, שהיה
נושב במרומים רפתה קצת. העננים השרו על דרכינו צללים כבידים ורגבי העפר
והאבן חלפו מתחת לרגליים הכואבות והנוקשות במקצת. והנה הגענו אל
מקום מורד צר ותלול כשלוש-ארבע אמות. זכרתי את המקום מן העלייה, שאז
עליתי אני בראשונה מתוך זחילה ואת יוטקה משכתי אחרי במקל. גם עכשיו
ישבתי אני הראשון וצנחתי למטה ברגליים מתוחות, ובהגיעי למטה עמדתי
וחיכיתי ליוטקה. היא זרקה אלי את מעילה ומקלה, ובעצמה ישבה, קיפלה את
שמלתה מסביב לרגליה והתחילה צונחת אלי. אך גופה נשמט מעט הצידה ורגלה
האחת נתקלה באבן. קול פחדים קל – ובעוד רגע אחזתי בה.

– אוי, רגלי נחבטה כהוגן, – פלטה ושפתיה כחולות.

– האם לא נקעה? נסי לעמוד.

– חושבת אני שלא.

והיא עמדה. הרגל כאבה מאוד, אך יכלה לעמוד. ניסתה לצעוד. אפשר היה, אך המכאוב גדול.

אחרי שישבה רגעים מספר אמרה:

– אלך מעט ואחדל לחוש כאב. כבר קרני פעם כך. שטויות!

המקרה הרגיזני. הבטתי על סביבותי: אין איש נראה מקרוב.
ההרים מוטלים דוממים ומוצקים, מאום לא נקע בהם. הדממה היתה מפחידה.
הבטתי בשעון: עוד כחצי שעה עלינו לרדת. למטה במרחק כבר נראתה רצועת
הדרך הסלולה, אך את העגלות לא ראינו.

– תישעני עלי וכך נרד לאט, – אמרתי לה.

היא צייתה לי והתחלנו יורדים.

– הוקל?

– כמדומה, שהולך וקל, – והיא צולעת על ידי – אילו היתה הדרך ישרה, בלי מורד, הייתי יכולה ללכת בלי קושי. – והיא עמדה לנוח.
שפתיה החוירו. הלכנו עוד כחמישים צעד. עמדה שוב.

– הכאב מתגבר, – אמרה בקול דואג.

– מה נעשה, אפוא? אולי אקרא לחבורה. סבור אני שהם עוד ישמעו.

– לא כדאי. חושבת אני, שזה יעבור בכל זאת.

ניסינו לרדת הלאה. הכאב הלך וגבר. תקפני רוגז. השקפתי על
ההרים מסביב. והנה בתוך המצולה, למטה, נדמה לי, עומד כינורין, מחזיק
את כובעי בידו, מביט אלי וצוחק כנגדי: אין דבר, כך יאה לך. לכך
נוצרת… גירשתי כרגע את החזון ושבתי אל יוטקה, שנשענה על סלע ופניה
צוחקים, אומללים.

– ובכן, מה נעשה?… בינתיים הם מתרחקים ויורדים. אנסה לקרוא.

וקראתי פעם ופעמיים. הקול אבד בהרים. נדמה לי, תחת לרדת
למטה הוא עולה למעלה. עשיתי כפי כשפופרת, אימצתי גרוני – לשוא.

רוגזי הלך וחזק.

– הישעני עלי שוב ונרד לאט. תשתדלי לקפץ על רגל אחת.

היא ניסתה, אבל כמעט אי אפשר היה. זיעה כסתה את שנינו
ושוב עמדנו אובדי עצות. הבטתי בפניה: בעיניה נקוו דמעות. ראיתי, שאני
זר לה בשעה ובמקום אלה. אך בזה ניתן דורבן לרוחי:

– הבי את ידיך ואשאך על גבי.

– כלום תוכל? – והיא נתנה לי את שתי ידיה הדקות, הצחות.

– אחזי היטב בצוארי!

התכופפתי והעמסתיה על גבי והתחלתי נושאה במורד.

היא צחקה בדמעות בנוחה על גבי. אף כי עייף הייתי ירדתי
בכוח. נזהרתי שלא להיכשל. עוד כעשרים דקה. אם רק אצא את המפנה האחרון.
משם השביל יורד ישר.

הולך הייתי וחושב על המשא שאני נושא על גבי: הנה אני
עושה חובת גבר. הנה באני עניין רומאנטי. המכה עצמה אינה חשובה, נקיעה
קלה. ימים אחדים במיטה בודאי ירפאו את הרגל… צצו בזכרוני סצינות
ומעשי אבירות ברומאנים שקראתי, ונעים היה לי להיות כאחד הגיבורים ההם.
בייחוד חזר בי המחזה ב“הרמאן ודורותיאה”, שהיא מועדת בדרך הטרשים
ונפשו של הרמאן “מרגישה במשא הנעים, בדפיקות חום לבו”. חפצתי גם אני
להרגיש רגש מעין זה, אך לא הרגשתי כלום, מלבד נטל המשא והנשימה ההולכת
ומסתתמת בגרוני. ברכי התחילו רועדות וכל גופי פולט זיעה. הרגשתי
צורך לעמוד ולנוח אך איזה כוח הצליף עלי מאחור ודחפני הלאה הלאה
במורד, כאילו זירזני להביא את המשא למקומו ולפורקו מעלי, ומהר ככל
האפשר. הרוגז נהפך עד מהרה לדיכדוך. הייתי מדוכא מאוד, כאדם הממלא
חובה כבידה מתוך אונס. ובדלגי כה כפוף, ורידי צוארי מתוחים עד כדי
התפקעות ורגלי יוטקה מיטלטלות על צידי, שמעתי את כינורין צועד על ידי
ולוחש על אזני:

– אין דבר, כך יאה לך. לכך נוצרת…

– סור, שטן! – קראתי פתאום בקול, ועמדתי.

– מה אמרת? – שאלה יוטקה, שצנחה מעל גבי ועמדה על רגל אחת נשענת על כתיפי ופניה אומללים, מטומטמים קצת.

– לא כלום. עייפתי מאוד. בעוד דקות עשר נראה את העגלות.

טענתי אותה שנית על גבי. עשר דקות אלו ארכו בעיני
כשעה. ופתאום נצטייר במוחי משא האשה שעל גבי כמין סמל: הרגשתי בו
מתוך הכרה ברורה – אל תצחק – את משא חיי המשפחה, עול של ריחיים, שנתון
עלי והוא למעלה מכוחותי והוא מדכאני ומשחני עד עפר, והוא כופתני
ונוטל ממני את ההליכה הישרה, את הקומה הזקופה, את קומת האדם החופשי,
ועושה אותי לבל חיים רתום, מושך בעול, נושם בכבידות – מין סוס
משא. זר ומוזר! לא כן? אך כך הרגשתי וחשבתי ונשאתי את המשא הלאה במין
טימטום של שכיר יום, במין התמסרות של גמר מלאכה, כמעט בכעס.

כשעברתי את המפנה ראיתי את החבורה כולה עומדת בדרך
סמוך לעגלות, כולם מביטים אל מעלה ההר, וברונק ואחד הדוקטורים שבים
ועולים לקראתנו במרוצה. רק שתי העגלות שלנו עמדו למטה. השמש כבר שקעה.

– מה קרה אתכם? – נשא ברונק את שאלתו אלינו.

עמדתי והורדתיה. לא עניתי כלום, כי לא היה קול בגרוני.





ז

למחר בבוקר קמתי בשעה מאוחרת כולי רועד מצינה. בחוץ
היה ערפל וגשם. כל גופי היה רצוץ. הרגליים כשני בולי עץ וכאב אטום
בגרון, אך במוחי עמדה מחשבה בהירה: חסל! עלי לנסוע מפה, לשוב אל עיירת
מגורי. חשתי חרטה עמוקה ונוקבת ומדכדכת: ראה, שוב נסתבכת, אחרי כל מה
שנתנסית, אחרי שברחת… היתה בלבי תרעומת קשה על חבירי, על כינורין,
שראיתיו כאילו הכניסני לתוך נהר עמוק, הציגני הלב המים, ובעצמו נסתלק
ונעלם. פתאום זכרתי את אשר עשיתי לו לפני כמה שבועות בסירה וחייכתי
לעצמי: הנה זוהי נקמתו על מחשבתי לטבעו אז… אך אני רק לצון חמדתי לי
והוא עשה מעשה. באיזו קלות התנער הוא מיוטקה, באיזו זריזות מסר
אותה על ידי. ואני איך אימלט, איך אצא בשלום מן הסבך המכאיב הזה? את
טולסטוי ואת דוסטוייבסקי קראתי רק מעט, ובמשל הפרחים שלו,
לדאבוני לא אוכל להשתמש. איני יכול למעך לבבות. כי מה אשמה יוטקה, אשר
נעגנה לי, אחרי אשר נעזבה?…

התעטפתי בשמיכה למעלה מן הצואר והרגשתי חולי, חולי ממש.

הקישו על הדלת. ברונק נכנס נוטף מים כולו והביא פתקא
מאחותו. מלים מעטות: לקום אינה יכולה. לפי דברי הרופא, תצטרך לשכב
שלושה-ארבעה ימים. כל הרגל חבושה. הנקיעה אינה קשה. אם נחתי כבר – אבוא
נא לבקרה אחרי הצהריים. הוארשאית מטפלת בה במסירות כאחות… כשכיליתי
לקרוא את הפתקא, שאל ברונק אם יש מה למסור. לא, אחרי הצהריים אבוא.
בודאי.

אחרי הצהריים לא הלכתי. לא יכולתי. חולה הייתי, חולה
ממש. הכאב בגרון נתגבר, אך לא שאלתי כי איש יבוא לבקרני. ניחא היה לי
בבדידות. בחוץ ירדו זרמי מטר. בין ההרים דירדרו רעמים. בחוץ, מאחורי
החלון, עמדה אפלולית צוננת. ידעתי שעתה נגזר על עיר הטאטרה סגריר של
ימים. “משהתחילו הגשמים בין ההרים שוב אינם פוסקים אלא כעבור שבועיים
או יותר”, חזרתי לעצמי כקורא ב“מורה דרך”. ירדתי פעמים אחדות ממשכבי,
עטוף בשמיכה, והשקפתי בעד החלון. אנשים רצו בגשם במעילי גומי או תחת
סוככים מבהיקים ממים.

עוד בבוקר, כשבאה המשרתת לסדר את החדר, ביקשתי ממנה
להביא לי מן המחלבה כד חלב חם עם עוגות אחדות. מעט החלב שנשאר נצטנן
ואני גמעתי ממנו בכל פעם להרטיב את גרוני הכואב. מוסר הכליות והרשעת
עצמי ריטשו את עצבי. חיבקתי את הכר הדק בשתי ידי ונעצתי את עיני בזוית
החדר. מה לי פה? מה רציתי מנערה טובה זו? מה רצה ממני כינורין? לולא
הכאב בגרון הייתי קם ונוסע מיד. הייתי כותב לה טורים אחדים, דברי אמת.
סוף סוף היא נערה נבונה, נבונה ובעלת ניסיון. היא תבין לי. היא, שידעה
להגדיר כה יפה את עיקר אופיי, תבין שאין אני יכול לשאת משאות, ותסלח
לי. לא גרוע אני מכינורין, והרי גם עליו לא דיברה רעות. נתפתיתי איזה
זמן להאמין, שאחר אני, שאוכל להירתם כשאר בני מיני, אך הנה בא הטיול
ל“אגם הקרח” והוכיח לי את טעותי. אך טעות לעולם חוזרת. מה אשמתי? כל
כונותי היו אך לטובה. נהגתי בה כבוד כל הימים וזהירות וחיבה אמיתית.
לא התעמרתי בה… כה דיברתי אל נפשי להקל לי. אבל כשתיארתי לי אותה, את
מבט עיניה המשונה, את חיתוך שפתיה הדקות, את החיורון האפל
שבצוארה – אותם ביטויי הצער, שכה ידעתים, ידעתים אצל הנערות לאחר האכזבה
– כשתיארתי לי כל אלה, היו הדמעות נדחקות אל עיני.

אחרי ששטפתי את גרוני כל היום בחומצת בור, הוקל קצת
הכאב. בבוקר יום השלישי התלבשתי היטב, עטפתי צוארי בסודר, נעלתי את
הערדליים והלכתי בגשם הרוסס אל פאני מלצ’ניצקה. שם שתיתי שוב את הקהוה
המרירה עם הפת השחורה, המרוחה בשכבה עבה של חמאה קשה וקרירה. בחדר היתה
אפלולית. האורח השני, שכילה את ארוחתו, קיפל את אולרו, נתנו בכיס
והלך לו. נשארתי לבדי בתוך הקדרות הריחנית, המשביעה. פאני מלצ’ניצקה
ישבה מאחרי השולחן עם מאכלי החלב הנקיים, קודקודה הלבן סרוק ופקוס
ומשקפיים גדולים על עיניה הישישות והיא סורגת עקב של פוזמק. על שולחן
קטן בקרן זוית ראיתי עט ודיו. ניגשתי וישבתי. הוצאתי מכיסי כרטיס ביקור
והתחלתי לבקש נוסח לטורי הפרידה. זמן רב בחזקתי בעט ולא יכולתי להעלות
את המלים האחדות, המבררות, המפייסות. כתבתי על פיסת נייר וקרעתיה.
כתבתי שוב וקרעתי. כתבתי בעיפרון על שיש השולחן ומחקתי. לבסוף העליתי
באותיות רוטטות על הכרטיס:

יוטקה, סלחי. הטיול לפני שלושה ימים בירר לי, ששנינו
אנשים ישרים בהחלט. ישרים עד כדי אי אפשרות לקשור את חיינו יחד. מאמין
אני באמונה שלימה, שזהו הניסיון האחרון אצלי. מתוך ייסורים יוקדים
במשך ימים ולילות אני מתפלל לאושרך השלם. אני אין בכוחי לתת לך את
האושר הזה. היום אני נוסע. פרשי את העובדה, שאיני בא להיפרד ממך –
כיושר לבבך.

 בזכרון אהבה

* * *

ואחרי הצהריים נסעתי. בודאי חולשה היתה בי. לא חשתי בי כוח לראותה או לדבר אליה.





ח

חברי סיים את סיפורו. השמש שקעה בין האילנות. אך
התלולית שישבנו עליה עוד היתה מוארה. צל הצער שצייר באחרונה היה שורה
על פניו העייפים. בטוח הייתי שיוטקה נישאה לאחר, וכי התוגה נשארה רק על
צד אחד. אך לא שאלתיו לגורלה, כי חששתי לעלבונו. ידעתי שחבירי הגזים אז
אז ברגשותיו ולא צדק בהערכת המשא. חפצתי לבאר לו, שדוקא המשא, אם הוא
טעון כראוי ובמידה, אינו מעכב בעד ההליכה הנכונה, להיפך, הוא מביא בה
קצב וכוח. אך לא ידעתי איך אתחיל. תמונות הטאטרה עוד ריחפו לנגד
עיני.

ובעודני חושב כה וכה והנה משפחת הטיילים, שעברה עלינו
לפני תחילת סיפורו של חבירי, שבה ממעלה החורשה. פני כולם היו זועפים.
האשה משכה ברוגז את הילד, שלא רצה ללכת, ושתי הילדות הלכו אחוזות
ידיים כלאחר בכי. והוא, הגבר, הניח את גל המעילים על העגלה, בין העוללים,
פניו היו אפילים, על זרועו האחת נשא ילד ואת העגלה הכבידה הדף לפניו
בשנייה, כמו מתוך ייאוש, במורד, לתוך מהומת הכרך, שאורותיו הליליים
הלכו וניצתו.

– ראה! – אמר חבירי, כשאלה עברו, ובקולו לא נשמע כלום מן הניצחון.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37753