


	
	שיחה עם אשר ברש
	



השיחה שנתקיימה בשנת תש"ט – בשם מערכת “דורות” – עם אשר
ברש, יושב ראש אגודת הסופרים באותו זמן, נסבה על מצבה של הספרות העברית,
על בעיותיה החשובות, ועל מעמדה של אגודת הסופרים במדינת ישראל.

שאלה: מה הן התמורות החשובות שחלו, לדעתך, בספרותנו בשנים האחרונות?

תשובה: הספרות, כטבע, כזרם החיים, אינה משתנית
פתאום. גם מאורעות גדולים ומכריעים אין בכוחם לשנות את פניה בבת
אחת. הם משפיעים עליה, מוסיפים וגורעים, אבל אחרי המאורע, וגם בשעתו,
הרציפות וההרגל מוסיפים לפעול מדעת ושלא מדעת.

אף על פי כן, ניכרות תמורות חשובות בספרותנו
בשנים האחרונות. קודם כל: נסתיים כמעט בשלימות תהליך שינוי המרכז.
ארץ־ישראל היתה למקום חיותה המכריע, אם לא היחידי, של ספרותנו. עובדה
זו היא הרת תוצאות שאין אנו יכולים אלא לשערן בלבד. שנית: במשך שנים
אחדות נסתלקו רבים (יותר ממה שהטבע מחייב) מפני הדור, שהמשיך את
המסורת הטובה של ספרותנו החדשה בגולה. נשארו עמנו רק מתי מעט, וגם
בהם ניכרים עייפות ורפיון שבדרך הטבע. כנגדם קפצו ועלו לעינינו,
בשנים האחרונות ממש, כמה כשרונות צעירים, רעננים ונועזים, עליזי
כיבוש וניצחון, התופסים את המקומות הפנויים וגם יוצרים לעצמם
מרחב־פעולה חדש.

כל תרבות, והספרות בתוכה, דורשת התחדשות תמידית,
חילופי חומרים וזרמי־דם חדשים. כל קפיאה על שמרים היא התנונות, מות.
תמיד התנגדתי לדעה של “עמנו תמות ספרות”. ובימים כהים, כשנתגלו סימני
התאבנות ושממון, התפללתי למי ש“יבוא ויפרוץ” (“הדים” חוב' א',
תרפ"ב), ועל כן אי אפשר לי שלא לשמוח על הקולות החדשים, הצעירים,
הרוננים, המתחילים למלא את חלל אוירנו – כשם שגם הקולות הישנים,
היקרים והמנוסים, העומדים עוד במלואם, ממלאים את לבי רגש של סיפוק
ותודה. וכבר אמרו קדמונים: אם אין גדיים אין תיישים. ומי תייש ולא
ישמח למראה כירכורי־החן והעויות העוז של הגדיים יוצאי חלציו?

שאלה: אולי תציין את התופעות הבולטות בספרותנו, הראויות לדעתך לתשומת לב?

תשובה: מרנינה העובדה, שהגידולים הבולטים ביותר
בשנים האחרונות בשדה ספרותנו הם גידולי הפרוזה, שבמשך כמה שנים
לא הראתה סימני התחדשות. בשירה מקיימים בני הארבעים, מעלה־מטה, את
עמדותיהם, שכבשו להם, כמעט ללא שינוי וללא הפתעות חדשות; מוסיפים
מעט או גורעים מעט – אך שיעור קומתם וחיתוך פרצופם אינם מקבלים
שינוי ניכר. דור המשוררים בני השלושים, מעלה־מטה, מושפעים מדי
בצורותיהם, מפוזרים מדי בתוכניהם, נשענים מדי זה על כתף זה, ועם כל
ברקי הצירופים או חידושי הניב והנעימה, לא נתגלה אף אחד מהם, שנוכל
להצביע עליו אפילו בבטחה יחסית: זהו! חוששני שאם השנים הקרובות לא
תחטבנה את דיוקנם, נצטרך לציין עובדה מעציבה: העשרת הרביעית של מאתנו
לא העמידה לשירתנו נציגים נוספים.

לא כן בפרוזה: ארבעת או חמשת המספרים הצעירים הם לא
רק כשרונות ודאיים, מי פחות ומי יותר, אלא גם במידה מרובה מחדשי
הפרוזה העברית. קודם כל: ארצישראליותם השלימה, דופק ההוי של חיינו
החדשים, הריתמוס החדש של הוייתנו; הוסף על כך: השליטה הטבעית בלשון,
הדיאלוג החי, היקף התגובה, ההעזה בביטוי ובציור. מהם שעדיין לא מצאו
את ההתאם האמנותי בין פעולת האויר ומה שממלא את האויר, מהם שעוד לא
הגיעו להצטללות הראייה, מהם שעוד חוטאים במיעוט בגרות, שסימניה
התאפקות והבחנה בין עיקר לטפל, אבל דבר אחד ברור: הם יוצקים מטבעות,
שכבר עוברים לקורא, ואם מתכתם תיצרף ויציקתם תשופר, יעמדו מתוכם
בעלי־אוצרות לספרותנו – אם לא יבזבזו את מזומניהם בלי חשבון
ודעת נפש.

שאלה: היש מקום, לדעתך, לקביעת דרכי פעולה והתפתחות לספרות העברית – בהתאם לצרכי השעה?

תשובה: תמיד וביחוד בשעות של חילופי־זמנים
וצורות־הויה, יש מקום וצורך בקביעת דרכי פעולה והתפתחות – אם גם
המציאות באה אחר־כך וכובשת לה דרכים אחרות, שונות מאלו שעלו
במחשבה. כל הליכה קיבוצית סתם, ללא מחשבה תחילה, ללא בנייה רובד על
רובד, אמה אל אמה, ללא רציפות דורות וללא מטרה מכוונת – סופה להביא
לידי אנרכיה, ביזבוז מרץ ואפיסת כוחות.

הקוים המקבילים בין הוויתנו הגלותית והארצישראלית
שלפני מתן המדינה, ובין הוייתנו החדשה, עשירת האפשרויות ורבת
הסכנות, מחייבים גם מחשבה וגם מעשה לשם יחוד וכיוון לפי צרכיה
האמיתיים והנצחיים של האומה.

שאלה: מהן איפוא הבעיות העיקריות שאנו מצווים לטפל בהן?

תשובה: הבעיות העיקריות שעלינו לטפל בהן הן לדעתי:

א. איך לקיים את האצילות הישראלית, שהיא נחלתנו
העתיקה ושהיתה מצויה במידה לא מעטה גם בספרותנו החדשה, יחד עם החיוניות הדרושה כל כך לבנין חיינו ויצירתנו מתוך חירות,
החיוניות שנמצאה לנו לאושרנו בימי־גורל אלה ושהראתה את כוחה
בגילויים מפליאים כל כך במעשה הגאולה והתמורה. יש סכנה, שעם ההפרדה
והניתוק בין שתי אלה – האצילות המורשית והחיוניות המתפרצת – תחלש
עצמיותנו ויתמעט כוחנו כלפי פנים וכלפי חוץ, אם גם נרצה לראות את
עצמנו כאומה חדשה, לא נהיה כן, וגם העולם לא ירצה ולא יוכל
לראותנו כך. הירושה הרוחנית מחייבת כל אומה, ואותנו על אחת כמה
וכמה.

ב. איך לשמור את יצירתנו המקורית מפני רוב הטובה
שיושפע עלינו מן החוץ. כל השפעה ממקום גבוה מרוממת את היצירה
ומחזקת אותה; כל השפעה ממקום נמוך משפילה, משטחת ומבלבלת אותה.

חלונות רוחנו צריכים להיות פתוחים לכל אור וחום הזורמים משמי
העולם, אבל הם צריכים להיסגר בפני רוחות נושאי גזים רעים ומזיקים,
אף על פי שהם עלולים להיות עריבים לנחיריים רבים. יש להשתדל ולמצוא את
שיווי־המשקל בין תבואת־הבית ותבואת־החוץ – זו חובתו של כל הוגה
מחשבה וכל בעל רגש נכון בתוכנו. עם כינון המדינה ועם כניסתנו
למשפחת־העמים, עם היחסים הבינאומיים, עם המגעים הרבים הכא והתם, קיימת
סכנה של טישטוש תחומים ומחיקת פרצוף, סכנה לאומה בעלת תרבות

עתיקה שלא תתגלה יום אחד כקטן שנולד. ואין לך סכנה לאומית (תרבותית
ומדינית כאחת) גדולה מזו. לא נאבה להיות לא ליבאנטינים ולא אספסוף
רוחני בנוסח אחר, עבד המודה והמלה האחרונה, היום לוקק ומחר רוקק,
ולהיפך.

שאלה: מה דעתך, כיושב ראש אגודת הסופרים, על מעמדה ופעולותיה של האגודה – בהווה ובשנים הקרובות?

תשובה: גם עם ייסוד המדינה עדיין לא הגיעה השעה,
שאגודת הסופרים העברים תהיה אגודה מקצועית גרידא (לכך דרושה אומה
מקובצת בת מיליונים רבים) או אגודה רוחנית בלבד (לשם חילופי
דעות או לשם נציגות פנימית וחיצונית). עוד שנים רבות יצטרכו
הסופרים העברים להתלכד לחטיבה אורגאנית, רוחנית־חומרית, כדי להשפיע
(אפילו בעצם קיומה) על ויסות הכוחות המתנגדים, או הנראים כמתנגדים.
לשם כך תצטרך גם לקיים מפעלים, שיחייבו את האחרים, כפי שהורה
הנסיון. את הדאגה לכבודו של הסופר העברי, למעמדו, לסמכותו, אי אפשר
עדיין למסור לאחרים, או למקרה. חבורות קטנות של בעלי מהלך ופעולה
לחוד, ואירגון כללי לחוד. גם פעולות רפות, לא בולטות, מבפנים, יש
בהן כדי להשפיע על פעולות גדולות מבחוץ.

עתה יותר מאשר בעבר, קיימים תנאים אובייקטיביים
לביסוס מעמדה של אגודת הסופרים, לשיפור תנאי עבודתם של יוצריה,
בחומר וברוח, ליצירת כלים בעלי ערך וכושר גידול – אם רק יימצא
הרצון לליכוד הכוחות, אם יימצאו האנשים – ולו גם מעטים – שירצו
לעמוס על עצמם עבודת משא, לא רק לביתם אלא גם לבית־הספרות כולו.

מקוה אני שהאנשים האלה יימצאו בתוכנו, הואיל ובטוח
אני כי ההכרה הזאת מקננת בלב רבים. שאם לא כן תהיה “האמת נעדרת”,
כלומר, היא תיעשה עדרים עדרים, מכחישים ומבזים זה את זה, צוררים
ומכלים זה את זה, להותה של מהותנו הרוחנית בכללה.

כל סופר בעל מצפון החי עמנו חייב ליתן אל לבו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37803