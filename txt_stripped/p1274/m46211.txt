


	
	טליסמא מדברת
	




בעיר אחת, שכל שליטיה היו רשעים
שונאי ישראל, עשה מכשף גדול לפני מותו עבודה
זרה, ששמה טליסמא, וקבעו אותה בצריח גבוה
העומד בטבור העיר במקום השוק הגדול, וכל יהודי
שהיה עובר בשוק, הטליסמא היתה צווחת: הכו,
יהודי הוא! הכו, יהודי הוא!

מיד באו הנכרים במקלות ובאבנים והיו מכים וסוקלים אותו עד שיצאה נשמתו.

שמע אבן עזרא את התלאה שמצאה את יהודי העיר ההיא. מה עשה?

בא לאותה עיר וקבע דירתו בפרבר,
ששם נמצא בית־מדרש שלהם הנקרא קולגיה, הוא
בית־הלמוד הגבוה ביותר אצל אמות העולם. הכריז
שהוא מקבל תלמידים ללמדם כל החכמות שבעולם,
וכל תלמיד שהיה לומד תלמודו בקולגיה שנה אחת,
למדו אבן עזרא אותו תלמוד בחדש אחד.

יצא שמו של המורה בעיר ובמדינה,
והיו באים מקצות העיר והארץ ללמד חכמה מפיו,
ולא ידעו כי יהודי הוא, שהיה מדבר בלשונם
ולבושו כלבושם. וכל בני השרים והנכבדים
שבעיר היו יוצקים מים על ידיו ומיחלים לתורתו
כלמלקוש.

היו כל קציני העם וראשיו מחבבים
ומכבדים אותו והיו משעבדים לתורתו, מתפארים
ומתברכים בו כמו באוצר חמדה. וכמה שרים
ומלכים במדינות אחרות שמעו את שמעו ושלחו אליו
לקחתו אחר כבוד והבטיחו לו שכר הרבה, ולא אבה
ללכת. ומשום כך חבבוהו בני העיר עוד יותר והיו
נכונים לבוא בשבילו באש ובמים.

ואחרי שעשה שם כשלש שנים, יצא עם
אחזת תלמידיו לטיל בעיר, לפניו הולכים שנים,
מימינו ומשמאלו שנים ומאחריו שנים, והוא כחתן
בחפתו. והיו הולכים ברחובות ובשוקים עד שבאו
לטבור העיר ולשוק הגדול, ששם היה הצריח
ועליו הטליסמא.

כשדרכה רגלם על אדמת השוק מיד
צוחה הטליסמא: הכו, יהודי הוא! הכו, יהודי
הוא!

ולא פסקה מצווח. עמד אבן עזרא
כמשתומם על הדבר וצעק אל תלמידיו: מי זה
ביניכם איש סורר ומורה, שהיא צווחת כל כך?&gt;
התחילו כלם מתנצלים ואומרים: איך זה
עלה על דעת אדוננו רבנו דבר כזה, ואין בינינו גם
אחד שהוא יהודי?

למחר אמר להם: נעבר שם עוד פעם ונשמע אם שנתה את טעמה.

וכן היה עמהם בכל יום משך כמה
חדשים, ובכל פעם שדרכה רגלם על אדמת השוק
היתה הטליסמא צווחת צוחתה כמטרפת.&gt;
אמר להם אבן עזרא: הלא דבר הוא.
אי־אפשר שהיא צווחת על חנם. רוצה אני שתגלו לי
את האמת לאמתה: מי מכם מכחש בי והוא
יהודי?

נשבעו ואמרו: חיינו וחיי אבותינו! אין בינינו גם אחד שהוא יהודי.&gt;
כעס עליהם והכה אותם במקלו מגדול
ועד קטן מכות אכזריות. וכן עשה להם פעמים רבות.
ובני השרים היו חוזרים לבתיהם זה ראשו פצוע, זה
לחיו נפוחה, זה כתפו נתוקה, זה מתניו שבורות.

ספרו לאבותיהם: כך וכך היה מעשה.
היו האבות במבוכה ובאימה גדולה, שלא רצו לגרש
את אבן עזרא מן העיר, שאין כמוהו מורה להועיל והיה
מלמד בניהם ומחכימם בנקל ובזמן קצר, עד
שמורי הקולגיה היו משתוממים על חכמתם כי
רבה. עשו קציני העיר קהלה גדולה ונתיעצו מה
לעשות, ובאו לכלל דעה להשמיד ולאבד את
הטליסמא מן העיר, שחכמתה נתבלעה והיא דוברת
שקר ומוציאה לעז על בניהם שהם יהודים.

הלכו ונפצו אותה עד דק ופזרו אבקה לרוח.

כשראה אבן עזרא, שהשמידו את
הטליסמא והמכשף מת ואין מי שיעשה אחרת
במקומה, קם ועזב את העיר.
ומיד כשיצא מן העיר שכחו תלמידיו
כל מה שלמדם, ולא היתה להם לא טליסמא ולא
חכמה.

וליהודים יושבי העיר היתה הרוחה.






ברש 2 טליסמא.jpg


איור: הנריק הכטקופף










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46211