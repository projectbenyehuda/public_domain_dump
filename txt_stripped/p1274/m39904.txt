


	
	עולם חצוי
	








על כל הארץ כנפי-זהר מלבינות,

רק כנפי הכהות עוד קפולות, ממתינות.





עת רוחי יגמא את מרחב נופי הנער —

תעפעף עיני עצומה-למחצה בזהר.





איכה נחציתי בין שני העולמות,

איך ערים חושי בי ועיני נמות!





הה, פגעו כנס בי, הברק והרעם,

ואנער לחזות קסמך, ארצי, אך פעם,





ומכחולי, טבול בזהרך ובדמי,

יעלה באחת וישלים דמות עולמי!




תרפ"ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39904