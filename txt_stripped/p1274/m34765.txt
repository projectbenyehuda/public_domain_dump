


	
	בזהר בקר
	




בזהר בקר נעלס קופאים דקלים גבוהים.

על הים הנוצץ שני מפרשים שוהים.





כתמי אדם־לבן שפוכים – דמות הבתים.

בגבהי תכלת שקופים עולי־עבים שטים.





צללים חורים־חמים חולפים על התבואה,

בערוגה חולמה חבצלת צנועה.





אציל־ברושים רענן, רך וגא־הקומה,

עומד ומהרהר: מי הוא נסיך חלומה?





הוא? לא הוא? ולמה מראה ככה עצוב? – –

ואת שוק הצנועה נושק סרפד חצוף.




תרע"ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34765