


	
	לענין הקליטה הרוחנית
	



א

יריעות אוהלנו מופשלות לרווחה, פתוחות לכל רוחות
העולם, והם עוברים בו בלי מעצור. המשטר הדימוקרטי, שאנו דוגלים בו
בצדק כבנימוק קיומנו המדיני בתנאים קשים ללא דוגמה, אינו מקל את
ההתגוננות מפני רוחות אלה, המביאים בכנפיהם לא רק סמי חיים.

לא המוני המובאים אלינו לשבת עמנו (שלעת עתה עדיין הם
ברובם המון אנונימי) הם המרבים את המבוכה בחיינו המוסריים
והתרבותיים, אלא היישוב היציב, שאיבד הרבה מיציבותו בתמורות
הגדולות והדחופות, הואיל ולא היה מוכן להן לא מבחינת החומר ולא
מבחינת הרוח.

במצב רוחני זה של הקולטים, שמספר דעותיהם כמספר
המפלגות ופלגיהן שאליהם הם משתייכים, איך תיתכן קליטת אחרים?
למה נקלוט? זו השאלה. על כן נראה לי, כי יחד עם העבודה הגדולה
הנעשית באמצעים רבים בעניין הנחלת הלשון, ידיעת הארץ וההשכלה
השימושית, שהם הלחם והמים לכל אדם מן היישוב, יש להקדיש מחשבה מעמיקה
לבירור המכנה המשותף של השגותינו הלאומיות התרבותיות, כדי שנוכל
לכוון את פעולותינו לאפיק מרכזי המוליך אל מחוז החפץ.





ב

אי אפשר, אף לא רצוי, להקים בישראל תרבות
אוניפורמית. עצם המושג הזה שולל את מהות התרבות מעיקרה. רק
כוחות שונים, לעתים גם מתנגשים, מהם נופלים ומהם גוברים, תוך כדי
התפתחותם והשתזרותם זה בזה, מהווים את הריקמה הכוללת הראויה להיקרא
בשם תרבות. כך היה בכל העמים ובכל התקופות. אף תרבותנו הקדומה,
הדתית, כפי שמצאה את ביטויה הקלאסי, בתנ"ך ואחר כך בתלמוד, שממרחק
הזמן הם נראים לנו כחטיבות אחדותיות – אף היא לא נוצרה אלא מתוך
זרמים מתחככים בכיוונים שונים, מבית ומבחוץ.

אולם חוק עולם זה יפה בדרך התפתחות תולדתית רצופה
ובתוך חברה הומוגינית פחות או יותר, ואסור שישלוט בתקופה של
מהפכה וקיבוץ שבטים שנתרחקו זה מזה מרחקים עצומים. במצב כזה שולל
החוק הזה את עצמו, עד שנעשה היפוכו, כלומר, אנארכיה ושרירות רוח,
שכוח הסתירה שלהן איננו עולה בניין כל שהוא. בייחוד כשהמדובר
הוא בתרבות לאומית המושתתה בעל כורחה על נחלת עבר. בנידוון זה אין
אומה בעולם, ותהא מהפכנית במידה הקיצונית ביותר, שתוכל להתקיים
קיום רוחני אפילו דור אחד בלי יניקה ממקורות הכוח של עברה הקרוב
או הרחוק. עדות חיה לכך: האומה הרוסית בימינו והתמורות שחלו
בדרכיה בדור המהפכה עצמו.

על כן חובה לאומית היא לנו בימים אלה, חובה ראשונה
במעלה, לבדוק ולחזור ולבדוק את נחלת עברנו, כדי להוציא ממנה חומר
חיוני הרבה ככל האפשר, על מנת להזרימו לתוך עורקי הוייתנו ויצירתנו
החדשה. נחלת העבר היא הערובה העיקרית לשמירת אותם גוני היסוד, שהם
סימן ההיכר של כל תרבות לאומית, יהיו חומריה מה שיהיו.

ג

בבואנו להקנות את לשוננו להמוני העולים החדשים
קניין שהוא תנאי קודם לכל הפנים האחרות של הקליטה הרוחנית, עלינו
לזכור יפה, כי הלשון בלבד, כבית קיבול לתכנים שונים, אינה ערובה
לשום תווכן. כל לשון, אם אינה צמודה לתוכן מהותי, עשויה להינגע עד
כדי שינוי פנים ועיוות פנים. על כן יש לחסנה מלכתחילה מפני נגעים
מסוכנים. וזה דרך חיסונה: הקנייה יחד עם ערכי עבר בדוקים. ואם אין
הגוף המקבל מוכשר לקבלם כמות שהם, בריכוזם ובחריפותם המקוריים,
יש לעבדם עיבוד זהיר ואחראי, בטוב טעם ודעת, כדי להגישם לו
במנות הראויות לו.

אין כונת הדברים, שיש להפקיר או להחליש את לימוד
המקורות וחישופם. בצדו של המחקר, בצד התלמוד העליון של ערכי העבר
בצורתם המקורית ביותר, שמן ההכרח לטפחם וגם להגבירם בכל האמצעים
שברשותנו, אסור להסיח את הדעת מן המונים ולהשהות את השכלתם עד
שיחפצו. אין לך סכנה גדולה מזו. ההקרנה צריכה לצאת לגובה ולרוחב
בבת אחת. הכוח הנוצר במצבר הגבוה נפרש ומתפשט לרוחב, אבל רק
במידה שהוכשר לו שדה קליטה מספיק, שאם לא כן עלול הוא לצאת לבטלה,
בדרך זו או אחרת.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37784