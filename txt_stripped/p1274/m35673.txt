


	
	אוי לנו ממה שראינו בחלד
	




אוי לנו ממה שראינו בחלד

אוי לנו ממה ששמענו.



לא ישוב ורפא עוד לעין ראתה,

לא ישוב ורפא לאזן שמעה!

פעמים קמה צרה לדורנו,

פעמים נטו רגלינו למעד,

והאחרונה הכבידה מאד.





כל ימינו לגורל עמנו חרדנו:

צדנו כל רמז אורה,

לכדנו כל הגה בשורה,

יומם ולילה צפינו, האזנו.

גם עת לא האמנו — האמנו.

נביאים היינו בעל כרחנו,

וגורל נביאים היה גורלנו:

אלה צוחו ודאבו,

אלה לא שמעו ונחרבו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35673