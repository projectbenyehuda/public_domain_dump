


	
	בכפרים (תרפ"ה)
	



בעצם נתחו במחלקה ו' של הגימנסיה בלבוב את פרקי האיליאדה במקורם הקשה, ובחלקו באוזני המורה הכבידות מזוקן את
הפסוקים הסבוכים לצורותיהם הדיקדוקיות; בעצם תסיסת גיל עלומיו, גיל
הגידול וסערת הרוח אצל רוב התלמידים – תקף את יעקב רודורפר בולמוס
האידיליה. אף על פי שהיה בן שבע עשרה וקטעי שיטתם של שופנהואר וניצשה
היבהבו בתוך המחשבה המשתרעת כשני לפידים ברוח, נצטרפו אצלו יפה
“הרמן ודורותיאה” עם “אהבת ציון” ו“אנשי סלדוילה” עם סיפורי ש. בן-ציון.

עוד מילדותו הובלט בו, ביעקב רודורפר, קו רציני
מורכב מהסתכלות רכה ואהבת חיי האושר של אחירים. הוא גופו לא ביקש
לו את האושר, אף לא את זה התמים שבמשחקי הילדות. עורך היה משחקים
בזריזות ובכשרון לחביריו, מסדר ומפקד, אך ברגע המכריע ממלא תפקיד של
מסתכל מן הצד. כשרונותיו הטובים לא היה להם סיכוי להצלחה פרטית, אך
הצלחתם של אחירים היתה לעתים ממלאה את לבו רגש של אמת. “הקו
הרודורפרי”, היה קורא לתכונה זו, בשנים הבאות, לאחר שעמד על אופיו
שבא לו בירושה וידע להגדירו לעצמו. אביו, שלום רודורפר, הבאנקיר
ישר המעשים, הדור הפנים ופתוח היד, המכובד בעדת עיירתו עד כדי יראה
קלה מפניו – היה חש בחוש המציאות הנפלא שלו, שבנו, עם כל כשרונותיו
הטובים, לא נועד לגדולות. אך לא מצא זכות לעצמו להוכיחו על טבעו.
עוד מילדותו, כמעט מגיל עשר, התיחס אליו כאל מגודל: יחס מצוי רק אצל
אצילי רוח. יתום היה יעקב מאמו, והאם החורגת ידה לא השיגה לקנות את
לבו, והאב ראה את חובתו היחידה במילוי רצונו של הבן “הנבון
והמוזר”. אף הדאגות לעתידו של זה הועמו הרבה בתוך הרגשת מילוי חובה זו. “הקו הרודורפרי”!

 הלימודים הקבועים, “הפיהוק הארוך שבין צילצול
לצילצול”, כמו שקראו להם התלמידים, נמאסו עליו, ואם לא יכול לכבוש
את עיניו בספר קריאה שהוציא בגניבה מילקוטו, היה מניח ידיו לפניו על
הספסל, סומך עליהן את סנטרו ומביט ישר בפני המורה המדבר על הקתדרה
ורואה את פרצופו פושט ולובש צורות משונות. לבסוף נמאסה עליו גם
הסתכלות שטות זו, ובהיותו רגיל לעשות את רצון עצמו, בלי להימלך
באיש, החליט יום אחד, כשבועיים לפני גמר שנת הלימודים, לעשות “מעשה
רב”. הסיפור “מחייו של לא יצלח” לאייכנדורף מילא את נפשו ריח פרחי אביב
וצלילי חליל, והחבירים היו טרודים בסידור קבוצות טיול לימי החופשה
לטאטרה, לטירול ולשוייץ, והוא החליט ללכת מיד ברגל הביתה, אל עיירתו,
דרך הכפרים, במישור, מהלך חמישה או שישה ימים. הודיע להנהלת הגימנסיה
במכתב שהוא חולה (“חולה נדודים”, חשב בשעת כתיבה, לצדק את נפשו משקר)
והכין עצמו לצאת לדרך. את הערים והעיירות שבדרך החליט להקיף. אלו לא
עניינו אותו, אחרי שבתו שנים אחדות בכרך. קנה גרביים של צייד, תרמיל
גב של בד, גלימת גשם, כובע טרופי וסוכך גדול ועבה, שיכול לשמש עתים
מקל ועתים מטריה, ולעת הצורך גם אוהל קטן. את “כלי היקר” הזה, שהיה
משומש קצת, גילה באחד מבתי הממכר לישנות. נתן לתוך התרמיל את גלימת
הגשם, מעט צידה לדרך, מעט אך מן המובחר, ולא לקח אתו שום ספר. “כהלך קל
על אדמת יה”, טירטר במוחו חרוז משיר נשכח.

כדי שיתחיל את מהלכו ישר בכפר “בלי הקדמות”, החליט
לנסוע ברכבת תחנה או שתיים, ושם ירד וייכנס אל הכפר הראשון, ומשם ילך
ברגלו הלוך ונדוד מזרחה, עד בואו הביתה.

כשירד בתחנה הקטנה בשעת בוקר מוקדמת והתחיל ללכת במורד
הדרך המוליכה אל הכפר, עמד פתאום והביט בתימהון: הכפר היה עשן כולו.
תימרות עשן כהות התאבכו מן הבתים החבויים בין אילנות, והרוח ניצחן
ופיזרן על פני מרחב השדות. “שריפה אין כאן”, חשב רודורפר, בעמדו
בשדה ובשמש ובתקנו על זרועותיו את רצועות תרמילו, “שאלמלי כן היה
העשן מרוכז במקום אחד וחומרי שריפה היו פורחים באויר והיה נשמע
צילצול פעמונים וקולות קוראים לעזרה. מה אפוא עתר העשן הזה? אין זאת
כי מן השמיים מזמנים לי נפלאות”, כה חשב כמעט בקול והחיש צעדיו לקראת
הכפר. כשקרב יותר השגיח, שהעשן אינו עולה מן הארובות שעל גגות
הבתים, אלא מתוך ארובות בולטות קצת בחצרות. הוא נכנס אל החצר
הראשונה. איכרית זקנה עמדה פשוקת רגליים ובידה תרנגולת והיא נועצת
אצבע בפי טבעתה למשמש אם היא מעוברת בביצה. רודורפר הסיר את הכובע,
כפף ראשו ושאל נדיבות:

– הגידי נא, זקנתי, לאיש עובר אורח: מה העשן הגדול העולה מחצרך?

– אופים לחם, אדון צעיר. לחם אלוהים. – ענתה הזקינה, כשהיא מחזיקה את האצבע בתוך התרנגולת.

– ושם בחצרות האחירות?

– גם שם אופים לחם אלוהים, אדון צעיר.

– ולמה לכם, זקנתי, כל כך הרבה לחם?

– לא לנו, אדון צעיר, לא לנו. בני אדם מובילים את הפת
הריחנית ללבוב ומוכרים אותה שם לאדונים. לחם אלוהים מן הטחנה שלנו
ומאפיית ביתנו מאד ינעם לחיך האדונים בלבוב.

עתה הבין רודורפר. כפר זה הסמוך לכפר מצא לו פרנסה נוספת על המשק החקלאי. הדבר מצא חן בעיניו.

– כל השנה אתם אופים?

– ישמור אלוהים, אדון צעיר! – התנערה הזקינה והשמיטה את
התרנגולת, שנמלטה פרועת נוצות אל פינת החצר – רק בימים שאין עבודה בשדה.

רודורפר נזכר, כי פעמים אחדות בשנה מופיעה בבתי האוכל
בלבוב, ביחוד באלה שברחובות הצדדיים, פת כפרית, פת שיפון כהה
מתובלת בכמון או בקצח, מליאת טעם, שהיתה ניתנת ימים אחדים, לשמחת
האוכלים, ואחר כך היתה נעלמת שוב. זוהי הפת!

הוא ביקש רשות להיכנס לפנים החצר לראות בעבודה,
והרשות ניתנה לו ברצון. התנור היה נמצא בתוך בניין של חומר אדום,
ובתוכו עבדו בחצי אפילה האיכר הזקן, בניו ובנותיו, כולם בכותנות
בד עבות ונקיות. זה ניפה ואלה לשו, זה תלש מן העיסה, וזו עיגלה את
המקרצות לכיכרות, והצעיר עמד לפני התנור הלוהט ורדה לתוכו את
הכיכרות העגולות, שהיה מרקידן קודם בשתי ידיו שטבל בכל רגע בכלי עץ מלא
מים, וטפיחות הידיים על הבצק היו משמיעות קישקוש לח ונעים, אחר כך היה
מפזר סובין על המרדה, מניח את הכיכר ורודה בזריזות לתוך החלל האפל.
כולם עבדו עבודתם בזריזות ובביטחון כאופים מלידה.

– יתן אלוהים הברכה! – בירך רודורפר את העמלים הברכה הרגילה.

– יתן אלוהים הבריאות! – ענו כולם קול אחד.

– התרשו לעובר אורח להסתכל קצת?

– נבקש! – ענה הזקן, ואיש לא הפסיק עבודתו.

רודורפר עמד והסתכל. החום בבניין היה מרובה. ריח הלחם
הטרי מילא את החלל ונדף החוצה – ריח מתוק ומגרה את שקדי הרוק. האנשים
העובדים הזיעו וכותנותיהם היו רטובות מזיעה. רק זה שלפני התנור
היה חצי גופו העליון ערום ומכנסי הבד הדוקים באזור עור אל מתניו
הדקות, וגופו נראה כרוקד כנגד פי התנור הלוהט. אחרי עמדו רגעים
מספר, נזכר רודורפר שעליו ללכת הלאה, אך לפני פנותו ללכת שאל:

– אפשר לקנות כיכר אחת?

– לעובר אורח ניתן בלי כסף, – ענה הזקן שהיה מנפה את
הקמח, הניח את הנפה, מחה את ידיו במכנסיים וניגש אל כוננית הכיכרות ובחר
אחת אפויה יפה, חומה, זרועה קצח שחור, והגישה לרודורפר שפסע פסיעה
לקראתו. רודורפר קיבל את הכיכר ברוב תודות ובכפיפת הברך, ובצאתו
מן החצר הושיט לזקינה, שהיתה כבר עסוקה בשיפשוף אילפס נחושת, חפסית “גאלא פטר”.

– תקחי, זקנתי, ותחלקי לנכדים.

– חן חן, אדון צעיר, ישים נא שם על החלון. הקטנים רועים את האוזים, בערב ישובו. דרך צליחה!

– היו בריאים!

בצאתו מן החצר העיף רודורפר את עיניו העירות והתמיהות
על הדרך והבתים והחצירות, שמכל אחת מהן עלה העשן ונאפה הלחם, שאף אל קרבו
את הריח הנעים והמרעיב, נשען אל גדר הקרשים וחשב מחשבה “סוציולוגית”:
ראה, כמה משלימים צורכי הכרך ההומים את מפעל הכפר השליו! התבואה, שהאיכר
מוציא מן האדמה בזיעת אפיו, אינה באה רק לחיות את נפש בעליה, אלא
מתגלגלת במקום גידולה כל גילגוליה הטבעיים עד היותה מוגשת בקרומה
החום והמבריק לחיכם של המונים הטורחים בלי קשר ישר עם זרע האלוהים!
כמובן, משער אני בנפשי את בגדי הצבעונין והתכשיטים הזולים, אשר יעדו
בני הכפר הנבחר הזה בשבתות תמורת יתרון עמלם בהכנת הלחם לפי הרבים.
מכונת היישוב בצורה זו, אין בה, בכל אופן, כלום מן המבעית…

ככלותו לחשוב חייך לעצמו על המדע והפאתוס, כביכול,
שבמחשבתו, ואף על פי כן חש כי הכרתו נקשרה במקום זה עם שפע הטבע החי
והזורם בלי מחיצה ובלי הפסק בין האדמה ובין האדם. “מן הכיכר שבתרמילי,
הוסיף לחשוב, אניח לי שיור לזכרון קודש”, ונזכר את “צנצנת המן” ואחר
כך את ה“ריפתא”, פאת הכיכר הקשה והחמה, שאמו המנוחה היתה מורחת לו
בילדותו בחמאה ריחנית, נספגת בפת. סנטימנטאלי לא היה התלמיד יעקב
רודורפר, אך בזכרו את אמו המנוחה נאנחה בו נשמתו בלי קול!



1.jpg


הוא הלך הלאה בדרך המלך בין שתי שורות הבתים שבכפר.
כמעט בכל חצר ראה אותו מחזה שראה בראשונה. מחצירות אחדות יצאו מן
השער ילדים לבושים כותנות בד ארוכות וגלויי ראש, הביטו אחריו,
אחדים אף בצחוק ובהעויות של ליגלוג שובבני. פה ושם נבח עליו כלב כפרי
צרוד. בהגיעו אל הבאר הגדולה עמד ושאב לו בדלי התלוי בקילון מים
חיים, שתה קצת, אחר כך שפך המים הישנים שב“מימיתו” ומילאה חדשים. ה“יד”
שאצל הכפר הראתה בכתובתה הכתובה ביד לא אמונה כלפי הכפר הסמוך, שלפי
המפה שבכיסו היה רחוק מכאן מהלך ארבע שעות ואשר החליט ללון שם הלילה.
השעה היתה עתה אחת עשרה. רוח מרחב קרירה נשבה, פורחות קטנות שטו
במרומים והאפילו מדי פעם בפעם על הארץ, אך אותות גשם לא נראו והוא
יכול ללכת הלאה. לשאול לא היה צורך, הדרך היתה ישרה לפניו מזרחה.

בצאתו את הכפר שמע פתאום המולת מים רבים, ועדיין לא ראה
מאין היא באה, אך בעוד רבע שעה עבר על טחנת המים כפולת הקומה, שעמדה
במורד מעבר לאגם גדול, מוריק ורענן בצלילותו הקיצית. שלושה מרזבים
רחבים הוליכו את המים מתחת לגשר קרשים אל שלושת האופנים הגדולים,
שחורי השיניים, לנפצם שם לאשד קצף סואן עם סיבוב הגלגל. ההמולה
מקרוב היתה מחרישה את האוזניים, אך היה בה מן ההימנון הדתי שיש בכל רעש
שבטבע, ורודורפר, ברוחו הרכה והגרויה, שמע בה את הקול הקורא: לחם
נכין, לחם, לחם! – איכרים אחדים מאובקי בגדים יצאו ונכנסו בה, ועגלות
אחדות, טעונות וריקות, עמדו כממתינות באורך רוח על הרחבה הקטנה,
השרויה כולה בצל נופי עצים גדולים. מראה המים הצלולים, הרסיסים
הנישאים באויר ורישרוש העלים הוסיפו על הרגשת הקרירות. רגעים אחדים
עמד רודורפר נשען על משען הגשר והציץ לתוך הטחנה, אחר ירד והלך לדרכו.
כחצי שעה הקשיב עוד לאחוריו, עד כי גועה ההמולה כליל.

באמצע הדרך, בשדה, בצל קובה של “קדוש”, ישב רודורפר
לסעוד את לבו. הדרך השתרעה כמעט לבנה באבקה הדק בין שדות הקמה. איש לא
נראה בה. זימזום הצרצרים מילא את האויר ואושת ארבע האלות הצעירות
שבארבע פינות קובת ה“קדוש” ענתה לעומתם. הדשא תחתיו היה קריר בצל, וגם
בגבו שנשען על מסד האבנים חש צינה נעימה. במרחק מה, מאחד השדות,
נשמעו קטעי זמרה שהגיעו ונפסקו וניעורו שוב. רודורפר עלה על המסד
ואחוריו אל ה“קדוש” ומשם השקיף על פני השדות, עד כי ראה בעומק, באחד
מהם המוריק בירקות עדינה ומהבהבת, סודר צבעונים מופיע ונעלם, וצלילי
זמר עולים משם ומשתתקים חליפות. בת איכרים תלשה, כנראה, אפונים בשדה,
והיתה נותנת מן התלוש פעם בפעם אל פיה, ואז נאלמה הזמרה. בגרונה דירדרו
הקולות כגרגרי אפונים ונשתפכו באויר הצלול והמבושם כצלילי כנף
רננים. רודורפר בלע את רוקו להרטיב את גרונו היבש, אחר ירד וישב
לסעוד. מתוך תרמיל הגב הוציא מפית לבנה, פרשה על ברכיו והניח עליה
את מאכלו: ביצים שלוקות וגבינה אמנטאלית. אך לפני אכלו הוציא
בקבוק קטן וגמע מתוכו מעט יי"ש דובדבנים, אחר חתך מן הכיכר שקיבל בכפר,
טבל במלח, ליפת בביצה ובגבינה ואכל בתיאבון.

הארוחה היתה מליאה טעם ופילפל.

הגרביים ירדו אצלו אגב הליכה והוא לא העלם. והנה פה
דיגדגו קני העשב את מחשוף הרגליים, ומזמן לזמן עמד עליהן זבוב ועקץ
עקיצה נשכנית מציקה. אז העלה את הגרביים, אך הזבובים, מזבובי השדה,
הכניסו את עוקצם הארוך גם דרך הגרב. רודורפר הפך פניו כמבקש עזרה מאת
ה“קדוש”, אך זה עמד לו עמידתו הצנועה, עיניו עצומות וראשו שמוט לו
על כתיפו, כמתנמנם. “כל הזבובים עליך, גולם נבער!” קיללו העלם וחתך לו
עוד מן הפת העריבה.

אחרי כלותו לאכול החזיר הכול בסדר לתוך התרמיל. הצית לו פפירוסה עשויה, התפרקד על העשב, באופן שרגליו היו תלויות
קצת במורד, שם תחת ראשו את קרן התרמיל וטיבע את עיניו בתכלת האויר,
כשהוא רודף אחרי העשן הכלה מפליטות פיו. מחשבות לא היו במוחו
בהחלט. מילא אותו רק רגש חירות מתוק, שלא חש כמוהו מימיו. לולא קול
הריבה בשדה האפונים מלפניו וה“קדוש” מאחריו, שהמריצו להפנות אליו מדי
פעם בפעם את מבטו, היה נרדם מיד, כי העייפות שברגליו והכובד שבכל גופו
מן הנסיעה המעטה ברכבת (עופרת זו, שאויר הרכבת יוצק בגוף הנוסע שאינו
רגיל!) ורוח השדה אשר שיחקה על פניו עיצמו את עפעפיו; אך שניים אלה
החזיקוהו במצב של תיר-ונים במשך רגעים ארוכים, ומתוך עירות נמה זו
צפה בנוף וראהו מתנועע ומחליף מצב, מתרומם מצד אחד ושוקע מן הצד השני, מתפשט ומצטמצם, מבהיר ומכהה. אף שריטת הציפורים וליבוטיהן בתוך ענפי העצים מעל לראשו גירו בקרבו איזו נימה מציקה, אך לבסוף
נרדם מתוך התנגדות שבנפש.

כמה ישן לא ידע, אך פתאום כאילו ניערו מי בחזקה: קרע
את עפעפיו, ישב מתוך קפיצה של אימה וראה לפניו יוער-צייד פולני בעל
פאות-זקן ושפם לבנים, רובו על שכמו והוא מתבונן בישן בשפתיים
מוכנות לצפצף.

– יקיצה ברוכה, עלם נכבד! זה רגעים מספר אני עומד
ומסתכל בפנים צעירים וחביבים אלו, וזוכר אגב את עצמי בהיותי עלם גם
אני. סטודנט נודד, מה? ירשני: שמי זארמבא.

– רודורפרסקי שמי.

– מאין ולאן?

– מלבוב הביתה, אדוני.

– אם מלבוב ולא ללבוב, הרי על העלם לרדת לצד ימין, וגם
אני שמה. ועתה, אם אין הרגליים מתנגדות לכך, יקום נא ונלך יחדיו. בעוד
שעה של הליכה “צעירה” נהיה, העלם, ביער.

– וגדול הוא היער? – שאל רודורפר. הוא שכח לגמרי
שעליו לעבור ביער לפני הגיעו אל הכפר הקרוב; עתה שמח שנזדמן לו בן
לוייה “יערי” כזה. יוער פולני בעל נימוסים נאים, מה טוב!

– לאורך הדרך כמהלך שעה, אך לרוחב – חי נפשי, מהלך חמש שעות לכל הפחות, למי שיודע להקיף את האגמים. חתיכת יער נאה.

– אקוה שאין שם פריצי חיות. ולו גם היו לא הייתי חושש להם בחברתו של צייד מנוסה כמוהו. טוב, אני מוכן.

והוא עמד על רגליו, פישר ויישר את בגדיו, חבש את הכובע, כיתף את התרמיל, לקח את הסוכך וירד מן התלולית.

כעבור צעדים אחדים עמד רודורפר ובפנים מוצפי צחוק:

– או, שכחתי להיפרד מן ה“קדוש” – וניפנף לו בכובעו.

היוער עשה כמוהו וכמדבר אל עצמו פלט: “עלם נחמד!”.
את רודורפר שיעשע הרעיון, שהיוער התמים חושבו לבן דתו. הסיום שהוסיף לשמו ומבטאו הפולני עשויים היו לסייעו במשחקו.

אחרי מהלך חצי שעה נראה בדרך תל אדמה גדול ועליו אבן מרובעת כבדה.

– מה זה? – שאל רודורפר את בן לוייתו.

– קבר! – ענה פאן זארמבא ונאנח – נשאר מימי המרד של 1863. קבר אחים. האיכרים מספרים, שהם שומעים כאן בלילות שריקות כדורים
עפים. אני עברתי פה פעמים רבות בלילות, אך את האמת צריך לומר: לא שמעתי
דבר. ינוחו להם הגיבורים בשלום על משכבם! – סיים והרים כלשהו את כובעו.

רודורפר לא חיבב ביותר לא את הפולנים ולא את גאותם
הלאומית, אך ספרות הגאולה שלהם וטראגיות השיעבוד המתמרמרת שבה
עוררו בו רחשי אהדה מסוימים ביחס אליהם ונזהר שלא לפגוע בהם. הוא
שתק, אך היוער המשיך:

– אני נולדתי שנה אחת אחרי המרד. הה, כי נגזר עלי לירות
כל ימי בבעלי חיים תמימים, תחת לנפץ קודקודיהם של אויבי העם שבמערב
ובמזרח! (הכונה היתה לגרמנים ולרוסים) אך מתנקם אני לפחות באלה בני
ההידאמאקים (הכונה לרותינים), נכדיו של חמיל, זכרונו לקללה! כשאני
תופשם בגניבת עצים ביער הריני יורה ישר לרגליהם. לא אחד מהם נושא
ברגליו מתנה מעמי כדור גדול או ליטרא ברד-ציפורים – דם כלבים!

הוא התרגש בדברו, ורודורפר ראה חובה לעצמו לפנות אליו כמתנצל:

– אני הנני מרחוק, מעם הגבול הרוסי. שם מכר הראביא
מולודצקי את רוב אחוזותיו ליהודי סוחר, וזה חילקן חלקות חלקות
ומכרן לרותינים. הללו מתחזקים שם!

– תתחזק הכולירה בתוכם! – התפרץ היוער – השלאכטה שלנו

כיום הזה בוגדת בעמה לגמרי. זמנם של הוישנוביצקים והסאפייהים עבר,
ידידי הצעיר!

מאחור נשמעה חריקת אופנים איטית וכבידה וקולות מאיצים
בסוסים. רודורפר הביט לאחוריו: שורה ארוכה של קרונות גבוהים
התנהלה ובאה וגלגליהם מוקפים ענן של אבק.

– מובילים שיכר מלבוב – אמר היוער – לעיירה נ. השוכנת שם מימין. מכינים של משקה לחג “פיוטר ופאול”.

בינתיים הגיעו הקרונות העמוסים מגדלי חביות. הסוסים,

סוסי הכרך הגבוהים, הגסים, כבדי הרגליים השעירות מעל לפרסות ורחבי
החזה, פסעו מדודות והיו עוד יותר “חשובים” מאשר בכרך, אך התקדמו
מהר, כי פסיעותיהם היו גסות. שני ההולכים עמדו בצד הדרך ליד שדה
התבואה, ורק בהתרחק הקרון האחרון וברדת האבק, הלכו הלאה. במרחק לא רב
כבר האפיל היער, והיה נמתח כענן סתיו הסוגר את האופק. מן הגשם שירד בלילה
עלה עתה, עם גבור החמה, אד כעין העשן.

– הארנבות אופות לחם, – אמר היוער – סימן לגשם נוסף.

רודורפר תמה על הביטוי הזה, בייחוד אחרי שהיה בכפר
הלחם. הוא לא יכול לגרוע עין מן היער. זה שנים לא עבר ברגל בתוך יער,
ורושמי ילדותו קמו בו חיים, וראה וחש בכל נימי גופו ונפשו את רקמת
הצמיחה והחיים הנפלאה שבממלכת האילנות.

היוער, שקרא כנראה את מחשבותיו, השתפך:

– הוי, היערות פוחתים והולכים. הכול נמכר עתה בכסף.
כמה קרחות כבר הוטלו ביער זה שלפנינו, דומה הוא כבר לכברה קרועה. גם
השבוע מכרו האדונים מאה וחמשים מורג. עוד מעט ואדם כמוני יישאר כצבי
מודח בלי מחסה סבך. אשרי, שזקן אני ולחיי עוד יספיק איך שהוא.
או!

פתאום נשתנו פניו והוא קפץ קפיצה משונה, אוזניו כמו
נזדקפו וכל מראהו קיבל הבעה של כלב אורב. בבת אחת ובנקישה הוריד את
הרובה מעל שכמו, פנה ורדף במבטו המאומץ איזו תנועה נעלמה בשדה,
כשהוא מסנן בעד שיניו ההדוקות:

– קאנאליא! איזו “חלות” היא קולעת! עתה היא שוטפת
בתוך השיפון. בעוד רגע תיכנס לתוך הכוסמת. הרגישה בי, המנוולת!
הנה, כמה היא זורקת את אחוריה ומהבהבת בזנבנבה! ארנבת מוגת לב! הנה
לך!

ופף-פף-פף! ירה פעמיים ושלוש; אחר כך קפץ ועלה על אבן
שהתגוללה בפאת שדה, אימץ עינו ושוב: פף-פף-פף! רץ אל השדה שכנגד, גחן
ותלה עצמו על ברכיו, הוריד ראשו כמטה אוזן אל האדמה. – אחרי
ישיבה-תלייה כזו במשך רגעים אחדים עם רובה מוכן, קם בפנים אדומים כדם
וכובעו שמוט לו הצידה והוא מגדף:

– למאה שדים! נבילה ארורה! ברחה הפחדנית! אך מסופקני אם
בכל ארבע ה“כפות”. חבל ש“דיאנה” אינה אתי. חולה היא המסכנה. זה שלושה
ימים שכלבתי רובצת בבית בנזלת וכולה רועדת, אף כי תפרתיה בתוך שק.
בעשרה רגעים היתה מניחה אותה לרגלי. חבל!

כיון שניעור בו ה“צייד” לא יכול עוד לעצור ברוחו
והיה הולך ומספר לרודורפר את כל מאורעות הציד שאירעוהו מיום שעמד
על דעתו. הזכיר שמות ציידים שונים ושמות חיות ועופות בר. בייחוד
הרבה לתאר את ציד חזירי היער, את הסכנות הכרוכות בציד זה, תכונות החיה
הזו והתחבולות כנגדה, אך לבסוף נאמר ואמר:

– עתה שמיחים אנו כשעולה בידינו לצוד עופר עלוב או
איילה מסכנה. היערות הולכים ומתרוקנים, הולכים ונעשים יישוב. עוד
מעט יוכלו לגור שם בשלוה “זוגות” צעירים. – והוא מיצמץ בלשונו
מיצמוץ לא צנוע. הרוק ביצבץ מתוך דבריו.

– האדון אינו נשוי?

– כמובן. אינני טיפש. גר אני עם שתי אחיותי. גם הן לא
נשואות. אף על פי שאי אפשר לומר עליהן שאין הן טיפשות. נשים –
שאני.

“או, כך אני אוהב אותך!” חשב רודורפר. בעברם על פרשת
דרכים ובפנותם אל היער, שהיה כבר קרוב, עמד שוב “קדוש” אחד בדרך. זה
היה מתוח ובעל זקן ארוך. פאן זארמבא הסיר עתה כל כובעו והצטלב, אך
רודורפר לא נע ולא זע. היוער העיר:

– בודאי פארן מאסון? (בונה חפשי)

– מעין זה, – השיב רודורפר וצחק בלבו. ושניהם נשתתקו. גם שני האיכרים שעברו לא עוררום משתיקתם.

כשנכנסו לתוך היער, והרוח דמם, והחמימות הספוגה ריח
שרף ליפפה את רודורפר יחד עם הדממה הסואנת תמיד, המחטים החומות
היבישות על הקרקע, הסיכוך המצל עם בהרות האור הנושרות בין העצים, –
קם בנפשו התימהון, זה התימהון שהיה תוקפו מעודו בבואו אל היער ואל
בית הכנסת. ולהפך, בפאן זארמבא נגלתה מיד עירות רבה, כאילו נעשה צעיר
בכמה שנים, תנועותיו נעשו קלות וגמישות והיה פוסע באותה ארשת
החושים, שנראתה בו בירותו בשדה אל הארנבת הבורחת. בן לוייתו
שעניינו כל כך עד עתה, כאילו נעשה לו זר ומיותר, כאדם שמסיח עם אורח
ופתאום הוא נזכר את חובת עבודתו והוא נעשה אי שקט וחסר סבלנות.
הוא עוד פסע בדרך הפתוחה, אך עיניו היו משוטטות בין העצים.

– רואה הוא את הטבלאות ההן, המצומדות שם אל הגזעים?
לעזאזל! החלקה הזאת נמכרה השבוע לכריתה. יבנו כאן מנסרה. יקח האופל את
האדונים של היום! לו צעיר הייתי בחרת לי “אומנות” אחרת. – ושוב הלך
שותק אך מבריק עיניו.

אחרי זמן מה, כשרגליהם דרכו על כביש של זקדים חדש, אמר פאן זארמבא:

– פאניה רודורפרסקי, יכול אני ללוותו עוד מהלך רבע שעה, אחר כך עלי להיכנס אל יערי, אל עולמי. צר מאד!

– הו, אין דבר, פאניה זארמבא, עלי להודות לו על
חברתו הנעימה עד עתה. אל יטריח את עצמו בגללי. הדרך ישרה לפני והיום
גדול ואני מקוה להגיע הכפרה בשלום. אף איני מחוסר נשק. – והוציא מכיס
שתו את הברונינג הממולא.

– ירשני כבודו! – ופאן זארמבא לקח את האקדוח והתבונן
בו בעין מומחה ובתאוה גלויה. “חתיכה יפה!” קרא והחזירו לו, "אך אל נא
ירבה לירות בו בשדות או גם ביער, כי מתהלכים כאן בסביבה ז’אנדארמים,
וכלבים אלה יכולים לגזול מאדם את נשקו, פשוט לגזול. בייחוד, אם
יזדמן לו “חזיר” רותיני! מכירים אנו במין הזה! אם ישמע הוא יריות – אל
יירא! פה זה הוא המדבר! – והראה על פי רובו.

פאן זארמבא לא קיים את הבטחתו בשלימות, ואחרי לוייה של
חמישה רגעים נפרד מאת רודורפר כולו אי מנוחה, אך לחץ לו את היד בשתי
כפיו החסונות והזמין אותו, שאם ייקלע שנית למקומות אלה, יסור אל
ביתו, וקרא בשם הכפר ותיאר לו בדיוק את מקום הבית ומראהו. ובדברו
התרגש מאד והתאדם, עד שחטף את כובעו מעל ראשו, עקר מתוכו אחת הנוצות
הברודות והושיטה בתנועה אבירית לבן לוייתו מזכרת. אחר המעשה הזה,
שהתמיה את רודורפר, התחמק לבין העצים.

רודורפר הלך עתה לבדו, נפעם מפרידת היוער. השעה היתה
שעת אחר הצהריים. הדרך היתה מוארה יפה, אך בשחור אדמתה ובין חומות
העצים נראית היתה כרטובה, אף על פי שגשם לא ירד זה יותר משבועיים. גזעי
האורנים הישרים והגבוהים, כנרות שעוה ענקיים, איושו במרומיהם, אך פה
ושם צמח ביניהם עץ עלים ענף, וזה ברחבותו היה נראה כ“אישיות עיקרית”
כאן, והאורנים כהמון צבא השומר עליה. משהו נקבי היה בעץ העלים המעוגל
לעומת רושמם הזכרי של האורנים הזקופים. מאד נעם לצעוד על פני דרך העפר
הרכה. עייפות לא הוחשה, כי הדממה הרוננת שביער, עם המסתורין הריחניים
עד כדי פחד כבוש, נתנו ענפיים להולך. ניעור חשק גם להרים קול ולשיר,
אך הפחד מפני ההד עיכב.

והנה נשמעה ירייה! לעשרות שברים, נדמה לרודורפר,
נתנפץ הקול. העצים השתקנים כאילו הכריזו קול אחד על איזו סכנה
קרובה, או כקול מבשר השתערות על מחנה צר. ההד לא ארך כבמקום גלוי,
אך הדממה נצטרפה אל הקול כהמשך הד, ועוד לא הספיק רודורפר לבאר לעצמו
את קול הירייה והנה באה עוד אחת. “דיבורו של פאן זארמבא!” לחש לעצמו
רודורפר והביט בהנאה לתוך היער.

באותו רגע גילתה עינו, לא הרחק מן הדרך, איכר זקן,
לבוש בגד דומה לשק ממורט, מהלך כפוף בין העצים ומחפש. זה לא שם
לבו ליריות. גם לא הרים ראשו, רק היה זוחל ומתבונן לרגלי העצים וכנף
בגדו אחוזה בידו. “פטריות הוא מלקט”, החליט רודורפר, וטעם פטריות
טריות מבושלות בשמנת ובחמאה, כפי שהיה אוכלן בילדותו, עלה בחכו,
ונדמה לו שכל היער נודף את הריח המגרה והנעים הזה. יחד עם זה ניעור בו
תיאבון חזק, עד כדי כאב בטן. “אוכל כשאצא מן היער”, אמר בלבו, הידק את
חגורתו ופסע הלאה. מזמן לזמן שמע רישרוש פתאום, הברה משונה, אך עד
מהרה התרגל בהם. פעם חלף סנאי את דרכו וכעבור רגע ישב על ענף עץ, זבנו
מורם ומעוגל, והוא מציץ בעיניו המהירות כלועג לו, להולך. שם עמד
נקר כהה נשען על זנבו, כדבוק אל הגזע העתיק, ופיסל במקורו, פיסל
והפסיק וחזר לפיסולו. ציפורים שאינן נראות ביישוב הגלוי, גדולות
וברודות, דילגו פה ושם בין הענפים. במקום אחד ראה מבעד לעצים ככתם
מבריק גדול, וכשהתבונן יותר ראה שאין זו אלא ביצה עומדת, כאגם שחור,
וקירקור מוזר נשא משם. האוז-בר הוא?

באה עגלה מאחריו, מרכבה עירונית נאה, ובתוכה ישב נשען
אל הדופן הרך פקיד הרשות בבגדי שרד (מבית הדין, אין ספק!) ובצידו איש
לבוש הדר (עורך דין, ברור!) ועל הדוכן, ליד הרכב, יהודי (התובע,
נשבעתי!) פולני מקומט (שמש בית הדין!) תלוי ועומד מאחור. “ברי לי שאלה
נוסעים מעיקול רכושו האחרון של שלאכצ’יץ בעל חוב!” חשב רודורפר
כמעט בקול וליוה את המרכבה ברגש בוז קל. אחר כך באו מאחריו זוג איכרים.
היא אשה צעירה במגפיים גבוהים, אך שמלתה מוגבהה למעלה מהן ומן הברכיים,
ומגלה בשרה, על ראשה מטפחת צבעונין ופניה רכים, עדינים וחיורים
כחיורון יולדה. ובצידה הולך הוא, בעלה, גופו חסון וכתפיו רחבות
והוא נושא בקלות את משא השק על שכמו, ראשו מורם, אך פניו כאילו
רק עתה נתקלפה צרעתם, במקום החוטם יש לו שני חורים אפילים בלתי שוים
והשפה העליונה שסועה והשיניים מגולות מבעד לשסע. האיכרית הלכה בצדו
והשתדלה להתאים צעדה לצעדו הגס, ובפניה הרכים והעדינים לא היה נידנוד של
גועל נפש, כאילו בטבע הדברים הוא, שבעלה יהיה בעל פנים רקובים. “כוחה
של אשה”, חשב רודורפר וחש שכל האירוטיקה שבדמו שקעה באיזה עומק לא
מושג. הוא הלך לאטו והם עברו עליו והאיכר בירך בקול מוזר, ריק
ונבוב, כיוצא משני החללים שבפניו, והוא הסתכל אחריהם זמן ארוך אחרי
עברם.

כעבור איזה מהלך בא לקראתו בן איכרים צעיר, כמעט נער,
רוכב יחף על סוס בלי אוכף, והוא יושב ישיבה מרושלת. בעבור הסוס ליד
רודורפר הקטין את פסיעתו, הרים את זנבו, ניפנף בו לכאן ולכאן והטיל
את גלליו הצהובים, שנידרדרו ונפלו על הדרך הנקייה ככדורי זהב. רגע עלה
מהם אד חם וריח חריף עלה באפו של רודורפר, והסוס הלך לו הלאה מתוך
זנב מורם, מצליף לצדדין כמניפה. “אין כיעור בטבע”, הירהר רודורפר,
“הדבורה מוציאה מגופה דבש והסוס מטיל צניפות זהובות, יפות לזיבול
ולהסקה”, והלך הלאה.

לסוף התחילו עצי היער פוחתים והולכים והאור מבהיר
לקראתו. נתרבו עצי העלים ולא היו עוד אותם הסדר והשלימות שבצמיחה
הפנימית. נראו פה ושם ענפים רצוצים ותלויים. “גניבת האיכרים”, ביאר
לעצמו רודורפר. אחר כך נסתיים היער מצד אחד, והדרך עברה רק בצד לשון
יער נמשכת משמאל. מימין השתרע אפר גדול עם ביצה מכוסה פה ושם טרפים
רחבים וירוקים וקנים צהובים על גדותיה. במקום אחד עבר על מעברת קורות
אחדות, שתחתיה זרמו מן היער מים אל הביצה הזאת. נראו פרות ועגלים
בודדים רועים, ורועה אין עליהם. אחר כך כלתה גם הלשון שמשמאל
ורודורפר יצא למרחב. נשבה פתאום רוח קרה ולקראת האופק התנועעה
מחגורת עננים אפילה. “גשם לא יהיה”, דיבר רודורפר אל עצמו “כי העננים
נוסעים מפה”. השתרעו שדות בור אחדים ובמורד השחיר איזה גיבוב, ספק
בניין ספק חורשה, אך כשקרב יותר ראה בניין ארוך בצל עצים ולפני הבניין
עומדות עגלות אחדות.

“הפונדק!” אמר רודורפר לעצמו עברית, וזכר מתוך חיוך את פונדקו של מנדלי מו"ס.

הפונדק נמצא בתוך בניין ארוך מאד, שנראה כקסרקטין בעל
עשרות חלונות, אך רוב החלונות היו שבורים או סתומים בקרשים
וברשתות חלודות, ורק בקצה הבניין נמצא אולם הפונדק. לפני אולם זה
עמדו העגלות. לפני הבית, מן הצד, על רחבה זרועה שרידי מוץ וגללי בהמה,
היתה משאבה של ברזל ובצידה שוקת עץ רקובה ומכוסה ירוקה עבישה בקצה.
שם השקו את הסוסים. אולם הפונדק עצמו היה ארוך וגבוה וחסר רצפה.
ובעלות הבא מן הפתח אל שולחן המזיגה, נדמה לו שהוא עולה למקום
גבוה. ליד הכותל העליון עמד שולחן מן הכותל הצדדי כמעט עד שולחן
המזיגה, כששה מטר אורכו, ומשני צדדיו ספסלים כבדים בלי משענות. ליד
השולחן החשוף הזה ישבו אנשים אחדים, עגלונים ונוסעים, על כוסות
יי"ש ושיכר, כיכרות לחם וצלחות פח קטנות. מאחרי שולחן המזיגה הגדור
סבכה של עץ עמדה המוזגת, יהודיה באה בימים, וראשה הגזוז מלבין קצת מתחת
לשביס השמוט. נער גיבן ורזה-רזה, שפניו הזקינים והחדים יושבים תחת
מצנפת שיער גדולה, הגיש לאורחים והתהלך בתוך האולם, כשהוא מכניס בכל
פעם את ידו לתוך צורון מעילו ומגרד את גבו מתוך העויות משונות.

על ברכתו של רודורפר השיבה רק המוזגת בקול עבה, אך
עצוב ורך, כשהיא מפשפשת ומקשקשת בארון הבקבוקים, והנער הציץ בו מן הצד
והוסיף להתגרד בגבו הבולט. רודורפר עלה עד קצה השולחן והזמין לעצמו
כוס שיכר שחור: בוק. הנער הגיבן רץ בלהיטות והביא לו את השיכר. ואחרי
שנתן באורח מבט חודר וממושך, הוציא מתוך כיס מעילו עיתון יהודי
מקופל ומקומט, הציץ שוב לצד האורח, כמבקש לעורר את תשומת לבו,
ובהישענו בגבו אל שולחן המזיגה פתחו והתחיל קורא בו מתוך חיטום
קל. מרגע לרגע הרים את עיניו הבוערות והעגומות, כעיני בעל חיים חולה,
והעיפן על רודורפר. האורח הזה משך את לבו והוא הביאו כנראה בקשר עם
העיתון שבידו. רודורפר פרק בינתיים את תרמילו, הוציא את לחמו
וגבינתו, הזמין אצל המוזגת שתיים מן הביצים הקשות שבקערה, פרש את
מפתו ואכל את הלחם הכפרי והביצים הקרות ושתה אחרי כל שתיים שלוש
לגימות מן השיכר המריר והמגרה את התיאבון. הנער הגיבן, בראותו את
שויון נפשו של האורח הצעיר, נתקרב אל השולחן, עלה על הספסל מול פניו
של רודורפר, פרש את הגיליון לכל גודלו וכבש בו את פניו בשתיקה.
באותו רגע נכנס המוזג: גבר עבדקן, כנפות מעילו הארוך תחובות
באבנטו והוא מזיע מעבודה קשה. לפי ליכלוך בגדיו והידיים, שנשא אותן
מורחקות מגופו, ניכר היה שהיפך בזבל. בסקירה אחת הקיף את כל החדר
ופנה אל הנער:

– פיני, רשמת את חובו של ה“שחור”?

– ומה? – זרק לו בנו, בלי הרים את פניו מן העיתון, בקול של קפדנות המיוחד לבעלי מומים.

האב ניגש בידיו הנשואות כמשא אל שולחן המזיגה, פנה כה וכה ויצא שוב – כנראה להמשיך בעבודתו.

כשכל האורחים יצאו לנסוע, וגם המוזגת יצאה אל
המסדרון ורודורפר כילה לשתות את השיכר ונשאר לבדו עם הנער, פנה אליו
בשאלה:

– אתם מקבלים כאן את ה“טאגבלאט”?

– בכל יום! – ענה הגיבן ביהירות – שלושה חדשים בכיתי
עד שאמי נתנה לי כסף להזמינו. זה יותר משנתיים שאני מקבלו. איני מניח
שעה אחת בלי קריאה.

– כלום יש לכם פה דואר?

– לא, אני מקבלו בכל יום אצל סוכן הגראף. יום יום
מביא עבד רוכב את המכתבים מן התחנה ואני הולך שמה בכל ערב לקבל את
העיתון. – והוא הביט סביביו בעיניו העמוקות והעצובות, אחר כך השרן
על רודורפר, כמו ביקש לגלות לאורח שלקח את לבו איזה סוד ועדיין הוא
חוכך בדבר. רודורפר החליט להקל עליו את הדבר ושאלו:

– ומה עושה נער מפותח שכמותך בכפר נידח כזה?

גבנוני לחיו של הנער הוצפו באודם חולני, ידיו
הארוכות התחילו רועדות ובשפתיו החיורות התחיל ממלמל כבקול זר:

– אני כותב שירים וסיפורים ומאמרים… הרבה מאד…
שלחתי פעמים אחדות ל“טאגבלאט”, אך עד היום לא קיבלתי מהם תשובה… הם
אינם מכירים אותי ויש לי כתב מכוער… – הוסיף כמלמד זכות
עליהם.

יצר ההומור של רודורפר חש גירוי חזק, אך מיד נתערב
בו רגש אחר, רגש אנושי ביחס לבעל מום גופני ורוחני זה, והוא נכנס
עמו בשיחה ארוכה, חציה ליגלוג וחציה כובד ראש. הוא גם עיין קצת
בדברים שהגיבן הביא והראה לו. הדברים היו כתובים על פיסות נייר מלוכלכות ומקומטות בכתב יד איום, שבור ורצוץ ומטושטש ובכתיב
מבהיל. רוב הדברים היו דברי שטות ופיטפוט ילדותי, אך פה ושם ביצבץ
איזה ביטוי של תאוה חזקה, חולנית, ולפעמים היה גם איזה ציור חזוי, רענן
ולקוח מן הטבע, קצר ורווי מציאות מפרכסת. בייחוד הפליאהו ונקבע
בלבו ביטוי אחד, שהיה חוזר פעמים אחדות ב“יצירות” שונות: “נפשי
פזורה עלי שדות – הלילה יאספנה ביתה”. ועוד אחד: “הערב אוכל את שיירי
היום”. הגיבן שאל את רודורפר אם הוא מלבוב. הוא הרגיש בזה תיכף. אם
כן, יש לו בקשה אליו: שייכנס אל המערכת של העיתון ויגיד להם, שהוא מכיר
אותו וישפיע עליהם, שידפיסו איזה דבר שלו. רק דבר אחד. זה יספיק לו
לעת עתה. אם לא ידפיסו, חש הוא, שלא יוכל עוד עמוד. שמו מוכרח
להתפרסם, ובזמן קרוב ככל האפשר. הוא שכב כל החורף במיטה חולה את
רגליו ולא יכול לרדת. בכל חורף שוכב הוא חדשים אחדים, אך בשנה האחרונה
הורע מצבו מאד. יש לו שני אחים גדולים, אך הם עובדים ביער ובאים
הביתה רק לשבתות. האחות נישאה לאיש לפני חצי שנה ויש לה חנות בקצה השני
של הכפר. היא כבר מעוברת. אח, לו הדפיסו איזה דבר משלו! בן כמה הוא?
הוא מתבייש לומר: כבר מלאו לו שש עשרה. קטן קומה הוא. לא, ספרים
כמעט אין לו. יש בביתם רק מעט ספרי מוסר של אביו, “עין יעקב” וספרי
תפילה. פעם כבר פה יהודי סוחר מעיר רחוקה ושכח ספר אחד יקר מאד, שם הספר
“עיט צבוע”. הוא קראו כבר כעשרים פעם, בלי גוזמא. אך חסרים בו באמצע
כארבעים עמוד. אולי יוכל לספר לו את החסר והוא יכתוב אחר כך על נייר
וימלא את החסר? הוא בעל זיכרון טוב, ואם ישמע עתה יזכור אחר כך הכול
מלה במלה, אפילו בעוד שנה. יש משורר אחד ב“טאגבלאט”, כמילניצקי שמו,
כותב מלים, שהן כמו קרני השמש בעת שקיעה. אך אין שם אחד, שכותב מלים
כאלו, שהן כמו קרני השמש בעת זריחה. חבל, שאין משורר כזה! הוא שואף
להיות משורר כזה. אם ידפיסו אותו ויהיה בריא – הוא יסע בעוד שנים
אחדות לארץ ישראל ושם יגור על הר הגלבוע! שם נפלו שאול ויהונתן, ודוד
המלך אמר: “הרי בגלבוע, אל טל ואל מטר עליכם ושדי תרומות!” והוא
המשורר החדש, יזיל עליהם טל כשל שיטה, שהמלים שלה יהיו כמו קרני השמש
בעת זריחה… רודורפר, שאהב ספרי פיוט יפים לפעמים עד כלות הנפש, לא
היה לו כל עניין וכל ידיעה בצד האומנות שבספרות. עניין הסופרים
והמערכות וכל הקשור בהם היה זר לו, ועל כן התחיל לחוש שיעמום בדבריו
של הגיבן לעומת העניין שעורר בו מתחילה. אך הבטח הבטיחו, כשהוא
מלטפו בחיבה, שילך בשבילו לבית המערכת וישתדל שידפיסו אותו. ובלבו
צחק: הן מימיו לא היה במערכת ואין לו שם שום מכרים.

ובקומו מן הספסל חש, שרגליו כבידות כשני בולי עץ וכל
עצמותיו אומרות מכאוב. היום ערב כבר, ובאולם הורגשה כבר אפלולית.
לא, אל הכפר לא ירד עוד היום. הוא מבקש רק מקום נקי לישון, ובבוקר
השכם ירד לראות את הכפר ויצא לדרכו הלאה. הגיבן רץ אל אמו, וכעבור
שעה קלה שב ומסר לאורח, שמוכן בשבילו חדר מיוחד ואמו מציעה לו שם את
הדרגש בלבנים חדשים. רצונו, יכול הוא ללכת לישון, הרי בודאי עייף
הוא מן ההליכה. אם יפריעוהו בערב האיכרים באולם בצעקותיהם, יתכסה נא
מעל לראשו בסדין, ואז לא ישמע. גם הוא עושה כך. רודורפר הבטיחו
לעשות גם הוא כך ופרש לישון. צעקות האיכרים לא העירוהו עד הבוקר.

אור החמה האיר את החדר דרך סדקי תריס הקרשים הסגור.
שלושה חרגים רוטטים נמתחו באלכסון מן החלון עד משכבו של רודורפר.
לא היה לו חשק לקום. מתוך עצלות פשט את ידו ולקח את השעון מעל הכיסא
וראה כי כבר שבע, אך הניחו שוב והתמסר לעונג השכיבה ברגליים כואבות,
אך במוח צלול מאד. הכתלים הרמים, הריקים והאפורים, והחרגים המאירים על
בזק האבק שבתוכם הפכו בעיניו את החדר למין עליית גג, בדומה לזו שהיתה
בביתם, והוא שוכב בה אחרי הצהריים ביום שבת של קיץ בתוך ערימת שחת.
בחוץ טיפל מישהו ברתמה והוביל סוס להשקאה. במסדרון הגדול חטב מי
עצים ומאולם המזיגה נשמעה תפילת שחרית קולנית, ברינה ובקול ערב, מתוך
התלהבות והשתפכות מתוקה. מי המתפלל? האב? זה מגושם מדי בשביל תפילה
כזו! אולי איזה עובר אורח חסיד? אך בעוד רגעים מועטים נשמעו דפיקות
קלות, זהירות על הדלת. רודורפר ירד ופתח קצת את הדלת, והנה הגיבן
מעוטר בתפילין עומד לפניו: “ובכן אתה הוא המשתפך כל כך יפה בתפילה!”
חשב רודורפר מתוך הנאה. פני הגיבן האירו כנגדו:

– השעה כבר מאוחרת. אולי אביא לו כוס חמין?

רודורפר הודה לו ואמר, שיתלבש ויבוא בעוד כמה רגעים
אל אולם המזיגה. אחרי שהתלבש בחצי האור שבחדר יצא אל המסדרון הגדול
והמקומר גג בלי תיקרה. ריח סוסים חריף נדף שם וציבור של גזי עצים
צהובים, חטובים זה עתה, היה מונח באמצע ועל ידו הגרזן הנוצץ. דלת
האולם היתה פתוחה והנער התהלך שם והשתפך בתפילתו, כשהוא אוחז בכף
ימינו את מרפק שמאלו הכפותה ברצועה. לפני היכנסו לאולם יצא
רודורפר דרך המסדרון המפולש אל אחורי הבניין. שם היתה גינת ירקות נאה
ותרנגולות היו מדדות ומחליקות בתוך הירק הטלול גושי טל גדולים,
ביחוד שפעה הרעננות מקלחי התירס, ששיבולתם אך החלה להבקיע מתוכם.
איכרית זקינה, שבת ראש במטפחת קשורה על הצואר ונופלת על גבה, ישבה על
הערוגה וניכשה באצבעות מהירות, שלא לפי גילה, בין הירקות.

– יתן אלוהים הברכה!

– יתן אלוהים הבריאות!

והוא עמד רגעים אחדים על הסף והסתכל. מראה בוקר נחמד אחרי
ליל שינה בניכר! עיניו אורו מן הירק הרענן, מן הטל המזהיר, מן האויר הזך.
אחר הלך אל האולם. רק עגלון אחד, תלוי שפם ומקומח, ישב אל השולחן
בהרחבה וחתך באולר איכרים את פיתו השחורה, טבלה במיץ
“מוסקאלים”1 והכניס בקביעות זהירה את
הפרוסות אל פיו. היתה באכילת בוקר זו מעין “עבודה”. הפונדקית הגישה
לרודורפר, בלי שאול את פיו, ספל רחב ועמוק, כגיגית קטנה, ובו תה עם
חלב, ושמה תחת הספל, במקום מפית, נסר עץ קטן ועגול, שנותנים תחת
כוסות השיכר. אחר כך הביאה לו גם רקיק טרי, חם, זרוע בצלים חרוכים
ופרג, ואף חתיכת חמאה יפה בתוך צלחת חימר מזוגגה.

– אולי יאכל גם ביצים אחדות? חמות. (בקולה היתה נעימה אמהית: תשואות חן לך בעד יחסך היפה אל בני!)

– שתיים, אבל קשות. צנונית ומלפפון מן הגינה.

– בכבוד גדול. עם שמנת טרייה.

אחרי אכלו ניגש אל שולחן המזיגה והציץ דרך הסבכה. בתוך
צנצנת רבובה על ידי הזבובים היו סוכריות אחדות עטופות בניירות,
ובקופסת פח חלודה היו אגוזים תורכיים. הוא קנה מעט מאלה ומעט
מאלה, שם בשני הכיסים, מסר את התרמיל לגיבן לשמירה ובעצמו יצא לרדת אל
הכפר. בעוד שעה יחזור. את חיי הבוקר בכפר כבר אחר. האיכרים כבר יצאו
לעבודתם בשדה והבהמות אל המרעה. הכפר הקטן היה נח במדרון שקט ורך בשמש.
מחגורת העננים, שאפדה אתמול את האופק, נמסה, והיום החם כבר עמד נכון.
בפאת הדרך עמדו ערמונים אחדים, אחריהם אלה עניפה. אחר כך נכנס בין בתי
הכפר. זה היה שונה מן הכפר הקודם. בתיו לא היו בנויים בשורה ישרה, כי
אם מפוזרים בין הגנים, ומחוברים זה לזה על ידי שבילים ומשעולים
וחצירות גדורות עם עצי פרי שונים. הוא חדר יותר פנימה. איזה כלב
הרים עליו קול נביחה, אך נחבא שוב במלונתו. אחר כך ראה על חלקה פנויה,
בצל עץ רחב ענפים, תינוקות אחדות, קטנות וגדולות, חמש או שש במספר,
משחקות במשחק של ריצה וחטיפה, כשראו את הזר הקרב התחילו מתנגחות
וצוחקות צחוק שובב חנוק. אחת קטנה, ערומה למחצה, ברחה במהירות כזאת,
שנראתה כמתגלגלת על פני הדרך והאבק מיתמר אחריה. רודורפר התקרב בכל זאת,
הוציא בשתי ידיו מכיס אחד סוכריות ומן השני אגוזים וזרק להן. הן
התנפלו על הארץ וחטפו. רק אחת לא גחנה ולא חטפה. היא נשארה עומדת
זקופה, צמת הפשתה הכורכת את קודקודה הקטן והסגלגל הלבינה בשמש,
ומבעד לרקמה האדומה של כתונת הבד התרוממו שני גלי שדיה הזעירים. היא
נתנה בו מבט ישר וקבוע כזה, שפני רודורפר הוצפו אודם. כמה אצילות
היתה בעמידתה זו, כשמחצית פניה נתונה בצל האילן והרגליים היחפות
והמאובקות עומדות מתוך קלות של ביטחון על הקרקע השחורה והקשה!
הוא קרב צעד, בירך ושאל רותינית:

– היש בכפרכן בית ספר?

– יש, – ענתה הניצבת. האחירות שבו התלקטו סביבה וכמעט נלחצו אליה.

– ואתן לומדות כולכן?

– לא, רק אני ואלו השתיים. האחירות עודן קטנות.

– ואביך הוא ראש העדה?

– לא. השנה בחרו באחר, בסטפאן מולוטוק.

– ויש אצלכם גם קאתוליקים?

– אחדים, אבל הם מתפללים אתנו ב“צרקבה”; אין כאן “קוסטיול”.

– למה לא חטפת מן הסוכריות?

– איני אוהבת לחטוף.

רודורפר הצטער שאין אתו חפיסת “גאלא פטר”. אך באין ברירה נתן את ידו בכיסו וחפן את האגוזים האחרונים והושיטם לה.

– חן חן! – אמרה הנערה ולקחה מידו את האגוזים והתחילה
חולקתן בין חברותיה התלויות בה בפניהן המשולהבים ובעיניהן הנבעתות.

– הן חטפו… – אמר רודורפר בתרעומת אמיתית, כי סבל מזה שאינה אוכלת בעצמה.

– אין דבר, אני גדולה מהן… והנה גם אני אוכלת –
וכדברה שמה אגוז בפיה, פצחתהו בלחיצת שיניים אחת והוציאה את המפוצח
על כף ידה, מפורר ומרוטב ברוקה. מראה רוק זה על לובן תוך האגוז כיוץ
את לבו ובילבל את חושיו, כמה רוצה היה לנשק לנערה כפרית זו על פיה
הילדותי! לא, לזאת לא היתה כאן כל אפשרות.

כמעט מתוך מכאוב פנה רודורפר בקידה קלה ושב בדרך שבא.
מה יכול לראות עוד בכפר? השמש גברה, חמתה והיתה קופחת על ראשו. רוח
יבישה חלפה והוחש בה מעין להט הקש של אשתקד, שהיה נערם וכבוש בין ארבעה
כלונסאות גדולים. עלי האילן קישקשו זה בזה וקילון הבאר התנודד
וחרק מתונות וקצובות עד להרגיז. בבואו אל הפונדק לא מצא את
הגיבן. זה הלך, לפי דברי אמו, אל אחד האיכרים להביא פירות. יחכה נא
האדון רגע, הוא יחזור כרגע. והיא נאנחה. כל צערה של האם על בנה נשמע
לרודורפר באנחה זו, ולא יכול עוד לפרוש מכאן בלי לראות את הגיבן.
הוא השתרע על אחד הספסלים, שילב ידיו תחת ראשו והביט אל הסיפון, שכתמי
טחב גדולים הוריקו בו מימות הגשמים. היתה קרירות בחדר ושלוה זרה.
הריח החריף שנדף משולחן המזיגה נסך הרגשה כבידה אך נעימה, ושוב חש את
הכבידות שביצוריו. הנערה שיקבלה מידו את האגוזים במגע אצבעות קריר
עמדה עתה בתוך דמו הצעיר. הוא הבריחה מעיניו, אך היא שבה ומילאתהו
נעימות הזיה. “פרח מפרחי השדה, פרי מפירות הגן!” חשב.

כעבור חצי שעה חזר הגיבן והביא בתוך עלים גדולים,
שנשא בשתי ידיו, דמדמניות אדומות, מלאות ורעננות שגירו את החיך,
בהשקיפן מתוך העלים הירוקים והגסים, שהאיכריות רגילות להביא בהם את
החמאה למכירה. דומה היה לרודורפר, שנטפי הטל עודם עליהן. הגיבן הגיש
לאורחו את הפרי מתוך מסירות והציע לו לאכול ממנו ולקחת את הנותר
לדרך. הרי הוא אומר ללכת כבר, האין זאת? הוא ירד בכונה אל גן האיכר
להביא בשבילו את הפרי. פרי אחר אין להשיג בשעה זו. בעוד שבועיים
שלושה יהיו תפוחים נפלאים: “ספאסובסקי”, ביכורי תפוחים מן המין
הייני, השקוף! חבל שאינו יכול לשהות פה, יש גם חזרזרים, אך עודם קשים
וחמוצים. הנה הביא אחדים להראות לו. מקהים את השיניים.

עתה לא ניכר בנער כלום מן החולניות שבתאות הכתיבה,
שנתגלתה בו אתמול. הוא עשה עתה רושם של נער ער, טוב לב ודורש טוב.
אפילו בצבע פניו השעוניים בא שינוי לטובה. הם הפיקו רוחניות טובה.
רודורפר נכון היה ללחצו אל לבו. אך הקול התובע לקום וללכת גבר בו
יחד עם איזה רוגז לא מובן. הוא לקח אשכולות אחדים, הודה לנער, פרט
גרגרים אחדים לתוך פיו, אחר כך שילם למוזגת את המגיע, נפרד משניהם בברכה
לבבית ובנתינת יד (האב ירד הכפרה לגבות אילו חובות), כיתף את התרמיל
ויצא. הגיבן הלך עמו ללוותו קצת. הוא שתק והיה נרגש מאד; ליד אחת
הגדירות עמד ועיניו מליאות דמע. רודורפר ליטף את המצנפת הקירחה שעל ראש
הגיבן ואמר:
– נו, להתראות, ידידי. עוד תהיה סופר בישראל. את
הבטחתי לא אשכח. אך אשוב ללבוב – אסור מיד למערכת. שלום! – ועזב
אותו, ובמאמצים עלה לו הדבר, שלא להפנות את ראשו.

אחרי הליכה של שעתיים ויותר בדרך שדות רעועה, שקוראים
לה “דרך פולין”, עלה על כביש חדש וטוב, זרוע כולו חצץ דק ולבן, עם
שפה של עפר מחולחל וטרי ועם אבני מילין קטנות מסוידות ומסומנות
בצבע אדום. גם עמודי הטלגראף מימין היו חדשים, תרבותיים, מעלים את
תמונת העולם הגדול. פה הלך רודורפר מן הצד, לא על החצץ החד, כי אם על
העפר הרך והיבש. העגלות שעברו תכופות היו ששות לרוץ והסוסים היו
מנקשים בפרסותיהם המפורזלות על הכביש, זוקפים אוזניהם כנהנים לשמוע
ניקושי עצמם. אבק רב לא עלה, כי החצץ טרם נטחן לדק. ההליכה בכביש זה היתה
נעימה ומעודדה, והיתה הרגשה כמי שנכנס אל עיר גדולה. רודורפר חשב רגע
שתעה, אבל הנה באו לקראתו כמה קרונות עמוסים לבינים שרופות. אז
הבין, כי בכפר זה יש מלבן גדול, וגם הכביש הזה נכבש בלבני המלבן הזה
ולשמו. הוא הלך הלאה והביט נכחו, והנה כבר הלבינו לעיניו הבתים
הראשונים. אחדים היו מכוסים רעפים אדומים, ועליהם מסודרות ספרות:
שנת היבנות הבית. על אחדים היו גם צלבים. “מובטחני, שגרי הכפר הזה הם
גרמנים”, הירהר רודורפר, בזכרו כי בגאליציה המזרחית פזורים כמה כפרים
של גרמנים, “שואבים” בפי העם. כמה שונים כפרים אלה מכפרי הרותינים
ואפילו הפולנים! איזה ביטחון, איזה כוח, איזה גידול, איזו קומה,
יהירות וחירות! לא פעם ראה את האיכרים האלה בקומתם הגבוהה, בפניהם
האדומים משמש ומשיכר, את מכנסי הקורדרוי או העור הנתונים בתוך
מגפיים גבוהות ומגוהצות, השוט הארוך עם הניצב הגמיש ביד, או
המגלב הקלוע בתוך בית השוק של המגף. או בבואם אל העיירה יושבים על
דוכן עגלותיהם הקטנות והמצוחצחות, עגלות יום ראשון, או בתוך
קרונותיהם הגבוהים, אדירי הסולמות. אף סוסיהם היו אחירים, בני גזע
אחר. הם דיברו את הגרמנית השואבית שלהם מתוך הכרה של גאון, כשהיו
באים בעידן רתיחת העבודה לשכור פועלים ופועלות מבין האיכרים. והוא
זוכר איך הם היו מעמיסים אותם שלושים-ארבעים על קרון אחד ומובילים
אותם, כשאלה שרים בצפיפותם וצוחקים בקולות פרועים. אין ספק שבכפר זה
גרים “שואבים”. זה ניכר מיושר הרחובות בכפר, מגגות הרעפים, מן העצים
הנטועים בשדרות, מן הכביש הנאה, מגון החדש בכול… כל הסימנים היו ברורים וודאים.

מימין הכביש הבהיקה לעיניו פתאום רצועה, כעין סרט כסף
מתפתל במורד, בשדות ובאפרים. הוא האהיל על עיניו וראה: נחל זורם.
במרחק צעדים מספר ירדה מן הכביש נתיבה יפה, צרה ונעימה, רצה לתוך שדה
תלתן וכרשינה ומשם אל אפר ירוק, לקראת הנחל. ריח המים עלה באפו. כמה
אהב את הנחלים הריחניים האלה! עוד בהיותו ילד היה יוצא אל מחוץ
לעיירה, יושב שעות ומסתכל לתוך המים הצלולים, עוקב את משחק בני
הדגים הפזיזים, או גם עומד על ברכיו ומשליך חכה. שיר קטן של
גרילפארצר בשם “הדייג” היה ניעור תמיד בזכרונו בחשבו על דבר נחל. גם
עתה טירטר בו כבר השיר הזה:


דומם פה אשב וברפיון ידים,

המנוחה השקטה נעימה היא לי:

בני-דגים עליזים מצחקים במים,

והמים מזהירים וצלולים כראי.







הם חופזים, נעלמים ושנית מתגלים,

אך תפל החכה ותרעיד הגל –

וכבר לכל עבר התפזרו ואינם,

ושוב אשוב לביתי ומאום אין בסל.







אמרתי אנסה לדלח המים,

אולי ערמתי לי תעמד בצר,

אך אירא, פן ענגי אקפח לראותם

מצחקים עליזים בנחל הבר.


הוא לא יכול למשול בחשקו לרדת בנתיבה זו אל הנחל. הן
לא יאחר כלום בכפר: ה“עסקים” שיש לו שם ימתינו לו. כמשיכה סוסית חש אל
הנתיבה הזו. הוא תיקן על גבו ועל זרועותיו את התרמיל והידק את
חגורתו. באה עליו אותה ההתעוררות, שהיה יודעה רק לעתים רחוקות.
תחילה היה חולף בכל גופו זעזוע נעים ומגרה, בייחוד לאורך חוט
השדרה, אחר כך עוד זעזוע ועוד אחד; נחיריו התרחבו ורעדו והוא חש שהן
נמתחות למעלה; חוש הריח ניעור בעזוז ובתאוה; הלב כאילו נתפשט בכל
הגוף, והיה קם בו חפץ שליט להתפרץ מתוך עצמו. במקרים כאלה היה משתער
אל אילן ומתחיל מטפס עליו בקלות ובפראות, או היה חובק את האיש שעמד
לפניו ולוחצו עד פירוק עצמות, או שהיה מתחיל רץ כמטורף באמצע הרחוב.
חביריו הקרובים הכירו בו את “התקפות הפראות” האלו והיו אוהבים
אותו עליהן, אך כעברן היה שוב פרוף וקר, מתון ופיקח עד כדי זרות.
גם זה “קו רודורפרי”.

גם בנתיבה זו חש רודורפר בואה של התעוררות זו. כל
חפצו היה להפיל עצמו לתוך התלתן העבות והפורח ולהתגלגל בו איזה
זמן, אך מראה הכפר הקרוב, כפר ה“שואבים”, עיכבו מעשות זאת. התחיל
אפוא רץ בנתיבה במורד, והתרמיל מכה על גבו ומעוררו עוד יותר,
כסוס זה שברח ואוכפו מתחבט עליו, עד שנתעייף וישב על פאת שדה דשואה
לפוש. כולו היה שטוף זיעה. הוציא את מטפחתו וניגב בה את ראשו
ועורפו, עד כי רטבה כולה. מיד באה רוח והשיבה את שערותיו בנעימות
וציננה את פניו הלוהטים. “הה, רודורפר הזקן”, דיבר רודורפר אל עצמו,
“עוד לא שכחת את דרכיך, דרכי הכסל!” וצחק בקרבו על שקרא לעצמו, בן השבע
עשרה, “רודורפר הזקן”. אחרי שבתו שעה קלה ואחרי הרגישו שכותונתו
לבשרו הולכת ומתיבשת ברוח, קם והביט שוב כאורב לצד הנחל. עתה הבחין
שם דמות אדם שוכבת על שפת המים בעשב על הגחון, והראש מורם ומביט
למרחקים, נשען על שתי הידיים העומדות על מרפקיהן. כשקרב יותר ראה, כי
השוכב הוא נער כבן עשר או אחת עשרה. הוא הועיד פניו ישר אליו,
ובגשתו הרים כובעו ובירך. הנער נראה מקרוב עוד יותר קטן. הוא לא
זז בשכיבתו, כי אם נתן בבא את מבט עיניו הכחולות והעזות, ובפישוק
שפתיים קל מן הקל השיב על הברכה. היתה בשכיבתו של נער זה מן המשובה
והעייפות כאחת. ניכר היה ששכיבה זו באה אחרי מרוצה והתאמצות ועבודת
הכוח המדמה. היה בה דבר מה אנושי וחייתי כאחת. רק ילדי הטבע יכולים
לשכב ולהסתכל כך. גם איזה עצב מסתורי הוכר בו אחרי התבוננות קצרה.
הטבע הגרמני הבהיר והנאה. השכליות והפריצות, הארץ והשמיים, החסיד
והשטן, נתלכדו בנער רובץ זה, רגלו האחת היתה מתוחה וחברתה כפופה.
כנכדו של ווטאן שכב כאן על שפת הנחל השוטף וההומה חרש. מלבו של
רודורפר נמחה הגיבן במחי אחד. את מקום החמלה לקחה ההשתאות.

– זה כפר גרמני? – שאלו רודורפר גרמנית.

– כן, אדוני. – והעיניים הביטו בו בהבעה מעין זו: הייתי יכול לקפוץ עליך ולחנקך, אך לא כדאי לי הדבר.

– וחוץ מגרמנים אין כאן תושבים אחירים?

– יש, אבל הם רק פועלים.

– התושבים עוסקים בחקלאות?

– כן, עד הזמן האחרון. בזמן האחרון התחילו אחדים לעסוק
גם בחרושת. יש כאן מלבן גדול ועתה בונים גם בית מבשל לשיכר. – והוא
הסב לאט את עיניו, בלי לשנות את מצב גופו, אל שטחי השדות. ובראותו
שאין הזר תופס את הרמז, הוסיף מתוך קפדה:

– הלא אדוני רואה את שדות השעורה הנרחבים! רק השנה קנו איכרינו את האדמה הזאת וזרעוה שעורה.

את רודורפר תקף פתאום חשק נמרץ להתגרות בנער. הוא ישב לו על העשב, הרגליים אל הנער, פרק את התרמיל ואמר:

– מה עושה נער שכמותך בשעה זו כאן, והוא צריך ללמוד?

בעיני הנער ניצת זיק חי. הוא זקף את המרפק והראש התרומם, הסתכל רגעים אחדים בדובר, אחר אמר:

– אבי הכני היום – וברחתי הנה.
– בודאי על לא דבר? מה?

הנער עיקם את פניו לשמע האירוניה. נשך את שפתו והשיב:

– קילקלתי לו שתי נטיעות צעירות. אחזני טירוף וכרתי אותן באולרי.

– ומפחד אתה לשוב?
– א, לא. רק חשבתי לטבע את עצמי. אך לא היה לי אומץ. על
זאת אני שונא את עצמי. עתה אשוב הביתה לעת ערב. – ועיניו נתמלאו פתאום
עצב גדול.

רודורפר הוציא מן התרמיל חפיסת שוקולאדה והושיט לנער.

– תודה, גרוני חנוק. לא אוכל לבלוע כלום.

– אבל כשבאתי לא היו פניך אומללים כלל!?

– ומאין אדוני? – שאל הנער שלא מן העניין.

– אני הלך עובר ברגל מכפר לכפר.

– בהרבה כפרים עבר?

– עד עתה בשלושה, אבל לפני עוד כפרים רבים. רוצה אתה להילוות עלי?

– לא. בעוד שנים אחדות אסא לקאמרון. יש לי שם דוד.

– ולא תירא לנסוע בים?

מבט מבטל, כמעט של בוז, היה המענה.

ובעוד הם תפוסים כך בשיחה, קפץ הנער וישב כולו
התבוננות ועיניו מופנות למרחוק, מעבר לנחל. רודורפר הביט גם הוא
שמה, והנה ראה תימרות עשן גדולות עולות באופק, מתאבכות
ומשחירות, יורדות ומלבינות. שניהם קמו להיטיב ראות. והנה נדמה
לרודורפר, כי בתוך גאות עשן אחת ראה גם כברק להבה, שהבהיקה וכבתה באור
השמש. והנער הגרמני, שתחב את ידיו לתוך כיסי מכנסיו, התרומם על בהונות
רגליו ונידנד את ראשו לכאן ולכאן:

– א, שריפה היא זו, בכפר מידוודי. כפר קטן אבל צפוף ויכול להישרף כולו.

– רחוק הכפר?

– כשעה בקו ישר דרך השדות. צריך רק לעבור את שדרת העצים ואז רואים את הכפר.

והנה נשמע גם צילצול פעמון, והרוח שנשבה ובאה מעבר הנחל הביאה גם קולות כקולות אדם.

– באיזו דרך שוכן הכפר?

– בדרך לעיר ר., ואפשר לפנות משם לצד ג.

– רצונך, נער, נמהר שמה ונעזור להם!

בעיני הנער ניצנצה מזימה רעה:

– לנו אין פנאי לדברים כאלה, אנו עסוקים יותר מדי.

– מי “אנו”?

מבטו התקיף של רודורפר שינה את קולו המבוגר של הנער, והוא אמר מתוך התעוררות של ילדות:

– אם רוצה אדוני, ארוץ ואביא מקצה כפרנו שני דליים ונרד שמה.

גאות העשן הלכה וגברה, הלכה והתרחבה. נראו בתוכה גם
נקודות כהות עפות. שם נישאו כבר באויר אלומות קש עשינות וגזרי קרשים בוערים.

הנער שב עם הדליים.

– קמה רוח – אמר רודורפר – והיא בודאי תגדיל את השריפה. נמהר, אפוא. אך איך נעבור את הנחל?

– הנה מצד ימין, שם גשר קטן.

הם עברו את הגשר ורצו לקראת הכפר הבוער. תחילה דרך אפר
עבות, ולא השגיחו לרוץ דוקא בנתיבה הכבושה, אלא באו גם בעשב המגודל,
נתיגעו אך רצו הלאה. אחר כך יצאו לדרך שדות רחבה, והקמה סואנת מימינם
ומשמאלם. תרמילו של רודורפר דפק על גבו וסוככו נגרר על הארץ
ושניהם מנעוהו להשיג את הנער קל הרגליים, והלה צריך היה לעמוד בכל פעם
ולחכות לו אילו רגעים. החמה יקדה על ראשיהם בחום כבד ומן הקמה
כאילו עלו גיצים. ככל שהתקרבו התאבך העשן ביתר עוז, הוחש גם ריח
חריכה והתחילו נישאים ונופלים פה ושם קיאי אש קטנים וגדולים.

– טוב שהקמה עודנה ירוקה, – העיר הנער – הניצוצות היו יכולים להבעיר את השדות.

והם רצו הלאה. ופתאום היה האויר מלא סנוניות והן
עפות וחגות באויר כמיואשות, חותכות את החלל במשופע, משפילות
לעוף, מתרוממות ויורדות שוב. כחיצים שוקטים נישאו בתוך האויר הרה
האסון. ריח החריכה וגלי הלהט הביאו את הרצים לידי עטיפה וזיעה שוטפת, אך
הם רצו הלאה לקראת הבעירה. שלהבותיה כבר רקדו בתוך תימרות עשן
שחורות לאור השמש, נשמעו נפץ אוים ודירדור בניינים מתמוטטים בתוך
מאכולת אש. לא הרחק מאחרי רודורפר נפלה כריכה בוערת.

שריפה בכפר בעצם יום הקיץ, מה שונה היא משריפה בעיר!
שם רבה התשואה: אלפי אדם מתגוללים תחת שואת הלהבה המשתוללת עצורה
בתוך חומות הבתים הגדולים. צבא מכבים עובד במכונות ובתכסיסי התקפה.
לכל העניין צורת קרב נגד אויב תוקף ומשתער מן המארב. לא כן בכפר הקטן.
כמו אסון הטבע הוא הבא פתאום וגלוי דרכו. גם פה קם האדם לעמוד על
קנו ורכושו, אך הכול נעשה בטבעיות ובפשטות יתירה, כמעט בשתיקה.
הדאגה הראשונה היא להניס את הבהמה, והנה היא מוצאת אל מחוץ ליישוב על
המגרש הגדול, והזקינים והילדים מוצבים שם להשגיח עליה, שלא תתפזר ולא
תרוץ לתוך הלהבות. כל זקן או זקינה וכל ילד נצרים בידיהם, והם משתדלים
לקבץ את נידחי רפתם הם, כמו השאר, של האחרים, הוא הפקר. אספסוף סוסים,
פרות, חזירים, כבשים, אוזים ותרנגולים. ובעלי החיים נראים כמבליגים
על המהומה והמבוכה והם לוחכים ומנקרים בירק המגרש. מן הפרות יש
רובצות ומעלות גירה ומן הסוסים יש רובצים ומתגלגלים; ושם, בפנים
הכפר, בוער בית אחר בית ואסם אחר אסם. האיכרים קלו רגליהם הכבידות והם
מתרוצצים בקרדומות ובמוטות ארוכים, אלה המוברחים בימים כתיקונם

על כל בית בין המריש ולגג הקש ובקציהם על האנקול תלויה אגודת האזוב
היבישה והמקודשה במי קודש. מהם נושאים בדלייהם מים מן הבארות ומהם
מהרסים במוטותיהם את הבתים והמטמורות הסמוכים, מהם עומסים על
קרונות פיראמידות להמליט ומהם רוכבים על גגות, מניחים חמילות
ושקים ושופכים עליהם מים בלי הרף. רצות נשים הרות, חשופות כתיפיים
וחזה ומפרשות בכפיהן. איזה בחור רץ ורגלו שותתה דם, והוא צורח
לעוברים בגרון ניחר לעלות על הגג הסמוך ללהבה. שם מגלגל איכר ארוך
חבית כבידה, מליאה כנראה כרוב כבוש. פה רצה בת איכרים עמוסה כלי בית
שונים: מחבצה, שוחק פרגים, קערות חומר מצוירות, ולמעלה על הכול

– כלוב עם חוחית. הרוח נושבת ומפיחה את העשן בפני המצילים, זבובים
גסים מזמזמים באויר, ציפורים טסות וחגות כשיכורות, עוברים גם
עטליפים כנופלים מאיזה מקום, והשמש מלהטת בשמיים, מלהטת באש של מעלה כנגד
אש של מטה.

רודורפר והנער נכנסו לתוך הכפר. עוד על מגרש ההצלה
ליוו אותם הזקינות בניפנוף ידיים ובברכות. רודורפר מסר לאחת מהן את
תרמילו וסוככו ושניהם רצו עד הבאר הראשונה והתחילו מקבלים מים מאת
השואב ונושאים אל אחד הבתים הבוערים. בסך הכול בערו שבעה בתים
ואסמים, אך הנותרים לא היו מרובים משלושים. הכסף היה קטן וצפוף.
האיכרים כמעט לא הרגישו בבואם של המצילים הזרים, כאילו נמצאו אלה כאן
מלכתחילה. הם עברו ממקום למקום והשתדלו לעזור במקום שהעזרה היתה
נחוצה ביותר. אך פתאום נעלם הנער, וכעבור רגעים אחדים ראהו רודורפר
יושב בצמרת עץ גבוה, הגיצים עוטרים אותו והוא מחפש בתוך הענפים
אחרי קיני ציפורים. אז הוברר גם לו פתאום, שהוא זר פה ולא ידע מה לו
כל העבודה הזאת. עמד, אפוא, באמצע הדרך, הציג את הדלי המלא על הארץ לפניו
והתבונן מסביב. האיכרים הרצים עברו עליו ואיש לא שם לבו אליו, והוא
עומד ומביט: שלושה בתים כבר היו למאכולת אש והיו מוטלים לארץ כעיי
מפלה והלהבות עולות מן המפולת. בית רביעי, או אסם (קשה היה להבדיל),
חציו נשמט והשאר עמד בתוך הלהבות, ושלושה בתים אחרים היו גגיהם
בוערים עליהם כמצנפות זהורית אדומות. והנה הוא שומע בצדו קול רך ומבויש:

– האדון הצעיר עייף כבר. יתן נא את הדלי. – ריבה כבת שש
עשרה או שבע עשרה גחנה ואחזה בדלי המלא להרימו. רודורפר תפס בדלי
ובידה; פניו היו משולהבים ובעצמו חש שהם לוהטים כאש. בתפסו ביד
הנערה נכון היה להרימה כולה ולשאתה לאיזה מחבוא. מימיו לא סער בו כה
הדם. עיני הנערה היו רכות ומלטפות. שתי צמות דקות וכהות הקיפו את
קודקודה הסגלגל. פניה היו צחים מאד ועגולים-מליאים. הכותונת היתה
רקומה אדום-כחול, ועל חזה היה צלב קטן שחור. “בשביל זה באתי הנה”, חלף
ברק במוחו של רודורפר, ולחץ בשיגעון את פרק ידה מעל לכפה. היא הביטה
ישר בעיניו. היתה בעיניו מרוצה טרופה של תאוה ומסירות, פחד
והחלטה.

– זקנתי מחזיקה על המגרש את ה“חבילה” של האדון הצעיר… –
אמרה בקול נבעת – ביתנו כבר נשרף, ועתה צריך להציל את בית דודי זה. את
זה שם. הבה לי את הדלי, אדון צעיר! הבה אותו לי!

– לא אתן! – התיז רודורפר בנשימה יוקדת – רצונך,
נשאהו יחדיו ונכבה יחדיו. אך אל תלכי מעמי. אתי תהיי עד הסוף, עד הערב,
עד החשיכה ובחשיכה. מה שמך?

– ייבקה.

– שנינו נכבה את האש. – ושיניו נקשו.

– טוב, – ענתה הריבה – אבל הרפה את ידי.

– הישבעי לי, כי תבואי אלי הערב.

רגע עמדה תפושת מחשבה, נשכה שפתה, הבריקה עליו עיניה ואמרה:

– בישו ובמרים!

הם אחזו באחת בשני קצות הקשת של הדלי ונשאוהו עד
הבית, מסרוהו שם לאיכרים המכבים וקיבלו דלי אחר, ריק, ורצו יחד על הבאר
למלאותו. כמה פעמים רצו כך עם הדלי הריק, כשהם מטלטלים אותו מעשה
משובה באויר וחוזרים עם הדלי המלא במרוצה, אך בזהירות שלא לשפוך את
מחציתו. רודורפר היה בטוח בשכרו. הערב יקבלנו במלואו, אחרי שקוע
האש והשמש. הוא חש כי כוחותיו הולכים וכלים, רגליו היו כמאובנות,
ידיו כאבו וכל גופו היה רצוץ, אך מחשבת העדנים הצפונים לו יצקה בו
אונים חדשים. כעבור שעות מספר נוצחה האש. השמש כבר השפילה רדת. רוב
האיכרים התפזרו והלכו לבתיהם, כשהם נושאים ומכניסים את הכלים
שהוציאו. אף את המקנה אספו אל החצירות. הועמדו רק שומרים מסביב
לעיים העשינים לשמור על האש, שלא תצא שנית ללהב, ואלה עמדו עם דליים
וכיבו באורך רוח כל לשון אש שנשתרבבה. רעב אכזרי לחץ את קרביו של
רודורפר והוא אמר את הדבר לייבקה. כשמעה רצה הריבה לאיזה מקום. והוא
ישב על קורה מוטלת בצד הדרך ותמך ראשו הפרוע בתוך ידיו המפויחות
מתוך עייפות וציפייה. פתאום הרגיש נגיעה בכתיפיים. הוא ניעור כנבהל
מתוך שינה. והנה עומד לפניו הנער הגרמני ומחזיק בשתי ידיו כובע קש ישן
מלא אפרוחים וביצי ציפורים.

– אני הולך הביתה, אדוני.
– כבר? – שאל רודורפר מתוך פיזור נפש.

– האש כבר שקעה לגמרי. יראה נא, כמה אפרוחים אספתי על העצים. ראיתי שכר טוב בעמלי, אבל עייף אני, לעזאזל!

– ולא רעב?

– גם רעב. אך אני ממהר הביתה. את הדליים מצאתי. אבי יהרגני אם לא אשוב בעוד יום. עלי לרוץ עתה כחולדה. אדיי, אדוני.

– אדיי! – ענה רודורפר וראשו שקע שנית בכפיו.

בעוד רגעים מעטים שבה ייבקה עם התרמיל, הסוכך ביד אחת
ובשנייה צרור מזון וכד מים. היא כרעה על ברכה האחת, פתחה את הצרור
והוציאה מתוכו פרוסת פת קיבר ונתח הגון, כליטרא, בשר מעושן ריחני.
הוא חטף מידה את המזון ואכלו בתאוה. היא ישבה על ידו, התגנדרה בפניה
הרחוצות ובראשה המסורק מחדש וצחקה. אחרי שהשקיט את רעבונו שתה מן
הכד מעל ידה, הוציא מתרמילו את המפית ומחה את פיו. היתה לו הרגשה,
כאילו שב עתה מחטיבת עצים ביער אל כפרו. הוציא חפיסת שוקולאדה,
קלף את הנייר, ובכרכו את זרועו על גבה החזק, הכניס את הטבלא לתוך
פיה. היא תפשה בשיניה את כל הטבלא עם חתיכה מאצבעו. בנשכה את אצבעו גוע
בו לבו.

“פת קיבר טרייה, בשר מעושן ריחני, מי מעיין וייבקה צעירה ובריאה”, חשב רודורפר וברכיו רעדו ונקשו זו לזו.

הריבה הסירה פתאום את ידו מעליה, קפצה ואמרה:

– “שלנו” מחכים לי. אולי תבוא אלינו?

– לא, – ענה רודורפר כבידות והביט ישר בפניה

– רוצה אני לישון. פה בחוץ על ערימת תבן.

– כחפצך. אבל אני הולכת.

– אבל לא שכחת מה שגמרנו בינינו כשהחזקתי את ידך על הדלי?

היא הרימה את כנף סינרה והתחילה מוללת אותו בין אצבעותיה. נחיריה רעדו ושפתיה נחשקו.

השמש השוקעת האירה את פניה באודם מצית.

– היום קידשתי אותך ואת לי. – דיבר רודורפר כבידות ונוגות – עליך לבוא אלי הלילה.

היא הוסיפה למלול את כנף הסינר ועיניה היו מליאות דמע.
רודורפר הביט עוד ישר בעיניה. והנה עבר רעד בגופה, היא התישרה קצת
ושאלה:

– אבל אתה תלך לך מחר מפה?

– ארצה – אלך, ארצה – אשאר

– טוב, אחורי הגורן ההיא.

ובאמה זאת פנתה ממנו וברחה.

“הגורן ההיא” עמדה בקצה הכפר ומאחוריה השתרע אפר
גדול. האיכרים יישנו שינה עמוקה אחרי עמל היום. אין, אפוא, פחד,
ייבקה, ייבקה!

היא הלכה ממנו כפופה, כזוחלת, והוא מישש בחשיכה את
פצעיו אשר נשכתהו בשפתיו, בצוארו. בגופו היתה עייפות כזו, שלא יכול
לקום מן העשב. הוא תחב את שתי ידיו לתוך העשב רטוב הטל הקר, נשען
עליהן והתנודד. הרוח נשבה מפינת הגורן, אילנות רישרשו, ולו נדמה
שהיא לוחצתו עוד בתוך זרועותיה החזקות. לא לאט נתברר לו היכן הוא.
התרמיל עם הרצועות והסוכך היו מונחים בקצה הגורן על הארץ. הוא
התעודד וקם, הבחין בחשיכה את כובעו, הרימו וניגש אל התרמיל והסוכך
והרים גם את אלה, וברגליים כושלות יצא לצד הכפר. מן המאכולת עוד עלה
אור, ופה ושם נראו גם להבות קטנות. לאור הלהבות ראה איכרים אחדים
מתהלכים, מכורבלים באדרות צמר ארוכות, מהם בידיהם אנקולים ארוכים
והם גוחנים וגורפים בין האודים, ומהם בידיהם דליים והם שופכים אותם
פה ושם לתוך הרמץ ומעלים תסיס עם תימרת קיטור מתפשטת. ברגליים
צוננות, כמורקות מדמן, התקרב שמה. לא הרחק מאחת המפולות היתה מוטלת
ערימת קש. הוא צנח עליה, תרמילו על שכמו וסוככו על ידו, וכן שכב
ופניו כנגד האור. כעבור רגעים אחדים נעצמו עיניו מרוב עייפות ונרדם.

* * *

מתוך שינה חש שגופו הולך ונרטב. פקח את עיניו ומצא את
עצמו שוכב בבוקר תחת כיפת עננים נמוכה ומטר דק וקר רוסס עליו, אך
מכוסה הוא חמילת איכרים כבידה. מאין זו עליו? האמנם ייבקה כיסתו
בשנתו? הוא ישב על הערימה והביט סביביו. המפולת עוד היתה עשינה
ומקטרת ברדת עליה המטר. קרון גבה סולמות עמד לא הרחק, ואיכר באדרתו
החומה טיפל ברתימת הסוסים. רודורפר השליך מעליו את החמילה. התרמיל
הכביד על שכמו, אך הסוכך לא היה. “בכל זאת גנבו את סוככי”, חשב. קם,
יישר את הרגליים המאובנות, ירד מן הערימה וניגש אל האיכר:

– דז’ין דוברי! (יום טוב!).

– דז’ין דוברי! האדון הצעיר כבר ישן די צרכו. הו, הוא עבד אתנו יפה אתמול. כולנו ראינו.

– כן, אבל איך זה בא פתאום גשם?

– פתאום? והוא יורד כבר כשעתיים. כנראה, לא ייכלא כל כך מהר. – והאיכר התגרד בפדחתו.

– ולאן הוא נוסע?

– הה, רחוק מכאן. יש לי קרוב מצד אשתי, וזה הבטיח לי
עגלה מגזע משובח. עתה יש לנו עוד איזה זמן עד הקציר, ורוצה אני להביא
את העגלה. אם אחכה עוד לא אוכל לנסוע הקיץ. כשמתחילה עונת העבודה –
היה שלום, עד החורף! אני מוביל לו פה שק דוחן, שנשאר לי מן השנה
שעברה.

– אולי יקחני אתו עד הכפר נ.?

– ברצון, הקרון ריק בין כך ובין כך. אבל למה לו לאדון
הצעיר לנסוע בגשם? יישאר בכפר עד כלות הגשם. האיכרים יארחוהו בעונג,
אחרי כל מה שפעל בשביל הכפר. לא כפויי טובה אנחנו.

הרעיון להישאר בכפר, אפילו עוד שעות אחדות, מילא את
רודורפר אימה. לא, אחרי הלילה הזה אסור לו להתמהמה כאן אף מעט. אסור
לו לראות עוד פעם את הריבה.

– לא, – ענה לאיכר – גם בלא כך התמהמהתי פה יותר ממה
שהורשיתי. עלי למהר לנסוע, כי עסקים חשובים ממתינים לי. הנה הזדמנות
נאה: הוא נוסע עד הכפר נ., וזה מונח בדיוק בדרכי. משם אמצא לי בודאי
הזדמנות לנסוע הלאה.

– אם כך, – אמר האיכר – אביא חמילה גדולה ואציע לו
“מושב”, כיאות לאדון שכמותו, יתעטף ולא ירטיבו הגשם. חבל, אילו היה לו סוכך…

רעיון ברק במוחו של רודורפר: זה גנב את סוככו.

האיכר נכנס אל הבית הקרוב, ביתו, והוציא משם חמילה
ענקית, כיריעת אוהל, ונתנה בתוך הקרון. ניגש עוד איכר ודיבר עם שכינו
המתקין עצמו לנסיעה. רודורפר הביט כל הזמן על סביביו, אם לא תופיע
מאיזה מקום הריבה. לא, היא לא נראתה בשום מקום. “בודאי עודנה ישינה”,
החליט. אחר כך היה הכול מוכן לנסיעה. רודורפר הוציא מתוך תרמילו את
גלימת הגומי, לבשה וישב על ה“מושב” המוצע יפה על שק הדוחן קש וכמה
שקים מקופלים. האיכר שם קש גם למרגלותיו, שהקרשים לא ירקידו את
רגליו. משני צידי ה“מושב” היו סומכות של עץ ורודורפר אחז בהן וישב
בהרחבה. האיכר כיסה את ברכיו ורגליו בחמילה, ובעצמו עלה וישב על מושב
המספוא בקדמת הקרון עטוף באדרתו השעירה.

כשפנה הקרון לעבור בזוית של אוסם מט, הבניין האחרון
בעבר השני של הכפר, נזרק פתאום אי מזה צרור פרחים גדול וכבד ונפל לתוך
הקרון על הקש למרגלות רודורפר. האיכר לא הרגיש בדבר. רודורפר הרים את
הצרור וחש בו משהו קשה. נתן בו את ידו והוציא מתוכו חבילה קטנה.
בחבילה היתה פרוסת לחם טרי מרוחה בחמאה, חתיכת גבינה ותפוחים אחדים,
אדומים כדם, מתפוחי אשתקד.

“ברוכה תהיי לי, ייבקה!” דיבר רודורפר אל עצמו,
“לעולם לא אשכחך. אך למה לא הראית לי את פניך לפני נסעי לבלי שוב?
ייבקה, ייבקה!”

עוד התאוה אליה, ובלבו שאל את אושרה.

הוא נסע עם האיכר כל היום. פעמים אחדות עמדו בדרך
להאכיל את הסוסים ונסעו הלאה. המטר ירד עוד דק וקריר ועטף הכול רשת
אפורה נעה בלי חשך. רודורפר חש צינה מכאיבה, התעטף בחמילת האיכר על
גבי מעיל הגשם שלו. גם נאחז בתנומה פעמים אחדות כשהוא נשען קצת על
מושבו לרוחב הקרון, אך בכל פעם ניעור עד מהרה וסקר לתוך רשת המים
המתחשרת על פני השדות. היה ערב ולילה, ולרודורפר נדמה שהם נוסעים
ונוסעים ואין קצה לנסיעה. הדרך לא היתה רעה, אך הסוסים כבר התיזו רפש
ושיכשכו בשלוליות קטנות. אחר כך נכנסו ליער והאפילה גברה עוד יותר.
אך הנה הואר היער לאט לאט. רודורפר הקיץ מתנומה בתמיהה: מה, כבר מאיר
היום? אך כששאל את האיכר, ענהו הלז, שהעננים התפזרו והירח זורח. ובאמת
נראה כעבור זמן מה אגן הירח תלוי קר וכסוף בין העצים הרוססים, מציץ
כרודף אחרי הקרון, שהיה נראה כנוסע נסיעת כשפים במעגל בין העצים
המסתובבים. הצינה גברה עוד עם פסיקת הגשם. היא היתה עתה כה חריפה,
שרודורפר צנח מעל המושב והצטמצם בתחתית בקרון בתוך הקש. הוא לא ראה
עוד כלום מסביביו, רק מבעד לסדק עפעפיו העצומים הבחין את פס השמים
מתכלת כהה, שלפעמים היה איזה קרע ענן, מואר מקצתו, חולף עליו. הוא
הקשיב לצעדי הסוסים על פני הדרך המרוככה. את תרמיל הגב נתן תחת המושב
בתוך השחת, וזה העסיקו משום מה בתוך חבלי התנומה, אולי מתוך חשש
גניבה, אחרי שנגנב ממנו הסוכך. והנה נשמע קול האיכר בדברו לאחוריו:

– הנה אנו באם אל הכפר נ.!

רודורפר התרומם, עלה וישב שנית על המושב שנרטב בינתיים
ושיניו נוקשות מצינת הלילה. האילנות היו עתה קלושים ומרוחקים זה
מזה; ניכר היה שהיער קרב אל קצהו. אחרי רגעים אחדים נראה איזה בניין עיור
חלונות וציבורי עצים חטובים מונחים על ידו. אחר כך יצאו אל רחבה
גדולה. נראו פה ושם בתים חבויים בין אילנות, ועל מגרש פנוי, מעין
מערה יער מוצף כולו אור הירח הקר, עמד בית המזיגה שבכפר. לפניו היתה
באר של קרשים עם קילון גבוה. הבניין היה קטן, בניין עץ, ושימש בית מזיגה
וחנות כאחד. בבית זה דר זוג זקינים, שרודורפר שמע עליהם לא אחת בהיותו
ילד בבית אביו. הוא, ר' הירש, “זקן אשמאי”, בעל הדרת פנים, שעשה חברותא
עם בעל מלאכה אחד (רצען, כמדומה) והיה נוסע עמו במשך שנים בעגלה קטנה
רתומה לסוס אחד, מתחפש כ“צדיק” (הדרת זקנו ומגבעת הקטיפה רחבת
השוליים עמדו לו‎), בייחוד באונגרן עם הארצית, והיה מאסף פדיונות.
בעד פדיון קטן היה משפיע רוב ברכות ועל כן רבו לקוחותיו, בייחוד
נשים. אך לבסוף חלה בדרך את רגליו ונתגלה בהן ריקבון. ובאחת הערים
הגדולות כרתו לו רגל אחת ומחצית השנייה. הרצען לקח את רוב הכסף,
ו“הצדיק” שב אל בית המזיגה קיטע משתי רגליו ובידיו שני קבים גדולים
וסכום כסף מצער. אשתו היתה מרשעת מפורסמת, שגירשה מביתה את בתה היחידה,
וזו היתה משרתת באחת העיירות הסמוכות ולא היתה באה הביתה. בעת היעדרו
של ר' הירש היתה אשתו מנהלת בעצמה את בית המזיגה והחנות. לפעמים היתה
יורדת אל עיירתו של רודורפר לקנות שם שיכר מבית המבשל, והכול הכירו
אותה שם בפני המכשפה הגרמיים שלה ובבגדי הכפר עם המגפיים הגבוהים
והשמלה המוגבהה למעלה מאחת הברכיים, שלא כדרך היהודיות. הערילים
אמרו עליה שיש לה “מאהב” בין השדים וגם מטמון קבור ביער. כל הסיפורים
האלה נחרתו בזכרונו של רודורפר ועתה קמו וחיו בו, והוא רצה להכיר
את הזוג הנחמד הזה.

האיכר הטה את הקרון ועצר לפני הבית, השקה את הסוסים מן
הבאר והראה לרודורפר (היתה שם פרשת שתי דרכים) את הדרך שעליו, על האיכר,
לנסוע בה, כדי להגיע אל כפר דודו. כאן עליהם, אפוא, להיפרד. רודורפר
ירד, אך לא יכול לעמוד על רגליו, קצת מעייפות וקצת מן הישיבה המכווצה.
הן היו כמשותקות לגמרי ולא יכול גם ליישרן. הוא עמד זמן מה נשען אל
סולם הקרון ולאט לאט יישר את הרגליים, התכופף ושיפשף אותן. אחר כך
התחיל מהלך כעל שני בולים על פני המגרש. הבית היה עתה מואר כולו באור
הירח, והחלון הקטן וחסר התריס בצד הדלת הנעולה היה מבהיק כמו במזימה
רעה. האיכר ניגש אל החלון, הציץ לתוכו, ניקש בניצב השוט ניקוש קל
וחזר. האילנות רישרשו רישרוש יבש וקר, כאילו לא ירד גשם כלל.

– כדאי היה “ללגום לגימה”, אם רק יחפצו לפתוח – אמר האיכר בקול דאגה.

ניגש גם רודורפר והציץ לתוך החלון. נוגה הירח האיר את
הפנים. היה שם חדר נמוך ולא גדול. מאחרי שולחן המזיגה הגדור היו גם
דפים אחדים ועליהם מעט סחורה. לפני החלון עמד שולחן וספסל. בכותל
שמנגד היתה דלת סגורה.

– הם ישינים שם בחדר הסמוך, – אמר האיכר, שנתיצב לידו
והסתכל גם הוא פנימה – בודאי לא יחפצו לפתוח. בוא נשב פה על הקורה.

הם ישבו על הקורה הרטובה. אחרי ישיבה קלה קם רודורפר
והוציא מתרמילו את בקבוק יין הדובדבנים, גמע מעט ונתן את המותר לאיכר.
זה שתה הכול, קם והתחיל מתהלך וחובט בידיו על כתיפיו להתחמם, כמו
בחורף. אחר כך התחיל מתקן את רתמת הסוסים ושאל את בן לוייתו, מה הוא
סובר לעשות עד הבוקר, לכשיישאר לבדו. השעה היתה עתה אחרי חצות ועד
זריחת החמה היו עוד כארבע שעות. את רודורפר תקף עתה עצב נוקב, אותו
העצב שהוא ידע אותו לעתים תכופות כל כך. כל החיים וכל הטבע נצטמטמו
בנפש בהרגשת עצב חריפה זו, שהיתה מכוצת את לבו וממלאה את חזהו מועקה
כבידה ועולה עולה עד לדמעות.

– אשב פה זמן מה. אולי ארד אחר כך הכפרה. – ענה מתוך
אינטימיות ורוך, כמדבר אל אחד מבני משפחתו. אך בלבו התפלל שהאיכר יסע
לדרכו. היה לו צורך נפשי להישאר יחידי עם עוצבו המוצץ. המקום
החשוף הזה, עם האילנות הבודדים מצדדיו, הקילון והבאר, הבית הנעול
יחיד החלון, הכול נוטף רטיבות וצינה, ועל הכול הירח הקר – כל זה נסך
עליו רגש ניכר מיוחד, וטוב היה בעיניו להישאר כאן יחידי יושב על הקורה.
האיכר טיפל וצילצל איזה זמן ברתמה, תיקן את המושב, אף על פי שאיש לא היה
צריך עוד לשבת עליו, אחר כך ניגש והשוט בידו ונפרד מרודורפר בכף כבידה
וקשה, עלה על הקרון, משך במושכות והסוסים הלכו לדרכם בקלות ובחריקת
אופנים עליזה, וכעבור רגעים מעטים נדם הכול.

העצבות והצינה טילטלו את גופו של רודורפר. האחרונה
גברה והראשונה הומרה ברוגז דומה לכעס. כפות רגליו כאבו וצרבו בתוך
הנעליים הלוחצות. הוא חש הכרח לנשול את הנעליים ולנוח קצת במקום יבש,
והחליט להיכנס אל תוך הבית ויהי מה. קם והלך אל החלון והתחיל מקיש עליו,
תחילה בחשאי אחר כך בחזקה. מן החדר הסמוך נשמעה כעין גניחה. הוא הגביר
את הדפיקות. נשמעה קללה בלשון הרותינית. הוא ניגש אל הדלת, החזיק בכף
המנעול והתחיל מושך ומטלטל אותה:

– פתחו, – צעק יהודית – ולא, אשבור את הדלת!

מן החדר הפנימי נשמעו שני קולות יחד, קולות נבהלים,
רוטנים. רודורפר מיהר אל החלון והציץ לתוכו. מאחרי הדלת הסגורה נשמע
ויכוח-ריב:

– לכי פתחי שם, מכשפה! הרי את שומעת: יהודי.

– ולואי שייפתח קודקודך, תרח זקן, כלב בני שיניים,
צפרדע עומדת על אחוריה. השמעתם, “משלחת” באמצע הלילה! עומק ודופק –
ידפוק לו שם בראש!

– פתחי לו, אני אומר לך, ולא – אשלח בך את הקב.

– ישלח בך אלוהים את הדבר! איזה פגע רע שם! מה הוא רוצה?… אין אצלנו כלום. – צעקה הזקינה כלפי חוץ.

– פתחי! – הרעים רודורפר בקול אימות – שימשה אחת לא
תישאר שלימה. – ובאגרופו הכה על השמשות. הוא חש איך עוצבו הולך ונהפך במהירות לכעס.

פתאום נשמע כדבר שעף ונפל ואחריו עוד אחד, וזרם קללות
בשני קולות ניתך. אה, רודורפר, הקיטע שלח בה ממיטתו, כהבטחתו, את
הקביים. היתה דממה רגע, אחר-כך באה צריחה: “הלואי שתחיה כך, כמו שתרד מן
המיטה במשך שלושה ימים! את הקביים לא תקבל עוד. מכות בטן תקבל. כנבילה
תסריח לי במיטה. אין דבר!” וכלפי חוץ: “חכו שם, חכו, יהודי מסואב.
תיכף אפתח. לכו אל הדלת!”

רודורפר הלך אל הדלת ושמע איך הקיטון נפתח. צעדים
יחיפים, מהירים, נרגזים. הבריח מאחרי הדלת נעתק בדפיקה. הוא הדף את הדלת
לפתחה, אך זו החזיקה בכוח מבפנים:

– חכו שם, אינני לבושה! – והצעדים היחיפים, הקפדנים,
ברחו ודלת הקיטון הוברחה בכעס מבפנים. הם הפקירו את בית המזיגה ביד
האורח, בלי שראוהו אפילו. הקללות והחרפות עוד נמשכו שם בקולות
חנוקים ממיטה למיטה, שעמדו כנראה מרוחקות ליד שני הכתלים.

רודורפר התהלך מעט בחדר הזר והקר, שהיה מואר דרך החלון
כמעט כביום. אחר כך פשט את מעיל הגשם. הנהימה מאחרי הדלת נשתתקה. הוא רצה
לשכב, לנוח. ישב על הספסל העירום, חלץ את הנעליים, ואת הרגליים בגרביהן
העלה על הספסל והתמתח, ואת אגרופו שם תחת ראשו. אחר שעה קלה נרדם כך,
אך שנתו היתה טרופה ונרגזה, ובכל פעם פקח את עיניו כנבעת וראה את החדר
המוזר שהוא שרוי בתוכו. הקור לא היה גדול בחדר, אבל היה לו הרגש,
כמו איזו רוח רעה נושבת בו. האור לא נשתנה. הוא התבונן מתוך חצי
תנומה בשולחן המזיגה, בכתלים, בתקרה, בחלון המואר, מתח את רגליו
הכואבות, אך הקור הכאיב את כפותיהן. כיוצן אפוא שוב והניען. וכך
שכב תיר-נים כשעתיים או יותר. אך יותר לא יכול לשכב. קם, נעל את
הנעליים, הזדקף, יישר את הבגדים, הפשיל את מעיל הגומי על יד אחת ובשנייה
לקח את התרמיל, ויצא כשהוא סוגר אחריו בזהירות את הדלת. שעונו כבר
הראה ארבע. הירח ירד אל האופק והחויר ומצד מזרח כבר התחיל מפציע משהו
מאור השחר.

“יישנו להם המנוולים הזקינים”, אמר בלבו, “ואני ארד אל
הכפר. לא הרחק מפה נמצאת האחוזה של היהודי קרדימון – שם אנוח
כהוגן”.

והוא ירד בדרך העפר המובילה הכפרה.

הכפר הנרדם כבר היה מאחריו. מתוך חצירות אחדות, ליד
הגדר, נבחו הכלבים בעברו. אחד גם יצא ורץ אחריו כברת דרך, אחר שב
לאטו. הצינה היתה עתה מרובה, אבל מתוך הליכה אמיצה לא היתה מורגשת כל
כך. דרך השדות היתה פה של חול כהה, ואחרי הגשם הממושך היתה חלקה
ונוחה. האויר היה צלול מאוד, אף כי אפרורית הלילה עוד לא נמוגה
כליל. הכול היה רטוב ורוסס ורענן ומלא ריח מסביב. לא נשמע כל צירצור
בשדות התבואה, רק מאחור, מן הכפר הנם, ליווהו ורדפוהו מזמן לזמן
קריאות תרנגולים, זה לזה מבשרים את בוא היום. אך במידה שהתרחק נשתתקו
הקריאות. במזרח, שהיה גלוי על פני המישור בלי כל חציצה של הר או גבעה,
התחיל עולה אור הבוקר. הורוד הבוקע התפשט מתוך גישוש כובש ונבלע

בתוך האפור הכהה של רוב הרקיע. רק מצד אחד, בשיפוליו, עמד ענן מתולל
בהיר, אך פאתיו הלכו הלוך והוריד. ציפורים בודדות מציפורי השדה
התנשאו באויר בצורה מאונכה, הסתובבו וירדו מתוך ציוץ מקוטע, לא
בטוח, כמו עלו לראות אם כבר עלה היום, וחזרו. השעורה כבר הצהיבה,
ואחרי הגשם היתה רחוצה ועלובה, אף כי לא נוכתה ברוח והיתה עומדת
במלואה בלי מרבצים. השיפון היה זקוף ושיבוליו שלאחר הפריחה היו
כצבות ומחזיקות את רסיסי המים בין סאסאיהן. היו גם שדות חיטה, עוד
ירוקה ברובה, ושדות תפוחי אדמה שתלמיהם ארוכים, אך יותר מכולם
הרהיבו את העין רצועות התלתן, גם הנקי וגם המעורב בשיבולת שועל.
התלתן, אף על פי שבמקומות רבים, סמוך לדרך, היו בו כיסוחים גדולים,
מעין קרחות, היה מלא ועליו צפופים וירוק ירקות מועמקת על ידי הפריחה
האדמדמה. רודורפר תיאר לו שור, הנכנס לשדה כזה ומתחיל לוחך,
ומתוך הציור החי שבדמיונו נתמלא פיו רוק: כה חש את עסיס המספוא
הטרי הזה. גם הדוחן היה רענן מאד, ושיבוליו השעירות כמטאטאים קטנים
פרצו מתוך הקנים בשפע ובכוח.

שעת השחר בשדה לא היתה הראשונה לרודורפר. הוא ראה כבר
בחייו כמה זריחות וספג את כולן אל חושיו, אך הפעם נמלא כולו רחשים לא
רגילים. “רחשי קודש”, היה קורא להם, אלמלא היה כל כך ראציונאלי. בלכתו
כן נכחו מזרחה ובראותו בלי הרף את תגבורת האור על האפרורית בת
החשיכה, ההולכת ונהדפת והשמיים הולכים ומבהירים, אף כי הכוכבים
הבודדים עודם דולקים והלבנה עוד עומדת ברקיע, אך כמנוצחה וכמסולקה
הצידה – היה לו הרגש, כמו הוא עצמו הולך ועולה לקראת איזה דבר גדול,
ודאי, תקיף ושולט. הוא הלך וכל הרשמים, שנחרתו בו בדרך מאז יצא את
לבוב, נרתעו ונחבאו בעמוק שבחדרי נפשו, ועתה חיתה בו רק אותה ההרגשה
של הרוממות והשגב. גם הייחוד המוחלט בשעה זו ברחבי הטבע המלא פעולה
טמירה, דוממת, הגביר בו את ההרגשה ההיא. הוא הלך והאזין לרגשותיו וניתח
אותם לעצמו ותמה כמה שונה היה אצלו רגש הזריחה מרגש השקיעה: לפנות ערב
היה תוקפו תמיד הלך נפש רך וענוג, מין התמוגגות עם חליפות הגונים
וגויעתם עד כדי היקוות דמעות בעיניו, ועתה עמדה בו איזו בהירות
מוצקה, שהיתה מפעילתהו ומדרכיתהו עוז. “בשעה כזאת”, חשב, “הושרו
ודאי שירי הניצחון הגדולים שבמקרא: שירת דבורה ושירת הים”.

הוא הלך הלאה. האור הלך וגבר, שירת הציפורים עלתה,
נשמע הפיטפוט הקבוע של השלוים החבויים בקמה: פוט-פולוט!
פוט-פולוט! אלפי חרגולים מסתתרים כינרו כבר. הוא סר לפאת שדה
שיפון וקטף לו דגניות אחדות, כחולות, צפופות, שקויות טל ואור,
ביניהם פרג לוהט אחד, קשרם בגבעול עשב ארוך ותחבם בתוך סרט כובעו.
הנה מימינו, לצד השמש הנולדת, השחיר איזה דבר, כסרגל אפל על האופק
הניצת, וכשהתקרב יותר ראה, שזוהי שורת אילנות ארוכה נטועה על מיצר
שני שדות. השמש היתה עתה מאחרי השורה הזאת. ככל שהתקרב היתה השמש
מסותרה יותר מאחרי השורה. אבל ככל שהתקרב קיבלה שורת האילנות קסם נפלא
ואדיר. אור הזריחה השתפך לאורך כל השורה. האילנות עמדו מוארים
ומוזהבים, והשמש עצמה, שגלגלה לא נתבלט עדיין, היתה יוקדת בתוך ים
הכתם כלהבה איומה. כל צבעי הקשת נוצצו בתוך ענפי האילנות ועל כולם
ניצח הבדולח הטהור. הדממה שרתה על הכול כמקפיאה את השירטוטים והעלתה
בזכרונו את “החורש הקדוש” של בקלין, אך בלי כוהנים פוסעים. “כך נאה
יותר”, הירהר רודורפר, “בלי אנשים כלל. חורש קדוש לשמש, לאויר,
לצמיחה”. הוא רצה לפסוע הלאה, אך מוכרח היה לעמוד ולהשקות עיניו את
המראה הזה, שריתק ומוגג את נפשו בתימהון דתי גדול. פסע כמה פסיעות
ועמד, וכן פעמים אחדות. לבסוף החליט לעמוד כן, עד שיתרומם גלגל החמה
מעל לצמרות האילנות, ואז, כשיתערטל מקור האור, יכבה הקסם. “איזה
רעיון נפלא!”, קראה וחזרה וקראה בו מחשבתו, “איזה חרוז אדיר! איזה
פייטן היה נוטע שורת העצים הזאת!”.

כשעבר משם כבר היה נכון היום. הכול השתרע כבר רחב,
בהיר, שופע ונע קצת ברוח הקלה. מעט מעט הוחמו כתיפיו, אחר כך יתר
גופו. האדמה היתה עתה כיורדת לתוך איזה עמק, וכשהתאמץ להביט הבחין כבר
את בתי האחוזה המעטים מכהים יחד עם אילנות אחדים, רמים ונמוכים. בעוד
חצי שעה יגיע שמה. השעה תהא עוד מושכמה, אך האחוזה תהיה כבר עירה. שם
יישאר כל היום וינוח כהוגן. הוא מכיר אחד מבני קרדימון הנמצא עתה
בבית. לפני שנתיים היה הלה חבירו בלבוב. הם מכירים את אביו, ובודאי
יקבלוהו בסבר פנים יפות, ואם יבקש מהם חדר ומיטה, יתנו לו בעונג.
הוא פסע, אפוא, הלאה עד שחש שגם שוקיו הולכים ומתחממים משמש
ומהליכה. בדרך ליד שדה מספוא עמד קרון בלי סוסים ויצולו נטוי
לארץ. המספוא היה כסוח בשדה, אך טרם נטען. בקרבו יותר ראה את העשן
המסתלסל ועולה מחצר האחוזה. אחרי רגעים מעטים שמע גם את קול הקורנס
מקיש במפחה.

הוא ירד כל הזמן במדרון, עתה החיש את צעדיו. לבו כמו
נשאהו קדימה אל אנשים קרובים ומכירים, ונקישות הקורנס שהלכו
וגברו כמו קראוהו והזמינוהו לבוא. נתבלטו לעיניו בנייני האחוזה

המעטים. הבית בעל שתי הקומות עמד בקצה שטח, שמאחריו היה מורד נופל
וירוק. מעבר למגרש הגדול שלפני הבית היו כמה בניינים מבנייני המשק, בתי
המלאכה של הנפח והנגר היו תחת גג אחד ובצל עצים ענקיים, וכן גם הבית
עצמו. לפני היכנסו אל המגרש עבר על יד בניין קטן עשוי גג תלוי על
כלונסאות ותחתיו עומד יהודי ושוזר חבלים. היהודי גופו היה לבוש
מקטורן מוך אפור וזקנו העבה היה זרוע אניצי פשתן, וכן גם כל
לבושו, ואלה התלכדו יפה עם הציציות שנגררו לו מלפניו ומאחוריו. כל
מראהו היה כיצור אגדי. הוא עמד וטיפל מאחרי גלגל כץ לא גדול ויתרי
הפשתן היו מתוחים משם עד היתידות הנעוצות בטבור המגרש, ונער קטן
וזריז היה רץ וחוזר מן הגלגל אל היתידות ובחזרה. את עיני רודורפר משך
בייחוד הנער, ורגע נדמה לו, שהוא הוא הגיבן, הסופר הנסתר, אך
בהתבוננו יותר נוכח שטעה. ואף על פי כן היה משום מה בטוח שגם זה
כותב בצנעה.

“העבודה היא בעידן הרתיחה”, חשב רודורפר בלכתו הלאה
לקראת הבית, “מכינים הכול לקציר”. לפני בתי המלאכה היו מונחים הרבה
חרמשים ומגלות וחלקי מכונות ואופנים וחצאי עגלות ויתידות
וטבורים חדשים-מלבינים וישנים-משחירים. “בעוד שבוע שבועיים יוצא
הכול אל השדה ועבודת ה”גילוח" תחל". והוא נפנה וזן עיניו ברחבי
שדןת הקמה שנהרו מימין ומשמאל. במורד הדרך, בקצה האחוזה, התנוסס
בית המשרפות עם ארובתו הגבוהה. רודורפר קרב יותר. בצל האילן שליד
הבית עמד אחד מבני קרדימון והשקיף בכף מאהילה לקראת ההלך הבא. אחר כך יצא
מתוך הצל וצעד לקראתו לאט ומתוך סקרנות. רודורפר ניגש אליו ישר,
בחשבו שזהו מי שהיה חבירו בלבוב, אך נוכח שזה אחיו, הדומה לו. בירך והגיד את שמו.

– מר רודורפר מלבוב? – התעורר הלה, – אה, תיכף אקרא
לאחי. ישב נא פה תחת העץ. הוא ירד לפני רגעים אל בית המשרפות. אדוני רק
עובר-אורח, או רוצה לשהות פה זמן מה? אחי סיפר לי עליו.

– איני יודע עדיין, – ענה רודורפר – לעת עתה חפצתי לנוח קצת. מאד עייפתי.

– בעוד חמישה רגעים יהיה אחי כאן.

והוא רץ במורד גלוי ראש ופשוט המעיל. כותונתו
הלבנה מאד התנפחה ברוח תחת הכתיפות החדשות. רודורפר ישב על הספסל
שמתחת לאילן ולא פרק עוד את תרמיל גבו. הוא רק הביט על סביביו. התנועה
היתה רבה על המגרש ובתוך גדרות הרפת והאורוה. מתוך הבית, מן הקומה
השנית, הוציאה ראשה משרתת כפרית כשופכת מעט זמרה והחזירה ראשה. מן הפתח
למטה יצאו שתיים אחירות נושאות גיגית גדולה מליאה כבסים ופנו לצד
הגן שלפסיסי גדרו קשורים חבלים. אחר כך יצאה גם אשה באה בימים, כבידה
וכבודה, ראשה בתוך קפלט חלקלק, עגילי ברקות באזניה וכולה רכה וחסודת
פנים יפות. “הגברת קרדימון”, חשב רודורפר, “כבר הספיקה לעדות את
עדיה”. קם מעל הספסל ובירכה בקידה. היא ענתה על הברכה בהסברת פנים, אך
פנתה אל הכובסות.

בינתיים בא חבירו, פוסע מהר בשורה אחת עם אחיו, אותה
הכותונת ואותם הפנים, רק שונים בקויהם. הוא לקח את יד רודורפר
וטילטלה בידו בחזקה.

– כיצד זה נתגלגלת לכאן?

– הולך אני לביתי, דרך הכפרים.

– מצוין, ותשב אתנו ימים מספר?

– לא, ימים לא אוכל, אבל אם לא אהיה לטורח למשפחתך – אלון פה הלילה ומחר אלך לדרכי. עלי לבוא עוד לשבת הביתה.

– יודע אתה מה? הישאר אצלנו עד יום ה‘, וביום ה’ תלך
עגלה שלנו לראדיחוב ותסע בה. משם עד ביתך מהלך שעות מספר. אולי אוכל
גם אני לנסוע, אף כי מסופק אני, מפני העבודה המרובה לפני הקציר. בכל
אופן, היכנס הביתה, חבל שכל שלוש אחיותינו נסעו היום אל הדוד שבאחוזה ס.

רודורפר לא הצטער על נסיעתן של כל שלוש האחיות, כי לא
הכירן, אך חביבותו של מי שהיה חבירו פעלה עליו ברגע זה נעימות.

– אמי תשמח עליך מאד. דיברנו עליך בבית, ואמי מצאה שאתה
קרוב לנו מצד אמך, שלישי ברביעי, או כדומה לזה. אם להאמין לה
ולחשבונות ייחוסה, אין לך יהודי שאינו קרוב לנו מאיזה צד.

הם פינו לו את הדרך בכבוד והוא נכנס הביתה. היה זה
בית יהודי עשיר, מרובה מסדרונות וכבד רהיטים. הציגוהו לפני האם.
זו הושיטה לאורח יד רכה וחמימה, והוא נשקה, כמנהג. היא דיברה בקול
חוטמי מתון, וניכר היה שהיא השולטת כאן, ואפילו על בעלה הגביר וגדול
העסקים. בדיעבד לא היה בלבו של רודורפר כלום נגד זה, שיהא איזה קרוב
רחוק למשפחה זו. אך בתוקף חשב רק על אחת: על החדר השוקט ועל המיטה
הנקייה, מעין זו שמוכנה לו מדי שנה בשנה בבית אביו בשובו מן הניכר.
נדמה לו, שזה שבועות לא ישן במיטה הגונה. הוא החליף קצת דברי נימוס
וידידות. התרחץ מן האבק ואכל סעודה קלה על השולחן שעמד ערוך בכול.
ברור היה לו, שכן הוא עומד כאן כל הימים.

החבר ביקש סליחה ויצא לעבודה, והצעיר שנשאר הבטיחו, כי
אחר הצהריים, אם ירצה בכך, ירתום את הכרכרה הקטנה ויסע אתו בשדות
ובסביבה להראותו את כל האחוזה. אחר כך העלהו אל הקומה השנית והכניסו
לתוך חדר מיוחד, מרוהט יפה, עם מיטה מוצעת וכלי רחצה, דוגמת חדר בבית
מלון טוב, רק בלי הברק העירוני הקר. המשרתת הכניסה בכד החרסינה מים,
הציצה בו מן הצד בעיניים דורסות. אחר כך, יצאה, ומיד התחילה שופכת
זמרתה במסדרון.

“כמה טוב!” דיבר רודורפר לנפשו וישב על המיטה הרכה,
מיהר לחלוץ את נעליו, לפשוט את בגדיו העליונים ולשכב על השמיכה. התריס
היה מוגף, והאור שחדר בעד הרפפות היה רועד על השולחן הקטן והמכוסה
מפה לבנה, סרוגה ודקה. אחרי שהתהפך פעמים אחדות נרדם וישן עד שעת
מנחה.

את הסעודה במסיבת המשפחה איחר ולא הצטער על כך. לחינם
עלו פעמים אחדות שני הבחורים והמשרתת לראות אם ניעור, וכשמצאוהו
ישן הלכו להם, כי להעירו לא חפצו. אך חיכתה לו ארוחה שופעת טובת
טעם בראש השולחן בחדר האוכל הגדול והאפלולי. נערה אחרת, בת ישראל
ביישנית בסינר רחב, הגישה לו את האוכל החם. איש מבני הבית לא היה בבית.
השמש כבר נטתה לערוב. וכשיצא ראה תנועה רבה על פני המגרש: העדר שב מן
המרעה, שבו גם עגלות טעונות חציר כבד ועסיסי, נגרר לארץ. העובדים
התהלכו לעשרות עסוקים בעבודות שונות. הקורנס במפחה הקיש ביתר

עוז, כמו אץ לכלות איזו מלאכה נחוצה. שני הבחורים לא נראו, אך
פתאום הופיעו שניהם כשהם יושבים זה בצד זה על דופנית יפה וזנב שחת
ירוק נמתח מאחריה. נראו גם שניים-שלושה פקידים. לבסוף בא גם קרדימון
עצמו במרכבה רתומה לשני צמדי סוסים, כדרך הפריצים. הרכב היה מקושט
חגיגית, וכשפתח האקונום ביראת הכבוד את פשפש המרכבה, יצא מתוכה
יהודי גדול ובעל בשר, שזקנו קטן צהבהב ופניו אדומים ומבהיקים

ועיניו קטנות. היתה איזו רחבות ואצילות בהופעתו. הוא פסע בצעדים
מאוששים, כשהוא מבליט את כרסו ומרעיד את בשרו ומקטרת הענבר עם
הסיגרה העבה, הריחנית, בזוית פיו. על זרועו האחת נשא שמיכת צמר יקרה
עשויה פסים. הוא לא פנה לשום צד, לא בירך איש ונכנס ישר הביתה. אחריו
נכנסה אשתו, כשהיא נושאת-מחבקת בשתי זרועותיה גל לבנים יבישים. הבנים
ירדו וחילקו פקודות, אחר כך הרגישו ברודורפר וניגשו אליו.

– ראית את אבא? דיברת עמו? – שאלו מי שהיה חבירו.

– ראיתיו כשיצא מן המרכבה, אך הוא לא ראני ולא ניגשתי אליו.

– אין דבר, תוכל לראותו בערב. רצונך, נוכל עוד
לעבור פעם אחת בשדות. הנה יסירו את השחת והדופנית תתפנה.
אכלת?

– ושבעתי… – ענה רודורפר – אך אולי תוכלו להגיד לי, ידידים חביבים, אם לא “גזלתי” את חדרו של מי שהוא? להיות עליכם לטורח איני רוצה.

– אל תהא בטלן. יש אצלנו חדרים, שהיו מספיקים לשלוש
משפחות כמונו. החדר שנתנו לך הוא של אחותנו הגדולה, וזו לא תשוב
אלא כעבור שלושה או ארבעה ימים.

– אם כן, ניחא.

והם נסעו בשדות. רודורפר והחבר על המושב לפנים
והצעיר ביניהם לאחור. הכל הוראה, הכל הוסבר. יחד עם הבקיאות העירה,
היתה בביאוריהם גם מין גסות-לב, איזו זרות לכל זה. לא הורגש, שאלה הם
אנשים הקשורים קשר טבעי ונפשי אל השדות האלה. ועל כן לא התפלא
רודורפר, כשהחבר התחיל לדבר על דבר אפשרות “פארצלאציה” של האחוזה
בקרוב, ודיבר בתיאבון מיוחד על המחירים שאפשר להשיג מאת האיכרים
הרותינים בעד החלקות. הקמה היתה יפה בכל מקום, סדר וחריצות נראו
בכול, אך היתה ניכרת גם איזו עייפות באדמה.

– השנה כבר לא זיבלנו כראוי. אבא חושב ברצינות על
דבר “פארצלאציה”. אין עתיד לאחוזות כאן. העבודה מתייקרת ושוק התבואה
הוא בשפל המדרגה. רוב בעלי האחוזות היהודים סופם שהם מוכרים את אדמתם
לאיכרים.

– כך! – ענה רודורפר ותמה על עצמו ועל הטון שלו, כאילו היה, לפחות, סוחר אחוזות.

הם שבו כבר אחרי שקיעת החמה. החצר כבר שקטה לגמרי. בתי
המלאכה היו סגורים על מסגר והחבלן ועוזרו לא היו בחוץ. רק הגלגל עמד
דום על חמשת היתרים המתוחים עד טבור המגרש. החלונות בקומה העליונה
היו רובם מוארים באור גדול, ומלמטה רק חלון אחד בפינה: שם היה
המטבח. עלו שלושתם והצעיר הלך תמיד אחרי שני החבירים. הכניסו את
רודורפר אל חדר האורחים הגדול. שם ישבו עתה אל השולחן הארוך כמה
אנשים: קרדימון בראש ואחריו, מזה ומזה לשולחן, שני יהודים יפים,
לבושים חסידית, ואגב שיחה נאצלה עסקו בתיאבון לא-נאצל במאכלי החלב
הדשינים; אחריהם ישבו: הגברת קרדימון, האקונום ועוד פקיד אחד. בפינת
החדר ליד שולחן מיוחד, בלי מפה, ישב החבלן ועוזרו, אוכלים גם הם
ברוב תיאבון. רודורפר התעניין משום מה לדעת, אם הנער הוא קרובו של
החבלן או לא. אך לא יכול עתה לגשת ולשאלו. בעל האחוזה דרש ברחבות
לפני המסובין, והגברת ישבה ודיברה ראש-אל-ראש ומתוך לחש של אינטימיות
עם אחד החסידים האוכלים, כמתחרשים על דבר הידוע רק לשניהם.

החבר הגיש את רודורפר והציגו לפני אביו:

– מר יעקב רודורפר, סטודנט, בנו של מר שלום רודורפר מל.; הוא עבר פה בדרכו ביתה וביקשנו ממנו שיסור אלינו.

– בנו של ר' שלום רודורפר מל.? – חזר הגביר בקול שמן
וצרוד קצת – יהודי חשוב! אדם ישר ונכבד מאד! יש לי אתו עסקים חשובים.
מאין? ה? מלבוב? הי, כל היהודים עושים עתה את בניהם סטודנטים, ומי
יהיה שומר את התורה והיהדות? שבע’ניו! – פנה אל אשתו – תצוי להכין
ארוחה טובה למר רודורפר. הרי את מכירה את אביו. אדם חשוב, מבין
במילי דעלמא.

ופנה שוב לשיחתו עם המסובין. האקונום ישב, ידיו
מונחות על השולחן והוא נשען עליהן בזקנו הקטן ובפניו הבעת עם הארץ
תפוס יראת הכבוד. עיניו עמדו בתוך פניו הפורחים כשתי בריכות תכלת.
החסידים כילו אכילתם, בירכו במזומן והבעירו את מקטרותיהם הארוכות
וקרדימון את הסיגארה העבה במקטרת הענבר הקצרה. עקרת הבית שאלה ממקומה את
רודורפר, שישב בינתיים על הספה בין שני הבחורים, אם יסכים לאכול
תרנגולת קרה, שהרי מאכלי חלב אסור לו עוד לאכול אחרי הארוחה שאכל בין
השמשות. רודורפר קם והודה בקידה וביקש רק כוס תה. רעב איננו, שהרי
אכל לשובע לפני שעות מספר. הנערה הביאה מיד כוס תה על טס כסף עם
סוכר ולימון ונתחי דובשן אחדים. אחד הבחורים העמיד ליד הספה שולחן
זעיר ועל זה הוצג הטס. שניהם ישבו מימינו ומשמאלו ודיברו אליו,
והוא שותה את התה ומקשיב לשיחת המסובין אל השולחן. קרדימון סיפר
עתה על אביו ע“ה והגראף האציל. מן הגראף דלג ועבר אל האציל מהוסיאטין,
תיאר ברחבות את ה”חצר“. אמנם נעדרו שם עתה העשירות והתפארת, שהיו בחיי
ר' מוטילי ז”ל, אבל הקדושה והיופי רבים שם גם היום. ה“גאזון” הגדול
והסעודות ב“שאלאש” – עין לא ראתה! אחרי ספרו פרשת פלא אחד מפלאי
הצדיק, התחיל לדבר על עצמו ועל כבודו בחצר הצדיק, על הפדיונות שהוא
מפזר שם, על המתנות שהוא קונה בשביל ה“רבי” וה“רבנית”. הוציא מפיו את
המקטרת והראה אותה למסובין. אלה לקחוה מידו בחרדת כבוד, מיששוה,
התבוננו והריחו בה והחזירוה לבעליה. את ה“ענבר” הזה היה מעשן הצדיק ר'
מוטילי ז“ל, והוא, קרדימון, קנה אותו מידי בנו ר' ישראל (הוא דיבר
על הצדיק החי כעל חבירו: ר' ישראל ותו לא) באלפיים רייניש זהב. סיפר,
איך ישן לילה אחת במיטתו הפנויה של הצדיק ז”ל, ובעד לינה זו שילם אלף
רייניש.

רודורפר הקשיב לדברי התפארות ורחבות נפש אלו מתוך
עניין. אף על פי שהכיר את החסידים מעיירתו וידע היטב את הליכותיהם
ושיחותיהם, מצא חידוש בדברי הגביר, אך בלבו זעף על אריסטוקראטיה
חסידית זו, שאין בה כלום מן האצילות האמיתית: “כסף ונפש רחבה”, כך הגדיר
לעצמו את הטיפוס שישב לפניו. אף הגברת קרדימון, עם כל עדינותה ורוך
פניה תחת הקפלט החלק, היתה בנפשה הרכבה של שני יסודות אלה. “הריני נעשה
שוב אנטישמי”, תפס רודורפר את עצמו והשתדל לעבור למחשבות אחירות.
הוא היטה אוזן לשיחת הבחורים. הגדול סיפר על דבר חיי הכרך (הוא בילה
שם בסך הכול שלושה חדשים) והתפעל מן ההפקרות והתענוגות המצויים שם
לרוב. סיפר על הקאבארט ועל “קאזינו די פארי”, על המזמרות והשאמפאניה
שהן דורשות מאת הגברים המסיבים אתן לאחר ההצגות. לא לצורך עצמן אלא
לצורך בעל העסק. בעיקר היה מספר לאחיו, אך פונה היה בכל פעם אל
רודורפר, כמבקש את עדותו. הצעיר אף הוא התערב בהערות, כאילו היה גם
הוא בכרך, אף על פי שלא יצא מימיו מסביבות האחוזה. הרבה דברים היו
נהירים לו מסיפורי אחיו ומשיחות האורחים, שהיו מתאכסנים
בביתם.

החבלן עם הנער העוזר יצאו בחשאי, והאקונום פרש מן השולחן ונספח אליהם, כשהוא רוכב על דופן הספה ומטה אוזן לשיחת
הבחורים, באותה דביקות עם הארצית שהקשיב קודם לשיחת החסידים. ופתאום
תקף את רודורפר שיעמום מכאיב, אותו שיעמום שהיה תוקפו כמעט תמיד
בחברת אנשים רבים. הוא קם ושאל את הבחורים, אם גם הם רוצים לצאת מעט
החוצה, לאויר. או, בחפץ לב! אבל לאן זה ילכו עתה בערב? כל החצר ישינה
כבר. אך אין דבר, יתהלכו קצת במגרש. ובלבו אמר: לו יכולתי לצאת
ולטייל קצת לבדי! אבל אפשרות כזאת לא היתה פה. האקונום קם, מתח את
ידיו למעלה מראשו ופיהק:

– צריך ללכת לישון. עלי לקום ולצאת לשדה בשלוש וחצי, עוד עם חשיכה. כך.

הוא ניגש עוד אל קרדימון, קיבל ממנו הוראות למחר,
אבל למסובין “ליל מנוחה!” ויצא אחרי הבחורים. בחוץ, בחשיכה (היו
עננים והלבנה לא נראתה), שאל את רודורפר מתי הוא נוסע מפה.

– איני נוסע. הולך אני מחר לכפר ר.

– לכפר ר.? אם כן יסור שם אל הורי. אבי הוא שם
“הומניק” (משגיח בחצר האחוזה). אם ירצה יוכל ללון שם. הוא ישמח מאד
להלינו בביתו. יתן לו חדר מיוחד. את החדר שאני הייתי ישן בו בבחרותי.
עוברות שנים ואין איש בא אליהם. הורי הם אנשים זקינים מאד. אמי אשה
חלשה, סובלת ברגליה מריבמטיסמוס. אשה טובה מאד. באיזו שעה הוא יוצא?

– אני חושב, בערך בעשר בבוקר.

– אם כן עוד אספיק להמציא לו מכתב בשבילם. בתי תכתוב אותו עוד הלילה ותביאהו אליו בבוקר. הורי ישמחו מאד.

אמר “ליל מנוחה!”, הלך לו ונעלם בחשכת המגרש. ביתו היה בקצה האחוזה.

רודורפר התהלך עם מלויו במגרש מסביב. עברו על בתי
המלאכה הנעולים והדוממים, ניגשו אל הגדרת ונכנסו לתוכה. באורוה
הפתוחה צילצלו הסוסים באפסרים, לעסו שחת והצליפו אילך ואילך בזנבותיהם. גופיהם עמדו כגושים קופאים בתוך החשיכה. אחרי האורוה,

לפני הרפת הנמוכה והארוכה, בתוך הזבל, רבצו פרות והעלו גירה ונאנחו
מתוך כריסות מלאות. הם עברו הלאה. מתחילה המשיכו הבחורים שיחתם.
סיפרו על חיי האחוזה: על הריבות הפועלות הרחוקות מצניעות, על
העבודה בשדה ובגורן, על משרפות היי"ש, על הרחיצה בתוך גיגיות
מוחמות בקיטור, על פיטום השורים, על הרבעת הסוסות, וחזרו בכל
פעם אל הריבות ברמזים עבים על חוסר צניעותן; אך בראותם שרודורפר
שותק נשתתקו גם הן, ורק מזמן לזמן ביארו את הצריך ביאור. אחר כך ישבו
עוד שעה קלה תחת האילן. הקשיבו אל המולת הנחל שנישאה והגיעה מרחוק יחד
עם קירקור הצפרדעים שנשמע כצילצול: פוממ, פוממ! הטל התחיל יורד
בשפע. האויר העלה שיבה. הבחורים היו לבושים מעילים תלויים על כתפיהם
והשרוולים ריקים. קמו ונכנסו הביתה. בבית כבר ישנו הכול. גם האורחים
החסידים ישנו באיזה מקום. הבחורים הציעו לרודורפר להיכנס אתם לחדרם
ולשחק שם בקלפים, אך הוא התנצל שהוא עייף. הובילוהו אפוא אל חדרו.
נפרדו ממנו מתוך חיבה וירדו במדרגות אל חדרם שבקומה התחתונה.

בעשר בבוקר נפרד רודורפר מאת משפחת קרדימון והודה להם בלב תמים על מידת הכנסת האורחים שנהגו בו. השאיר גם דורון לנערה
המשרתת. קרדימון לא היה בבית. הוא כבר נסע ב“רביעיה”. הגברת קרדימון,
אחרי שביררה את עניין ה“קורבה”, הצטערה אף היא שה“ילדות” אינן בבית. היא
ביקשה ממנו לדרוש בשמה ובשם בעלה בשלום אביו. הזכירה את אמו המנוחה,
שהיא ראתה אותה פעם בחייה, ונאנחה בחסידות מרובה. הקפלט על ראשה היה
חלק כמו אמש בלילה, והעגילים באוזניה כאילו לא הסירה אותם כלל.
הבחורים ליוו אותו מעט. בהיותם בקצה החצר באה במרוצה בת האקונום
ובידה פיסת נייר מקופלה, שהושיטה מתאדמת לרודורפר בבקשה למסרה לזקינה
בר. היא היתה ילדה לא מבוגרה, כבת שתים עשרה או שלוש עשרה. היו לה
שערות פשתה כהות ועיני מים חיות. הפנים מוארכים קצת,
שזופים-צהבהבים, הידיים והרגליים דקות אך אמיצות ודרוכות וסנטרה חד
ומלא חן. טיפוס חביב מאד על רודורפר. הבחורים אף לא הרגישו בה. היא
לא היתה “שקצה”. אך לבו של רודורפר נתכוץ למראיה ונחיריו רעדו. עלה
בהן ריח דגניות בשדה כחום היום. אולם התרמיל ישב על גבו והדרך קראה
ללכת הלאה.

כל היום הלך רודורפר בדרך. מזג האויר היה שוב נאה.
בעמקים שעמדו בהן ביצות, מבהיקות בחמה. (האדמה השחירה שם כבידה ודשינה
ורק שכבת דשא דלה ושלפית כיסתה אותה), עמדו איכרים וחפרו כבול. היו
בידיהם מכשירי חפירה, כעין מרזבי פח עם בתי אחיזה ארוכים, והם דחקו
אותם ברגליהם לתוך הכבול הרך והרטוב, חתכו כעין חלות ארוכות,
רבועות, הוציאו אותן מתוך המים והניחון להתייבש בחמה. במקומות
רבים נתהוו מן החפירה בורות גדולים שנתמלאו מים שנראו שחורים,
ובצידיהם היו מפוזרות קורות הכבול, שלימות ושבורות, או גם
סדורות בשורות כלבינים. הוא לא ראה את חומר ההסקה הזה מימיו, ועתה
התעניין בדרך חפירתו, אף שוחח עם האיכרים על טיב הכבול והתבונן במינים
השונים: זה שסיביו מרובים וספוגיים ועפרו מועט ובהיר וקל, קראו
לו האיכרים בשם “אשוח”, להראות על דמיונו לעץ קל זה, המהיר לבעור
ומהיר לכבות ואינו עושה פחם; ולהפך, למין הכבד, שסיביו דקים
ומעורים בתוך עפר כהה ודשן קראו בשם “אלון”, להראות על דמיונו לעץ
הקשה לבעור ועושה פחם אוצר חום במשך שעות רבות. הוא לקח שתי
פרוסות יבישות, כשיעור הביצה מכל מין, צררן בתוך נייר ושמן בתוך
תרמיל הגב. בבית יראה אותם לאביו.

אחר כך עבר בשדות תבואה רחבים וישן כשעה בצל אגס דרכים
עתיק וענף, שעמד מורחק קצת מן הדרך בתוך שדה. אלמלא הלטאה שעברה על
צוארו היה ישן כמה שעות. אחר כך עבר בתוך כפר מצער. בכפר זה קרהו דבר
אשר התמיהו והרגיזו לא מעט. בדרך, בתוך האבק, ישבה כנופית ילדים
ושיחקה. עוד מרחוק ראה את הילדים משחקים והחליט להיכנס אתם בשיחה.
הוא אהב תמיד את משחקי הילדים ושיחתם. אך גם הילדים ראוהו בא ומתקרב
אליהם בדרך. הוא ראה אותם מטים את גולגלותיהם זה אל זה כמתלחשים, אחר
כך, כמו על פי פקודה, קמו כולם ונכנסו לתוך שער גדר פתוח. הוא לא
הבין את סיבת הסתלקותם פתאום. אך בעברו את החצר, עמדו שם הילדים כולם
מסודרים בשורה, כל אחד מחזיק את כנף בגדו או כותונתו בצורת אוזן,
והם מתנועעים ועיניהם צוחקות והם שרים בקול מעווה:


אי וי לי,

מאחרי ההר

יושב יהודי

ו… על ניר.


כל דמיו של רודורפר קלחו לתוך פניו. עד עתה, בכל הכפרים שעבר, לא קרהו מקרה, שמישהו יעליבהו על יהדותו. לא הגדולים
ולא הקטנים. נדמה לו, שאף לא הרגישו בזו. ואיך זה הכירוהו הזאטוטים
האלה? הן בכל חיצוניותו אין שום דבר יהודי מיוחד! העלבון הומר עד
מהרה בתימהון וזה נסתיים ברגש דיכדוך כבד. הוא ביקש לומר להם דבר מה,
אך נשך את שפתו ועבר הלאה. כעברו יצאו הילדים מן החצר, רצו אחריו
צעדים אחדים, ובעודם מניעים את כנפות הבגדים שבידיהם, הוסיפו לשיר את
השיר המאוס ולהעלות אבק ברגליהם הקטנות. רודורפר לא הוסיף להפוך
פניו אליהם.

מאורע זה הדריך את מנוחת נפשו והוציאו משיווי
משקלו. הוא הלך הלאה בשדות, הליכה מהירה, כנרדף. הליכה זו הפיגה קצת
את רגשותיו, אך לא יכול עוד לשוב אל ההסתכלות השליוה, ובלי הכרה
כמעט היה חוזר על שתי המלים הפולניות: “פשא קריב!” (דם כלבים).

והנה הגיע אל פרשת דרכים: אחת הוליכה אל יער והשנית אל
הכפר ר., שנראה לו כבר מרחוק. השמש כבר הזהיבה את ענני המערב. בדרך היער
בא והתקרב עדר לא גדול. רודורפר חיכה בפאת הדרך עד עבור העדר השב אל
הכפר. אחרי העדר הלך נער רועה, שק תפור תלוי על גבו, שוט ארוך
בידו האחת ובשנייה הוא נושא בזהירות כעין כוס עשויה קליפת עץ
מליאת תותי אדמה. הכוס היתה עשויה יפה, תפורה בנצר דק של ערבה.
אדמומית הגרגרים גירתה מיד את תאבונו והוא שאל את הרועה בכמה ימכור
לו את הכוס. הנער מכרה לו במחיר לא נמוך והתנצל:

– כל היום לקטתי את הכוס הזאת. אלה הם האחרונים ביער. לפני שבוע היו עוד רבים, אך עתה כמעט לא נשארו.

רודורפר הלך בעקבות העדר שהתרחק ואכל לאט מן התותים.
הם היו בשילים, רכים ומתוקים מאד. לא היה צורך לזרות עליהם אבקת
סוכר, כנהוג. הוא זכר את טעמם בתוך זבדה, וזה גירה עוד יותר את
חכו. חבל רק שאין השעה שעה שלאחר גשם. כמה נעים היה עתה שהדרך תהיה לחה והקמה רוססת!

עם חשיכה נכנס אל הכפר והלך ישר אל חצר האחוזה. היתה זו
חצר לא גדולה, סגורה משלושה עברים בבניינים לא-גדולים. בעל האחוזה לא
ישב בכפר זה, רק האקונום וה“הומניק” היו כאן היהודים היחידים בין
העבדים והשכירים הרותינים, והם ניהלו את ענייני האחוזה הקטנה. בעל
האחוזה היה בא מן העיר רק פעם בשבועיים או בחודש ליום או ליומיים,
להשגיח על הסדרים והעבודה, והיה נוסע שוב. רודורפר שאל את אחד
העובדים בחצר לדירת ה“הומניק”. זה נתן בו מבט קהה ולא ענה כלום, רק
נכנס אל האורוה וקרא ל“הומניק” עצמו, שיצא מיד כשהוא מחזיק בידו
סמלון עור כבד וכולו נודף ריח סוסים חריף. היה זה יהודי זקן, רזה,
זקוף וגבוה. זקנו הקצר היה אפור וזרוע מוץ ותבן, באופן שמן הנמנע
היה לעמוד על צבעו לאור הפנס הקטן, שהיה תלוי על הקיר מבחוץ. הוא
עישן מתוך מקטרת קטנה, שהיתה יורדת מפיו כחותכת את סנטרו באלכסון.

– ערב טוב! – בירכו רודורפר – יש בידי מכתב מבנו שבנ.

– א, מלייבל. בבקשה, ייכנס נא אל דירתנו. תיכף אבוא,
רק אגמור את העבודה. פילקו! הבא מיד את האדון אל דירתי. אבל היזהר
במדריגות, הן רקובות. אבוא תיכף ומיד. שם אשתי.

דלת הדירה היתה פתוחה, ובעברו את החדר הראשון, שהיה
מואר קצת באור הרפה שהסתנן דרך מחצית הדלת הפתוחה לחדר השני, דפק
בזהירות על דלת זו. אז שמע העתקת כיסא נבהלת, ולקראתו יצאה אש הזקינה,
נפוחה קצת, והיא מטלטלת בשתי ידיה כברה מלאה נוצות מרוטות. בראותה את
הזר כמעט השמיטה את הכברה מידיה התשושות.

– ערב טוב! – מיהר רודורפר להרגיעה בקול טוב – אני
מביא לכם מכתב מאת בנכם שבנ., הבוקר ראיתיו. הוא בריא ושלם, וגם נכדתכם דורשת בשלומכם.

– אי, מלייבלי שלנו, תחיו מאה ועשרים שנה! – רוח

חיים באה בגופה העגול והיא התחילה לבקש מקום להעמיד את הכברה. רודורפר
לקחה מידה.

– תודה, תודה! ישים אותה פה. אין דבר, יהי פה. למה הטריח את עצמו? מכתב הביא? ישב נא פה, הנה כיסא! מלייבלי? אה, אה!

רודורפר זכר שהיא חולת שיגרון והבין למה ידיה ורגליה
כה צבות. בכל זאת היא מתאמצת ורצה ורוצה להנאותו. מהירות תנועותיה
הקומית נגעה עד לבו. הוציא את פיסת הנייר וביקש למסרה לידה, אבל היא
ביקשה ממנו שיקראנה לפניה. היא אינה יודעת לקרוא. היא בת כפר זקינה. את
המעט שלמדה בילדותה כבר הספיקה לשכוח. אז פתח רודורפר את הנייר
המקופל וקרא את הכתוב בו לאור העששית המפויחה.

– כך, – אמרה האם אחרי גמר הקריאה בקול בוכים אך בעיניים
יבישות – מסכן הוא לייבלי שלנו. מתה לו פרה טובה. אבל – כפרה “נאה
וטהורה” הפרה! העיקר שאין לו “שלום בית”. זאת אשתו השנייה – והיא
קירבה אליו את כיסאה – מרשעת גדולה. היא מכה את ילדיו מכות רצח. מה “אתם”
יודעים, כמה על נכדתי ריקילי לסבול ממנה. אך אין דבר, אלוהים ישלם לה
הכול, עד פרוטה אחרונה! הוא, איני כדאית להזכיר שמו, אינו נשאר בעל
חוב! לייבלי הוא מזג טוב, והיא אשתו – מה יכול הוא לעשות? ישלם לה
אלוהים בעד היתומים הרכים!
ונתנה קולה בבכי, אך עיניה נשארו יבישות.

כשנשמעו צעדיו הכבידים של הזקן על המדריגות רצה הזקינה
לקראתו, ואף על פי שדיברה בלחישה, שמע רודורפר שהיא אומרת לו לשלוח
תיכף ומיד רוכב עם אפרוח אל הכפר הסמוך לשחטו שם אצל השוחט. אין דבר,
בעוד שעה ישוב, האפרוח רך ובשעה אחת יתבשל. הי, הי, אורח כזה! אדם
יקר! הביא מכתב מלייבלי וראה את ריקילי! אלוהים יגמול לו!

ה“הומניק” נהם תשובה קצרה ושב, ומיד נשמע קולו תוקע
לתוך החצר: פילקו! וכעבור רגעים מעטים נשמעו צריחת תרנגול צעיר
ודהרות סוס מתרחק. היא ביקשה סליחה ויצאה אל המטבח להכין ספל קפה. “שב עם
האורח, שמואל! דבר עם האדון! אין לך פה?” פנתה אל בעלה, שהתהלך בחדר
ולא ידע מה לעשות עם עצמו. אחרי דברי אשתו ישב על קצה כיסא, כאילו היה
בבית זרים, פיטם במתינות של מבוכה את המקטרת מתוך שלפוחית צהובה.
באמת לא היה לו על מה לשוחח עם האורח. הוא גם לא חיכה לכלום מן
המכתב ולא התעניין בו. לבסוף פלט:

– מתי אמר לייבל, יתחילו שם את הקציר? אצלנו אין כלל שעורה השנה. האדון ציוה לא לזרוע.

– איני יודע – ענה רודורפר – מתי יתחילו לקצור, אבל יש שם שעורה יפה.

– הו-הו! – נתעורר הזקן – איזו שעורה שם! הייתי שם
פעם אחת לפני שלוש שנים. איזו שעורה! ואילו סוסים! אצלנו – דלות
גדולה! אין מזבלים. כך. לאן אדוני נוסע?

– הולך אני לל. כמה עוד שמה?

– לל.? עוד רחוק. יסלח לי, אני צריך לשוב אל האורוה.

– אולי יש פה בקרבת מקום חנות? רוצה אני לקנות סיגאריות.

– ילך בדרך לצד ימין. אחרי שישה בתים, תחת הערמון, יש חנות קטנה. אלמנה ענייה. – והוא יצא אחרי רודורפר.

מן החצר המוארה בפנס הקטן יצא רודורפר אל הרחוב האפל,
מלא האבק והשיחים. השמיים היו מעורפלים באד כבד רטוב, שהאפיל על
הלבנה והכוכבים. אך הרחוב נדמה לו בחשיכה הקלושה יפה ונעים מאד. העצים
רישרשו זרות ונדמה שצלליהם נראים מתנועעים. ברוב הבתים המרוחקים לא
היה כל אור. הוא ספר אותם ופסע בתוך האבק הכבד, עלה וירד, עד שראה תחת
צמרת עץ ענקי כבד עלים דלת פתוחה ואור נמוך אך גדול למדי בוקע מתוכה.
נכנס לחנות הצרה והדלה וקנה מן האלמנה עצובת הפנים קופסת סיגאריות
מאובקה, ושב בזהירות ובגישוש אל החצר ועלה הביתה. על השולחן החשוף
בחדר הפנימי כבר חיכה לו ספל קפה מהביל ונודף ריח. הספל היה גדול
ומגושם, כדי שלושה ספלים רגילים. אוזנו היתה שבורה ובמקום מפה
היתה פרושה תחתיו אלונטית לא נקיה.

– או, הרי זאת אמבטי ולא ספל, – התלוצץ רודורפר לפני הזקינה.

– כל הספלים נשברו אצלנו. נשארו רק אחדים של פסח בעליית
הגג. – הצטדקה בעת הבית ומשכה נוצות מתוך הסיר למרטן לתוך הכברה –
אצלכם בודאי מורטים נוצות רק בחורף, ואני מורטת גם בקיץ. בננו
הצעיר, בן הזקונים, איציק, צריך להתחתן בקרוב (הוא עוזר ל“שורף” בכפר
קוסטין) ואני מכינה לו מצע. הוא לוקח ב“ה כלה נאה וגם נדוניא הגונה:
ה”אדון" שלו הבטיח, שלאחר החתונה יתן לו משרת “שורף” באחת המשרפות
שלו. יש לו כמה אחוזות. אולי ישתה עוד ספל? למה לא? יש לנו ב"ה חלב
די והותר. יש לנו גם בת והיא נשואה לטוחן בכפר לא רחוק. לפני
שבועיים היתה אצלם “ברית”. אם רוצה הוא לנוח, ישכב לו בתוך הדרגש
בחדר הראשון. זהו חדרו של איציק. כשהוא בא לחגים הרי הוא ישן בתוך
הדרגש. כל בנינו ישנו בדרגש זה. הוא גידל את כולם. עתה הוא עומד רוב
ימות השנה פנוי. אה, אה.

רודורפר הודה. לנוח אינו רוצה, אבל הוא יתהלך קצת בחוץ וישוב.

הוא התהלך בחוץ, עמד בשער הפתוח והביט לתוך חשכת
הכפר. והנה שמע שעטות סוס. שב הרוכב עם האפרוח השחוט. כששב אחרי רגעים
מספר אל החצר ראהו יושב על אבן מתחת לפנס כפוף על האפרוח ומורט את
נוצותיו. באמת לא התנגד רודורפר בשעה זו למעט מרק עוף טרי, ואפילו
לנתח אפרוח. רק הניקיון שבבית היה קצת חשוד בעיניו. חוץ מזה חש את
עצמו לא ברע כאן. האנשים הפשוטים והתמימים האלה התיחסו אליו בחיבה
וביקשו להנעים לו, כאילו היה אחד מבניהם. בעברו הלאה נתקל ב“הומניק”.
זה קרא לו להיכנס אל הרפת והאורוה. הראה לו את הפרות ואת הסוסים,
בייחוד עיכבו אצל הפר הגזעי. אחר הכניסו לתוך ה“מושטארקה” (לשכת
הכלים) והראה לו את הרתמות השונות. שם היה גם נער קטן, בנו של
האקונום. אביו לן הלילה בשדה עם העגלות הטעונות תלתן. לאחר שעה בערך
בא העבד לקרוא לרודורפר: המרק מוכן. בשובו אל הדירה ראה את הנער שהיה
קודם בלשכת הכלים רץ אחרי דמות אשה בורחת וקולע בה גזר עץ מתוך קריאה:
“מטורפת!”

אותה האלונטית ששימשה קודם מפה היתה פרושה עתה בחדר
הראשון, “חדרו”, בראש השולחן ועליה קערה גדולה, פגומה בשוליה
וצבועה בפרחים, מעלה הבל חם: בתוכה היה המרק יחד עם בשר האפרוח. כף עץ
גדולה היתה בתוך הקערה. בצלחת קטנה, פגומה אף היא, היה מעט מלח כהה ועל
ידה כיכר של פת קיבר עם סכין של מטבח. זאת היתה אפוא הסעודה. דלת החדר
השני היתה סגורה. הזקינה כבר שכבה, כנראה, לישון. הזקן יצא משם בחשאי,
עבר בחדר על בהונות רגליו ויצא שוב אל החצר. אחרי צאתו הכניס שוב את
הראש והראה לרודורפר בעיניו על הדרגש הפתוח והמוצע, שמכסהו עומד
נשען אל הכותל, ואמר לו שכאן משכבו; הוא ישוב רק בחצות הלילה.

ריח המרק היה טוב. רודורפר היה רעב. הלחם היה בו טעם
של שדה וגורן. הוא אכל אפוא בתיאבון ולא שם לב לצורת הסעודה. “בכל
אופן אנשים חביבים”, רטן לעצמו מתוך לעיסה מליאה ומהירה, “הזקינה טרחה
בשבילי, כאילו הייתי לפחות איציק שלה”. על השולחן דלקה אותה עששית
מפויחה, שהאירה קודם את החדר ההוא. על כיסא עמדה קערת חומר עם כד מים.
הוא כילה לאכול, הוציא את מפיתו מתוך התרמיל ומחה את פיו, מחה
היטב, כי ריח המרק עמד בעקשנות על שפתיו. יצא לרגע ושב. עיניו לא היו
עייפות ובכל זאת היה רצון לשכב ולישון. בדק קצת את המצע עם המנורה
ביד. הניקיון לא היה מופתי, נראו גם אילו נקודות חשודות, אך הוא
כבר הורגל בכפרים ואסתניסותו פגה הרבה. העמיד כיסא ליד הדרגש, התפשט,
כיבה את האור, עלה על משכבו והתכסה בשמיכה. החשיכה בלעתהו. היתה דממה
כבידה.

כעבור רגעים מעטים חש עקיצה חדה ברגלו. הוא שלח חיש את
ידו לאחוז במקום הנעקץ והנה חש עקיצה אחרת בצלעו. “הו, יש פה חברה
יפה!” חשב, “נפלתי בפח. אם הם יביעו לי כך את חיבתם במשך כל הלילה, לא
אוכל לעצום עין”. הוא ניסה לסלק מעליו את השמיכה, אך העקיצות לא
חדלו. עתה בהיות בו הכרת הפרעושים, נדמה לו שהוא חש על כל גופו
זחילה, והעור זע עליו מתוך גירוי חם ומרגיז. הוא ידע כי במקרים כאלה
הרבה עושה הדמיון. קם, אפוא, מצא גפרור והדליק את העששית, סילק את כל
השמיכה ובדק את המצע בדיקה מעולה. “הו, הו, יש פה ריפובליקה
שלימה!” ניסה לתפוס אחד ושניים, אך בינתיים חש בעקיצות אכזריות ברגליו
היחיפות העומדות על רצפת העץ המעופרה. הם באים, כנראה, מן הרפת
והאורוה, אך מה לעשות? לא, על יצוע זה לא יעלה עוד. הוא יכסנו במכסה
העץ וישכב על המכסה, כדרך ששכב על הספסל בפונדק של הקיטע. אמר ועשה.
וכשכבו נפתחה הדלת מבחוץ בזהירות והזקן עבר את החדר בחשאי. רודורפר
לא זז, כדי לא להעיר השגחתו של הזקן. אחרי שזה שכב שם בחדרו, ישב
רודורפר והתחיל משפשף בחימה את רגליו העקוצות. הפרעושים מצאו את
עורו העדין גם על המכסה. “לא, פה בחדר אין מפלט מאלה, צריך לברוח”.
ובכל זאת שכב. ירדה עליו עייפות מציקה ועיצמה את עיניו, אך מתוך עיניים
עצומות התהפך וייסוריו המכוערים הלכו וגברו. פתאום קפץ ועמד שוב

על הרצפה. העיניים כאבו ורצו להשתפשף והגוף כולו כמו בער. הוא חש
עתה איך הפרעושים קופצים על רגליו החשופות. מן החדר השני הגיעו
גניחות. “הריבמטיסמוס גם הוא אינו מניח לישון!” חשב רודורפר והתגרד
בכל עוז ויחד עם הכעס התחולל בו גם איזה צחוק למה שבא עליו. הוא
התלבש בחשיכה, תלה את מעילו על כתיפיו וחרש פתח את הדלת ויצא אל החצר. ישב
על המדריגות וגירד את רגליו עד שחש את הדם מידבק על אצבעותיו.

הפנס על קיר הרפת היה כבוי. הערפל נתגבר יותר וירד עד
לארץ. החצר נחה בתוך החשיכה והחשיכה עמדה בתוכה כנד. רודורפר ירד וישב
על המדריגה התחתונה, זקף את צוארון מעילו, העמיד ידיו על ברכיו ונשען
בסנטרו. אחרי שבתו רגעים אחדים התחיל להבחין בקושי שירטוטי מה בתוך
אפרורית הערפל. והנה נדמה לו, שהוא שומע אושה במרחק כמה צעדים
וחיכוך בקיר. הטה אוזנו לצד ההוא. אבל האושה נדמה. “בודאי זעה שם
בהמה בקצה הרפת”. אך הנה נשמע הרעש שנית וכעין זחילה אחריו. “מי זה יכול
להיות שם? אולי בהמה מתהלכת בחוץ?” הוא חיכה מתוך אורך רוח. פתאום
זכר את גזר העץ שזרק בערב הנער וצעקתו: מטורפת! – “זוהי!” הבהיק בו
רעיון ברור. “טוב, תבוא!” החליט והתבצר עוד יותר על המדריגה. הדממה
מסביב הופרעה רק לפעמים על ידי צילצול אפסר מרחוק או גניחת בהמה. פחד
לא היה בלבו, רק סקרנות. מוחו היה עתה ער וצלול לגמרי. כעבור רגעים
מספר הבחין כבר סמוך אליו את הגוף הכפוף, גוף אשה בשמלה, הזוחל
ומתקרב אליו. הוא הביט שמה ולא זע. ופתאום הגיח הגוף בבת אחת, נפל
לרגליו על הארץ ולפת את שתי רגליו, וכמעט בלי קול נשמע לחש תאוני מקוטע,
חציו יהוית וחציו רותינית:

– אל תברח… אל תברח… כבר חלבתי את הפרות… חושך…
חושך… מרח לי את הלב… בחזקה… הוא קופץ ויוצא… שפשף היטב… אתה
יחידי, יחידי, יחידי…

צמרמורת עברה בכל גופו של רודורפר, אך החליט לשבת. רק
השתדל להסיר את ידיה הלופתות כמלקחיים את רגליו החשופות, אך לא עלה
לו לפתוח את המלקחיים:

– למה אתה מגרשני? אתה יחידי, יחידי, יחידי… אני אבוא
אלי שוב בלילה… כמו אז, על התבן… חושך… חושך… הם הכו אותי
היום, פצעו, קשרו לי את הרגליים והוציאו לי עצם מן הצד, מפה… תן,
תן היד ומשש… העצם איננה, הוי-הוי-הוי! – ופתאום פרצה ביבבה חנוקה
ולחצה את ראשה בכוח פרא אל רגלי היושב – הם לא האמינו, שאתה תבוא…
יום יום אמרתי להם… והם הכוני… את הילד סגרו בעלייה, בתוך
התבן… הוא בוכה שם תמיד, תמיד בוכה… שומע אתה, חביבי?… כך הוא
בוכה תמיד… דם נוזל מעיניו… הדם נוטף על הפרות ברפת… והם מכים
אותו… אל תברח, יחידי, יחידי, יחידי… – והיא ייבבה יבבה חשאית
וחותכת, כשהיא נופלת על פניה ומהדקת אותם אל כפות רגליו של
רודורפר, אחר כך הרימה את ראשה וחזרה שוב על פזמונה, שהיה כנראה שגור
בפניה, בשינוי סדר קצת, אך באותן המלים ממש. נשלבו גם שמות, שרודורפר
לא ידעם, אך במהירות תפיסתו צייר לעצמו את מאורע חייה של המטורפת
ונחשול חם של רחמים הציף את לבו. כל הזועה, שהופעה זו נסכה בו בעלטת
החצר הזרה בחצות הלילה, המלווה קריאות תרנגולים וצילצול שרשרות ברפת,
חלפה עברה, ונתמסר ברוחו להתרפקותה הטרחנית של הנפש האומללה, החיה
הנרדפת והמעונה, שבאפילת טירופה הגיה לה עתה אור אנושי חיור, ואם גם
אור מתעה. הוא ליטף בראשי אצבעותיו את ראשה באפילה, חש את דיבלול
שערה הפרוע עם הגבב וזוהמה בתוכו, אך לא שם לב לכך, כי אם החליק
וליטף ולחש כפוף: “לא אברח, לא אברח, אל תיראי!”

לדבריו הרכים התיפחה המטורפת עוד יותר, והידקה ביתר
כוח את פניה הקרים אל רגליו היחיפות וכולה רעדה. המלים בפיה הלכו הלוך
ורפה. אחר כך נשמע רק מילמול חלש, כמו מבעד לשפתיים מכוסות קצף,
ולבסוף נדם חלשה לגמרי. הוא גחן עליה ושמע שהיא נרדמה. החזיק בראשה ולאט
לאט שיחרר את רגליו, עלה מדריגה אחת וישב והשתדל להתבונן בגופה המכווץ
המוטל על הארץ. כך ישב רגעים ארוכים קופא ומרוכז. אך הנה חש בקור
החודר את גופו. רגליו כאילו נתרוקנו מן הדם והתחילו כואבות כאב
חריף. הוא קם, אפוא, ונכנס החדרה. שם ישב על כיסא נשען על דופנו. מרוב
עייפות נשמט ראשו על כתיפו והוא נתנמנם מתוך כאב בשמורות העיניים.
התרנגולים התחילו קוראים שוב בקולות שונים ונשמע גם צילצול חזק
וקולות העבדים שקמו. רודורפר קרע את עפעפיו. החדר כבר האפיר. הוא
התלבש מתוך רעידה ויצא החוצה לתוך הערפל המלא קריאות תרנגולים. הערפל
נתקלש מהר ואור השחר גבר. על הארץ בסמוך לו, רבצה עוד המטורפת בתוך
סחבותיה. פניה המלוכלכים היו רזים מאד, עין אחת נראתה כפקוחה קצת
והלובן הבהיק מתוכה. שפה כחולה ונפוחה היתה נחה לארץ. רודורפר ניגש
אליה בזהירות, הסתכל בה מקרוב ויצא לרחוב. הוא היה נסער וביקש להתהלך
קצת בתוך דממת הכפר עם הנץ.

בשש חזר רודורפר ונפרד מאת הזקינים. כדי שלא לביישם שתה
עוד כוס קפה, אף על פי שקשה היה לו לכבוש את גועלו. שניהם ליווהו
עד השער והודו לו בלב שלם על שהואיל לסור אליהם. הם כל כך אוהבים
לקבל אורחים! חבל שאין איש בא אליהם. כשיצא לדרך הפך את פניו וראה את
הזקינה מתקשה לעלות ברגליה הצבות על המדריגה הראשונה, מרימה רגל
ומחזירה אותה למקומה. הזקן נושא את צרור המפתחות בידו והוא כבר
באמצע החצר, ובפינה, ליד האורוה, מושך הנער, בנו של האקונום, זה
שהיה אתמול ב“מושטארקה”, את שמלתה של המטורפת, והיא סוחבתו אחריה
כממהרת, כשהיא מורה באצבע אל העלייה.

בלילה הבא לן רודורפר במלון בעיירה, ובבוקר יצא אל
הכפר הסמוך. משם היה עוד מהלך כמה שעות לעיירתו. בנסיעה – פחות מזה.
אחרי הליכה של שעה הגיע אל כפר לא גדול. הכפר הזה היה נקי מאד. כל חציריו
גדורים וגני עצים יפים להם. היה בו משהו ממעון קיץ, אף כי מלבד איכרים,
לא נראה בו שום אדם זר. הוא שאל לפונדק. לא, אין כזה; אף בית מזיגה
אין. יש יהודי אחד חנוני וישנו איכר אחד, שהעמיד ספסלים אחדים בגנו,
ושם אפשר להשיג תמיד מאכל, או לשתות איזה משקה קר. בכל שבת באים טיילים
מן היהודים שבעיר ואוכלים פה. הו, הוא עושה עסקים מצוינים! אבל יש
לו אשה ובנות, שיודעות לשרת יפה ולהתהלך עם האדונים שבעיר, מוטב
שילך שמה. והראו לו את הבית. שני תינוקות ליווהו. הם היו מנומסים,
וכשנתן להם את הפרוטות האחדות, הודו בכריעת ברך יפה. הוא נכנס אל
הגינה בצל העצים, עצי הכפר, המגודלים. תחת העצים עמדו שולחנות קרשים
וספסלי קרשים משני צידיהם. בהרות אור וצל רעדו כרשת ריחנית על הקרשים,
שהיו חקוקים בהם פה ושם שמות בכתבים שונים, מליאים וראשי תיבות. היו
שם גם הרבה רבבים של צואת ציפורים. על ענף אחד, שהיה חלק בלי קליפה
מרוב חיכוך, היתה תלויה מגבעת קש ישנה, קרועה. במקום אחר היתה
תלויה סלסילה של תינוקות. רודורפר ישב על אחד הספסלים, פרק את תרמיל
הגב, הסיר את הכובע והניח את שניהם על השולחן מן הצד, נשען על ידו
והסתכל מסביב. בקצה הגן עמד הבית ולפניו נתיבה זרועה חול חדש ונקי,
ועציצים אחדים צבועי צהוב עמדו לאורך הקיר הלבן. החלון הקטן והדלת
היו פתוחים. מבפנים הבית הגיעה צוחת טיגון ומן החלון נישא קול זמרה
חרישי. משמאל גבל הגן בשדה וצירצור החרגולים בתבואה היה מנסר כמנסרה
בלי הפסק. רוח לא נשבה. עלה לא זע. אבל החמימות הצילית שבגן היתה נוחה
וזרמה לתוך הנפש והשרתה מרגוע. אחרי רגעים מספר קם רודורפר והתקרב
להציץ לתוך הבית מן הפתח. זה הראה רק את הפרוזדור חסר הרצפה ובמפולש
נראתה החצר, חצר האיכרים, והתנועה שבה. הוא שב אל מקומו, ישב והבעיר
לו סיגאריה. הסתכל בראש מופשל בתפוחים ובאגסים שעוד לא הבשילו. מצא
גם עץ שזיפים מן המין הלבן, “רינגלוטים”, אלה שהיו חביבים עליו בהתבשלם.
אחר כך דפק בנצר שבידו שלוש פעמים על השולחן. כעבור שעה קלה יצאה ריבה
כפרית לבושה נאה. מקטורן קטיפה קצר משני צבעים הידק את גיזרתה, הבליט את
חזה וירד על מתניה בלשונות קטנות. שתי העיניים המימיות הביטו ישר
ובחוצפה. “זה יותר טיפוס גרמני”, חשב רודורפר, “אך לא, היא יותר
מדי עגולה”. צוארון הבד הרקום היה מופשל על המקטורן. “היא נחמדה, אך לא
לפי טעמי. יותר מדי בריאה”.

– מה אדוני מבקש? – שאלה פולנית.

– ומה אפשר להשיג?

– היום אין מבחר גדול. – ענתה כשהיא מנגבת במגבת את
השולחן לפניו, וריסיה הבהירים נטויים אל חזה הבולט בשני פקעים הנשקפים
צחים מתוך המחשוף שלמעלה. – אורחינו באים רק ביום שבת וראשון. אם
אדוני רוצה, יוכל להשיג בקבוק שיכר לבן או שחור, או כוס שמנת, או
לחם טרי עם חמאה וגבינה.

– כל מעשי החלב! – פיקד קצרות, והסתכל בה בפניו העייפים.
טוב היה לחבק את מתניה ההדוקים, אך לא היה לו כל חשק לכך. עוד חי
באוזניו הד לחשה של המטורפת אמש. היא הגישה לו את המבוקש בפשטות ובחן
ונסתלקה. הוא אכל מתוך תיאבון, עד כי שבע את המזון הטרי. אחר כך העלה
את רגליו על הספסל וישב והסתכל ברשת האור הרועדת על גופו. היה נוח.
היה טוב. היה חמים. הצרצר בשדה ניסר ולא פסק. הפירות הירוקים, שלא
נבדלו עוד היטב מן העלים, נמו בלי תנועה. מן הבית הגיעה שוב זמרה
חשאית. בדרך לא עבר איש. האבק נם והאפיר באור השמש. רודורפר חש את עצמו
ככורת שנצטבר בתוכה הרבה דבש ודונג. עתה עפו להן הדבורים והכורת
שוקטה על שפעה. הרבה אי אפשר להכניס עוד, כי התאים מלאים. כמלכה בודדת
זימזמה בו ההכרה, כי צעיר הוא ומלא כוחות. אך לא ידע דרכם
ותכליתם.

הוא שכב על גבו, כיסה את פניו במטפחת ונרדם קצת.
כשניעור היה מזיע. התנגב במטפחת. ישב עוד אילו רגעים, אחר כך הקיש שוב
על השולחן. הריבה יצאה, אספה את הכלים וקיבלה את התשלום. הוא קם, עמס את
תרמיל הגב, לקח את הנצר, בירך ויצא את הגן בלי חשק. יהיה עליו ללון עוד
בכפר אחד, הסמוך לעיירתו, ובבוקר יהיה בבית. הוא כבר נכסף להיות
בבית. הכורת היתה כה מלאה!

היתה השעה שלפני הצהריים. בצאתו מפשפש הגינה קלטו
אותו אורה וחומה הרחבים של שמש הקיץ. הוא הביט לצד ימין ולצד שמאל
של הדרך, אחר פנה לשמאל, לדרכו. אחרי בתים אחדים ראה רחובה, מאותן
רחובות הכפר הריחניות, הירוקות, שגדירות יפות בשני צידיהן ועצי פרי
שולחים ענפיהם המסובלים לתוכן. “צריך עוד לעבור ברחובה זו”, החליט
רודורפר ונכנס. הוא עבר על גן אחד. אחריו היה מעין אוסם לא גדול
ואחריו גן ירקות, שרוב הירק כבר היה תלוש ועריית האדמה הרגובה, היבישה,
האפירה בשמש. מן האוסם הלכה על נתיבת הגן הדשואה, נערה צעירה יחיפה, דקת
קו, במעיל צמר קצר על שמלת הבד הלבנה. היה רוך לאין קצה בגופה הגבוה
והעדין. השערות הכהות היו קלועות בצמה דקה שנפלה על הגב הישר והצר.
מעיל הצמר היה תלוי על כתיפיה ברישול מלא חן. בידה התלויה החזיקה בציצת
גזר, והקלח הצהוב והצח האיר כיתד זהר באויר. היא הפנתה את ראשה ורודורפר
ראה את עיניה. ככוייה נעימה חש בלבו. הן היו כהות-נוהרות וישבו מתחת
לגבות מלוכדות ומעל למשקעים אפילים. הריסים הארוכים האפילו עליהן
כמעט קט. הם הביטו אליו ארוכות ואורן שרה על הפנים הרכים, הפה הצר
והסנטר החד. נפשו של רודורפר כאילו נתאלמה פתאום. הוא עמד ולא יכול
למוש ממקומו. אך הנערה עברה והלכה הלאה, על הנתיבה הדשואה, לקראת הבית
שהלבין בטוהרו בקצה הערוגות בצל עץ צעיר. רודורפר ליוה אותה
בעיניו. הן היו צמודות אל צמתה, אך ראה את עיניה. הוא לא יכול לזוז
מכאן. כמה היה רוצה ללכת אחריה, להיכנס אל הבית הלבן. אך הן דבר זה לא
ייתכן. התגבר ושב על עקיביו. אך בצאתו את הרחובה נפנה והביט שוב שמה:
הנערה הלכה עתה מן הבית באותה הנתיבה הדשואה אל האוסם. רודורפר שב גם
הוא אל הרחובה, לחץ את פניו בין שני פסיסי הגדר ובלע את המחזה בעיניו.
היא הלכה שקיטה, האור נח על ראשה הסגלגל, המעיל צנח עוד יותר והצר את
כתפיה. היא ראתה את פניו הלחוצים בגדר והלכה דרכה שקיטה, ואור עיניה
רועף על פניה. זמן מה שהתה בתוך האוסם. את רודורפר תקף עצב עד לידי
דמעות. לבו היה רך להימוג. ובפנותו כבר ללכת יצאה שוב מן האוסם
והלכה שוב בנתיבה מול הבית. עתה נשאה בין אצבעותיה הורודות
והשקופות ביצה לבנה. כגורל עדנים אכזרי פעלה עליו הליכה דוממה זו.
הוא היה קרוב לצעוק בקול, לגעות ולקרוא לה בשם עדנה וחיבה כזה, אשר
יביע את כל נפשו. אך היא הלכה לה הלאה, ועתה גם לא הביטה אליו. אך עיניה
לא משו מנגד עיניו. יותר לא יצאה. רודורפר רצה לקפוא פה עם הגדר,
להיות אחד מעמודיה, לעמוד כך יומם ולילה. לא כיצור בשר ודם פעלה עליו
הופעה זו, שחלפה עליו בשקט, מתינות, חן וצניעות שלוש פעמים, אלא
כסמל, כחזון, כציר הטבע המרעיד ומזעזע את כל תהומות נפשו. הוא צנח
וישב על הגבשושית הדשואה בתחתית הגדר, ישב והפיל את ראשו על חזהו.
יבוא מי וירצחהו נפש. רצון אחר לא היה לו. – –

כמה ישב כך לא ידע. הוא ניעור פתאום לקול האנחה שפרצה
מלבו. כמו מתוך חלום סמוך ניעור. הוא הביט אל הגן: הערוגה נחה
רגובה, עירומה ואפורה, רק שריגים נובלים אחדים השתרגו עליה. האוסם
עמד בעצו הקודר כולו שרוי באור. הבית דמם בצל העץ הצעיר. אך לא נראתה
נפש חיה. אולי חזה חזון תעתועים? אולי חלם חלום? אולי ראה פה את
משאת נפשו? לא, יותר מדי ראציונאלי היה רודורפר, שיאמין בכמו אלה,
אף על פי שמחשבות אלו סערו ברוחו.

הוא התרומם בכבידות ויצא מן הרחובה והלך לדרכו ברוח
כבידה: כל הדבש כאילו נצטמצם בטיפה אחת, שעמדה רוטטת ומבהיקה במרכז
הכורת, והיה פחד גדול לגעת בה.

בהיותו למחרת למשכים בדרך, עוד מהלך שעתיים לביתו,
הדביקתהו מאחריו עגלה שוטפת בדהרה. הוא הפך את פניו: כרכרה רתומה לסוס
אחד ואיש נטוי על הדוכן ודופק את הסוס בכל כוחו. הוא נסתלק וחיכה
בצד הדרך. האין זה שאול נימירובר? כן – הוא הוא! חתן הגביר בעיירתו
היושב על אחוזתו הסמוכה. רודורפר ניפנף לו ביד שיעצור. הלה לא
הכירו וצעק מתוך הכרכרה השוטפת:

– אין לי פנאי. בשמונה יש לי משפט.

– עצור, שוטה! אני יעקב רודורפר.

נימירובר הרתיע את הסוס לאחוריו והכרכרה השתרקה בחזקה לפאת הדרך.

– עלה מאחור! מהר!

רודורפר עלה בקפיצה אחת, והכרכרה זזה ונשאתהו ביעף
לביתו. הרוח סאנה על שתי אוזניו, והוא ישב נשען בשתי ידיו על המושב,
כחרד פן ינוד ונשפך מעט ממה שאגר בכפרים.










מין חילקים כבושים.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37798