


	
	החרף בין הרים ושלגים...
	




החרף בין הרים ושלגים

באויר המזקק אטילה;

השמש מעירני בבקר,

הסהר מלוני בלילה.





לא אדע איך פתאם הוטלתי

מתשואת הכרכים ההומה

לעולם של דמי וחג־זהר —

או אולי חלום־קסם אחלמה?





ההרים הלבנים, השקופים

משתרעים על תכלת השחקים,

מזהירים כחלום ילד תמים,

מחרישים בבטחון ענקים.





ופלג ביניהם מתרונן

מתחת לקרחו החופה,

כהמית מאויי הכלואים

בלבי הנם והקופא.




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34819