


	
	מאזני צדק
	




בני ישראל נצטוו מן התורה לדיק
במדה ובמשקל, שלא יהיה להם בכיסם ובביתם
איפה ואיפה, אבן ואבן, גדולה לקניה וקטנה
למכירה, כי אם הין צדק ומאזני צדק. ורק אם ישמרו
על המדה והמשקל וינהגו בצדק ובאמת עם הקונה
והמוכר, יזכו לאריכות ימים ולברכת שמים.

והיה מעשה בעיר אחת, עיר של סוחרים
ואנשי מעשה, שנעצרו בה הגשמים רב ימות
הגשמים וכלו המים מן הבורות וחרבו הבארות,
ואנשי העיר היו מתים בצמא ובחליים רעים הבאים
מחמת הבצרת.

ורבה של העיר גזר תעניות על הצבור
בשני ובחמישי כדין. והיה מטיל על העשירים
לפזר צדקה לעניים, והרבו בתפלות ותחנות
וסליחות, והשמים נשארו שמי ברזל ולא נענו
בטפה אחת של גשם.

כשראה הרב שלא נענו על תפלותיהם
היה מצטער הרבה והיה מפשפש במעשיו ובמעשי
בני עדתו, ולא מצא בהם חטא גדול שיהיו ראויים
בגללו לענש אכזרי כזה. וכשראה את צרת הצבור
ושמע את צעקת הנשים והילדים שעלתה השמימה
ובעל הרחמים נעל את שער הרחמים ולא שעה אל
התחנות והצעקות – מרה לו נפשו מאד והיה סוגר
עצמו בעליתו ומרבה בצום ובתחנונים, שיראוהו
מן השמים מה עליו לתקן כדי להציל את בני עדתו
העטופים ונופלים חללים בבית ובחוץ.

שמע קול בחלום הלילה שאמר לו: אל
תרבו תפלה ותחנה, כי אין אתם נענים, עד
שיעלה קלמן החנוני אל התבה ויתפלל בעד
העיר.

הקיץ הרב משנתו נבהל ומשתומם, והיה
מדבר אל נפשו ואומר: “זה קלמן החנוני, שאמרו לי
שהוא יתפלל בעד כל העדה, אני מכירו שהוא פחות
שבפחותים, עם־הארץ ומתקוטט עם הקונים והמוכרים,
כילי ופורש מן הצבור, ומה ראו שהוא יתפלל
לפני התבה ותפלתו תתקבל בשמים? בודאי
החלום שחלמתי אינו אלא דברים בטלים”

והיה מתפלל שוב כל אותו היום,
שהקדוש ברוך הוא ירחם על בריותיו ויעשה למען
תינוקות של בית רבן וישלח להם גשם להחיות נפש
עיפה.

ובלילה על משכבו בא הקול שנית
ואמר לו: למה אתה מטריח עצמך ומרעיש עולמות
עליונים, וכל טרחתך לחנם? כל זמן שקלמן
החנוני לא יהיה שליח צבור ויתפלל עליכם – אין
אתם נענים.

הקיץ הרב ולבו מתפעם והוא מדבר
לנפשו: “מאחר שבא אלי הקול פעם ופעמים ואמר
לי אותם הדברים, ודאי שיש ממש בדברים ועלי
לעשות מעשה”.

ובבקר שלח לקרא לפרנסי העיר וצוה
להכריז, שכל העם מקצה יתאספו למחרת
בבית־הכנסת הגדול לשם תפלה בצבור.

שאלוהו הפרנסים: מי יהיה שליח הצבור?

אמר להם: מחר נראה מי הראוי לעבר לפני התבה.

כי הרב התביש לומר להם, שקלמן
החנוני יהיה שליח צבור, שהכל היו מכירים
ומבזים אותו בגלל שפלותו וגסותו, שהוא עם־הארץ
ואינו יודע פרוש המלות כלל.

ולמחרת נתקבצו כל העם לבית־הכנסת
ובאו גם נשים וטף, עד כי הבית היה צר מהכיל את
כלם, והיו עומדים צפופים, מרעידים לדעת מי יעבר
לפני התבה.

אמר להם: קלמן החנוני, זה שיושב ליד הפתח.

כששמעו את דברי הרב היו תמהים
ואומרים: האין בקהלתנו אנשים חכמים ויראי
שמים, מה ראה כבוד הרב בזה החנוני הגס והבור,
שיהא שליח צבור בעת צרה לישראל, והוא אינו
יודע אפלו פרוש המלות ונסח התפלה?

אמר הרב: אף על פי כן.

והלך בעצמו אל אותו החנוני היושב
ליד הפתח, בין הסבלים ושואבי המים, ואמר לו:
רבי קלמן, רצוני שיעלה לתבה ויתפלל בעד
העם.

אמר החנוני: מה כבוד הרב מדבר?
כנראה כבוד הרב רוצה לשחק בי. איך אעבר לפני
התבה ואיני יודע לקרא בסדור? הלואי שהייתי
מבין מה שאני שומע מפי השליח צבור.

אמר לו הרב: תאמר מה שאתה יודע ואיני
פוטר אותך בשום אפן שבעולם. גזרה היא
מלפני.

פשט החנוני את הטלית והתפלין
והניחם על הספסל ויצא מבית הכנסת ולא אמר
כלום.

אמרו הפרנסים לרב: מה נעשה עכשיו?
כבודו רואה שהוא בור וגס רוח, והלך לו ואין יודע
אם ישוב לבית הכנסת. אפשר שהוא עומד בחנותו
ומקפח את הבריות במאזני מרמה.

אמר הרב: נמתין לו כחצי שעה ונראה מה הלך לעשות.
עוד הם מדברים והחנוני חזר לבית
הכנסת ובידו המאזנים של חנותו. הרים את
המאזנים ועלה ישר אל התבה.

תמהו הקהל זה אל זה ואמרו: מה זה בא לשקל בבית הכנסת, אפשר המצוות שבידו?

והיו מצחקים בנפש מרה.

והחנוני עמד לפני התבה והרים את
המאזנים מעל לראשו, שכל הקהל ראה
אותם, ואמר בזו הלשון: רבונו של עולם, אלו שתי
כפות המאזנים הן כנגד שתי ההאין של שמך
הקדוש הוי"ה, והמוט הארך שבו תלויות כפות
המאזנים הוא כנגד הויו של שמך הקדוש, ובית
היד שלמעלה, שבו מחזיקים את המאזנים, הוא
כנגד היוד שבשמך הנורא, ובכן אני אומר
לפניך, רבונו של עולם: אם עשיתי פעם בשקר
ועותי משקלי לגזל את המוכר או הקונה, לתן חסר
או לקח יתר ופגמתי באותיות שמך הגדול,
הקדוש והנורא – תרד אש מן השמים ותשרפני
בזה המקום! ואם לא עשיתי מעולם שקר ולא עותי
משקלי ולא פגמתי בשמך הקדוש, אזי אני
מתחנן ותובע ממך, רבון העולמים ובעל הרחמים,
שבזכות שקימתי מה שצוית בתורתך הקדושה
ושקלתי תמיד במאזני צדק – תפן אלינו ברחמים
וירדו גשמי רצון בזה הרגע.

ואך כלה החנוני לדבר את הדברים
האלה לפני התבה וארון הקדש, הקדיר האויר בבית
הכנסת ובעד החלונות הגיחה רוח חזקה ומנורות
הקנים התלויות התנודדו על ראשי העם.

ובאותו הרגע התפרצו הנערים מן החוץ וקראו: הגשם עולה! הגשם עולה!

ומיד נתך הגשם על גג בית הכנסת
והרוח נשא את הטפין בעד החלונות לתוך בית
הכנסת, והקרובים לחלונות פערו את פיהם לקלט את
הטפין להחיות את נפשם.

עלה הרב על הבימה להשמיע לקהל
תוכחות מוסר וללמדם גדל המצוה של מאזני צדק
ולא מצא לו אזנים שומעות, כי העם פנה כלו החוצה
ורץ בתוך הגשם, שכל אחד רצה לשתות מים, שלא
שתה לרויה זה שבועות וירחים.

אחר כך באו הסוחרים והחנונים
שבעיר אל בית הרב וכל אחד התודה שפשפש ומצא
שפגם פעם במשקל ובמדה, ועל כן באמת לא
נמצא ביניהם ראוי להתפלל ולהענות רק אחד, הוא
קלמן החנוני.

והרב ספר להם איך בא אליו הקול פעמים בחלום הלילה וצוהו על קלמן.

בקשו אנשי העיר להעלות את קלמן
לגדלה והציעו לו מקום מכבד בכתל המזרחי של
בית הכנסת, אך הוא סרב לקבל כל כבוד, והיה עומד
בחנותו ונוהג כמו קדם המעשה.

ובאחד הימים מכר את חנותו והלך לגור במקום שאין מכירין אותו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46823