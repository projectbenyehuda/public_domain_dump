


	
	עודוני ימים
	



בנוסח הסליחה


עודוני ימים שחורים כעורב:

בן-הגר שלף מאכלת עקמה,

ובת-יעקב במחבא יגונה נדהמה,

ואין קול עונה מהר חורב.







עודוני ימים מרים כלענה:

בן-הגר נאותי פקד באש,

ובת-יעקב עוטיה לבה תיאש,

ואל זועם יחשה מעשה למענה.





עודוני ימים עקבים מקללה:

בן-הגר יצריח שכור-רציחה,

ובת-יעקב מעפר ישח שיחה —

אלי, אל תעש את עמך כלה!




י“ז בתמוז, תרצ”ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35669