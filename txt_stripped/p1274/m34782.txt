


	
	שקטי, נפשי!
	




שקטי, נפשי, למעינך,

שבע תחיי מחרבנך,

ואם גם יכך שמש־שרפה

אמצי כנפך העיפה, –

שקטי, נפשי, למעינך.





למה תהמי מצמאה?

עוד בעמקך נותרה דמעה,

ובעת־פלא לחייך

ועלתה פתאם על גדותיך,–

למה תהמי מצמאה?





שקטי, נפשי, למעינך,

עוד תרני עד אבדנך.

שמרי עז לעת בצרה

וענוה ביום תפארה, –

שקטי, נפשי, למעינך.




תר"פ










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34782