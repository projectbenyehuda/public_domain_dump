


	
	חצות
	




עצבם לא עצב וצחוקם לא צחוק,

שטה, אדם, מזורעים נפת ורק.





כל זו הרקמה הזורחה ביום

קלפה היא מתעה לדרך על תהום.





קולות מערב וקצב של בכי —

העלם והערם וריקן הדלי.





שעה נאמנה רק אחת: חצות.

כונה ותמצא את פשר היות.





פשר הויה לא־אור ולא־צל;

הדם מתהלים, התעלף מילל.





רגע של תמיהה בין לדה ומות

בו תמצא לנפש ממבוכה פדות.





עינך עצומה אז תחז אין־סוף

ושקע במצולה תחתיך כל חוף.





נקלע ואחוז בין מצרי העת,

ומוחש לעצמך כמו חי, כמו מת.




תרפ"ב










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34892