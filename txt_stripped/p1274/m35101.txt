


	
	מן המגרש
	



א

בירכתי מגרש רחב ידיים, שצלב עץ ישן, מוקף ארבעה
כלונסאות, שרידי גדר לשעבר, עומד באמצעיתו, ואמת מים דלוחה עוברת
לאורכו, עמד נבדל משאר בתים ביתו הרעוע של שלמה חיים, או לפי שנקרא
בפי האיכרים: שלומקא. בצידו היה מחובר מין צריף, הדומה לטלאי עשוי
בידיים בלתי מסוגלות. ה“בניין” הזה היה משמש דיר לעצים ומטמורת לכלים
שונים. מתוך הארובה המפויחה, שהיתה מוקפת מסגרת של גבים, בניגוד לגג
שהיה של קש, היו נפלטות תדיר פקעיות עשע קלושות ואפורות, מתאבכות
ועולות וכלות באויר. חלון אחד היה חציו מפורץ וסתום בסחבה, והדלת,
שנקבעה משום מה מן הצד, השחירה מזוקן ונטתה הצידה כנופלת.

בבית הזה היו האיכרים שבשכונה שותים לפרקים כוס יי"ש
מהול במים, ואוכלים מליח מתובל בבצל ושרוי בחומץ, שמטיל, אשת המוזג,
היתה מומחית בהתקנתו, והאיכריות היו “מריקות” בחשאי כוס “רום” קטנה,
על פי רוב “רק לשם רפואה”, ונוטלות לביתן גלוסקת סולת בשביל
פעוטותיהן. מאורעות חשובים מאלה לא אירעו בביתו של שלמה חיים, וכל
הימים היה שרוי בקדרות משמימה. ועכשיו, משנהרסה הסוכה בחוץ וימות
הגשמים התחילו ממשמשים ובאים, גדלה בו הקדרות על אחת שבע.

ורק כשנכנס פאולו סטאפ, הכניס עמו איזו רוח משיבת
נפש ומאירת עיניים. החדר היחידי, הגדול והקודר, שאד מסואב, מורכב
מריחות שונים ומשונים, עולה מקרקעו ורובץ על הכול ומקדם פני כל
נכנס, ממלא את נחיריו וחודר לתוכו עד כדי עטישה, – אותו החדר עם
כניסתו של פאולו, היה מקבל צורה אחרת לגמרי. התינוקות העירומים
והיחיפים לחצאין מתחילים מנענעים בזריזות את איבריהם המדולדלים, מרימים
את כתפיהם הצרות במין הנאה, שלפי הניכר, קשה להם עצמם לשאתה. התקרה
הטחובה מקבלת חיוך קבצני, מאיר ועלוב כאחד. ר' שלמה חיים גופו פושט
מיד את עגמת פניו, מפשיל את גבותיו בהעוייה של הצטחקות החולפת כקו אור
על כל פניו ונבלעת בתוך זקנו הקלוש. מטיל, שצחוק ובכי משמשים אצלה
תמיד בערבוביה, מפשילה את סודרה לאחורי האוזן, מתחככת שם קצת באגודלה
המקומח, ומתחילה אף היא מחייכת בחיוך משותף להבעת עיניים מאירה.

ופאולו עצמו שוהה רגע על הסף, סוקר בעיניו המימיות
והטובות את כל הנמצא כאן, בעוד ידיו נתונות בכיסי פרותו
הלבנונית־הכתומה. על עורפו יורדות שערותיו החפופות, הקנבוסיות,
ופניו הנקשים ורבי הקמטים מעידים על שלוה עמוקה.

כיון שבחן במבטו את כל הבריות הנמצאות בחדר והשכינו
לבסוף על שלמה חיים, נפערות שפתיו כמו מאליהן, וקול צלול בוקע את
חללו של החדר:

– דיי בוז’י! (יתן אלהים!)

ואז נחפז בעל הבית כנגדו, מסיח דעת ממכנסיו הנשמטים קצת
מעל כריסו הצנומה, מושיט לו כף ידו, ומציץ לתוך עיניו בהכנעה ובמין חיבוב מיוחד:

– דיי בוז’י שצ’אסטיא! (יתן אלהים את האושר!)

ופאולו פונה מיד אל מטיל בקריצת עין ערמומית, והיא
מנענעת לו בראשה, מגביהה כנף סינרה המקומח, מעבירתו על פניה ומתוה עליהם
פס לבן מגוחך, פורשת לאחורי הארון, ופאולו מעלה דבר מה מתוך בית
החזה, מעלה ומוריד לאט לתוך סינרה. אחר הוא פונה שוב לחדר, מתישר קצת,
מעביר אצבעותיו על שפמו, שאגלי מטר מנצנצים עליו, מסיר את מצנפתו
השעירה ומנערה בחזקה כלפי הקרקע, כשהוא ממלמל:

– טפו, אויר מכוער, מכוער…

ושלמה חיים עונה לעומתו:

– חי־חי, כיצד? כלפי טיפטוף המטר, ה? חי־חי, “מכוער,
מכוער”… תיכף ומיד, פאני פאולו! – מטיל, כוס חמין בשביל ה“ערל”! הריהו “שוה”…

ומטיל, שגמרה להצפין את שקיבלה, ממהרת ויוצאת אל
המסדרון המשמש גם מקום בישול ואפייה, לפחת רוח חיים במיחם, כדי לכבד את
הזקן בכוס חמין.

באו התינוקות והקיפו את הזקן מכל צד: זה נתלה
בפרותו, מתרומם ומזדקף על בהונות רגליו ומשתדל להציץ לתוך כיסיו, כי
מובטח לו, שעדיין נשתייר שם מה גם בשבילו. השני אוחז בידו ולוחצה אל
לחיו בחיבה גלויה ובהבעת עניים, שפירושה: “שלי הוא פאולו היום,
כולו שלי”… ותינוקת כרסתנית, אפורת לסתות וחשופת כתיפיים, עומדת
כנגדו סתם ומסתכלת לתוך עיניו.

ופאולו, נראה שחביבה עליו חברתם של הקטנים, והוא
מלטפם על גולגלותיהם, כשהוא מתקרב ויושב אל השולחן מול המערוך,
שמטיל מעסה ועורכת עליו כל מיני חלות קלועות וגלוסקאות. חוזרת
מטיל מן המסדרון, פניה משולהבים ומכחילים כאחת, ונטפי זיעה נושרים
ממצחה, מתגלגלים על לסתותיה ומשרטטים עליהן קו קו. מחזיקה היא בעד הסינר
כוס תה רותח, מחייכת לעומת האורח, מעמידה לפניו את הכוס ונפנית שוב
אל המערוך.

נותן פאולו בכוס עינו, מנופפה כלפי החלון, מסובבה
אחת ושתיים ובוחנה מתוך עצימת עין אחת. אחר הוא מחליק על שפמו, הכנה
לשתייה, וחונף לה למטיל:

– א, מטלי! בקיאה היא בהכנת “אותו משקה”, בקיאה!

ומטיל, כשמעה את שבחה, מעסה את בציקה בזריזות יתירה.

כילה פאולו לשתות, הריהו מקנח את שפמו בשרוול
פרותו, מרים קצת את מצנפתו הכבידה ומצטלב אגב איזה לחש. אחר הוא מרמז
באצבע לתינוקות, מעמיק את ידו לתוך בית החזה לפני ולפנים, ומוציא השם
תפוחים אחדים, אדמונים וטובים למאכל, כדי לחלקם ביניהם, אבל קודם לכן
הוא מפנה את ראשו לכאן ולכאן ושואל:

– והיכן הגיבן?

מיד מזדקר שלמה חיים בעצמו וממלמל:

– א! לייבקי? תיכף ומיד! הקונדס מסתמא מצוי אצל העז, חי־חי!

והוא רץ בעצמו לקרוא לו. חס הוא על בנו בכורו
העלוב, שלא יקופח חלילה חלקו. הלה, נער כבן תשע, שעיניו מנצנצות
וממצמצות בלי הרף, וגופו השדוף מחונן בחטוטרה קטנה, מתנפל לתוך החדר בסילוד וריקוד, כשקורנסו בידו ופיו פעור מתוך קוצר רוח.

וכשמבטו מוצא את פאולו הוא זורק את הקורנס לאחורי הכיריים ורץ
כנגדו בידיים פשוטות. פאולו מושיט לו את מנתו ביד אחת ובשנייה
מכניסו לבין ברכיו ומחליק רכות על פניו הזעירים. דמעות כקטניות נתלות
בריסי עיניו של הקטן, והוא נלחץ את פאולו הטוב.

משגיח פאולו בדמעותיו וחומד לו לצון:

בודאי הלקך אבא, א? הלקה? שלומקא! אם תוסיף להלקותו, אטלהו לביתי. פשוט, אטלהו – וחסל!

שלמה חיים מתענג הרבה על הלצתו זו של ה“ערל”. אבל מטיל
מנפחת את לסתותיה, שפתה התחתונה משתרבבת ומתחילה רועדת, והיא מוציאה
מלבה אנחה עמוקה:

– הוא לקה דיו בידי שמיים!

אחרי הערה בכיינית זו, מתחיל שלמה חיים משפשף כפיו זו בזו, כשהוא מספר סתם:

– אט, אין נחת, אין!… העז פסקה מתת חלב… כלומר, אם
אין מרעה אין חלב… מילא, פת חריבה בצימצום מוציאים… אבל הנה החורף
ממשמש ובא, והתינוקות בעירום ועריה… מילא, אנחנו הזקינים, אפשר לנו
במה שיש… אבל הפעוטות… וכי מה, לא צדקתי, פאולו?

והוא תופס בזרועה הדלה של התינוקת העירומה לחצאין ומציגה לפניו, כאומר: ראה עמידתנו!

ושוב משתתק הכל, ורק שפתה התחתונה של מטיל עדיין
משורבבת וזעה, ומעיניה נושרות דמעות. והתינוקות, שפערו את
פיותיהם, מסתכלים בפני פאולו כאל מושיעם מן הדחקות.

מכויץ פאולו את גבותיו ומהרהר קצת כנמלך בדעתו, אחר הוא מעביר שתי אצבעות על שפמו ואומר:

– אל תצטער, שלומקא! תבוא הערב לאחורי האסם ותמצא מוכן בשבילך חצי כור תפוחי אדמה. הבלים!

היתה שוב רוח אחרת עם בני הבית. נדמה, כנף צחורה עברה בטיסה מעל לראשים ומחתה את הקדרות שהיתה שורה כאן.

ויש שבשעה כזו נפתחת הדלת ויוסטינה נכנסת: זו ערילית
זקינה ותשושה, הדומה בהילוכה לחי“ת, היינו, חצי גופה העליון כפוף
ומורד לפניה והוא מסתמך על משענת נמוכה, ראשה מכורבל בסודר צהוב
ישן. מסביב לסנטרה, שיבלת שעירה בצידו, עורה תלוי ויורד כעין ארנק,
ועיניה דומעות על לחייה הנובלות. זוהי יוסטינה המילדת ו”הידענית",
שיצאו לה מוניטין לא רק בין האיכרים אלא אף, להבדיל, בין היהודים,
וחביבים עליה ביחוד הסיפורים על הכבוד, שהללו חולקים לה.

יוסטינה אינה באה אל ביתו של שלמה חיים, אלא כדי להזדמן
שם עם פאולו. בכניסתה היא מזדקפת קמעה קמעה, וכשגופה ניצב כבר ישר
ומתוח, הרי היא מלחשת תחילה לחש חשאי, כשהיא מנענעת בראשה לאו־לאו, אחר כך
היא מפשרת את פניה ומברכת את הבית בברכת הבוקר.

גם פאולו מרגיש קורת רוח למראיה של יוסטינה, והוא
קם, תוחב את שתי ידיו לתוך כיסי פרותו, מתמתח ויושב שוב על מקומו,
כשהוא מוציא את לייבקי מבין ברכיו.

– מטיל זו, רק גלוסקאות היא עושה, תמיד
גלוסקאות… – אומרת יוסטינה לשם אמירה, יושבת לימינו של ה“קום”
(ידיד) ומקנחת את פיה בכנף סינרה.

פאולו מזיר עצמו ממשקים משכרים זה כמה שנים, עוד למן
היום, שהיה כאן החשמן הגדול מאחיו ופיו המטיר אש וגפרית על הנשמות
הנכשלות, רחמנא לצלן, ב“קליפה” זו, והעתידות להיקלע אחרי פרחן מתוך
הגוף – הוא קברן – בעולם התוהו ובהגיען את שער גן העדן יגרשן “השליח
פטרוס” מעל פניו באף ובחימה וגו', אבל הואיל ויוסטינה יושבת עמו
בכפיפה אחת, אי אפשר לו בלי הרקת כוס “רום” קטנה, לשם “התרת הלשון”.

– שלומקא, צלוחית אחת!

ועתה הוא מסלק את לייבקי לגמרי ומתקרב אל יוסטינה. פניו
של שלמה חיים קורנים עתה קרינה אחרת. הוא מזדרז בידיים פשוטות אל
הארון, מקשקש בבקבוקים ובכוסות וצווח, אגב חיפוש, עברית: “לייב,
מים! קצת מים, לייב! “המשקה האדום” אינו מהול כלל, או־וא!” – ומטיל
מתנערת ואינה יכולה לראות בזריזותו, כביכול, של “הבריה המסוגלת” שלה,
והיא חוטפת מידו ברוגזה את הבקבוק ובורחת אל המסדרון, וכרגע היא חוזרת – והכול מוכן למשתה!

יוסטינה בעצמה מוזגת את שתי הכוסות הקטנות, נוטלת את שלה ביד אחת ובאחרת היא דוחפת את ידידה ומזרזתו:

– שתה, “קום”! לבריאות!

 –לבריאות!

וכיון שבא המשקה אל קרבה של יוסטינה, מתבדחת דעתה ולשונה
מותרת, והיא מתחילה מספרת מעשה ביולדת אחת מן היהודים, שקישתה בלדתה
ונמשך הדבר כמה ימים, והביאו פרופיסורים “מכל העולם” ולא יכלו ליילדה.
עד שבאה היא, יוסטינה, ויילדתה כמישחל ביניתא… או מעשה ב“פריץ” אחד,
שלקה בילפת והביאו מלחשים “מארבע כנפות הארץ”, ולא עלתה בידם לרפאותו.
עד שבאה היא, יוסטינה, ורפאתו במגע יד, רק העבירה ידה על קרום הילפת…
והיא מגבבת סיפורים על סיפורים והיבלת שעל סנטרה זעה־זעה בשעת שיחה.

ופאולו יושב ושותק, מנענע בראשו לאות הסכמה ומציץ

לתוך עיניה. לו יש רק סיפור אחד, ואותו כבר סיפר לה ולאחירים מאה
פעמים ואחת. מתחיל הוא תמיד במאמר פילוסופי: “בן אדם, נולדת קבצן,
סופך למות קבצן!” ואחר כך מתחיל גוף הסיפור, תחילה בנחת: אסמו
וגורנו מליאים, ברוך השם, מזן אל זן, אבל כל טובו ועושרו אינם אלא
לפי שעה. משלו אין לו כלום, המבינה היא, לא כלום, פשוטו
כמשמעו… כשוארקה, עליה השלום, נתנה בו עיניה והכניסתהו אל ביתה, היה
הוא, פאולו, רק עבד הדיוט, משרת אצל חוידקו סולטיס, זכרונו לברכה,
והוא נשא חן לפניה, שהיה אז בחור כבן ארבעים או יותר, ישר דרך
ו“פיכח”, והיא היתה בזמן ההוא אלמנה מאותו חוידקו סולטיס עצמו,
כלומר, בעליו – זה שנתמעך תחת אלון שנפל עליו ביער, – ושני זאטוטים לה,
תינוק ותינוקת. הוא לקח את “העבודה” בידו. נקפו שנים אחדות, המזוים
שבאסם נתמלאו, והשטרות שבארגז אף הם נתרבו, ווארקה לא המליטה יותר.
אשה חולנית היתה ומשתעלת כל הימים והלילות. השתעלה, נסעה אל “ידענים”,
ואף יוסטינה בעצמה היתה מלחשת לה – הרי זוכרת היא? – עד שהתחילה גונחת
דם. ומשהתחילה גונחת דם, הוריקו פניה כמלוח ולא הוציאה שנתה
ונפטרה, תנוח בשלום על משכבה, אמן! – כאן הרים משהו את מצנפתו
והצטלב.

– ומה הלאה? – מזרזתו יוסטינה, כאילו זו לה הפעם
הראשונה, שהיא שומעת כל אלה, מוזגת שוב את הכוסות והודפתו במרפקה,
הזכרה לשתייה.

– ומה הלאה? – מתעורר פאולו אחרי ערותו את הכוס, –
לא כלום! וארקה מתה ונקברה ברוב פאר; סכום רב נטלו מידי הכומר
והדיאקון ושאר “כלי הקודש”. כסף הם אוהבים, בני השטן! – תיכף לאחר זה
בא איזה שליח בית דין ורשם את כל הנכסים והמיטלטלים, ולבסוף עמדו
ומינו את ואסיל באנדאילו, זה הסרסור לסוסים, לאפיטרופוס על שני
הזאטוטים. למה האפיטרופוסים? – שאלתי – וכי רוצה אני לגרשם, חלילה, מן
הבית או לקפח את ירושתם? אבל לך צעק כשהם תקיפים ממך! יהא כרצונכם,
חשבתי. מתחילה, כנהוג, זאטוטים פעוטים, היו נשמעים לי, מפחדים מפני
“הרצועה”, שהיתה תמיד תקועה מתחת לתמונת “ייקאטארינה הקדושה”, ואני
הייתי עושה בכול כאדם העושה בשלו. את האפיטרופוס הייתי חי בשלום,
וואסיל, אף כי בר נש ערום ורמאי, עלוקה, שטבעה למוץ את דם התמצית, מכל
מקום. קצת על ידי דורון וקצת על ידי בקשה – בענייני לא היה מתערב.
ובאמת, חיבבתי את הזאטוטים, וביותר את התינוקת, נאסטיה זו, שגדלה
והיתה ריבה נוחה ושקטה. וכי לא בני אשתי הם? וכי יש לי אחירים שאדאג להם?
כך הירהרתי ועבדתי באמונה ובתום לבב. דאגתי להם, התריתי במארישקה, הזקינה
ששירתה בבית, שתשגיח עליהם השגחה מעולה, והייתי מלבישם ומנעילם כיאות.
הכול יודעים. אך משהתחיל מתבגר אותו “הבחור הנאה” פידקו, התחיל רוהב
בי כסייח זה שאיחרו לסרסו. אני מוחה בידו ומעכבו מבוא בעצת אותם
הבחורים הפרועים, שאין יראת אלהים ויראת הבריות בלבבם, והוא דוקא
ודוקא… אני משלחו אל בית היראה והוא: לך בעצמך, זקן שוטה! – מתחתיו על
גבי הספסל והלקיתיו אחת ושתיים, והוא תופס ב“שוחק הפרגים” וחובט עלי
ועל פני, עד כי זב הדם… אני לו: אל תרע לז’ידים, עלובים הם ומעונים,
והוא: ייכנס הרוח באמם!… אחר כך התחיל גונב מן הבית ומשתכר. חושבת
את בודאי, אצל שלומקא? חס וחלילה! שם בעיר, ולכאן היה בא כבר “מתוקן כל
צרכו”, שיכור כ“בלע” ומנפץ זגוגיותיו של היהודי המסכן. ולמחרת באה
אלי מטיל, מפרשת כפיה ומתחננת בדמעות: פאולו, רחמנו! החריב את הבית,
הבעית את התינוקות והיום הרי הם מוטלים חולים. כל הלילה היתה הצינה
מפרקת עצמותיהם של העלובים! נתתי לה למטיל כור חיטים, ובלבד שלא תהא
קובלת, ואליו פניתי בדברי כיבושין: כיצד לא תבוש, בחור שכמותך, שהגעת
לשנות בינה ועוד מעט ויטלוך לצבא, להתנהג מעשה קונדס? והוא: אין דעתך
נוחה ממני, זקן בטל? טול תרמילך ומקלך ולך לך לכל הרוחות שבעולם! הרבה
הכנסת לכאן? המתן, כשאגיע לשנות בגרות ואכנס לרשות עצמי, אגרשך ככלב,
כ־כ־לב!… חי נפשי… כך דיבר הממזר.

כאן הקיש פאולו באגרופו על השולחן ובעיניו ניצנצו דמעות של כעס.

– מטלי, עוד צלוחית!

–ומי לימד אותו כל זה? ידעת, ידעת. השכינים היפים, אלה
שישבו וסבאו עמו בלי בושה. לאחד “מרחתי” את הפרצוף כדבעי, אך רבים
היו ולא יכולתי לכולם.

משום שהתקרבה חצות היום, ושלמה חיים היה נזהר בקריאת
שמע שתיאמר בזמנה, התעטף בטליתו והתעטר בתפיליו, פרש לקרן זוית והוא
מתפלל מתוך סילוד ונענוע ועצימת עיניים מתוך כונה, כמו להשכיח עצמו
שישנם “ערילים” בבית. מטיל יצאה אל המסדרון לרדות את מעשי בציקה,
שתפחו כל צורכם, לתוך התנור. נשאר רק לייבקי הגדול היחידי שבבית והוא
ממהר אל הארון, מטפס עליו ומוציא מתוכו צלוחית מלאה “רום”, מציגה
לפני פאולו, ועומד לו בקצה השולחם שכנגד, תומך סנטרו על קרנו, מציץ
אל שניהם ובולע שיחם.

– ומה הלאה? – מזרזתו יוסטינה שוב, כשהיא מוזגת את הכוסות.

– וכי אינך יודעת, מה הלאה? – ממשיך פאולו אחרי ערותו
שוב את הכוס – נאסטיה חלתה במחלת אמה, עליה השלום, התענתה יותר משנה,
עד שדעכה נשמתה. והוא, “הבחור הנאה”, עודנו עומד במריו, משתקע
בשיכרות יותר ויותר, בא אל הבית ומחריבו, משבר את הכלים ומנפץ גם את
“התמונות הקדושות”. שבר, נפץ! – אמרתי לו – וכי של מי אתה משחית?
שלך, שלך אתה משחית! – והוא: דום, זקן שוטה! בשיני אמלוק את גרגרתך!
אני לו: אל תצעק ככה, הולך בטל, במה גבורתך, שיכור מסואב? והוא:
דום! אני כאן בעל הבית, אני בנו של סוליטיס, ואתה – משרתי! – כאן לא
יכולתי להתאפק עוד, ומתוך כעס התנפלתי עליו בקרדום שבידי לרוצץ את
גולגולתו, אבל הוא נזדרז ותפשני בגרגרתי וביקש לחנקני, ואלמלא עמדה
לי זכותה של מארישקה, שמיהרה החוצה וצעקה לעזרה, עד שבאו אנשים
והצילוני מידיו של המנוול, מי יודע היכן הייתי עכשיו? מן היום ההוא
ואילך לא יספתי לדבר אליו: יתגרה בך השטן ואל אתגרה בך אני!

– ומה הלאה? – מזרזתו יוסטינה כבר בקול רפה־צרוד
ובעיניים זולגות דמע, כשהיא מוזגת במהירות את הכוסות זו אחר זו.

– ומה הלאה? – מריק פאולו את הכוס בבת אחת, כשהוא
מפשיל את ראשו לאחוריו, ומעמידה בניקוש על השולחן – הרי יודעת את,
שנטלוהו לצבא, לשלוש שנים נטלוהו. מוטב, – אמרתי לו – שתבוא בין
הבריות ותלמוד קצת מנימוסיהם. והוא חרק שיניים: המתן, זרמת כלבים,
לכשאחזור אפצפץ עצמותיך כך, כך!… עכשיו הריהו בהונגריה, עוד חצי שנה
ישהה שם… באביב יחזור הביתה, המנוול… ומארישקה? מארישקה? נפטרה אף
היא, זכרונה לברכה, זקינה היתה, הו־הו זקינה! ואני נשארתי בודד וערירי
בעולמו של אלהים: אין מי שיכין כף תבשיל, שיחלוב את הפרות וילעיט את
החזירים, במחילה. עמדתי והכנסתי לביתי את טקלה, זו האסופית שמיחשים אותה
להכומר – דברים אלה מסיח הוא בלחישה – והפקדתיה על הליכות הבית. ריבה
הגונה ועסקנית, נשמעת לרצון בעליה, “כלבה” נאמנה!…

– וכשיחזור פידקו? – מעמיקה יוסטינה לשאול מתוך

השתתפות מרובה, ומוחה למראה הצלוחית הריקה את דמעותיה השוטפות בלי הפוגות.

– כשיחזור, אה? – מתבלבל פאולו במקצת – כשיחזור, את
אומרת – ישאהו הרוח! בן כלבים! בעצם היום ההוא אצא את הבית,
אצא!…

מצנפתו משתמטת לאחור, עיניו מתלהטות והוא מנחית את אגרופו על השולחן.

יוסטינה מזילה דמעות כמים, והיבלת שעל סנטרה זעה־זעה.

– כך, מנהגו של עולם: עבוד, טרח, ופתאום יבוא הרוח…

–הי־הי, חייך, שאשה פתיה את, יוסטינה, חייך! וכי מדמה את,
שאני מיצר על זאת? חס לי! באותו יום אצא את הבית, אתלה לי את תרמיל
הקבצנים ואצא… נולדת קבצן, סופך למות קבצן! – שלומקא! כור תפוחי
אדמה תמצא מוכן בשבילך מאחורי האסם, זכור לך!

– ני, ני!

עונה שלמה חיים, רוקק ב“עלינו”, ומתיר בחיפזון את הרצועה מזרוע שמאלו החשופה.

פאולו רומז ליוסטינה, ושניהם קמים, מתנודדים ויוצאים.





ב

לייבקי, אף על פי שהיה “שבר כלי”, “יבש כלולב”, “אכילתו
כאפרוח”, לפי עדותה של מטיל, נער זריז היה, קונדס שונא עצלות וכרוך
אחרי המעשה. וביותר היתה חביבה עליו מלאכה, שדרכה להיעשות ביגיע
כפיים.

– נמסרהו לסנדלר, מטיל, א? הרי הוא תמיד בקורנס: הך, הך! ומה תהא תכליתו? לייבקה – שוליה של סנדלר, חי־חי!

חמד לו שלמה חיים לצון וליגלג על דברי עצמו, שמובטח
הוא לראות את בנו למדן או “בעל הבית”, לפחות, ולא סנדלר. במשפחתו
אין, ברוך השם, אף בעל מלאכה אחד.

בימות החמה, כשהמגרש היה עטוף שטיחים של ירק לחוך
וחרוך שמש, וכל מיני בריות שורצות בו: אוזים ובני אוזים טופפים
ואפרוחים כרוכים אחריהם, תרנגולים מנקרים בקרקע, מפסיקים מניקורם
ומסתכלים בחמה הלוהטת, חזירות מסתאבות עם עדות ולדותיהן המבהיקים
בלבנוניתם ומתגלגלים ככדורי שומן על הקרקע, עגלים כבולים מכרכרים
כירכורים טיפשיים, ו“שקצים” במכנסיים חפותים ו“שקצות” בחצאי שמלות
מורמים, מגבלים את טיט היון שבאמת המים, – אז היה אף לייבקי בין אלה.
והללו היו נשמעים לו וחולקים לו כבוד, קצת על שום פיקחותו וקצת על
שום פת הסולת, שהיה מעניק להם מדי שבת בשבתו.

ואולם עכשיו, משנכנסו ימות הגשמים והשממה הקרירה פשתה
בכל, בחר לו לייבקי, במקום ההליכה אל “חדרו” של זוסיא הזלדקן, הגר הרחק
מכאן בתוך העיירה, להתחמק אל הצריף ולהשחיז שם את הסכינים בשביל האם, או
את הגרזן לשם חטיבת עצים, – מלאכה החביבה עליו מאוד.

נזכר לייבקה אגב השחזה בבניין “הטחנה” שלו, שהתחיל בו
לפני כמה חדשים והניחו, והוציא את “כלי אומנותו” שנצטרפו ממפסלת
רדודה, מסמר גדול, שופין, שבור לחצאין, קורנס שסוע זקן וצבת מוחלדה,
שמצאה בגל הגרוטאות אצל מפחתו של סימקא. הסתכל בהם רגע כנמלך בדעתו:
הלהתחיל שוב או לא? ועלו בזכרונו כל תולדות “הטחנה” שלו: אשתקד עלה
בדעתו לבנות לו בית בן כמה דיוטאות, כאלה שיש, לפי שמספרים, בכרכים,
אבל כיון שנזדמן לטחנתו של גאבליצקי והסתכל שם בגלגלים, הרצועות,
הגלילים, היתידות, הסל והאפרכסת, ניצנץ במוחו הרעיון לבנות לעצמו
טחנה כזו בזעיר אנפין. מהיכן יקח את החומר הדרוש? שאלה זו לא עלתה
אפילו על דעתו. מלא וגדוש הוא צריפם גזרי עץ, קיסמים וכפיסים, התובעים
ממש: טלונו ובנונו! ואלמלא חסרון המשור, שעיכבהו במלאכתו, היתה
עכשיו “טחנתו” טוחנת בזימזום ובדירדור, וכל “השקצים” בני המגרש היו
מתכנשים ובאים, עומדים דוממים ותמיהים למראה ה“מאכינה” שלו! אלא מכון
שהתחיל מטפל בעסקי בניין, הכיר מיד, שבלי משור לא יעשה גדולה וקטנה.
תחילה היה מנסה למלאות את החסרון בסכין מושחזה הדק היטב, אבל המיעוך
התמידי העלה על אצבעותיו מיני שלפוחיות, וכשנתפקעו ביצבצו מתוכם
כעין מים, ובמקומם נשארה מכוה צורבת, שאי אפשר היה למשמש בה, ומכל שכן
לפסול בסכין. עמדה לו פיקחותו ו“העלים” את סכין העיסה של אמו ועשה
בחודה חריצים חריצים, משור ממש! אבל משהתחיל מנסר בעץ, נסתתמו החריצים
והלהב התחיל מתעקש ומתעקם, מתעקש ומתעקם – עד שנשבר.

ועד שהוא מתהלך ומהרהר, כיצד זוכים במשור חדש – קפץ
עלי האביב: התחיל התדהר, שכנו של הצלב, מלבלב ומגרה את העיניים
ביונקותיו הצעירות והירוקות, התחילו העשבים למיניהם מבצבצים ומכסים

את פני כל המגרש. הסירו האיכרים את ה“מחצלות” מעל כותלי בתיהם, פתחו את
רפתותיהם והוציאו את פרותיהם המקורחות למחצה ומוכות בחזזית למחצה.
הרגישו הללו בלטיפותיה של החמה הטובה והתחילו מתחככות בגדירות

ובכלונסאות, ומשמיעות געיות של התנערות משונה וגעגועים על לחיכת
עשב. כל אלה חיממו את חושיו של לייבקי ורעיונו הגדול על דבר “הטחנה”
נתנדף כעשן. נטפלו עליו עסקים בשלוליות ובתעלות להגירן, מעשים בעדירת
גנים ובנטיעתם, בקניית יונים ובגידולן. אחר כך נכנס הקיץ עם שפעת
חמודותיו והתחיל מפזרן בנדיבות לכל עבר ומשדל את לבו לדברי עבירה:
תרמילי קטניות מתוקים בשדות הערילים, פרדסים ירוקים ודובדבנים
בתוכם, הנהר הנאה שליד הטחנה, עם מימיו הבהירים והריחניים, הטובים לרחיצה
ולציד דגים, קיני ציפורים בתוך שיחי הערבות שמאחורי היער, עלי חמציץ
באפר ושאר דברים המושכים לבו של אדם, והטחנה נשתכחה מן הלב
כליל…

כל אלה עלו עתה בזכרונו של לייבקי, בשבתו בתוך הצריף
על “כלי אומנותו”, הופך ומהפך בהם ומהרהר מתוך התרעמות על עצמו
ועל בטלתו ואיבוד ימיו, והמטר הטורד מטפטף בחוץ ומקיש בעצבות על גבי
משבצת הגבים שעל הגג מסביב לארובה. ימי החנוכה כבר חלפו, והשלג עוד לא
נראה בארץ. אילו השליך הקב"ה את קרחו ופיזר את פיתי שלגו, אפשר היה
למצוא בחוץ עניין לענות בו: לצור גלמים, לפנות את ציבורי השלג
מלפני הביאה, או להחזיק באפשר העז ולצאת אחריה במחולות על פני המגרש
הלבן. אבל עכשיו, כשאין כל אלה וכשתנסה לצאת החוצה, תתקפך קרירות
“רקובה” המפרקת את כל עצמותיך, מה לעשות אם לא לבנות “טחנה”?

מציץ לייבקי שוב בכלי אומנותו, וההכרה תוקפת עליו,
שרק שעה זו יפה לעבודתו, ושאלת המשור מתחילה שוב מנקרת במוחו,
ופתאום הוא נזכר בפאולו סטאפ שלהם: לו יש מסתמא כמה וכמה משורים,
ולא משורים בלבד אלא גם שולחן נגרים בעל ברגים! והמצאה זו מתחבבת עליו
מרגע לרגע, עד שהוא קופץ ממקומו, מניח את כלי אומנותו, זוקף את
צורונו והולך אל פאולו.

כדי להגיע אל ביתו של פאולו צריכים היו ללכת דרך
משעול צר וארוך, מגודר משני עבריו גדירות של קנים, ואילנות שדודי
סתיו משרבבים בדיהם החשופים, המשחירים ומוריקים בירוקה עבישה שהעלה
עליהם המטר, והם תלויים מעל למשעול, מעכבים בעד העוברים ומזילים עליהם
נטפים קרים. מבעד למקלעת האילנות יש שמציץ בית מרובע ושפל קומה, שקש
גגו מקורח ומדובלל, וחלונותיו נשקפים מבעד ל“מחצלות” העבות קטנים
ועמוקים. והדרך, רבים בה הקילקול, החתחתים והבוץ. ויש שהרגל מוצגת על
שיירים של משעולי קנבוס ספוגי רפש, אז נשמעת שריקה מחלחלת, והרפש מסתחט
מתוכם ומגיע למעלה מן הקרסוליים. באמצע המשעול עומדת גורן כפופה,
שקרשיה נתבקעו ונתפקקו מרוב זוקן, ומבעד לחרכים ניבטות אלומות קש
נדוש. עם כלות המשעול, בירכתי גן ריק ומשומם, המשחיר באדמתו הרטובה
והתחוחה מריבוי הגשמים, עומד למעצבה ביתו של פאולו, קודר ובודד,
ומאחוריו נמשך הרחק פרדס גדול ועזוב. כלב זקן, עובר בטל וחסר שיניים,
בעל צבע משונה, תערובת של כתום ואפור, מסתובב על מקום אחד באמצע הגן
הריק, וזנבו הארוך והמרופש נגרר אחריו. לפני חלון הבית זקוף עמוד בעל
יתידות רבות וכלי חרס שונים תלויים עליהן. טקלה השפחה עומדת כפופה
על עביט רחב ידיים ובוללת בכפיס עץ מוץ ותפוחי אדמה עם סובין שלוקים
יחד בשביל החזירים, ותימרות קיטור לבנות וריחניות נפלטות מתוך העביט,
עולות סביבה ומלפפות את גופה למעלה מראשה, ורק שולי שמלתה האדומה
והקצרה ושני מגפיה הגסים נראים לעין.

ראה לייבקי את הכלב ונזכר ב“תורת השקצים”, הכניס שתי
אצבעותיו לתוך פיו, ויצאה לאויר שריקה צלולה ובוקעת. זכר גם הכלב את
ימי עלומיו, זקף את אוזניו המורדות, פשט את צוארו ורצה לענות בנביחה,
אך לא עלתה לו להוציא מתוך גרונו אלא נהימה צרודה ומשונה. נזדקפה
אף טקלה והפכה ראשה כלפי לייבקי. הסבירה לו פנים, חייכה לו מקצת ושאלתו
אגב הפשלת הצמה על שכמה:

– את מי אתה מבקש, לייבקי?

– מה?… לא כלום!… כלומר, את ה“דיאדקו” (הדוד) צריך אני לדבר…

חייכה טקלה משום מה עוד פעם ורמזה לו בידה החשופה, האדומה מצינה, לאחורי הבית אל תוך הפרדס.

פתח לייבקי את הפשפש ונכנס לתוך הפרדס. האילנות היו
שחורים ונראים כצבים מן המטר. הפארות העירומות היו תלויות
וזולגות טיפות צלולות. כה וכה נראו עקבות של טלפי בהמה וגללי סוסים
הצהיבו. בקיץ היה הכול כאן ירוק ומפיץ ריחות עריבים, ולייבקי היה
מתהולל כאן, מטפס על האילנות וקוטף בפיו את השזיפים הכחלחלים, מלאי
הדבש. ואיזה רגש מכאיב תקפהו עכשיו למראה השממה והעזובה שבפרדס.

מתוך הגורן שבירכתיים, נשמעו חביטות עמומות, שנפסקו

בכל פעם לכמה רגעים. לפני השער הפתוח לרוחה ניצבו אלומות מהודקות
בעבותות. בתוך הגורן, על קרקע החומר הקשה, התנועע גופו של פאולו,
כשהוא מניף את המורג וחובט בו על גבי השיבולים השטוחות על הקרקע
בשורה ישרה והדוקות בקרש כבד.

– די בוז’י! – בירך לייבקי בטון של מגודל.

– די בוז’י שצ’אסטיא! – ענה פאולו והפך ראשו במתינות.

סח לו לייבקי בנשימה אחת את כל אשר עם לבו והפציר בו,
שיניח את הדישה וילך אתו אל לשכת הכלים להוציא לו את המשור. אבל
פאולו מחה את הזיעה מעל פדחתו האדומה וצחק:

– הי־הי, לייבקי! וכי רצונך לקפח פרנסתו של גאבליצקי?
מובטחני, שכל הבריות תובלנה את דגנן וחיטתן רק אל טחנתך… ואף אני,
ודאי שאעשה כך, חה־חה! ואשר למשור – גדול הוא ממך כפליים ולא תוכל
אפילו להניפו הנפה כל שהיא. ראה, לייבקי, עצתי לך לשבת כאן בממגורה על
גבי האלומות, ובין דישה לדישה נפטפט קצת. הרי בר דעת אתה ומלומד, שהנך
כותב אדריסות לכל הבריות, ואפשר לשוחח אתך כעם אחד הגדולים…

דעתו של לייבקי חלשה פתאום. הכיצד? כל עיקר בואו לכאן
היה לשם המשור, והלה משיאו לדברים אחירים, “והטחנה” – כלום אפשר
לבטלה?… הוא תלה את מבט באפלוליתה של כיפת הגורן הגבוהה והריקה,
והרגיש שדבר מה נסחט מתוך לבו ונדחק דרך הגרון אל העיניים… הוא אמר
לקצוף על פאולו, שביטל את כל חלומותיו, אבל בו ברגע זכרו, כשהוא
מסב בביתם עם יוסטינה ושופך לפניה את מרי שיחו ועיניו לוהטות ופניו
מאדימות, ורגש של רחמים תקף את לבו: אף פאולו זה, שגדול הוא ומשפיע
לביתם בר ותפוחי אדמה וקש לתוך המיטות, מעונה הוא, אף הוא אולי היה
רוצה לבכות, אלא שהוא בוש.

ועד שהוא שוהה ומהרהר כך, הניפהו פאולו והושיבהו על ערימת האלומות שבממגורה.

– כאן תהא ישיבתך! מוטב שבאת, בחור טוב אתה, בחור
פיקח… הגד נא: וכי כל מה שעיניך רואות כאן מוצא חן בעיניך? ומה היית
רוצה אתה, למשל: להיות איכר ולדוש במורג או להיות יהודי ולסעוד על
בשר ודגים בשבת ולזמר “מה יפית”?… דומה אני, שתבחר בשני, א?
חה־חה!

אבל לייבקי לא השיב כלום, רק הסתכל בפניו מתוך העדר הבנה
ושתק: פאולו הריהו אדם טוב, מחבב את היהודים, וביחוד את בית אביו,
מרחמם ומשפיע להם רוב טובה, והוא בעצמו עובד בזיעת אפיים ואין דרכו
להונות שום בריה, ומפני מה אין פידקו זה מכבדו?… רשע שכמותו!…
הבאמת יגרש פידקו את הזקן הזה? ולאן ילך? והוא זוכר שפאולו אמר
ליוסטינה, כי יתלה לו את תרמיל הקבצנים. ונדמה לו שהוא רואהו מחזיר
על הפתחים, כפוף קומה ונשען על משענתו, ראשו הקירח מגולה, ומצנפתו
המרוטה מקופלת לו בידו ותרמיל ארוך של בד גס ומזוהם תלוי בצידו,
והוא משתחוה לכל עובר ופושט יד כחושה ורועדת ומעות נושרות מעיניו
ומתגלגלות על לחייו הצומקות… וכאב של חימה לחץ את לבו של
לייבקי.

אבל לא, לא! פאולו לא יהא מחזיר על הפתחים. מובטח לו,
שאביו יתן לו חנינה ויאספהו אל ביתו, יקצה לו קרן זוית, ופאולו ישב
שם תמיד, והוא, לייבקי, יגנוב בחשאי קצת מזונות ויספקם לו, והוא יספר
עמו ויעזרהו ב“בנייניו”… ופתאום הוא מתנער, פונה אל פאולו בשאלה:

– ומה יהא לכשיחזור פידקו?

פאולו נבוך במקצת משאלת פתאום זו, אבל התאושש כרגע וענה מתוך גיחוך:

– אז – אשתקע בביתכם! תקבלני, מה?

יותר לא דנו בעניין זה. בשביל לייבקי היה ברור הדבר, כי
פאולו יבוא באביב לביתם, ומרוב קורת רוח מן הרעיון הזה התהפך על
הערימה פעם ופעמיים. אחר כך התמתח, גבו למעלה ופניו למטה בתוך הקש הצונן.

ופאולו נעץ את מורגו בשיבולים, נשען עליו בשתי
ידיו ונשתקע בהירהורים, כשהוא מסתכל בגופו של לייבקי: כמה טוב לבו של
נער זה! כמה גדולה היא מידת הרחמנות אצל היהודים!… אין לו בעולם אחר
שיאהבנו כפעוט זה… אילו היה לו זה במקום פידקו! זכר את בית שלומקא
ודלותו ורגש של רחמנות גבר בלבו: יהודי ישר, עובד את אלהיו באמונה
ומכבד את אשתו ובניו, ואף על פי כן מעונה ומדוכא אדם זה!… אין
העולם מתנהג כשורה… אחר כך הסתכל בגופו וזכר גם את מצבו: אמנם עוד
אלים הוא למדי, אבל זקן כבר ושרוי בלי זרע; ופידקו זה מורת רוח הוא
לו… ומה יהיה? וכי לא יגרשהו, כשיחזור מן הצבא?…

מתוך הירהורים קשים אלה רקק רקיקה גסה אחת לצדדין ואחת
לתוך כפות ידיו, תפס בהתלהבות במורג והתחיל חובט בו על גבי
השיבולים השטוחות בעקשנות. ובתקפה כל כך, שגרעיני החיטה עם גזרי התבן
התלושים היו ניתזים ומתפזרים למרחוק, מעבר לסף. כשכילה לדוש, צבר את
הקש הגדוש לאלומותיו והידקן בעבותות, ובשעת עבודה זו, שעשאה

במתינות מרובה, פיזם מבעד לשיניו זמר עממי מחוצף, שזכרו מימי
בחרותו.

נתהפך לייבקי והציץ לצד פאולו כשואל: הבאמת אומר אתה
לבוא אצלנו? אך הלז לא השגיח בו הפעם וטיפל בעבודתו בשקידה רבה, ורק
לאחר שטיאטא את הבר לזוית ועשאו כרי, פנה אליו:

– עכשיו רד ונלך לביתכם. בצינה כזו טוב לשתות כוס חמין.

כשיצאו מן הגורן, היה כבר ניכר בוא הערב. עלטת היום
הקצר נתעבתה ואיזו תכלת עכורה היתה מבצבצת ועולה מתוכה. הדלף פסק, ורק
טיפטוף מיותם נשמע מעברים, ונקישותיו היו צלולות מאוד, כנופלות

אל אגן גביש. דומייה צוננת עמדה באויר, ובשורת החורף הציצה מעל ענפי
האילנות.

– האויר נעשה חריף. נראה ש“האורח הלבן” יפקדנו הלילה! –
זרק פאולו ונתעטף בפרותו, הבריח את הגורן ופנה ללכת. לייבקי טפף
אחריו כחפוי ראש, וגופו רוטט מתוך צינה. פאולו סר עוד בדרכו אל
האסם, נטל מתוכו דבר מה, דורון בשביל בית שלומקא, ובצאתו נעל את
הדלת הכבידה ובדק היטב את המנעול.

– הרי עוד תפוח אחד שמצאתי, קחהו! מין משובח, מלא יין מתוק.

לייבקי נטל את התפוח, נעץ בו את שיניו הקטנות והלך אחרי פאולו מהרהר ושותק, כשהמיץ הערב נוטף לתוך פיו.





ג

עבר החורף ובא האביב ובכל מהותו של לייבקי ניכר
שינוי רב. חלפה עירנותו, איזו עצבות כהה חופפה תמיד על פניו הזעירים.
התנערות המגרש וביצבוץ דשאיו לא לקחו את לבו השנה. בעיניו עמדה הבעה
של בעל ניסיון זקן, לאמור: ידעתי שסוף האביב לבוא וגם ידעתי שסופו
לילך! כמו שויון נפש גמור אל כל המתרחש טבוע בו. כל ימות החורף,
ב“חדר” ובבית, התרקמה השאלה המענה במוחו הרך, ועכשיו נתבשלה כל צורכה:
מה יעלה בסופו של פאולו? – הרעיון שישתקע בביתם נתנדף סמוך
לניצנוצו. מאחר שבא אותו הרעיון אל מוחו אז בתוך הגורן, היה מפנה
את הזוית שאצל התנור. הכניסה לשם מטיל את העריבה שלה, מיד הוציאה משם
והקצה לה מקום אחר; הציג שם שלמה חיים שק תפוחי אדמה, מיד הסיעו לזוית
שכנגדה. מתחילה לא השגיח איש בדבר, אבל אחר כך התחילה מטיל רוגנת:

– דעתו נטרפה על “הבחור” שלנו. וכי ראיתם תינוק שיזיז
הכול ממקומו?… שמא “פיתום ורעמסס” תבנה בזוית זו? יודעים אנו את
“בניינך”… ני, ני, שיגעון של תינוק!

וכשהגיעה התרעמות זו לאוזניו של שלמה חיים נזדקר ובא:

– באמת, שוטה שכמותך! מה ראית להסיע הכול מתוך הזוית?… אדרבה, הגד ונשמע! אתה מתחיל ב“בניינים” חדשים, הא?

ורצה לצרום אגב הטפת מוסר באוזנו, אלא שהבן נשתמט מתחת ידו, וזו נשארה תלויה באויר.

נוכח לייבקי, שדרכו זו לא תצלח, נתחכם ובא אל אביו בעקיפין והשתדל לצודו בפיו:

– אמת, אבא, שכל מה שיש לפאולו אינו שלו? ושל מי הוא?

– של פידקו, וכי לא ידעת, פתי שכמותך?

– ומחבב אתה את פאולו?

– שאלת חכם שאלת: למה אני צריך לחבבו?

– ומפני שהוא מחבב אותנו?

כאן נסתתמה תשובתו של שלמה חיים ונפטר מבנו בנענוע יד של ביטול.

ופעם אחרת הקשה נגדו:

– אבא! למה זה מביא לנו פאולו הכול?

– מפני שאדם טוב הוא..

– ולכשיחזור פידקו?

– יעמוד לנו ריוח ממקום אחר… רחמי שמיים לא כלו…

– לא! אני – על פאולו אני שואל… כלומר, מה יעלה לפאולו?

– גם זו לך דאגה! יעשה מה שיעשה, שטיא!

אז חש לייבקי כעין דקירה בלבו: הא כיצד? אותו פאולו
הדואג להם, המשפיע להם רוב טובה, אין בלבו של אבא אף זיק של רחמנות
עליו. עכשיו כשהוא בא וכליו מליאים בכל טוב, והוא מכין לו שקים מליאים
מאחרי האסם, הרי אבא טופף כנגדו בקידה ובהשתחויה ומכבדו וחונף לו,
ואחר כך כשתכלינה המתנות, תכלה גם אהבתו של אבא… וכי כך מלמדת תורתנו
הקדושה?… כלום גם אבא שייך לאלה ה“נראים כאוהבים בשעת
הנאתם”?…

המחשבות הללו אמנם לא היו מתחילה ברורות כל כך
במוחו של לייבקי… אבל הרגש הרגיש בחוש, שעול נורא נעשה לפאולו מצד
אבא… ולו במחשבה בלבד…

פעם החליט בלילה על משכבו לומר לפאולו הכול: אין
הורי ראויים לכל טובותיך, כפויי טובה הם, חדל מלבוא אל ביתם, שהרי
לא יעמדו לך בשעת דוחקך ולא יכניסוך… רק את נפשך אתה משלה… הם לא
יכניסוך… והרבה בכה בלילה ההוא. אבל משום מה לא יכול לומר כל זאת
לפאולו. נדמה לו, שיגרום לו צער רב, ולצערו לא יכול. ושמא יתרחש נס
ופידקו ייהרג בצבא. כדור מרובה יפגע בו… יש שמתרחש דבר כזה
בצבא…

ובאחת השבתות – שלמה חיים נתעטף בטליתו וקשר את מטפחתו
הורודה על צוארו הכחוש, מפני איסור טילטול, והלך לבית הכנסת שבעיירה
להתפלל. החדר היה מנוקה ומצוחצח, חול צהוב ויבש היה מפוזר על הקרקע
הלחה. על השולחן, שכולו היה צפון תחת מפה לבנה, עמדו מנורות של
נחושת קלל והבהיקו לאור החמה שנשתבר בקניהן. לייבקי חש באותה שבת
בראשו ופטרוהו משום כך מן ההליכה אל בית הכנסת, ועדיין היה מוטל
במיטת האם וחצי גופו מגולה. שאר התינוקות, שרוחצו והולבשו בגדי
שבת נקיים, יצאו החוצה לרוח היום הנאה. רק מטיל לבדה ישבה על האיצטבה
הסמוכה אל הכיריים, פניה אף הם הוד של שבת היה שפוך עליהם. מטפחת
אפורה־משובצה עיטרה את ראשה וסידורה העבה וחסר הלוחות בידה: היא
התפללה תפילה חשאית, עיניה בסידור ורק שפתותיה הנובלות נעות. אך
עייפות, שבאה לה מעבודת פרך בכל ימות החול, תקפתה בישיבתה, והדממה
הדקה, ששרתה בחדר, נסכה בה תנומה: נשמט הסידור מתוך ידה ונח בחיקה
הפתוח וראשה היה מתנדנד אילך ואילך. לייבקי הוציא את ראשו קצת מתוך
המיטה, סמכו על זרועו והסתכל בה בלי חשך: אין היא קשה כאבא. ניכר בפניה
הרכים והעגומים, שרחמנייה היא ובשעה שהיא מלטפת בראשי אצבעותיה על פניו,
חש הוא שאיזו חמימות עדינה מפכה מהם, זורמת לתוכו ומרעידה בנעימות
את לבו. יש שהיא בוכה לחינם, בלי טעם, וזה מרגיזו קצת, אבל דמעותיה
תמיד חמות הן… כיוצאות ישר מן הלב… כשהיה עדיין תינוק פעוט ולא
יכול להלך עד השנה הרביעית, מחמת חולי וחולשה, היתה נושאתו על
זרועותיה, אף כי גופו היה כבד עליה, לוחצתו אל לבה ובוכה על
חלישותו ועל רוע מזלה כאחד. ואולם אבא היה רק מגביה את כתיפיו כמתרעם,
מתחכך ומתלוצץ… אי, הלצות אלו של אבא!… כמה מתעב הוא אותן…
הוא, לייבקי, דומה בטבעו יותר אל אמו. כשהוא רואה דם שותת מאצבע
פצועה, הריהו מחויר תיכף כסיד ונוטה להתעלף… אמא, אמא יקרה, כמה עייפה
ורזה את!

בזהירות של חתול ירד מן המיטה והתקרב על בהונות רגליו
אל מטיל המנמנמת, גחן והסתכל בפניה בעיניים פקוחות לרוחה. היא הרגישה
בו מתוך תנומה וכרכה את זרועותיו על צוארו, אחר פקחה את עיניה
ושאלתו:

– כבר כלה הכאב, “קדישי”?

– כלה, כלה, אמא! את רוצה לישון? אניח לך את הכר על הדרגש.

הושיבתו על ברכיה ונשקה לו.

– לא צריך, ילדי. לא כיליתי עדיין את התפילה.

והיא לטפה את לחיו בעניגות רבה.

– אמא, את אוהבת אותי, לא כן?

– בודאי, פעוטי! גם אותך וגם את שאר בני אני אוהבת…

– ואנשים זרים אוהבת את גם כן?

– בודאי, בר בטני! כתוב בתורה “ואהבת לרעך כמוך”, כלומר: אהב כל אדם כמוך!…

– ואפילו נוכרי?

– ואפילו נוכרי, ואפילו בעלי חיים. ו“רחמיו על כל מעשיו”, כתוב. הרי למדן אתה, בני.

ראשו של לייבקי צנח על חזה האם, פקח את עיניו והפשילן למעלה אל התקרה ונשתקע לזמן מה בהירהורים. אחר התנער שוב:

– ואף את פאולו את אוהבת?

– בודאי, רחימאי! הרי פאולו אוהב גם אותנו… אד טוב
והגון הוא פאולו… כמה דברים מספק הוא לנו… יש בו נשמה של יהודי, להבדיל.

– ולכשיחזור פידקו?

– הלואי שלא יחזור! וכי למה לך שיחזור? ובאמת מי יודע
אם יחזור?… שמא יהלמנו רעם, שמא יומת במלחמה, שמא תבוא עליו מגיפה…
כמה שליחים למקום, הכול בידיו יתברך בני, לכשירצה הוא!…

כאן עיותה את פניה הכומשים ונשאה עיניה למרום בחסידות
מרובה. לייבקי שתק, דברי אמו השפיעו על דמיונו, אבל נתעורר שוב ורצה
לנחותה בשאלותיו הלאה, אך ברגע הזה נכנס שלמה חיים, כשהוא כח ורק וגורף
חוטמו. מטיל נבעתה קצת מן ה“שבת טוב” שנשמע פתאום, הורידה את בנה על
הקרקע ונחפזה לתקן את מקצץ הכבד והבצלים. נתכנסו אף התינוקות מן החוץ,
כששערותיהם מבודרות מן הרוח ופניהם נוהרים ומבודחים מאור היום.

התחילו הודפים ונערמים זה על זה מתוך צחוק שובב, מתגנבים חרש אל
הכיריים וחוטפים מעט כבד בשומן. האם נתרגזה ומתוך שנזהרה שלא להרים
קול בשבת התחילו דמעות מנצנצות בעיניה, ושלמה חיים, שהיה מקפל טליתו
בחדר, כשה“אתקינו סעודתא” מחלחל בגרונו, פשט בכל פעם, אגב הליכה, את
ידו הכחושה וסטר בה כמצליף על לחיו של אחד ה“כלבים השוטים”, אך הם לא
נתפעלו מן הסטירות וחזרו לסורם.

ולייבקי התכנס לקרן זוית וצפה משם בעיניים תוהות לנעשה
בחדר ורגש של תיעוב התגבר בקרבו: אביו הוא באמת אדם לא ישר. כשהוא
מתפלל הריהו מעצם את עיניו ומקפץ ומעמיד פנים של צדיק תמים, ואין כונתו
אלא לרמות את האלהים… ואף אמו, שבעיקר היא רחמנייה וטובת לב, למדה
מדרכיו, וגם היא עיניה לבצע, ואפילו התינוקות, או “הכלבים השוטים”,
לפי שקורא להם האב, גדילים בתוך מרמה… אלמלא יראו היו שולחים ידיהם
בגניבה… ולמה הוא מרמה גם אותו ומלמדו את “התורה הקדושה”, כשהוא
בעצמו אינו עושה ככתוב בה?…

ובשעה ששלמה חיים מקדש על היין בקול רותת ובכייני, ישב לייבקי בזוית, שיניו מהודקות ומוחו בוער.

למן השבת ההיא עברו עוד שבתות אחדות, ובכל אחת מהן
היה לייבקי אנוס ללכת עם אביו להתפלל וראה שם ציבור של יהודים שונים
ומשונים: זלדקנים ועבדקנים, חוטמתנים וחרומי אף, וכולם מעוטפים
בטליתות מזוהמות בזיעה ומתנודדים ומרקדים ומשתגעים בתפילתם, ונדמה
לו, שהללו אינם אלא נושאים בלבם מחשבות און… אף אלה שנוסעים פעמים
אחדות בשנה אל ה“רבי”, כלום אינם מטים את המאזניים ומקצרים באמה
ומלשינים בסתר? וביותר היה חש בחילה אל רבו, זוסיא המלמד, זה הזלדקן
הדק כלולב, שאזורו הדוק היטב במותניו ופיקה גדולה בולטת על צוארו
הארוך, כשהיה מתקרב אליו בבית הכנסת, צובט את לחיו בקצות אצבעותיו
הדקות והקשות כצבתות ברזל ומגמגם: מ־מ־פני מ־מ־ה אינך מ־מ־תפלל,
“ש־ש־קץ”?

אחר כך הגיע חג הפסח. ואותו “זמן החירות” עצמו, שהיה
מביא לו בשאר השנים כל כך נחת בכבישת הצימוקים, באפיית המצות, בהגעלת
הכלים, בסיוד הבית וכיוצא באלה, עבר עליו השנה ללא תענוג כל שהוא. לבו
היה נתון לפאולו המזומן לפורענות. הוא הרגיש את עצמו נוכרי בבית,
הכול מסביבו זר ואכזר, רואה בעינוייו ומחריש בשויון נפש… כשלקחו
אביו ימים אחדים קודם החג ורצה ללמדו קצת הלכות הפסח ב“קיצור שולחן
ערוך”, כמשפטו מדי שנה בשנה, חש את עצמו נעלב על ידי כך והתחיל מזיל
דמעות בלי להשמיע הברה. אז חשה האם והגנה עליו:

– שלמה חיים, גזלן, וכי אינך רואה שחולה הוא
התינוק?… סר תאבונו ואיזו מרה שחורה, רחמנא ליצלן, שוכנת על
פניו… שלמה חיים, חייך שאסור לך לטורדו בתורותיך… התורה אינה עז
ולא תברח…

ובליל פסח, כשהיו מסובים כולם אל ה“סדר” המקושט,
ושלמה חיים ישב בהרחבת הדעת והגיע אל ה“מה נשתנה” ופסק והמתין שיפתח הבן,
נשתטח הלז על הספסל, התקפל כחומט וגעה שוב בבכי. נתמלא שלמה חיים חימה:
הא כיצד? מה נשתנה פסח זה מכל הפסחים? להעליב את ה“סדר” באופן מכוער כל
כך?… כלום תינוק בן שלוש הוא?… ופניו האדימו ואגרופיו נקפצו
וחשבו לטפח על גופו של הקטן, אבל מטיל חשה גם עכשיו להצלתו בחשאי
ובלי מלים, שכנראה הודתה הפעם אף היא בעותתו, נטלתו על זרועותיה,
השכיבתו במיטתה וכיסתו בכסת, כשהיא נאנחת בחשאי על מר גורלה.

כל ימי החג היה לייבקי מוטל במטה רזה פנים ותפוש
שרעפים. ביחוד אהב את ההירהורים, שבאו לו מתוך עצימת העיניים. אז
יכול היה להתפשט כליל מן הבית המענהו ולחיות בתוך עולם אחר, הניזון
תקוה ומפחד בבת אחת: רגע נדמה לו, פידקו חזר מן הצבא אדם מהוגן, שליו
ועגום פנים כאיכרים המכובדים, פייס את פאולו, אביו חורגו, על כל
העלבונות שגרם לו, והוא כורע על ברכיו ומנשק את ידו, מתודה על חטאיו
ומבטיחו לכבדו מעתה ולהיות נשמע לו כל ימי חייו… ורגע נדמה לו:
פידקו חזר לביתו שיכור מזוהם, להוט פנים ופרוע שער ואלה בידו,

והוא פורץ לתוך הבית ומגרש את פאולו ורודף אחריו ומלקהו
באכזריות… ולייבקי אף הוא רץ אחריו גלוי ראש ופצוע לב ומשוע בקול
בוקע שחקים….

כשעברו ימי הפסח, ירד לייבקי ממיטתו. אויר החדר היה מעיק
עליו, ועל כן בחר לבלות את הימים בחוץ. הטבע לא שידלו עכשיו עוד לדברי
משובה כמקדם ולא הרנין עוד את דמו עד כדי הוללות. בכול ראה עכשיו רק
מהירהורי לבו. בכול, נדמה לו, מסוך חלק מצערו, הכול משתתף בעינוייו
ונד לו… גם פיתויי ה“שקצים” חביריו מלשעבר, לא יכלו להוציאו מגדרו.
וכשהיו הימים לוהטים והשמים בהירים־מלובנים, האיכרים יצאו עם בהמתם
לעבודת השדה, והמגרש עמד בדומייתו, וצלב העץ כמו נשתקע בהירהורים –
נדמה לו, שהכול עומד כאן וממתין עמו לבוא הרעה, לבואו של פידקו.

את פאולו עצמו ראה עתה רק לפרקים רחוקים. הלז היה
מטופל הרבה בעבודת השדה והוקיר קצת את רגלו מביתו של שלמה חיים.
ובעיקר הדבר לא היה לו עוד צורך בפאולו עצמו, בפאולו החי, הבא אל
בית אביו ומביא להם מתנות. פאולו חי עתה ברוחו. ודוקא בשעה שהיה
רואהו נכנס לביתם היה לייבקי בורח ומתחמק. פאולו החי הוא במידה
ידועה ניגוד לפאולו שברוחו. פאולו החי מתנהג בשלוה, כעילו אין רעה
נשקפת לו. כאילו לא נשתנה אביב זה מכל האביבים… והרי זה מכעיס ומרגיז
אותו, כי מרגיש הוא בעליל, שהרעה ממשמשת ובאה, הולכת וקריבה. עוד מעט
וניתכה על ראש שניהם גם יחד…

וככל שמועד שיבתו של פידקו נתקרב, כן עצמה בקרבו
התשוקה לראות מה יהיה. מובטח היה שפידקו יחזור וכי פאולו יגורש
בעצם היום ההוא ככלב נבזה, ובכל זאת תקף עליו החשק לראות בבוא
הדבר. המצב של חיכיון, שהיה נתון בו, עינהו בלי גבול. מוטב סוף של
פחדים מפחדים שאין להם סוף.

בבוקר בבוקר היה יוצא מבית אבא, עובר בזהירות
ובהיסוס הלב את פני כל המגרש והולך בדרך הארוכה והישרה העולה אל יער
האורנים עתיק הימים. בצד הדרך, ליד כר נרחב המוריק בשפעת עשבו הרענן,
עמדה תרזה עבותה, שגזעה היה מבוקע ונבוב, ושורשיה משורגים ובולטים
מעל לקרקע. באמצע הדרך עמדה מטמורת שחת חריבה לחצאין, וארבע קורות
גבוהות בארבע פינותיה. כברת ארץ אחריה השחירה טחנתו של גאבליצקי בגגה
המזופת, ולידה התפתל והבהיק הנחל הצר עם מימיו הירקרקים, הצלולים, שדרכו
נלפת לתוך עבי היער ושם אבד.

תחת נופה של תרזה זו היה לייבקי יושב שעות על שעות,
גבו נשען אל הגזע הרחב, רגליו מכונסות ומקופלות תחתיו, ועיניו
נטויות על פני הדרך בקו ישר אל היער.

דרך זו הובילה אל התחנה הקרובה, תחנת מסילת הברזל החדשה, ולייבקי היה יושב כאן, שותק וממתין לבואו של פידקו.





ד

נקודה קטנה ושחורה נתגלתה באחד הבקרים לעיני לייבקי
במרחק הדרך הריק והשוקט על אבקו, ובמידה שנתקרבה, גדלה הנקודה ונתרחבה,
עד שלסוף נתפלגה והיתה לשתי נקודות ההולכות זו בצד זו.

למרות להט החמה, שהתנשאה למרום השמיים, היה ראשו נטוי
באויר, בלי נוע מעבר לאמת צלה של התרזה. ראייתו היתה מאומצה מאוד.

משהגיעו שתי הנקודות אל מטמורת השחת, עלתה בידו
להבדיל: גבר בעל קומה ממוצעת ותיבה עמוסה על גבו, ואשה גבהת קומה
וסודר אדום תלוי ויורד מעל כתיפיה.

הרעיון, שהיה מחותל במוחו זה כמה, ניסה לצאת
מחיתוליו, אבל עדיין מהסס היה. אך קמעה גברה הודאות, ולפתע ניצנץ
הרעיון בכל בהירותו:

– פידקו!

עדיין היה זה אותו פידקו עצמו, שהלך מכאן לפני כשלוש
שנים, אלא ששפמו, שדמה אז לשני חוטי זפת דקים, נתעבה הרבה, לסתותיו
המשורטות שופו קצת ושחור עיניו נעשה יותר לוהט, יותר מאיים.
מכנסיו הכחולים, שניתנו לו במתנה מגנזי המדינה, היו מאובקים למעלה מן
הברכיים, כיפתו האדומה היתה שמוטה לצד האוזן ופרעת בלורית שחורה
ומטפטפת זיעה כיסתה את פדחתו המשולהבה. תיבת העץ הכבידה היתה מהודקה
ברצועות עור אל גופו האלים. לימינו פסעה פסיעות גסות אשה כבת
שלושים, גבוהה מאוד ודקת בשר מאוד. פניה המוארכים והכתמתמים ועיניה
הירקרקות, שגבותיהן מופשלות אל על, העידו שבת מדינה אחרת ובת גזע
אחר היא. מחלפות לילית שחורות ופתלתולות ירדו על כתיפיה ונבלעו תחת
סודרה האדום, שכנפותיו היו מנפנפות ומגיעות למטה מברכיה.

פידקו פסע לצידה זועף ושותק, רק בת לוייתו פשקה
שפתיים באיזו לשון ניכר והנידה בלי חשך ידיה הארוכות, השלוחות מתחת לכנפות הסודר.

מתחילה ישב לייבקי נדהם לאלה הבאים, וכשעברו עליו הפנה
רק את ראשו וליום במבטו הקם. אבל משהגיעו אל המגרש והתחילו נכנסים
בו, קפץ ממקומו וירד אחריהם.

באמצעיתו של המגרש, ליד הצלב העירום, עמד פידקו בלי
להסיר את כובעו, סקר סביבותיו וחיוך אוילי וחצוף השתפך על פניו. אף בת
לוייתו הסתכלה בעיניים תמיהות ותיירניות בכל הנמצא כאן. החידוש השתקף
בהן כבמראה. לבסוף זרק פידקו מפיו כמה דברי תרעומת וסיים בקללה, רקק
לפני עצמו ופנה אל ביתו של שלמה חיים.

מטיל עמדה אז לבדה בפרוזדור ורדתה מן התנור כיכרות
לחם חמות וריחניות, שאפתה למכירה. במקום המטפחת עטר עכשיו את ראשה שביס
לבן, בעל קפלים, שמתחתיו הציצו קודקודה ופאותיה הגזוזים. פניה היו
משולהבים מאוד ופתילי זיעה ניגרו עליהם והיא לא מחתם.

כשהכניס פידקו את ראשו לתוך המסדרון ומטיל הכירתו, נתחלחלה כל כך, שהכיכר נשמטה מעל המרדה ונפלה ארצה.

– היש מה ל“שטיפת הגרון”?

נהם בפתח בקול מזעזע את הקרביים. מטיל נבוכה ולא מצאה
און לענותו, הרימה את הכיכר ורמזה לו בידה הרועדת לצד החדר. החדר היה
ריק מאדם, ורק הזבובים למיניהם פרחו בתוך החלל המטושטש וזימזמו בזעף
ובתרעומת, וגם התדפקו על הזגוגיות המנומרות. פסי קמח הלבינו על
השולחן, על כרעיו ועל הקרקע השחורה, ואור החמה ריטט על גביהם.
התינוקות יצאו אל חצר האשפה שמאחורי הבית והיו משחקים שם בחול
ובחצץ. ושלמה חיים, כיון שהגיעו ימות החמה, היה מצטייד יום יום
בטליתו ותפיליו ויורד לתוך העיירה להתפלל שם בציבור, ומביא אגב גם
אילו דברים לצורכי הבית וה“חנות”.

פידקו פרק את התיבה והטילה ברעש לארץ, זרק בכעס את כובעו לתוך המיטה וישב אל השולחן עם בת לוייתו.

– “צלוחית”, מטלי, אבל מן המובחר! – זו כאן “אהובתי”. מטלי, הגידי, כלה נאה, מה?

ותוך כדי דיבור חבקה ונשקה, וזו חייכה לו וסטרתו בחיבה על פיו.

מטיל לא יכלה עדיין לענותו, דעתה היתה מבולבלת ורסיסים
התרגשו בסדקי עיניה. הגישה לו צלוחית יי"ש, ופרשה מתוך בהלה אל
המסדרון. משום מה קיללה שם את עצמה, את ילדיה ואת שלמה חיים, כשמגרפתה
מתחבטת בתוך התנור ואינה מוצאת מקום להתעכב בו.

התכנסו התינוקות מאחורי הבית והתיצבו כנגד החייל
מופתעים ומבוהלים. כעבור רגע התחילו נוהרים לתוך המסדרון זאטוטים

מבני המגרש, מכניסים גולגלותיהם הפרועות בפתח, ומציצים פנימה מתוך
תימהון קרוש על פיותיהם הפעורים, ובכל פעם שמטיל מניסתם במגרפה
שבידה, הם חוזרים שוב, סבים את הבית ועטים אל החלונות הנמוכים
ומטפסים זה על גבי זה לראות את פידקו החייל עם “אהובתו”.

לסוף בא גם שלמה חיים, כשהוא מכעכע מתוך ריצה ונושם בכבידות.

– ה, ה, ראיתי את ביתי במצור ואמרתי: פלשתים עליך! ה־ה,
רצתי עד כדי יציאת נשמה. נו, ברוך השם! מילא פידקו! ה־ה, לא קרה שום
אסון!… פידקו!…

מטיל לא ענתהו. פניה הלוהטים חורו במקצת, הזיעה נתיבשה עליהם וכעסה הומר בחלישות דעת.

וכשנכנס שלמה חיים החדרה הדף פידקו את שכנתו במרפק,
והיא פרצה בצחוק מחוצף וחזק, שזיעזע את הזגוגיות. לאט לאט התחילו
מתכנסים אף איכרים מגודלים ובאים בימים. הראשון בא איואן ה“ענק”, זה
שמוכרח לכוף קומתו, כדי שיוכל לעבור את הסף, האוהב לדבר בענייני
פוליטיקה ותאב לדעת מה בעולם ומלואו. אחריו נגרר הילקו ברזוק, זה
ששפתו העליונה סדוקה והוא צולע על רגל אחת ומקטר כל ימיו מקטרת קצרה
ועקומה: פי־פי! נכנס גם הריצ’קו שלסט, זה שעל כל שקר קל שהוא מוציא
מפיו, הוא רוקע ברגלו ומאמתו בחביטה עזה על הלב ובקריאה: “פוד
חרם!”. נתגלה אף יושקה “השוטר”, זה שנוטר את העיירה ומגרשיה מקדם קדמתה
ומתגדר תמיד בתלבושת שרד, שעתיד הוא לקבל מגנזי המדינה ועדיין לא
נתקיימו דבריו והוא נשאר לבוש ב“סויטה” הקרועה שלו. נתדחקו ובאו גם
איכריות, מהן שתינוקותיהן כרוכים בשמלותיהן, ומהן שכריסן בין שיניהן
וכתיפיהן מגולות עד חצי השדיים המגודלים, כולן מתרוממות ותרות אחרי
פידקו, שבודאי לבשו פניו שם בניכר צורה אחרת לגמרי, וביותר משתדלות
הן לראות את ה“וינגרקה” (הונגרית) הכרוכה אחריו…

בתחילה עמדו כולם תוהים ומחרישים כתינוקות ביישנים,

ואף אחד מהם לא העיז לקרב ולפשוט יד לפידקו, אך לבסוף הסתכן ה“ענק”
ופסע פסיעה אחת כלפי השולחן:

– וכי מה, לא תהיה מלחמה עם ה“וינגרים”?… לא, ודאי שלא תהיה, סימן שפטרוך לביתך… לא כך, פידקו?

כיון שפתח האחד, עברה כעין רחישה בין הנותרים, נשמעו
מיני כעכועים משונים וגריפות חוטמים, ולבסוף גם קולות
בודדים:

– מה לי מלחמה? פי־פי! שמא הבאת אתך, פידקו, פי־פי,
קורטוב של “טיטון” (טבק) משובח? הרי “פריץ” אתה, פי־פי! – סינן הילקו
בעד שפתו הסדוקה אגב עישון מקטרתו.

–כאן הכול כשהיה, השנים קשות, קשות… ומה שם מחיר חצי כור תפוחי אדמה? – גימגם יושקה והתחכך במשיכת כתיפיים משונה.

– ודאי שאשתו היא זו עיניכם הרואות! – נשמע ציוץ דק
ושרוק יוצא מבין האיכריות, וכל העיניים נפנו פתאום אל ה“וינגרקה”.
פידקו, שישב עד עתה והחריש, הזדקף פתאום, הקיש בצלוחית הריקה על השולחן
והתריע:

– ראו, “חאמים”! אף על פי שאין זו עדיין אשתי, אני…

ורצה לחבקה ולנשקה שוב לעיניהם, אבל היא נזדרזה וטפחה על לחיו בתוקף כל כך, שנפל אחורנית על המיטה.

צחוק הדומה לצהלת סוסים מילא את החלל.

– אשת חיל, הו! סוטרת כמזור על הכבסים! – התריעו
האיכרים ונופפו את ידיהם המסואבות, והאיכריות גיחכו בקול חנוק
לתוך עצמן.

בינתיים הלך הקהל הלוך ורב, החדר נתמלא על גדותיו ואף
במסדרון היה הדוחק גדול. כנפות החלונות הורדו, למרות התראותיו

המרובות והרתחניות של שלמה חיים, שהיה רץ ומתדחק, מבוהל וצווח
כמטורף, וראשים על ראשים נתקעו לפנים הבית. רבים, שחזרו מן השדה
למנוחת הצהריים, עיכבו את עגלותיהם לפני הבית ונלוו על אחיהם
הסקרנים.

פידקו התרומם, פניו חיורים ורותתים מקצף, אבל בו ברגע
נתנה בו ה“וינגרקה” עיניה הירוקות במבט ליליתי, ומיד נתישבה דעתו
והתחיל מחייך מתוך גילוי השיניים הבריאות. אחר רגע נזדקף שוב והתחיל רועם:

– שלומקא! הב יי"ש! כל מה שיש לך כאן הב! שלומקא, הרי כסף!

והפריח לו לבין הדחק שטר בן עשרה זהובים. שלמה חיים חטפו בהתלהבות והתחיל נדחק כלפי חוץ:

– תיכף וניד, פאני פידקו! יש חביונה מליאה על העלייה… יש… בחצי הרגע!

הקהל נדהם לרגע: האומנם יגמעו עכשיו מן החריף החריף הזה
חינם אין כסף?… והפרצופים נתארכו מרוב תאוה והלשונות התחילו
מידבקות אל החיכים. שתיקה של חיכוי תקפה את כולם.

שלמה חיים חזר וחביונה כרסתנית תחת בית שחיו. האיכרים,
עם כל צפיפותם, פינו לו שביל צר אל הארון. נשמעו תיכף נקישות של
כוסות וחילחול המשקה המורק מכלי אל כלי. פידקו עדיין היה עומד ומתריע:

– שתו היום, אחי, למען תדעו, כי פידקו בא אליכם ממדינת
ה“וינגרים”, מדינה, שהיין נשפך בחוצותיה כמים והריבות שבה מחזרות אחרי
הגברים… הרי זו היושבת כאן היא בת לאותה המדינה, “קאנאליה” מאין
כמותה… ובכן, אחים, קודם כול לחיי ה“קאנאליה” שלי, אחר כך לחיי אני,
ולבסוף לחייכם אתם, אספסוף נבזה! הורררררא!

הדברים הללו, שיצאו מפי פידקו עזים ורועמים, ישרו
מאוד בעיני האיכרים, אך טרם יבוא הנוזל הצורב אל קרבם היו שיניהם
מהודקות וגרונותיהם אטומים, ולא יכלו לענות עליהם כהוגן והסתפקו

בנהימה בלבד. הכוסות מתמלאות ונמסרות מיד ליד. ראשונה בין הגברים, אחר
הן מגיעות אף אל הנשים. הללו סירבו מתחילה, הפנו את ראשיהן לצדדין,
כשהן מעקמות את פיותיהן מפני החריפות המרובה שבשיקוי, אבל לבסוף
התרצו לשתייה בשפתיים מצומצמות. נשמעו כעכועים מאלה, שעדיין לא זכו
בכוס, ונהימות של הסכמה מאלה, שכבר בא היי"ש אל קרבם. שלמה חיים עמד
נשען אל השולחן, כובעו שמוט למעלה ממצחו הקמוט, פניו מצמיחים אגלי
זיעה כקטניות, עיניו מנצנצות וסורקות בפזיזות את כל הקהל הצפוף,
והוא נושך מתוך אימוץ המוח את שפתו התחתונה ונחיריו מהמות איזה

ניגון נשמע בקושי. פתאום נזדקר והתחיל צועק: מטיל, מטיל! – אך קולו
נתמסמס בתוך רחישת הקהל – ומטיל איננה. פידקו ישב ליד ה“וינגרקה” כתף אל
כתף, והיא מבדרת במתינות את מחלפותיה וכורכתן על צוארו סחור סחור,
ומסתכלת בו בעיניה המבריקות־מוריקות ובגיחוך הליליתי שעל פיה,
והאיכרים הרואים צובטים מהנאה את ירכי הנשים הצורחות.

משהורקו הכוסות עד גמירא ונמחו הפיות, התנער ה“ענק” ופנה אל הקהל בקול מורם ומבודח:

– הסו, בני אדם. מוטב שיספר לנו פידקו מה מהויות העולם!

נהימה פרועה פרצה מאפסיים:

– יספר, יספר ה“זוך”! (בן החיל!)

פידקו נזדקף שוב והרעים:

– אחים, “חאמים”! הייתי בעולם והרבה דברים נאים ראו
עיני, תפח רוחם!… שנים עשר חודש כיום אחד שהיתי בבודאפשט. יודעים
אתם בודאפשט זו מה טיבה? הו־הו, זה כרך, תפח רוחם! מי שהממון מצוי
באמתחתו – הריהו שם גראף, נסיך, מלך… ה“וינגרים” אינם כמותנו כאן,
לא! הללו רגילים “לחיות”… היין הפשוט ובשר האיל נתונים שם לכלבים
ולחתולים, תפח רוחם!… ה“וינגר” משתכר כחזיר, במחילה, תופס ב“נקבתו”
ויוצא במחולות כסופה בערבה, וכך הוא מזמר…

כאן סילסל איזה זמר מאדיארי המוני יפה, אלא שבקולו הגס
והמרוסק קיבל צורה מכוערת. האיכרים עמדו כולם כמוכי כשפים,
גולגלותיהם זקופות, פיותיהם פעורים ועיניהם מכוונות כלפי נקודה אחת – אל פידקו.

– אחים! הו־הו, אין זו גאליציה, תפח רוחם! – ה“וינגר” –
מאכלתו נתונה בכל עת באפודתו, כך! ואם תפגשהו בשעת כעסו ויצרך יסיתך
להתגרות בו, אזי – תחב! והמאכלת תקועה בין צלעותיך. כך! הו־הו,
והריבות שם אין הן “יונים פתיות” כאלו שאצלנו… אף הן גומעות יין
כמים, מעשנות סיגרות ומתאבקות עם גברים, תפח רוחן!… הרי ה“קאנאליה”
הזאת כאן, מאה פעמים ואחת כבר רציתי להשתחרר ממנה ולברוח, כי מציקה היא,
הו־הו, מציקה… אבל אי אפשר לך להינתק ממנה, כפות אתה במחלפותיה כאיל
עקוד – ולך השתגע! תפח רוחם!

להבה שחורה ואיומה הוצתה בבבותיו, פניו נתרכזו
וקיבלו הבעת עינויים פראית, אבל בו ברגע קמה ה“וינגרקה” ונשקתו נשיקה
ארוכה ומוצצת על שפתיו, אחר חייכה לעומתו חיוך עוגבני ערום ודיברה
אליו באיזו שפה בלתי מובנת, וקולה היה חשאי וערב, משדל ומפייס.

האיכרים עדיין מחרישים היו כמהופנטים, ערב של תימהון
ופחד שכן על פניהם. הם הרגישו את קטנותם ואפסותם כנגד פידקו זה, שראה
כל כך הרבה וסח על עניינים רמים כל כך.

פידקו מילא את הכוסות שנית וסדר השתייה התחיל מחדש.
כמו רוח חדשה ומחדשת הוכנסה בלב כולם. הלחיים התחילו מאדימות
והעיניים נתלהטו כאבוקות. הריצ’קו התחיל רוקע ברגלו, חובט באגרופו
על הלב וצועק: “לחיים, פידקו! אדם נאה אתה, פוד חרם!…” יושקא
“השוטר” גיחך משפע נחת ומשך בכתיפיו כמתגרד, כי לשונו לא יכלה לפלוט
הגה. אף האיכריות בטלה ביישנותן והותרו לשונותיהן והיו מספרות זו
עם זו בקולות מצפצפים, כשהכוסות הממולאות תלויות ורועדות בידיהן
בין אצבע לאגודל. – “הענק” כמו גבהה קומתו עוד יותר וראשו התנדנד
אילך ואילך. מבחוץ נשמעו תרועות הזאטוטים, שהיו מתגרים שם זה
בזה.

פידקו הנחית את אגרופו על השולחן וקרא בקול מושפל:

– אחים! עיניכם הרואות, שאין אני יכול עוד לשבת כאן
עמכם. אותי מושך העולם הגדול, הרחב… ואף זו שלימיני אין קרקע זו
מסוגלת בשבילה… היא צריכה אדמה קלה יותר… מחר או מחרתיים מוכרחני
לילך מכאן שוב, וכל עיקר בואי היה: למכור את הנכסים ולצור את הממון –
ו“פאשול”! (הלך!). כסבורים אתם שלזמן רב יספיק אותו קומץ פרוטות?
אכן, טיפשים אתם! לשנים עשר חודש בדיוק, לא פחות ולא יותר… ואחר כך
מה? יפה שאלתם, חה־חה־חה! אחר־כך אחים, חבל וקולר – וכך…

הוא נעץ את שתי אצבעותיו בגרגרתו, פניו הכחילו, עיניו
נתבלטו ונסתחפו בדמעות ולשונו העמוסה נשתרבבה החוצה. האיכרים נדהמו

עוד יותר, ורק ה“וינגרקה” נשארה בחיוכה כמקודם, והיתה מלטפתו בידה על
בלוריתו המדובללה, כאחות, כאם טובה.

– כרגע הבו לי קונה ואמכור הכול בחצי חינם!… מחר או
מחרתיים מוכרחני לילך מכאן, תפח רוחם!… לא אוכל לנשום אויר עם בהמות
ברפת… ואותו הזקן השוטה, פאולו, גרש יגורש, תפח רוחו! הו־הו,
זכורני עדיין את מלקותיו, תפח רוחו, ככלב יגורש, כ־כ־לב!…

הוא נשתתק לרגע, עיניו להטו; על פניו רחשה אדמימות
עכורה ושפתיו זעו כבקדחת. האיכרים כיוצו את כתיפיהם ובפניהם עמדה
פתאום רצינות גדולה ורבת כובד.

– הבו לי קונה! אם יש ביניכם בעל מזומנים יקרב הלום.
בחצי חינם הריני מוכר הכול כיום!… כל היום וכל הלילה נשתה אחר כך
לשכרה, הי, אחים, הבו קונה! קונה הבו!

האיכרים עמדו מבולבלים ושותקים, כאילו שותקה לשונם.

מהם שישלשו בבלי דעת את ידיהם המלוכלכות לתוך כיסי מכנסי הבד הגסים
וחיפשו שם מה, ומהם התגרדו בגבחתם ועיוו את פרצופיהם המגושמים בהבעת
צער. באמת חשקה נפשו של כל אחד מהם לזכות ב“מציאה” זו. הרי שדותיו,
לעזאזל, כולם עידית: אותו הניר הנאה והדשן שלימין הגבעה, המצמיח חיטה
כקומת אדם… אותו הכר הנרחב שמאחורי היער, ששחתו מתוקה כדבש ורכה
ככרכום… ואותה המקשה היפה שאצל העין, העושה קולסי כרוב כעתודים…
מה, כיצד זוכין ב“מציאה” זו?… אפילו בלבו של יושקא “השוטר” גבר
היצר הרע ונזכר לפתע בולדותיו העירומים והצנומים, התגרד בגבחתו
ובעיניו התנוצצו דמעות… אבל הכסף מניין? אילו גם התרצה פידקו
למכור חלקות חלקות, אף אז אי אפשר היה לזכות באיזו חלקה שהיא, לפי
שכולם אביונים כפולים ומכופלים, אין שנה שהישן ישיג את החדש; מדי קיץ
בקיצו, טרם קציר, אנוסים הם לקחת קמח בהקפה בעיירה אצל “ספודיק” – זה
היהודוני “המוסקאל” האדמוני, הקטן והמקומח תמיד, המקיף להם והפנקס
פתוח… בחורף הרי הם הולכים אל היער למלאכת העצים ופורעים בשכרם
הזעום את חובותיהם… ופתאום עלה במחשבת כולם: קירילו! זה איכר זקן,
“בעל גוף” וכילי מפורסם. דר הוא לבדו סמוך ליער, פרוש מן הציבור,
וחמישה בחורים לו כארזים, כולם רוקים ואינם רוצים לשאת נשים…
לקירילו יש “אוצרות קורח”. הכול יודעים. מספרים עליו, שטומן הוא את
ממונו ביער תחת אחד האילנות, אלא שהמקום אינו ידוע לשום ברייה
שבעולם.

ושלמה חיים, כמו על פי שיתוף מחשבה נזדקר פתאום:

– הולך אני לקרוא לקירילו. זה ודאי שישלם בעד הכול בבת אחת, חי־חי, יש לו ממון רב!

לא עברה שעה וקירילו בא, כשחמשת בחוריו נמשכים אחריו.
הוא – זקן גבוה ואלים, שפניו מוצקים ורעננים עוד ושפמו השב גזוז,
לבוש חלוק של בד חדש וגס, שפי צוארו פרוף בקישור אדום, ובניו –
בחורים רחבי כתיפיים ואדומי לחיים כולם, בפניהם הבעה מטומטמת והם
פוסעים אחריו בסך ואינם גורעים ממנו עין, כתינוקות הללו הכרוכים
אחרי סינרה של אמא.

המקח נגמר מהר ב“תקיעת כף”, שהדה נשמע למרחוק. קירילו
העלה מחזה חלוקו מטלית בתוך מטלית, התירן לאט והוציא מתוכן שטרות
מעוכים אחדים ורצה לתתם לפידקו דמי קדימה, אבל בו ברגע התנערה
ה“וינגרקה” מקפאונה, לטשה עיניה הירוקות ושירבבה יד ארוכה וצרה לקבל את
הכסף מידו. קירילו קפץ את קומצו ונרתע לאחוריו, ובניו מיהרו
ותמכוהו ונעצו מבטי זעם ב“וינגרקה”, כנכונים לקרוע אותה כדג, על
שהעיזה להבעית את אביהם, אבל פידקו פרץ בצחוק מתגלגל:

– חי־חי־חי! נבעת הסבא! נבעת מפני ה“קאנאליה” שלי,
חי־חי־חי! אל תחת, זקן שוטה! הב את ה“ניירות” המעופשים שלך ואמסרם לה,
חה־חה. היליכי! קחי!

פידקו מילא שוב את הכוסות וקירילו התרצה הפעם “להריק”
כוס יי“ש, אך כי לעת אחרת אין דרכו בכך. אף חמשת הבנים “הריקו” את
הכוסות הקטנות והסתכלו בעיני תאוה בחבית, שעדיין עמדה על השולחן. שתה
פידקו עצמו, שתתה אף ה”וינגרקה", ואחר כך היו הכוסות עוברות מיד אל
יד. כל הפנים נתלהטו שוב, הגולגלות נישאו למעלה, הגופים הכבידים
נתישרו ותרועות גסות עם קטעי זמרים נשמעו. פידקו עצמו נכנס
לאכסטאזה, עלה על הספסל, רקע במגפיו וצוח בקול שכור ומרוסק:

– והיכן דימקו בוסאק עם ה“מוזיקה” שלו?
הו־לא־דיר־לי־לא, הו־לא־לא! – הגביה את כתיפיו וכפף את ראשו כשור נגח
והתחיל מרקד על גבי הספסל. אבל קירילו קרב אליו בחשאי, משכו בכנף מעילו
ולחש לו דבר מה, ןחמשת הבנים הסתכלו בו במבטים תובעים, שימהר לעשות
רצון אביהם. ופתאום בקע את החלל הצר קול צרוד ומנסר: אל הנוטאריון!

אל הנוטאריון!

וכל הקהל נגרף פתאום כגוש אחד כלפי הדלת.

בחוץ נתקל פידקו בשלמה חיים, חבטו בכוח על שכמו ונער לתוך אוזניו מתוך פה מלא הבל יין מסואב:

– חה־חה־חה! זוכר אתה, שלומקא, כיצד ניפצתי את
זגוגיותיך? חה־חה? זוכר, עד זנוני אמך? הכן נא הרבה יי"ש, לערב נחזור
לכן מן הנוטאריון ונתקין לנו משתה – פי־י־יוט!

שלמה חיים ניענע בראשו, גיחך מתוך הפלגת הדעת והביט אחרי ההמון המתרחק מביתו.





ה

מי שלא ראה את ביתו של שלמה חיים באותו הלילה, לא ראה
מחזה נאה מימיו! עששית קטנה, שזכוכיתה חציה מפויח וחציה מנופץ, טיפטפה
מעל הארון שבזוית אור דל ודלוח לתוך חלל החדר, שהיה ממולא אד מעורב
מהבל פיות שיכורים ועשן מקטרות מסריחות. החלונות הקטנים היו פתוחים
ורוח יגיעת אונים זרמה פנימה ופילגה את האויר המעובה לקרעים תועים
מתחת לתקרה המזוהמה, עולים ויורדים.

האיכרים עמדו צפופים וגלויי ראש. פידקו עם ה“וינגרקה”
ישבו בראש השולחן, מבודחים ומבושמים שניהם, ופשטו משם כוסות
ממולאות בהרחבת הדעת. איואן ה“ענק” קרע באצבעותיו הגסות והמלוכלכות
כיכרות לחם כדגים, והושיט את הפרוסות הגסות, כרוכות בנתחי מליח,
לאיכרים ל“קינוח משתה”. שלמה חיים עמד על משמרתו על יד הארון הפתוח,
פשוט הקפוטה וסחוף זיעה, כשהיארמולקה הדשינה מבהיקה על ראשו, והמציא
בזו אחר זו צלוחיות מליאות אל השולחן, מטיל ישבה עם הכיריים, ראשה
מעוטף כולו במטפחת ככואבת, ורק חוד חוטמה המאדם מציץ כלפי חוץ.
התינוקות חברו לתוך המיטה, והם מתהפכים על המצע הרך, ראשיהם למטה
ורגליהם למעלה, צוחקים ומתגלגלים, ורק לייבקי ישב ליד התנור אחוז בסינר אמו, מקופל ומכונס לתוך עצמו, כשהוא מנמנם ורותת מתוך שינה.

קירילו עם בחוריו לא היו עתה כאן. כיון שנגמר העסק,
שוב אין הם רוצים לשעות בדברי הבאי, והלכו הביתה להינפש, כדי שישכימו
מחר עם הנץ השחר ויצאו לניכוש החיטה, שהעלתה השנה הרבה עשבים שוטים.
ה“וינגרקה” גמאה יי"ש כמים, שערה השחור היה מבודר ופרוע, וגבנוני
לחייה פרחו אדומות, כשני פרחי פרג. סודרה נשמט מעל כתיפיה ונגלתה גזרתה
הדקה והורדית מבעד לחולצתה הדקה והשקופה. פעם בפעם סקרה את הנמצאים במבט
חד ואורב, הנידה את ראשה כבקדחת ושרקה בקול דק ורם:

– פאליאנקא יו!" (יי"ש טוב!)

פידקו סח לאיכרי המגרש את כל המוצאות אותו ב“עולם
הגדול” ותירגם להם כמה מלים הונגריות לשפתם, ביחוד את אלו
שה“קאנאליה” השתמשה בהן. והאיכרים – אף הם התחילו מספרים איש איש
מאורעותיו ונסיונותיו בחיים. הריצ’קו שלסט נשבע “ככלב”, וחבט על לבו
“פוד חרם”, שראה בעיניו – ולא, תתעורנה בו ברגע! – מכשפה בדמות חולדה
שחורה, שבא לחלוב את הפרות ועיניה כשתי גחלי אש; ויודע הוא כמוכן מי
היא – ולא – תתפקע כריסו! אלא שאין רצונו לגלות את הדבר ברבים… יש
סכנה בדבר… ובינתיים גחן ולחש על אוזנו של פלוני ואלמוני והלה דחפו
מעל פניו בכוח. הילקו ברזוק סיפר כיצד השיג זרעוני “באקון” על ידי
איזה “קום” מקיוב עצמה, והיה זורעם מדי קיץ בקיצו בתוך גינתו מאחרי
האורוה, ואת הטרפים היה מנתח אחר כך בסכין ומקטרם כל השנה, עד שהגיע הדבר
למלכות והושיבוהו ב“חד גדיא” (בית כלא), תפח רוחם! ה“ענק” סיפר על
אביו, שפעם אחת פגע בזאב ביער “העתיק”, אחרי ה“ביצה הגדולה”, והיה מהסס
שמא תתנפל עליו החיה ותשסעהו. מה עשה? כשהפנה הלז את עצמו לצד אחר,
התגנב אליו מאחוריו, קפץ וישב על גבו, תפס באוזניו – והיידא! הזאב,
כידוע, אינו יכול להפוך צוארו, ובכן רכב עליו עד הכפר. גיבור כזה
היה אביו, עליו השלום! חבל שמת!

הרוחות נתרוממו יותר ויותר, הפרצופים נשתלהבו,

והיו דומים לסלקים שלוקים ומהבילים, העיניים נתלהטו והיו מזרות אימה
ופחד ועועי שיכרון, ופתאום התחילו כל הגרונות מריעים:

– דימקו בוסאק! היכן דימקו עם ה“מוזיקה” שלו?
ודימקו, שעמד אחורי החלון מוכן ומזומן מבעוד יום, כששמע את שמו
יוצא מפורש מפי האיכרים, נכנס מיד עם – המשרוקית שלו, ומאחוריו, על
גבו, תלוי לו התוף הגדול, והיה מחלל במשרוקית ומכה בתוף בשני
הפטישים הדבוקים אל מרפקיו בבת אחת.

ומכיון שנשמעו הניגונים הידועים לכל נפש והלבביים כל
כך, לא יכלו האיכרים להתאפק יותר והתחילו אף הם ממליטים מתוך
גרונותיהם קטעי זמרה, שהלכו והתגברו מרגע לרגע. פתאום פילח את
ערבובית הקולות איזה קול דק ורם והיה מתגלגל בחלל החדר, מתגלגל ויוצא
דרך פתחי החלונות למרחב. האיכרים נתבלבלה דעתם ורגע ונשתתקו: ה“וינגרקה”
נתנה בשיר קולה. שחור שערותיה הבהיק כזפת נמסה ועיניה הירוקות
נתגונו באודם משונה, גופה כמו נתארך יותר, וצוארה הדק היה מתוח
וגידים כחולים מעורים בו לרוב. אבל הלמות תופו של דימקו חיזקה שוב
את הלבבות, והקולות הקרו מחדש. מרבית האיכרים הצטופפו ונדחקו אל
הכתלים, ובתוך נתפנה מקום ופידקו יצא עם הוינגרקה" אל פנים החדר
והתחיל מרקד כנגדה “צ’ארדאש”. ה“קהל” נצטופף יותר ויותר, מהם עלו על
הספסלים, על המיטות וגם על סיפי החלונות, מחאו כף לכבוד המחוללים
בקולי קולות, ומהם אחזו זה בגופו של זה והתחילו מסתובבים על מקום
אחד, רוקעים ברגליהם הכבידות על הקרקע, כופפים את ראשיהם המגולים
ומבליטים את עורפיהם האדומים, סחבו נשים צעירות וזקינות, והללו
נסחפו בצריחות קורעות אוזן. גם מן החוץ נשמעו פעם בפעם צעקות
מעורבות בתרועות צחוק פרועות, ולפרקים גם עקירה ושבירה של יתדות
גדר. פה ושם הוצתו להבות אדמדמות־כחלכלות, היבהבו בתוך החשיכה
והאירו פרצופים גסים ופרועים, רודפים ובורחים ונאבקים.

הכוסות נמסרו במהירות והורקו בבת אחת לתוך הפיות
המופשלים כלפי מעלה. אויר החדר נתעבה מאוד וריח חריף של זיעה ויי"ש רבץ
בכול. ערפל כבד זחל ונמשך מעל הכתלים הכהים, והעששית הקטנה היתה מבלחת
ומעלה עשן ופיח. הפנים האדומים קיבלו צורות משונות, מוארכות

ורחבות, והתנועות היו כשל בריות שלא מעולם הזה… ופתאום נסחב גם
שלמה חיים על ידי מישהו לתוך המערבולת. היארמולקה נשמטה מעל ראשו,
הוא גחן להרימה, אך היא נעלמה תחת הרגליים. פאותיו נתבדרו ונתפרחו
וה“טלית קטן” התנפנף והצליף באויר בציציותיו. דימקו התחיל מנפח את
לסתותיו עד כדי התפקעות ומנשב התקפה לתוך המשרוקית שלו, והיה מניד
במהירות הבזק את מרפקיו המפושקים ומכה בתוף בכוח ובגבורה, כאילו
אמר לנפצו לרסיסים. האיכרים הריעו אחריו בקולות צרודים ומרוסקים,
וה“וינגרקה” תפשה בו, כשלמה חיים, למבוכתו ולחרדת לבו, ושטפה עמו
בחינגא פראית. – – – – – – –





ו

–מטיל, מטיל!

החמה טיפטפה כבר בחלון והציפה בנוגהה הרענן את החדר,
שהיה דומה לשדה קטל: הכול מהופך ומפוזר, כלים ושברי כלים זה על גבי
זה. שלמה חיים ניצב על אשתו, שראשה היה מונח על שולי הכיריים הצוננים
ונחרה מתוך תרדמה וטילטל את זרועה המקופלת:

– מטיל, מטיל! חי חי, אין כבר איש… הלכו כולם,
מטיל! גם פידקו “הלך למסעיו”, חי חי! עייפה את מטיל? אה? לכי שכבי
במיטה! אף התינוקות שוכבים כהרוגים… נו, נו, לילה!… “עם הדומה
לחמור”… ממש הייתי נתון בסכנה… דימיתי שישברו את עצמותי… זו
היתה טלטלה, נא!… מטיל! מטילי!

כיון שראה שאין ברצונה של זוגתו לזוז ממושבה והיא
נאנקת מתוך תנומה, נתרחק ממנה והתחיל פוסע בחדר אילך ואילך, כשהוא מחכך
את ידיו זו בזו וממלמל:

– נו, תהילה לאל!… חש אני קצת בחוט השדרה, הרגליים
כבידות כבולי עץ, הראש סחרחר אלא – אט, שטות!… ובכן, החשבון עולה
לכמה? לק“ן, כן, ק”ן זהובים. טבין ותקילין. חי־חי! דמי סרסרות וקו“ף דמי
משקים. נו, תהילה לאל!… חי־חי, פידקו זה יצא פשוט מדעתו, שהרי זרק
את שטרי הכסף כחרסים… וה”ערילים" היו מבושמים, אוי מבושמים! חי חי!
והריקוד עם ה“נפקה”, ימח שמה – אט, הבלים! ובכן, ה“סך הכול” עולה למנה
וחצי מנה, היינו – ק“ן! נו, יוקח מעט לתיקון בדק הבית, וקצת – – שמא
מוטב להמתין משהו בתיקון הבית ולהנהיג איזה מסחר בבית? קמח, אורז,
דוחן, בורית? וכי מה?… ה”ערילים" הרי לכך הם נצרכים… ממון מעט יש,
והשאר – עוד לא כלו כל הקצין! הרי אפשר יהיה להשיג גם בהקפה… כשיש מעט
ממון בכיס, הרי שאני! חי חי! ואולי מן הראוי להתחיל באמת תיכף ומיד
ב“עסק”: אומר ועושה, חי חי! עכשיו לפני הקציר, האסמים נתרוקנו
והאיכרים “נצרכים” גדולים, ה?…

פניו שהיו עייפים מאוד, ועיניו ששמורותיהן היו
מידבקות ומתעצמות, התחילו לאט לאט קורנות, וחיוך נשתפך סביב שפתיו
השזופות והמרופטות. בחדר שלטה דומייה, ורק נחרתה הכבידה של מטיל
ונשימותיהם של התינוקות ניסרו בחלל. החלונות עדיין היו פתוחים,
ורוח בוקר צוננת התכנסה וטיהרה את האויר. חרגי יום נחו כה וכה
והבליטו את האבק המתנשא ויוצא. לייבקי היה מוטל במיטה, עטוף בבגדיו,
מהופך ומכווץ, ראשו כבוש בזרוע המקופלת על הכר הדק.

שלמה חיים בדק בעיניו את כל החדר, והכול נדמה לו לפתע
חדש וזר, אך יחד עם זה מלא חן. קרב על בהונות רגליו אל אשתו וגחן עליה
מתוך הבלטת הפנים, קרב אל המיטה, גח על התינוקות ודובב אילו הברות
קטועות, מנחמות. אחר התחיל בסידור הכלים, מחזיר הכול על מקומו, מישר
את העיקולים ומתקן את השברים.

– פטור – מילמל הלאה ­ ולואי, רבונו של עולם,
שתתקטענה רגליהם, כשם שקיטעו את רגליו של השולחן העלוב הזה! צריך לקרוא
את פילקו הנגר… הוצאה מיותרת, אבל אין בכך כלום… כדאי… חי־חי,
ומטיל מנמנמת לה, מנמנמת ואינה יודעת את כל העושר הרב שנתעשרתי, חי־חי!
– בכל אופן, דומני, כדאי יהיה להימלך בה בדבר פתיחת החנות… סוף סוף
אשה פקחית מטיל, ראש מיניסטר! – והתינוקות? אפשר –

הוא טרם כילה לדבר, ופאולו נראה בפתח הפתוח. פניו
היו גם עכשיו רחוצים ושליוים, שערו הלבן למחצה מסורק ותלוי מסביב
לעורפו, אך במקום הפרוה לבש לגופו מעיל קצר, שהגיע עד הברכיים, עשוי
בד לבן מבהיק, ומשני פאתי הסדק שבאמצעיתו מתופרות גימוניות אדומות
בדמות שלוש אצבעות מפושקות, ובמקום המצנפת השעירה לראשו מגבעת של
קש בת שוליים רחבים, מורדים.

שלמה חיים נבעת קצת. נדמה לו, שמצאו מי בשעת קלקלתו
וסטרו על פניו, אבל כרגע התאושש, ונזדקר וטפף כנגד פאולו
בקריאה:

– ברוך הבא, פאולו! למה נתעלמת זה עידן ועידנים? חי חי! כמה קיצים, כמה חורפים!

פאולו נשאר בשלותו, הקיף את כל החדר בסקירה אחת, ומשראה את הישינים, מיצמץ בעיניו מיצמוץ כל שהוא וענה בחשאי:

– די בוז’י, שלומקא!

וכשהתקרב אליו יותר לחש לו:

– שלומקא! באתי להיפרד ממך… היום אני יוצא מכאן…
לעולם אני יוצא… הרי ידעת, שאין לי כבר כאן ולא כלום… הרי ידעת…
הולך אני אל כפר מולדתי, אולי ירחמוני קרובי… רחוק קצת הכפר, על
גבול פודוליה הוא שוכן, מרחק של ששים מיל מכאן, אך רגלי הזקינות עוד
ישאוני שמה… הו הו, ישאוני, שלומקא!

שלמה חיים נתבלבל שוב ורחמנות רבה מילאה את לבו לסבא
זה, שלעת זקנתו אנוס הוא לכתת את רגליו ולתור לו מקום מנוחה…
הפשיל את עיניו הדלוחות, הכניס את קצה זקנו לתוך פיו והתחיל כוססו
מתוך הידוק שיניים עצום.

– ומדוע דוקא היום, פאולו?

האיכר חייך במרירות דקה, כיעכע בגרונו וביאר בהטעמה:

– אין אני רוצה שיגרשוני, שלומקא! מחר או מחרתיים
יבוא קירילו עם בחוריו ויגרשני, מבין אתה, שלומקא? אין אני רוצה
שיגרשוני, מבין אתה?… בעצמי וברצוני אלך לי, וכשיבוא קירילו להחזיק
בבית, ימצא אותו פנוי… וחושב אתה, שלומקא, שאני מצטער על כך? חס לי!
רק קוץ אחד –

החיוך נמחה כליל מעל פניו, שהיו באותו רגע נאצלים מאוד, ובעיניו שנתארכו ביצבצו שתי דמעות גדולות.

– רק קוץ אחד דוקר ופוצע את לבי: כשאני מגיע בעצמי,
שלא אראה שוב את לייבקי שלך… נער זה קשור בי, שלומקא! בחיי, שהוא
קשור בי…

אחר הפנה את עצמו לכאן ולכאן ותר בעיניו הדומעות אחרי
לייבקי, וכשמבטו מצאו מוטל במיטה, גבו למעלה ופניו למטה, נתקרב אליו
ורצה לחבקו, אבל בו ברגע חזר בעצמו ולחש מתוך רתיעה לאחוריו:

– הריהו מנמנם, השפיר. אל תעוררהו, שלומקא! הריהו

מנמנם, טי־טי… מנמנם, הגוזל… – הוא הרכיב את כפו הגסה על הכף הזעירה
של הנער הישן ודובב אל שלמה חיים:

– וחבל לי גם על ביתך, שלומקא, אף בלי מטלי יהא לי קשה… האמינה, שלומקא, יהא קשה… אשה טובה…

והעיף עין דומעת על מטיל המנמנמת אצל התנור.

ושלמה חיים התפלץ מעוצר רחמנות, חוטמו הקטן נזדעזע,
מצחו הגבוה נצטמצם וריסי עיניו התחילו מרפרפים. בא בדילוג מלמטה למעלה,
תפש בכפו של פאולו והתחיל לוחצה וממעכה בכל מאמצי כוחו הדל, כשהוא
מגמגם:

– יש אב בשמיים, פאולו, יש… הוא ירחם, הי־הי, ירחם. תזכור את דברי שלומקא… הוא משקיף מן השמיים ורואה…

הניח לו והתחיל שוב פוסע בחדר אילך ואילך בעיניים
מושפלות, כוסס את שערות זקנו, וציציותיו מתחבטות על מגפיו המחוקים.
שתיקה מעיקה ומענה השתררה בבית, גם הנחרות כמו נאלמו, וכשנשמעו, נדמה
שהן מגיעות לכאן מעולם רחוק, בלתי נראה. פאולו עמד בקומה זקופה,
והדמעות זחלו על לחייו הקמוטות, ישרות, צלולות ותכופות. דומה שרק
עתה הרגיש בכל עומקו את צער הפרידה. בהרות האור נתפשטו ומילאו כמעט
את כל חלל החדר.

פאולו פשט את ידו לשלמה חיים, הציץ רגע לתוך עיניו,
וזה השפילן מיד לקרקע, הניח לו מתוך נהימה טרופה וקרב אל המיטה, שחה על
לייבקי הישן, פרש עליו את זרועותיו ורצה לחבקו. הנער הרגיש בדבר מתוך
שינה, נתהפך, פקח לרגע את עיניו המלופלפות, נתלה בידיו הכחושות על
צוארו של האיכר הזקן, ולאחר שזה לחצו אל לבו ונשקו – רפו ידיו ונשמט
מתוך תנומה שנית על המיטה.

שלמה חיים ליוה אותו עד הדלת – וחזר על דבריו הראשונים:

– תזכור את דברי שלומקא: יש אב בשמיים. הוא משקיף ורואה…





ז

עברו כשלוש שנים.

קורות אלונים שופעות מזומנים להיות יסודות לבית,
קרשי אורנים מוצקים למילוי הכתלים, גזעים עגולים בקליפתם, שישמשו לאחר
הקצעה עמודים לארבע הקרנות, לחלונות ולדלתות – כל אלה היו מוטלים
מוכנים מבעוד חורף, בשעה שהשלגים היו מרובים, והדרכים היו מתוקנות
ונוחות להובלת משאות. האיכרים היו אז חוזרים מן היער כשהם פוסעים
בעצלתיים אחרי שתיים שלוש שלגיות מחוברות יחד טעונות גזעים ארוכים,
והם עטופים ומכורבלים בפרוותיהם המדולדלות, חובטים יד ימין על כתף
שמאל ולהפך, וגזיזי קרח כנטיפות בדולח מתנדנדים על שפמם המחופה
כולו כפור לבן. ושלמה חיים עמד על גביהם בשעת פריקה, מכונס בבורוס
חום, קצר ומרופד מוך, שחידשו עם כניסת החורף, מיצמץ בעיניו, שהבריקו
עתה כאלו של נוגש אכזרי, והיה מפקד, כשהוא מתוח ועומד, וימינו
מושטה באויר:

– כאן,“חמים”, לעבודה! גדולה עבודה שמחממת את בעליה,
ה־ה, (ה“חי־חי” שלו, שהיה נפלט לשעבר מפיו בציוץ של הכנעה שבשפלות, בטל
לגמרי, ואת מקומו כבש “ה־ה”, שיצא לאויר במין גאוה שבהכרת ערך עצמו…)
המקדים לפרוק כאן יקדים לטעון שם ביער… היום קצר ובלילה זאבים ביער…
ה־ה!

הואיל ופרקו אלה את משאם והיו מנערים את כנפות
פרוותיהם מן הקיסמים אגב נעימת קללה, הכניסם שלמה חיים אל ביתו פנימה,
שהיה ממולא עכשיו שקים של קמח ושל שיפון ושאר מיני תבואה. בתוך
הדוחק רחשה עכשיו מין חדוה שבחיים; אף התינוקות העירומים עדיין כשהיו,
בטל מבטם העלוב והעמום והיו מציצים בערמומיות ילדותית פיקחית. רק
מטיל לא נשתנתה כלום: אותה מטפחת עצמה שלראשה ואותם החרמשים הכהים
שלמטה מעיניה הרכות, אותו החוטם הבכייני ואותו זיע השפתיים
שאינו פוסק – הכול כשהיה. שלמה חיים מזג לכל אחד כוס זעירה, ומיד,
לאחר “הרקתה”, חבט לכל אחד על גבו אגב ליגלוג מטוב לב:

– שתית, אחא, מלוא לוגמיך – לך הטל עצמך על גבי התנור לצד קונעתך, ה־ה! לא יברח. יש על מי שתסמוך…

והאיכרים היו מנענעים בראשיהם, מחייכים מתוך אונס ויוצאים זה אחר זה.

ועם כניסת האביב, כשהשלגים התחילו מפשירים, ובמגרש
ניצנצו סימני עשבים, הזמין שלמה חיים את טרוכים הבנאי – איכר חסון
וזריז, ער וממולח, משולל קרקע וחי רק על גרזינו – ועמו עוד איכרים
אחדים, מומחים למלאכת בניין, והתחילו בהכשרת החומר. וכדי שלא יצטרך
להיטלטל בדירות נכר, שעל ידי כך תקופח פרנסתו, לא קיעקע את כותלי
הבית הישן, אלא בנה לו מסביב את החדש והגדול ממנו.

ומשנשמעו מבחוץ טילטולי הקורות ודירדורי הקרשים,
השחזת קרדום שורקת וניסור משור בצידה, והריח הרענן והחריף של שרף
אורנים התחיל בוקע וחודר לפנים – התרומם לייבקי בתוך המיטה שבזוית
הכהה, דחה מעליו בידיו הכחושות את הכסת, הרחיב את נחיריו והריח־הריח,
זקף את אוזניו והאזין־האזין לקולות העריבים הללו, שנדמו לו עכשיו
רחוקים ונעימים מאוד.

במשך כל ירחי החורף היה מוטל במיטה זו, דווי וחסר
אונים, כאפרוח זה הגוסס בקרן אפילה בחשאי ובאין רואים. הטחב והסאינה
התמידית והחדגונית שבחדר מצצו את לחלוחית גופו נטפים נטפים. וביותר
היתה מענתהו רוח החדוה, שקיננה בביתם למן היום ההוא שיצא פאולו. על
שום מה הם דצים כל כך? מה השמחה הקופצת עליהם?… ומשטמה כבושה, מכלה
את הבשר ואוכלת את הנפש, פיעפעה ורתחה בו בלי הרף… התינוקות, אלה
שכריסותיהם מגולות, כשהיו מתקנטרים ומתנצחים בשמחה בריאה ופרועה
שלא כרגיל, הרגיש בה כעין שמחה לאידו… ורגש זה היה מרתיח בו את
המשטמה עד היסוד… ובשעה שאביו היה מונה מעות, ממשמש בשטרות
ומצרפם חד אל חד ותוחבם בהנאה לתוך הארנק המעוך, אז נאנס לעצום את
עיניו ולהדק את שיניו בחריקה חנוקה. כוח הסתכלותו נתחדד מיום ליום.
כשהוא מוטל במיטתו, נים ולא נים, מסתכל ושותק, היה תופש כל נידנוד
קל של הבריות הנמצאות לפניו, וכל זיע היה מגלה לו את הירהור בעליו בטרם
יעלה על הלשון.

את אמו חיבב עוד כמקודם, עדיין נראו בה כל סימני הצער
ודאבון הלב המיוחדים רק לה. ובשבת בשבת, כששלמה חיים הלך כמשפטו
להתפלל והתינוקות נתפזרו לכל קצוי המגרש, והיא ישבה שוב שחוחה על
סידורה חסר הלוחות ומנמנמת מתוך עייפות – אזי תקפה עליו שוב התשוקה
לקרב ולהילחץ אליה ולשפוך לפניה את מרי שיחו, וברי היה לו, שהיא
תבין לריעו, תלחצנו אל לבה החם ותנשקהו נשיקה סולדת, אשר תערוף על
הנשמה כטיפת טל צוננת; אולם כשנזכר באבא ושהכול ברשותו, נרתח דמו
ומוחו נחלש פתאום, כאילו נשתתק, ושוב היה מוטל באותו המבט העמום
כאפרוח גוסס…

באחד הימים, כשמטיל היתה מטפדלת בעיסתה, השגיחה בברק
שניצנץ לפתע בפני בנה החולה, ונחפזה אליו, כולה טבולה באבק קמח, פרשה
את זרועותיה החמות וקראה:

– מה לך, בר בטני? הוקל, הוקל? כפרת ראשך אהיה!

ושפתה התחתונה נשתרבבה והתחילה זעה ודמעות גיל
גדולות עלו בעיניה. ובאותו הבוקר חתלתהו בגלימה ישנה והציגתו ליד
החלון, “שיראה בני אדם עוסקים ב’מלאכה שלו' – ויגיל התינוק!”

כיפת הרקיע היתה כחולה מאוד ולהקות עבים צחורות
נגרפו למרחקים במהירות יתירה. שטחו של המגרש היה כבר ירוק ברובו,
ורק במקומות השקערוריים נשתייר עוד שלג מלוכלכך ומנוקב על ידי קרני
החמה. אמת המים שבאמצע המגרש היתה מליאה על גדותיה, מתנפחת וסואנת,
מעלה רצים דלוחים ובולעתם בנשוב בה הרוח. סנונית פרושת כנפיים
וארכת זנב גזרה את האויר המטוהר בטיסה אלכסונית מלמעלה למטה, התיצבה על
רגב בודד והשתדלה למלאות מקורה טיט, אבל הרוח הגביה את אברות המשי
שלה והדפה ממקומה. זכרי האוזים הלבנים טפפו בודדים וגיעגעו, קפדנים
ומרוגזים, כאברכים הללו שניטלו נשיהם ללידה. רוח קריר נשב מצד היער
והיה מהפך ביונקות התדהר החשוף ומיליל ברוגז כבוש. לפני הבית היו
מוטלים בערבוביה מעשי יער ממינים שונים. איכרי אחדים במכנסיים רחבים,
מתקפלים לרוח, היו כפופים על הקורות, מנופפים את קרדומותיהם
המבריקים ומשקיעים אותם בבשר העץ הלבן והרענן. טרוכים זה, ששפמו
השחור והדק עשוי אל על, כשני פתילים דקים, ניצב בקומה זקופה ואמת
הבניין בידו, מזרז את הבנאים בהלצות מחודדות, ושלמה חיים עומד על
תלולית של עפר תחוח שקוע בהירהורים. הרוח מניף את פאותיו, מבדרן
ומרקידן מעלה ומטה, והוא מכרסם את קצה זקנו ומרטן לעצמו. אחר כך זז
ממקומו והתחיל מודד את סביבות הבית, כשהוא מדלג בזריזות על בורות
וחפירות.

כל אותו היום לא מש לייבקי מעם החלון: כל מה שנתהוה
עכשיו במגרש נדמה לו חדש בתכלית החידוש, כל נקודה זעירה שבזעירה עיכבה
את מבטו וליבבתו בלי חוק, ורק כשנלאו עיניו משפעת האור הלבן, עיצמן
וכיון את פניו הצומקים כלפי סילון האויר הצונן, שזלף לתוך החדר בעד
פרצת הזגוגית, והזכיר לו את ריח הנהר ביום קיץ. וכשפנה היום ומלאכת
הבניין נעצרה, לקחתו מטיל בזהירות חמימה והשכיבתו שוב במיטה, כיסתהו
יפה ואמרה אגב הפשילה עיניה למעלה:

– ברי לי, שזכותה של סבתא מיריל תעמוד לי והילד יבריא; ברי לי, ריבונו של עולם, כשם שעכשיו בין השמשות!

ובעצם ניכרו בגופו של לייבקי סימני הבראה: תאבונו
גבר במידה מרובה, לחייו התחילו מורידות ומעלות בשר, וירידותיו מן
המיטה נעשו תכופות. וכשהימים נתחממו יותר, והמגרש נתברך שוב בעתרת
חמודותיו, היה לייבקי יוצא לחוץ, נשען באחת הקורות וזן עיניו במלאכת
הבנאים הזריזים. עמודי הכתלים היו כבר זקופים ועומדים, ורק הקרשים טרם
הוכנסו לתוך חריציהם הרעננים. ובערב, כשירדה אפלולית דקה על המגרש,
והלבנה הפגומה משהו היתה מכסיפה את מערומי העץ, היתה הדירה הישנה
שבפנים מציצה כלפי חוץ, כחורבת קדומים אחוזה בזרועות כשפים. מגופי
הקרשים וקורות האורנים ביצבצו עכשיו בחמת הצהריים רסיסי נטף כתומים
ונמסים, והגרזינים המלוטשים היו צוחקים בזוהר מסנור בידי מניפיהם,
שבבים וכפיסים היו מתגוללים על הקרקע השחורה ונסורת דשינה היתה
פזורה על גביהם, וכפות הרגליים היחיפות היו מידבקות בה.

הללו היו מושכים את לבו של לייבקי וכל הימים היה נשאר
בחוץ. האויר הטוב והיסח ההירהורים החזירו לו במקצת את בריאות הגוף,
וחדות החיים התחילה נאחזת בלבו כשלהבת בפתילה מפוחמה. אף מטיל, משראתה את
בר בטנה, שהולך הוא ומבצר לו שוב מעמד בעולם הזה, נעשו רחמיה
כמעיין המתגבר והיתה משפעת לו מכל מאכלי מעדנים. בבוקר שלחה בידי אחת
הילדות אפרוח רך אל השוחט בעיירה והיתה מכינה לו “כף מרק מתוק כדבש”,
הגמיאתו חלב עז כתום מדשן ומשדלתו בדברים חמימים שיאכל ויבריא. שהרי
עליו להתחיל בסוף הקיץ להניח תפילין. ו“הנחת תפילין כוח גברא היא
טעונה…”, ובשעת אמרת הדברים האלה כיוצו הדמעות את גרונה: "תולעת
תשושה כזו… חבילת עצמות יבישות, שרק עור דק קרום עליה… גדול
כגרוגרת דר' צדוק – וכבר הוא בן שלוש עשרה ובחזקת גבר, כפרתו
אהיה!… ושוב נקב את מוחה יאוש שחור: “שמא אין עוד תקוה לשבר כלי
זה?”… אך הלב, לב אם, התנחם מיד והטיפוח נמשך בלי ליאות.

וגופו של לייבקי השביח יותר ויותר.

עד שתיקבע רצפת הקרשים ויועמד התנור של לבינים שרופות
(בפעם הראשונה זכה בית במגרש לתנור של לבינים שרופות…) התגורר שלמה
חיים עם משפחתו בדירתו של הילקו ברזוק, זו שעמדה בירכתי המגרש מנגד.
הילקו חב לשלמה חיים חוב הגון, ועל כן כשנצטרך זה לדירה ארעית, הצטמצם
האיכר עם בני ביתו לתוך זוית אחת, ואת השאר פינה בשביל מיטיבו. הדוחק
היה כאן גדול וזוהמה עולה עליו: איקוני ה“קדושים” היו מטושטשים
ומכוסים צואת זבובים צפופה, הכתלים היו נוטים וטיחם מחוק

ושלוליות של שופכין ומי רגליים מילאו את משקעי הקרקע השחורה.
חזרזירים שדופים ושקועי כרס, מזי רעב וצעקנים, היו מתפרצים פעם בפעם
לתוך הדירה, מתדחקים בינות לתינוקות ומחטטים בפימותיהם הרטובות אגב
חירחור מחריש אוזניי וסילסול חוט זנבם הלבן, והתינוקות אף הם היו
צווחים ככרוכיות, כשהם מגינים על עצמם בידיהם העירומות. מטיל קיללה
את יום היולדה על שהכניסוה לתוך “גיהינום” שכזו, וטפחה דברים כלפי
בעלה על שהתחיל בכלל בבניין בית חדש. אך שלמה חיים לא חלשה, חלילה, דעתו
משיחת אשתו והיה מתחכם:

– שטיה שלי! אמת, בקיאה את בעסקי עיסה, לכל הדעות, אך מה
לך אצל עניין שניתן לגבר? ה־ה, שמא תחוי כבר דעה בדבר מינוי רב
דמטא?

האדימה מטיל מתוך עלבון ונתלחלחו עיניה. שלמה חיים ריכך את קולו יותר:

– וכי מה, שטיה? לדור במכלה כזו ניחא לך? הרי עכשיו יהא
לך היכל רוזנים ועוד לקבול את צריכה?… וכי שיערת לפני שלוש שנים,
שלעת כזו נגיע לידי כך… צאי ולמדי, שטיה, כמה גדולים חסדיו של הקב"ה…
רצה לזכות את הקבצן שלמה חיים ושיגר לו את מלאכו בדמות פידקו, ה־ה!
אין מה לקבול, מטיל, בעוד עשרה ימים נהיה בביתנו, ואז –

רוח שטות נכנסה בשלמה חיים באותו רגע, הוא שילב את
זרועותיו על גזרת אשתו המלוכלכת ורצה לרקד עמה בתוך בית האיכר, אבל
בו ברגע נפגש במבטו הקם של בנו בכורו, נתבייש ויצא.

ולייבקי, אף כי קרוב היה ל“בר מצוה”, עדיין פעוט היה
כמקודם, אלא שחטוטרתו נתבלטה על גבו יותר. לסתותיו העלו אמנם קצת
בשר, אבל ירקון הרזון היה ניכר בהן, ועיניו נעשו משונות ועמוקות
– עיניים, שבשעת הסתכלות בטל הגוף שהן קבועות בו, ורק הן לבדן נשארות
כמרחפות בחלל ריק, ונדמה, שאיזה כאב עתיק, בן דורות רבים, כבוש
בתוכן. שלוש שנים היתה נפשו כנתונה בצבתות מלובנות עד שאוכלה
כליל, וגם עכשיו כשקם הגוף קצת לתחייה מתוך שכחה, נשארה הנפש רצוצה
וחסרת ליח.

כל הימים היה מצוי במקום הבניין, מסתכל בעיון בעבודתם
הזריזה של הבנאים ומעיז לפעמים לאחוז בעצמו בגרזן הכבד ולחטוב בגזר עץ
לשם חטיבה בלבד, אך מיד היה מתיגע וקנה נשימתו כמו נסתם, ואז היה
טרוכים משטה בו ומשלחו לאכול אטריות עם מרק דגים, והאיכרים היו
מזדקפים וממלאים צחוק פיהם, צחוק פרוע וטיפשי, וזורקים בו שבבים
דקים אגב סינון_

– א־קוש, א־קוש! אל הלול!

אבל על אלה לא התמרמר כלל, להפך, אלה שיעשעוהו ובכל שעת
שהותו ביניהם היה שוכח עולם ומלואו, מתבונן לכל הנפת גרזן ונהנה
מזה. ורק כשחזר לבית אבא ונפגע באותה הרחישה והזוהמה, סלד בו הלב ולרגע
ברגש משטמה.

ביום ה' שלפני “שבת סליחות” העתיק שלמה חיים בעזרת
סוסו הקירח של הילקו כל כליו ורהיטיו לתוך ביתו החדש. פניו היו
נהירים באיזה אור עילאי וידיו הרזות היו עוסקות במרץ ובכוח, חוץ
לדרך הטבע. איזה כשרון מיוחד נתגלה בו באותו יום: הוא היה רץ מזוית
לזוית, מסיע כל דבר ממקומו וקובע לו מקום אחר, מתרחק אחורנית ומסתכל
מתוך עצימת עין אחת, אם כיון כבר לנקודה אחרונה. פעם בפעם אץ אל החנות
(הבית החדש נתפלג לשני חצאים, בחצי הימני, שבניינו נגמר תחילה, היתה
חנות ושלט על גבה, ובחצי השמאלי היה חדר אחד גדול מחבירו – הקטן
ממנו בצידו – ששימש חדר ילדים ומבשלות כאחד), מביא ווי ברזל חלודים
וקובעם בשבר ברזל בכתלים הלבנים, כשהוא מכוין שלא יחטא חלילא, לשיווי
המידה, ואף על פי כן חטא וחטא. מטיל טילטלה מלוא הסינר כלים קטנים,
מטפחתה שמוטה ופניה טבולים בזיעה, שלושה תינוקות כרוכים אחריה,

אחוזים בשמלתה ומצעקים, והיא מקללתם ובועטת בהם מייאוש לאחוריה,
וכשנכנסה לתוך החדר צנחה על האיצטבה שליד הכיריים, הרפתה מן הסינר
ונתידרדרו הכלים לקרקע בקול רעש גדול. נחיריה התרחבו ושפתה
נזדעזעה:

– דירה, הרי לך דירה חדשה!… ומה, למשל, הייתי חסירה
בדירה הישנה?… לדידי היה ניחא גם כך… ובכלל אין אני יודעת אילו
טובות הגיעו לך מכל העושר שנתעשרת… שכר ועונש בצידו… ניתן לך
ממון וניטלה בריאותו של בנך… נוח היה לי שלא יתרגש עלי גם זה וגם
זה… והאמת אגיד לך, שהיית אכזר, אכזר מגונה… לא די שלא חסת על ה“ערל”
הזקן, אלא עוד סייעת לרעתו… עוד סרסור לדבר מצוה כזה היית צריך
להיות… ועכשיו מש“נתחממת” קצת, הרי מיד דירה. קטנה היא! “לא נאה”…
לענייני הקפה"… אין אני יודעת מה הטובה שתגיע לך מזה, שיהא נאה ויהיו
מקיפין לך… באמת אשה פשוטה אני ואיני יודעת “חכמות”, אבל לבי אומר
לי, שכל זה הוא רק “מעשה שטן”, ואני מהססת, שלמה חיים, אני אומרת לך
שאני מהססת!… הלואי שאתבדה! הלב יודע לפעמים יותר מן הראש…

שלמה חיים, שעמד כל שעת טענותיה של אשתו ליד הכותל
והקשיב, שותק ומרוכז, כששבר הברזל בידו, קפץ לפתע ממקומו כנכוה
ברותחין, פאותיו וזקנו סמרו מתוך חימה, עיניו האדימו וכל יצוריו
ריתתו:

– להשבית את שמחתי את אומרת? הגידי! להשבית את
שמחתי?… את גולגולתך ארוצץ או אשים קץ לחיי… מה את רוצה?…
הגידי, טיפשה! בבכי את חונכת לי את הבית, בבכי?… למה אתם יורדים לחיי,
הא? את ובנך – שונאים אתם אותי בנפש… לדמי אתם צמיאים, קטלנים!…
ואני – למי אני עמל? לכם אני עמל, ממזרים!…לך, טיפשה!… מחרתיים
“חנוכת הבית” ואת להשבית את שמחתי את רוצה?… הבית שלי הוא, אני
בעל בית כאן… אני גוזר עליך שתיאלמי… הי־אל־מי!…

זו היתה הפעם הראשונה למטיל, שראתה ושמעה את בעלה כך.
פניו היו דומים לפני שד, עיניו בלטו, ריר עכור נזל מתוך פיו הפעור
וזחל על זקנו המבודר. היא נבעתה מפניו ונתכנסה לתוך קרן זוית, שלייבקי
ישב בה, לפתה את גופו הצנום ולחצתו בכל כוחותיה. אף התינוקות
נצטמצמו בזויות והציצו משם רועדים וחיורים.

שלמה חיים פסע זמן מה בחדר ועם כל פסיעה ניכר היה, שכעסו
פוחת והולך, למשל, דרך החוטם הוא מתנדף, וכשפג לגמרי, נתקרב אל מטיל
ודיבר אליה כבר בהכנעה של פיוס ובחיוך מר:

– מטיל! כיצד כתוב שם – ב“פרק”? הא? “הזמן קצר והמלאכה
מרובה”… הרי צריכים להתקין איזו סעודה… לשבת רוצה אני להזמין את
ה“קלויז”… בעיקר הדבר, מטיל, הרי צריכים לחנוך את הבית… הרי יהודים
אנו… כלום אפשר שניכנס בלי חנוכת הבית?…

מטיל נאנחה ונתפייסה והתחילה מטפלת בסידור הכלים מתוך
דמיעת עיניים שאינה פוסקת. התינוקות יצאו ממקלטיהם והתחילו מסייעים
לאמא, נבעתים ושותקים, ושולחים פעם בפעם מבטי חשד לצד אבא.





ח

לייבקי היה מוטל פרקדן בפישוט ידיים ורגליים על
תלולית ירוקת דשא שעל חוף הנחל. בתוך הגלים הקטנים, הירקרקים
והפזיזים, השתקפו קרעי עננים קלים, כתימרות עשן לבנות שנפלטו מקנה
רובים ענקי, והיו עולים ויורדים עם כל זעזוע המים. חרגולים
גבהי־כרעיים ניתרו בחוצפה מעל פני המים כנגד העשב שביבשה ונרתעו
לאחור, ופעוטי דגים פתלתולים החליקו על גבי הגלים, מתגלים ונבלעים,
מתעלים ושוקעים. מן הסוף, שהתחיל כבר מתכרכם קצת, הגיע רישרוש מלא
נעימות שאננה ונתן דמות לריח הערב שזלף מעברים. במרחבי הכרים הכסוחים
היו מפוזרים כה וכה ציבורי שחת, שנייה לכיסוח, מוקפים ערפילים
כחלחלים ודקים כמשי, נוגעים ואינם נוגעים, ודומה היה, שהם שקועים
בהקשבה של דביקות לפיטפוט המים הבוקע ועולה מטחנתו של גאבליצקי, ששכנה
במדרון, ורק ראש גגה המזופת הסתמן מתוך האפלולית שבתחילת בין השמשות.
האופק הצפוני הכחיל בענניו המתוללים, שירדו בשיפוע כמסכים כבידים
ונבלעו אי בזה מעבר לכדור הארץ. החמה, ששהתה במערב ולא שקעה עדיין, היתה
מסננת את קילוחיה הארגוניים מבעד להררי העבים, ואלה היו נשפכים לכל
הצדדים ומגונים מגדלות וציבורים של אש לוחשת תלויים על בלימה,
ולרגליהם מלמטה נסרחה לאורך, כשובל ארגמן, עב עגולה, שקיבלה את זיוה
ממקדש היופי שלהט מלמעלה. היער, שנימנם במרחק מועט, היתה תחתיתו נראית
כמאובקת באבק צהוב, והגזעים החסונים, המפוצלים והמבוקעים, שיוו עליו
איזה נוי קדמון, והוא היה יונק בצמא את זרם הנחל אל קרבו. מלמעלה היה
מסובך ומלוכד לחטיבה אחת ירוקה, שרק זעיר שם זעיר שם פיזזו עליה
בהרות אור כחלחלות מלאות גיצים, כגילויי רז טמיר, ועדות בני הכנף,
שהיו חבויות בתוכו, פצחו ברינה קולנית, כמבקשות להסיח את העין מן
הקודש: פת־אים! אל תסתכלו, אין כאן כלום, כלום"… אבל דוקא אזהרה
אילמת זו מרתקת את העין עוד יותר… כמו נשמעו נשימות ארוכות
וספוגות אושר עגמומי, כנשימות שלפני פרידת אשה נאה…

התלכדות הגונים השונים עם הקולות הדקים נעשתה עם כל
רגע ביתר עזוז ומהירות. הלב נמשך לצד אחר, והעיניים הרטובות צפו
למרחקים רבים. איזו נימה צעירה, תינוקית, רעדה במעמקי הנפש, וגעגועים
אילמים פיעפעו מלגו… כנפי ענק אדומות צמחו מאיזה עבר והלבינו
מתוך התקרבות בזקית, נטלו את הנשמה הקלילה ברכרוכית אם וטילטלוה
מתוך גיפוף מלא אהבה מעלה, מעלה… – – –

וכן ירד הערב על לייבקי על שפת הנחל ההומה.

בחדר היו כבר קצת סדרים, ורק על רצפת הקרשים החדשה
התגוללו עוד, בין כתמי סיד גדולים, כלים ושברי כלים. העששית הקטנה
והמפויחה טיפטפה מעל השולחן אור קלוש לתוך החלל, הכתלים היה סידם החדש
מבהיק מתוך לבנונית כחלחלה ועל הסיפון נראו משיחות גסות של המברשת.
הזגוגיות היו כחולות לילה, וכמו מזימת שטן סודית חייכה מעליהן.
זבוב נפוח התלבט בזוית ריקה בזימזום של יתמות. במיטות הסתורות היו
מוטלים גופי התינוקות, אלו הפוכים ואלו כרוכים. מטיל היתה מחצית
גופה מונחת על השולחן, כבושה בסינר הפרוש. אף הגה לא השמיעה, רק
כתיפיה נתכוצו ונתרחבו לסירוגין והעידו על הסינר, שהוא סופג אל
קרבו דמעות… שלמה חיים עמד נשען אל זיז החלון מעווה פנים והיה
כוסס את שערות זקנו, אגב חיטום חסר טעם.

כבר הגיעה חצות הלילה והנער שיצא עדיין לא חזר!…
האיכרים שבמגרש לא נתקלו בו בשום מקום. ומטיל, היה הפחד מהבהב בעיניה
ולבה מרתת: ילד חולה… מהלך כל הימים ולבו בל עמו… והגבאים של השם
יתברך מחזרין אחריה תמיד, מיום שעמדה על דעתה, ומבקשים הזדמנות להיפרע
ממנה… תמיד לבה חרד לאסון האורב… מי יודע!… מי יודע מה
קרה!…

ובשעה שגוף האם העייף נם תנומה טרופה והדמיון היה
רוקם מקרי זועות והלב שיוע מן המיצר לעזרת היקר לו, היקר מכל יקר,
ובקרב האב היתה מתוחה נימה של דאגה מהססת ועורגת, - נפתחה הדלת בבהלה,
ויצור קטן פרוע שיער, גדול עיניים ומעוקם פנים, התפרץ לתוך החדר
והיה גוחן ונזקף חליפות, נוהם וצוחק ומוחה דמעה בכף יד קטנה. מטיל
זינקה ממושבה גם היא בנהימה טרופה, עיניה פקוחות וזרועותיה
פשוטות, אך לפתע סלדה לאחור וכרעה תחתיה באנקת שבר…

ושלמה חיים, שהתנער ממחשבותיו, נעץ אצבעותיו בעור
הלחיים, הפשיל את ראשו למעלה והתחיל רץ בחדר אילך ואילך, כבורח מפני
הרוח הרעה שבאה אל ביתו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35101