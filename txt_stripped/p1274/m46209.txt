


	
	רש"י והדכס גוטפריד
	




רש“י, הוא רבי שלמה יצחקי, מפרש
התורה שבכתב והתורה שבעל־פה, נולד בצרפת,
אך בא לגור בוורמיזא שבאשכנז, ושם היה לו בית
מדרש שהיה מלמד בו לתלמידים הרבה. בית מדרש
זה היה משמש גם בית כנסת לתפלה, הוא בית
הכנסת של רש”י בוורמיזא הנקרא כן עד היום
הזה.

ובימים ההם בקש הדכס הנצרי של
לותרינגן, גוטפריד מבויון, לעלות עם חילו למלחמה
על ירושלים עיר הקדש ולכבשה מידי מושליה
המסלמים, היא המלחמה הנודעה בשם מלחמת “מסעי
הצלב”. רבות שמע הדכס על רש"י החכם והצדיק,
שהוא מכבד על יהודים ונצרים ורבים יחשבוהו
לנביא. אמר הדכס בלבו: “לפני שאני יוצא לדרך
רחוקה ולמלחמה קשה, אשאל דעה ועצה מפי החכם
היהודי”.

שלח שליח לקרא לרש“י, שיבוא לביתו
ויתן לו עצה בדבר חשוב. סרב רש”י לבוא אליו, שמא
הוא מתאנה לו.

כששמע הדכס שרש“י מסרב לבוא
לפניו, נמלא חמה על היהודי שאינו מצית לו, בא עם
חילו לעיר וורמיזא והלך לביתו של רש”י.&gt;
מצא את דלתות הבית פתוחות לרוחה, הספרים מנחים על השלחן ואין איש בבית.

קרא הדכס בקול גדול: שלמה, שלמה, איך?

השיב קול מן האויר: מה רצונך כבוד הדכס?

שאל הדכס שוב: שלמה איך?

וקולו של רש"י ענה: כאן אני, אדוני הדכס.

פעמים ושלש קרא הדכס לרש"י ובכל
פעם השיב הקול, אך הדכס לא ראה כל דמות
הגוף.

יצא הדכס מן הבית מכה תמהון. ברגע
שיצא עבר עליו אחד מתלמידי רש“י. שאלו הדכס:
כאן דר רש”י?

ענה התלמיד: כן, הוא רבי ומורי.

אמר לו הדכס: אמר לרבך שיבוא אצלי,
אצל הדכס גוטפריד. נשבעתי בראשי שלא אגע
בו לרעה.

כששמע רש"י כך מיד נתגלה לדכס
ונפל לרגליו מפני הכבוד. העמידו הדכס על רגליו
ואמר: הנה ראיתי כי איש חכם וקדוש אתה ועתה
אגיד לך למה באתי לביתך. עומד אני בענין גדול:
אספתי חיל רגלים ופרשים רב כחול הים ואני הולך
לכבש את ירושלים. בוטח אני באלהים, שיהיה עמי
ויעזרני להכות את התרכים הכופרים מכה רבה
אשר לא יקומו עוד. אך לפני צאתי לדרך חפצתי
לשמע את דעתך ועצתך. דבר דברך בגלוי ואל
תירא אם לנצחון תהיה נבואתך או למפלה. ידעתי
כי נביא אלהים אתה בתוכנו ותוכל להגיד לאדם מה
צפוי לו במלחמה. הגידה לי, אפוא, את האמת,
האנצח במלחמה אם לא?

השיב לו רש"י קצרות: אדוני הדכס
הגדול! לא אכחד ממך את האמת: בתחלה תהיה
הצלחתך שלמה ותכבש את ירושלים ותמלך בה
שלשת ימים. אך ביום הרביעי יאספו עליך חילות
התרכים שנית ויגרשוך מן העיר ואתה תמלט על
נפשך. רב חילך יהרג בחרב והנשארים ימותו
בדרך, ואתה תשוב לעיר הזאת עם שלשה סוסים
בלבד. הנה זאת חזיתי והגדתי לך, ואתה עשה
כרצונך.

כששמע הדכס את דברי רש"י הכהו
לבו, אך התחזק ואמר: יתכן כי אמת יהגה חכך
ויבוא עלי כל מה שנבאת לי, אבל זאת תדע לך: אם
אשוב אל עירי עם ארבעה סוסים במקום השלשה
שאמרת, אשליך את בשרך לכלבים ואהרג את כל
היהודים היושבים בארצי.

והדכס יצא למסעו עם רב חילו.

כל מה שנבא רש"י נתקים בו באותו
דכס. אחרי שלשת ימים לכבוש ירושלים הכה
גוטפריד מכה רבה ושארית חילו מתו בדרך, ומקץ
ארבע שנים שב לוורמיזא עם שלשה פרשים רוכבים על
שלשה סוסים, והדכס עצמו רוכב על סוסו, ביחד
ארבעה.






ברש 1 רשי.jpg


איור: הנריק הכטקופף






כשהגיע אל שער העיר זכר מה שנבא
לו רש“י, שסופו לשוב עם שלשה סוסים, והנה הוא שב
והסוסים הם ארבעה. היה לבו מלא כעס וזמם להרג
את רש”י, כי כן הבטיחו, שאם ישוב עם ארבעה סוסים
ישליך את בשרו לכלבים ויהרג את כל היהודים
היושבים בארצו.

כך חשב הדכס, אבל הקדוש ברוך הוא
מסכל עצת רשעים. בשעה שהדכס בקש להכנס
בשער העיר, נפל כלונס השער העשוי ברזל על
הסוס הרביעי ההולך באחרונה והתיז ראשו ורוכבו
נשאר מבחוץ. ובכן נכנס הדכס בשער העיר עם
שלשה סוסים ולא עם ארבעה, כמו שנבא לו רש"י
הקדוש.

נפל פחד על הדכס והודה שנבואתו של
רש"י היתה אמת. ירד מעל סוסו ומהר לבית הצדיק
להשתחוות לו ולהודות לו על נבואתו.

אך כשבא לבית רש"י מצאו מטל מת
בתוך הארון מוכן לקבורה ועם רב בא ללוותו לבית
עולמו. נלוה גם הדכס אל המלוים וימים רבים היה
מתאבל על מות הצדיק.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46209