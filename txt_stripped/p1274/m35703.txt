


	
	מנדלי מוכר ספרים
	



מלאו עשר שנים למותו של אחד מאדירי הפרוזה העברית
ומחדשיה – ש"י אברמוביץ. זקן מופלג היה במותו ומיצה את חייו
וכשרונו עד הטיפה האחרונה. שלימות־גורל כזו יכולה להיות משא־נפש
לכולנו. עתה מתוך ריחוק זמן אפשר לסקור את הירושה הספרותית של
היוצר ולהעמידה בשטח־הראות של הדור החי. חובה היא כלפי המתים
והחיים.

עוד בחייו, ביובליו, היו מבקרים, שהעיזו להטיל “מעט
ספקות” במונופולין של מנדלי מו“ס על הפרוזה העברית. גם אחרי מותו
נמצאו אנשי־אמת שביקשו לפשוט מעליו את בגדי הכהונה־הגדולה.
כנהוג, היו מן הקוראים שנהנו והיו שנתרגזו. כך היה וכך יהיה
לעולמים. עתה שתיקה. גם נושאי־הכלים והחסידים אינם מרימים קולם בהלל
הגדול, ואף המתנגדים אינם משמיעים דבר של גנאי. באה מעין השלמה קהה עם
העבר. גם ספריו העבריים כמעט אזלו מן השוק והמו”לים אינם ממהרים
להוציאם מחדש ולהפיצם בישראל. כמו כן עובדה מצערת היא, שהדור הצעיר
– בפרט בארץ־ישראל, והוא העיקר בזמן הזה לספרותנו – אינו קורא את
מנדלי מו“ס אלא מעט מאד. ארץ־ישראל רחוקה מסגנון החיים שבכתביו,
מסגנון תאורו ומסגנון לשונו. ואף־על־פי־כן, אין אדם יודע־ספר
עברי, זקן או צעיר, שלא ירגיש ולא יודה בגדולתו של מנדלי מו”ס. הוא
מכביד גם בדממתו הספינכסית. צלו מוטל לרוחב פני ספרותנו ואין

להזיזו. אין גם רצון לצאת לגמרי מתוך תחום צלו.

ובכן, המת מנדלי מו“ס? האם נחנט והוא משמש רק מצבה
לדור הנפילים? היהיה גם הוא דוגמת־מה, כאותם אדירי־הרוח של הדורות
הראשונים, שמעריצים אותם גם כשאין קוראים בהם? לא! יותר מדי קרוב
הוא מנדלי מו”ס לנו, לכולנו, יותר מדי חלשים אנו עדיין בלעדיו,
שנסכים להכניסו לתוך המוזיאום. יותר מדי חיוניות יש גם בו
בעצמו, שנכפה עליו את הגולל. עוד רבות עלינו ללמוד ממנו, עוד
רבות עלינו לחיות מפיו. ואם גברה השיכחה מפני טירוף־השעה, עלינו
לסייע לקיום זכרו והשפעתו. הדור שאינו נושא עיניו תמיד לגדוליו
בעבר, אין לו על מה שיבנה את עליותיו, והוא שב לזחול על ארבע.

ש“י אברמוביץ בא גם הוא עם מקהלת מבשרי ההשכלה
והחיים החדשים בישראל. הוא המשיך בעצם את מסורתם של ארטר ומאפו
(ב“עיט צבוע”) יחד עם יל”ג, גוטלובר, סמולנסקין, לילינבלום וברודס.
ה“אבות” הם אדוקים חשוכים מורדי חיים, וה“בנים” נלחמים על חייהם
וחופש־רוחם. יש לעמוד לימין הבנים ולהתגרות באבות עד שיתרצו לרוח
הזמן. הוא עשה את מלאכתו באמונה ובנוסח המקובל – בתוספת מקצת
השפעה של הספרות הרוסית. בדרך האידיאולוגית לא חידש איפוא כלום.
אך הוא המשיך גם את דרכם של מ. א. גינצבורג וקלמן שולמן. יש ליתן
ערכי־תרבות לעם ולא רק להטיף להם. וכן נתן את צוארו בעול חבור
ספרי־מדע בעברית. ולפי שהוא לקח על עצמו, לפי נטיתו, את מדע־הטבע,
ולא מדע הומניסטי, כראשונים, אנוס היה לבקש לעצמו לשון מדייקת
ומגדירה. וכן הגיע אל סגנון ההלכה והאגדה בדרך ההגיון והטבע.
מספרי־המדע העתיק כעבור שנים את הסגנון הזה אל חבוריו המקוריים
במקצוע הספרות היפה.

טעות היא גם בידי החושבים, כי לפין וצווייפל הקדימו
את מנדלי בהנהגת סגנון המשנה. אם כן יש לצרף אליהם גם את ריב“ל. באמת
אין ראשוניותו של מנדלי מו”ס בזה שהנהיג את סגנון המשנה, כי־אם
ביצירת סגנון ריאלי לבלטריסטיקה העברית. אחרי תעותו כמה שנים
בלשון היהודית – מתוך רצון “לעשות לעמו” – שב לעברית והתחיל תופר
בידי־חרוצים את הטלית הגדולה, שתהלום את נוף החיים הגלותיים אשר החל
לעצב באצבעות־אמן. הטלית הזו עשויה טלאי על־גבי טלאי: מקרא, תרגום,
משנה, מדרש, תפילה, תחינה, פיוט וכו'. הטלאים בלשונו בולטים לפעמים
יותר מדי, אין עוד מזיגת־הצבעים עד כדי אילוזיה של חטיבה אחת, אבל
הוא היה באמת הראשון, שחיבר את היריעה של הלשון העברית הגדולה
והמאוחדת ועטף בה את חיינו. זכות זו עושתהו לאב ולראש־בונים
בספרותנו. הוא למדנו ערבוב הסממנים על דף־הצבעים, הוא
למדנו שיחת בני־אדם מן השוק.

ומצד התוכן: הוא תיאר את חיי הגלות ב“תחום המושב”,
את “עמק הבכא”, מתוך טנדנציוזיות לא פחות מסמולנסקין ואחרים. עוד
ביתר קפדנות ורוגזה – כי פחות תמים היה מכל סופרי דורו. אף
הוא התכון להחזיק לעיני העם את המראה, אשר תפקח את עיניו לראות את
מראהו המשחת מאדם. אך הוא היה אמן יותר מכולם, אף כי לא היה
אישיות יוצרת יותר מסמולנסקין. ברי לי, שרק האמן שבו החזירו אל
הלשון העברית. מה שאפשר היה לו להשיג באמצעים שבלשון היהודית
השיג בשלמות ולא מצא יותר, וזה לא מצא לו. בכל אמצעיו היה בעל
תביעה קלסית, ועל כן אנוס היה לפנות אל לשון שהיא קלסית מטבעה.
ברי לי, שאילו כתב סמולנסקין במקרה, יהודית, היה מוצא בה את כל
ספוקו האמנותי.1 ועל־כן בטא ברנר באמת
את הרהורי־לבו בהכניסו את מנדלי לתוך מסגרת של “מעריך עצמנו” בלבד.
ברנר הקטיגור המושבע ראה והבליט את הקטיגוריה של מנדלי. אילו בא
סניגור לכתוב את פרשת “הערכת עצמנו” בכתבי מנדלי מו״ס, היתה מתקבלת
תמונה, שהיא ההיפך מזו של ברנר. אפשר היה לגלות בו כמה דעות
חיוביות על נצח־ישראל, על מוסר היהדות, על עממיות בריאה וכו'. מן
הצד האידיאולוגי יש למצוא בו גם שלילה וגם חיוב, אם כי השלילה
מכרעת. אך מי שרוצה להעריך את מנדלי צריך להעריכו קודם־כל בתור
אמן. כי זהו הצד המכריע במנדלי מו“ס יותר מבכל סופרי הדור
ההוא. ברחבי יצירתו יש למצוא גם אידיאות סוציאליות וקוסמיות. גם
הפסיכואנליטיקן יכול היה לבנות עליו בנין שלם. “כדרך הטבעיים
שמתבוננים בטבע הברואים”, כך הוא מסתכל בעולם ומעלה מה שעיניו
הבהירות והחדות רואות. ומשום־כך נעשה מנדלי לגדול בעיני אחד־העם
וביאליק, אעפ”י שבאידיאולוגיה שלו היו צריכים להיות כמה צדדים זרים
לרוחם. דוקא שנים אלה, שהם גופם אמנים בראש וראשונה, ראו בו את
עמוד הספרות העברית החדשה.

אמן גדול ואחראי כזה, צייר קפדן ובטוח כזה, רחב הבד
וההשגה, – למה חדל לקחת את הלבבות? כמדומה, ששתי סגולות עיקריות חסר
מנדלי מו״ס, וחסרונן מעכב בעדו להיות לסופר שוה לכל נפש ולכל זמן,
דוגמת דיקנס ותיקירי האנגלים, שגם הם נתנו את הוי עמם ודורם ברחמים
ובסטירה. האחת היא: השטף הספורי, המותנה בדמיון יוצר
ובמעשה־מרכבה של עלילות, שהם אחוזים יותר בגורל־החיים, שאינו
חולף בעיקרו, מאשר בטיפוסים ובמנהגים, שהם בני זמנם. מנדלי
נוהג בסביבה ובאנשים שהוא מצייר יותר מדי מנהג “הטבעיים”. השניה היא:
חדות התאור, המעלה גם את הנושא העכור למעלה של ענין. מנדלי מתאר
תמיד מתוך מלוי חובה, מתוך כווץ הפה, מבעד למשקפים היושבים ישיבה
מהודקה על חטמו. על־כן לקחו יצירותיו את לב הדור, שהיה כולו שואף
בקורת ונקמה ביהודים “הרועים בבצה”. מנדלי סיפק לו את רגש־הנקמה
הזה. אך הדור החדש, הרחוק מרגש זה, צריך ללמוד את כתבי מנדלי,
כדרך שלומדים את מדע הטבע, ועל כן מעטים עתה דורשיו.

לא בידינו הוא לכפות את כתביו על הקורא. אבל עלינו
לדאוג לכך, שיתפוס את מקומו הראוי בחנוך הספרותי. בפרט חס
לנו, הסופרים, לזלזל בסבא. כולנו נתברכנו ממקורו. מי שלא ניזון
ממנו בשעתו חייב להזון בו עתה עד כדי שביעה; וגם אלה שידעוהו
חייבים להפוך בו ולהפוך בו, כי עוד רב יש ללמוד ממנו. שלשת
כרכיו העברים יעמדו במדף העליון שבארון־ספרינו והיד תשתלח אליהם מדי
פעם בפעם, כמו לקלסיקנים העתיקים, לשאול מהם אמת של בטוי וציור,
תגים ועיטורים מקוריים.

 ביאליק בסוף מאמרו, הכתוב בהערכה נכונה ובהערצה של
תלמיד ותיק, מדמה את מנדלי לפסל ומצייר תמונה רבת־חיים מבית־מלאכתו
של האמן עם גמר המלאכה. אך לי נדמה, שביאליק נתפס לקסם המשל ולא נתן את
דעתו אם הוא הולם בשלימות את נמשל. בדרך אמנותו של מנדלי מו"ס לא
היה לי מימי רושם של פיסול, כשם שהתמונות והנפשות שעשה אינן
עושות רושם של פסלי־אבן נצבים בבליטותם המוגמרה והחלקה,
בשווי־מדה מופרש מן האויר, נתפסים לכל עין ומעוררים את גרוי המישוש
(בלזק, טולסטוי). אני הייתי מדמהו יותר לכייר בחומר העובד
באצבעות ולא במפסולת. הוא מדביק גוש אל גוש, מרטיב ולש, דוחק
וצובט ומבליט, והתמונה יוצאת אמנם בולטת, אך צבע החומר אינו סר
ממנה ורשמי העיצוב נכרים. אף הדמויות אינן קמות והולכות, כי־אם
עומדות מודבקות אל כנן רק מתוך העויות של חיים. יש בו לפעמים גם
משהו מן החרט, העושה מלאכה דקה בצמצום כל החושים על־פני מתכת יקרה.
אפשר גם לומר, שהוא מצייר בצבעים ששמנם נתקשה, אך פיסול סמי
מכאן.

עתה, עשר שנים אחרי מותו, נדחק ועולה בי דמיון אחר:
רואה אני את מנדלי מו"ס כאילן עתיק, שענפיו מעוקלים ועליו מצהיבים בצבע
החלודה, כמו לפני השלכת. רוחות־סתו מנשבים ומסערים את הנוף הסבוך,
אך העלים אינם נושרים, מצומדים הם בחזקה אל האילן. מעטים הם מן העוברים
הסרים לשבת בצל אילן בעל מראה כזה. אך מי שיושב תחתיו ונושא עיניו
ומתבונן שעה ארוכה בנופו הנוטה, תפקחנה עיניו ויראה פתאום, כי
ירוק הוא כולו, ובין העלים הצפופים והרעננים יזהיבו לו פירות

בשלים נחמדים למראה וטובים למאכל.

תרפ"ח










אך לא את התרבותי־הלאומי.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35703