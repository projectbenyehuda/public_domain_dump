


	
	"לוטה, הכנסי..."
	



ימים מועטים אחרי ההפצצה השנייה של תל אביב, הפצצת הלילה,
יצא הצייר קולורי, רוק כבן ארבעים, בעצת ידידו הסופר, למושב
הצעיר “תל נוי” הסמוך למושבה הגדולה בשרון, כדי “לתקן קצת את
העצבים”.

למן ההפצצה הראשונה, הפצצת היום, היה קולורי חי בעיר
מתוך תחושת קבע, כי השמיים ממעל זוממים בלי הרף איזו מזימה איומה, מין
גזר שאי מפלט ממנו, העשוי למצוא את האדם ולפגוע בו גם במסתורו. בשעה
שהיה מצייר על הבד, אם בחדרו ואם בחוץ, היה לו הרגש הקשה, שזימזום
המטוס, אגב ניסורו במרומים, מנחה את המכחול שבאצבעותיו. תחושה זו, שנתגלגלה תכופות במחשבה, היתה מענה אותו בשוכבו ובקומו, בהיותו
בביתו ובלכתו ברחוב, עד שריפתה את עצביו, שלא היו חסונים גם בשנים
כתיקנן.

כשהגיע ל“תל נוי” ראה כי “תל” אמנם היה שם, אבל ה“נוי”
עדיין מועט היה. המראה המכריע היה – החול. מקצתם של שלושים הבתים הקטנים
אומנם מוקפים ירק של פרדסים זעירים, גני פרי וערוגות ירקות, אך רוב
הבניינים עודם עירומים והדרך הרחבה בין הבתים היא ערבה של חול עמוק,
אדמומי. על הגבעה שבקצה המושב, ליד בריכת המים העומדת על רגלי ביטון,
מתנוסס ללא תפארה הבניין הציבורי: מחסן וצרכנייה – מין צריף ארוך, חסר
צורה, שאקליפטוס גדול מרשרש עליו יום ולילה בעליו הנוקשים. לא כן
המושבה הגדולה, המשתרעת על שטח גדול, שרובה יפה לעין וחלקים ממנה
אפילו “ציוריים”. גם הנוף, נוף שרון טיפוסי, רך וענוג, עד ראי הים,
כמה מראות חמד בו. אף על פי כן לא הצטער קולורי, שלא לקח עמו את הכלים
והוא פטור מציור. לנוח בא ולא “למתוח את עצמו”.

הבית, שבו ניתן לו חדר, בית קטן של זוג זקינים, חקלאים
למחצה, היה לא רחוק מאותו בניין ציבורי, מאותה בריכת המים
והאקליפטוס המרשרש יום ולילה. מאחריו היה בית מידות בן קומתיים, שהוקם
כדי לאכסן בו “עולים”, לפני בואם אל “הסידור” בארץ. ובירכתי אותו
בניין, בחלקת חול שוממה, גדרת של צינורות ברזל, ובתוך הגדרת הפר של
המקום, פר בן בקר גזעי, בן שנתיים, מכונה בשם “גיבור”. קרניו הקטנות,
המעוגלות פנימה, פימתו השחורה והרחבה, עיניו הסכוכות שיער, חזהו
הכביר ועורו המבריק בשטחים שחורים ולבנים – גירו את החוש הפלאסטי
של קולורי. ילדי המושב, כשהם בטילים מעבודה, באים אל “גיבור”,
קוראים לו בשמו להתגרות בו, מגישים לו בעד שבכת הצינורות קלח של
כרוב או תפוח אדמה, וכשהוא רוצה לתפוס בו בפיו, הם מרתיעים את
ידם. הפר מסלסל נחיריו, מלכסן ראשו, נותן בהם עיניים זעומות, ולבסוף
– הופך פניו וחוזר מאוכזב למקום רבצו. לשמע שמו “גיבור”, אפילו מרחוק, מפרזל הפר מיד בקטע השלשלת התלוי בצוארו, משמיע קול נשיפה, קם
מריבצו ורץ אל שער הגדרת, ואם אינו מוצא אדם שם, הוא עומד נבוך,
פשוט זנב, בוהה רגע בעיניו, אחר הופך פניו וחוזר למקומו ורובץ – עד
שישמע שוב את שמו. ויש שהוא עושה כך פעמים רבות בזו אחר זו, אם יש
מי שרוצה להביאו לידי כך.

כל זה למד קולורי שעה אחרי בואו למקום מפיו של הילד,
נכדם של הזקינים, שבא מן המושבה לבקר את סבא וסבתא. הילד הוא הוא
שהוליכו להראותו את “גיבור”, וגם “הוכיח” לו, כי אומנם כך דרכו
של הפר.

הזקינים, שקיבלו את קולורי בחביבות, מתוך חיבה אל
מכירם הסופר ידידו, הכניסוהו לחדר הקטן, הסמוך לחדרם, והתנצלו לפני
האורח, שאין בביתם נוחות רבה. אבל מנוחה ימצא כמה שהוא חפץ. פשוט אין
מי שיפריע. והמזונות – יגיד מה הוא אוהב, אל יתבייש. היא תשתדל
להשיג מה שאפשר להשיג בכפר בימים אלה. היא ברוך השם בעלת ניסיון. גרו
אצלם גם בעלי דייטא.

מאין בידו של קולורי כל מעשה לעשות, אחרי שטייל
קצרות בסביבות הבית וביקר יחידי אצל “גיבור” וגם “שוחח” עמו שעה
קלה והסתכל בנוף, ואחרי שאכל כבר פעמיים ארוחות פשוטות ומזינות,
שהזכירוהו את מאכלי אמו בעיירה הווהלינית – שכב לישון בשעה מוקדמת
של הערב. הזקינה ירדה אל המושבה לראות אם אין איזו עבודה בשבילה אצל
הבת, והזקן, שהיה נוסע בכל יום (כך נודע לו מפי האשה) לרגל איזה עניין
למושבה אחרת, עמד לחזור בשעה מאוחרת, והוא, קולורי, נשאר יחידי בבית
עם חתולה שתקנית ועם שעון קיר מטקטק נוגות. מה יעשה איפוא ולא
ישכב?

הוא שכב במיטה הנמוכה, הסמוכה לרצפה, שבמקום אחד היא
רכה מדי ובמקום אחר קשה מדי, ולא יכול להירדם: תחושת הקבע עם מראה
הבתי ההרוסים בעיר, יחד עם מראות הדמיון מן הנעשה בשדות הקטל, בערים
ובכפרים המופצצים, מראות האימים בגיהינום של משכנות היהודים – כל אלה
באו אליו גם כאן ועינו את מוחו המעורער. במרחק לא רב סאן הים את
סאינתו הלילית, הדומה להסתערות בלתי פוסקת על איזה מעצור כדי לשברו
– וגם זה הוסיף על גירויו.

לשני החלונות שבחדר, המרושתים מפני היתושים, לא היו
תריסים, ואור הלבנה מילא את החדר. הצורות הזרות של הרהיטים המעטים זעו
לעיניו בכל פעם שהסתכל בהן. הוא כמעט נתחרט על שבא לכאן. בחדרו שבעיר,
במיטתו, רגיל היה לפחות להירדם לכמה שעות בלילה. כאן אינו יכול לישון
כלל. הוא בא לחזק את עצביו, מי יודע אם לא ירפה אותם עוד
יותר!

והנה: זומממממ… אהא! דבורת הפלדה נישאת גם בשמיו של
המושב הכפרי! זימזום עולה ויורד, מתקרב ומתרחק, משתתק ונשמע שוב.
הפחד ההוא, משם, קרע את עיניו והרים משהו את ראשו מעל הכר.
הזימזום היה שונה מן הרעש ששמע כאן ביום, כשמטוסי המשמר היו חגים
לאורך שפת הים ועוברים, עבור ושוב, מעל למושב ולמושבה. זה הנשמע
עכשיו הוא זימזום מאיים, בולש, שיש בו מן הקול של “ההם”, הנוראים,
אלה שביקרו לפעמים את העיר ורושמם מכביד כל כך בשעת הישיבה במקלט.

הזקינה חזרה הביתה. הוא שמע שהדיחה את הכלים במטבח, אחר
כך עסקה באיזה סידור בבית, יצאה אל החצר, אל הלול ואל העז, ונכנסה שוב.
לסוף שמע שנכנסה לחדר הסמוך ולא יצאה עוד. שכבה לישון, האשה העייפה,
אחרי עמל יומה הארוך. לא ארכה השעה וגם הוא, הזקן, חזר. הלה התהלך
בזהירות, שלא להעיר את הזר משנתו, כביכול. לא העלה אור החשמל, כי נוגה
הירח האיר את הבית כולו. אחר כך דמם גם הוא בחדר.

כמה שקולורי התאמץ לשכב על צידו האחד, כי המיטה חרקה
מעט ולא רצה להפריע גם הוא את שנת הזקינים, מוכרח היה להתהפך מזמן לזמן
וקול החריקה גרם לו ייסורים. השעון צילצל עשר ואחת עשרה, והוא התענה
על משכבו בנדודי שינה, וכל חושיו פקוחים לקולות ולבנות
קולות.

והנה: קול מדבר אי שם בחוץ. קשה היה להבחין מאיזה
מרחק בא הקול. והקול מדבר בשפה לא מובנה, בהברה לא ברורה. קול מבקש,
מתחנן, משדל, גוער, ושוב מתחנן, מפתה ומשדל. קולורי הסיט עצמו באחת
וישב על משכבו, מטה אוזן לקול. כן, לא דימיון הוא. בחצי הלילה מדבר
קול יחידי בחוץ, תחת השמיים הבהירים, באור הלבנה המליאה, כשדבורת
הפלדה מנסרת בהם… הו מתח את קשבו עד שתפס מלים בודדות בגרמנית. אך
לא יכול לתפוס את הקשר והרציפות שבמלים. כך נמשך הדבר כרבע השעה. המלים
המובנות חזרו פעמים רבות, ותוכנם נשאר סתום ממנו. ופתאום נפסק
הקול כגמר איזו תפילה. הוגף חלון. ושוב שמע רק את הזימזום הרוצע
בדממת הלילה, מתקרב ומתרחק, עולה ויורד, כבולש ומחפש מטרה
לפגיעה.

וכך עבר על קולורי כל הלילה. אפשר שישן לסירוגין אילו רגעים שינה טרופה, ואולי גם זה לא. לו עצמו לא ברור היה הדבר.

ובבוקר, כשיצא עם המגבת לרחוץ בחדר האמבטי, כבר עסקה הזקינה במטבח, ובעוברו על הפתח שאלה:

– נו, איך ישן? שוב היה אוירון. כן, מאז הפצצת תל אביב
הם מסתובבים בלילות. – וכשהרגישה שלא זה מעסיק את מוחו, הוסיפה:
– אהה: בודאי שמע גם אותו, את הגרמני המטורף. בכל לילה, כחצי הלילה,
הוא פותח את החלון ומדבר כך לתוך הלילה. לפעמים הוא יוצא החוצה
ועומד כרבע שעה ומדבר. אל מי? אל אשתו המתה. היא מתה עליו בדרך,
בספינת “המעפילים”, באיזה מקום בים השחור. כן, דרך רומניה נסע. שני
בניו, בן ובת, באו לארץ כשנה לפניו.

– מה הוא מדבר?

– אדוני לא שמע? מה שכזה יכול לדבר! הוא מבקש ממנה,
שתיכנס הביתה. השעה כבר מאוחרת. קר בחוץ. היא תצטנן… כמובן, הוא
דואג לבריאותה!… דעתו נטרפה עליו מרוב צער, המסכן!

– ומה מעשהו כאן, ב“תל נוי”?

– אדוני לא ראה? הרי יש לנו כאן “בית עולים”. לפנים
ישבה בו קבוצה של נוער בהכשרה. נערים ונערות – זהב! עכשיו הוקצה
הבניין ל“מעפילים”. יש בו יותר מעשרה חדרים, והם יושבים כאן יחידים
ומשפחות, עד שיימצא להם מקום. אחדים עובדים במושבה. עובדים
ישרים!

– והיכן בניו?

– הבן “גפיר” באיזה מקום. הוא בא לפרקים לבקר את אבא, והבת – נערה צעירה – היא באיזה קיבוץ בהכשרה. הוא כאן ערירי.

– מאין הוא?

– נדמה לי, מלינץ שבאוסטריה. היה שם סוחר בהמות, או
בדומה לזה. אדוני יראה אותו: איזה גוף בריא! איזה טמפראמנט! גבר כבן
שישים. עוד מעט יצא למושב.

– וממה הוא חי?

– מי יודע, אפשר יש לו מעט כסף. ואפשר הוא מקבל מן הבן.
בודאי גם קצת תמיכה מן הסוכנות. מה צריך אדם אחד כמוהו? הכול הוא
מכין לו בעצמו: האוכל, ניקוי החדר, כביסת הלבנים.

ולאחר שעה אומנם ראהו קולורי עובר בדרך ליד הגדר.
גוף חסון, לא גבוה, כבד אך גמיש. גלוי ראש ושערו הצהבהב, ששיבה
זרקה בו, מדובלל. לבושו ישן ומרובב. סוחב רגל אחת, אך מרץ וחיות
עולים מכל איבריו, שהוא מטלטל אותם בכוח, כשהוא בוסס צולע בחול
הכבד לעבר בתי המושב, נושא ביד אחת חתיכת שק ובשניה קומקום חבול.
בלכתו הוא מנהם לעצמו, מדבר או מתנשם מיגיעת ההליכה.

כשעבר על הפשפש, שמאחוריו עמד קולורי והסתכל בו,
זרק לו מבט חד וחטוף, ואמר בקול רם: “גוט מורגין!” ואץ צולע
הלאה.

הביט אחריו קולורי בסקרנות, עד שראהו פותח פשפש ונכנס לאחד הבתים.

באותו רגע שמע מאחריו את קולה של הזקינה הגוחנת על ערוגת הבוטנים:

– הוא דיבר אל אדוני? לאור היום דעתו שפויה עליו
והוא נטפל לאנשים ברחוב לשם שיחה בטילה. כל היום הוא מתרוצץ מבית
לבית לדבר בפוליטיקה. הוא מעריץ את האנגלים ורוצה בנצחונם, אבל אינו
מאמין שאפשר לשבור את כוחם של הגרמנים… אין כוח בעולם כנגד כוחם של
הגרמנים שלו…

– ומה דעתה? – שאל קולורי באבק אירוניה.

– דעתי? פשוט, מי שאוכל יותר מדי, סופו מקיא – גם הגרמנים כך.

את כל היום בילה קולורי בארוחות טובות, בקריאת כרך
של גוגול, שמצא בין הספרים שבבית, בטיול בחצר ובסביבה הקרובה. ניגש
שוב אל הגדרת של “גיבור” (הילדים היו בגן או בבית הספר שבמושבה), קרא
לו בשמו, התגרה בו קצת. מפלי בשרה של הבהמה רבת האונים, הדמות
היצוקה, תנועות המתכת של איברים, משחק הצבעים והצללים בגופו, – כל זה
שבה את עינו של הצייר. הוא חש גירוי באצבעותיו. אילו היו עמו
הכלים, לא יכול היה להתאפק מלצייר את הפר. הוא ראה את דמותו על גבי
הבד. כמובן, לא על רקע של חול משעמם זה, אלא בתוך איזו חצר, ליד אילן
ירוק.

גם בתוך גן העצים של בעלת הבית היה. גן לא גדול ובו
עצי פרי למיניהם, עומדים בתוך “צלחות” גדולות. ביחוד יפים היו עצי
השזיפים. הזקינה (הזקן יצא שוב לעבודתו במושבה) הגישה לו בקערה גדולה
מן השזיפים הבשילים ואמרה לו שמו של כל מין: “קלסי” ו“ביוטי” ו“סנטה
רוזה” ו“ויקסון”. כל פרי ומראהו וטעמו וריחו הדק. ערבו לחיכו
ביחוד שני המינים האחרונים. לאחר שאכל אחדים מן הגמלונים, רבי הבשר,
ה“ויקסונים”, היה שבע. אף על פי כן, כשהתהלך בין העצים המשופעים בכובד
פרי, שלא כפי עובי הענפים המודלים על סמוכות מסביב, ומצא פרי נאה –
קטף אותו לאוכלו על חום השמש הספוג בו.

הזקינה רתומה היתה בעבודה והוא חשש להבטילה. מדי פעם
בפעם היתה נעלמת לשעה, אם שיצאה לעבודה בפרדס המרוחק, או שירדה למושבה
לעזור שם לבתה. אבל בחזירתה היתה מתעכבת רגעים מספר על יד האורח
ומדברת אליו מתוך בינת חיים רוה, במבטא רוסי רחב, בהומור וביישוב
דעת שלא שמע כמותם זה שנים רבות.

בצהריים אכל יחידי במרפסת הגדולה, הזגוגה כולה. אכל
והותיר, לצערה של בעלת הבית, שהאיצה בו לאכול הרבה, כי עליו “להשמין”.
ואחרי הצהריים בא שוב הנכד, הילד הנעים. הביא חבילה של לבנים, כדי שסבתא
תכבס אותם. היא התירה את החבילה ובדקה את הלבנים על הרצפה מתוך העוייה
מבדחת. – מה לעשות? עצמותי הזקינות חייבות ליטול על עצמן גם עבודה
זו. בתי תקים לי מצבה של זהב…

קולורי דיבר עם הילד על בית ספרו ועל לימוד הציור.
ביקש נייר ועיפרון ולימוד לצייר במשיכות אחדות כמה יצורים: עכבר,
חתול, עורב. הנער התפעל מאוד והתחרץ לחקות את מעשה הצייר, וכשהצליח
מעט, רץ להראות לחביריו במושבה.

הוא ישן מעט, ובערב עלה שוב גלגל הירח וטל צונן ירד על
הצמחים. קולורי אכל את ארוחת הערב לאור הירח (הזקינה אומרת, שאינה
מעלה אור, כדי שלא למשוך את היתושים. הוא חושד בה, שהיא מתכונת לקמץ
בחשמל), יצא וישב על המדרגות, מסתכל באויר הלילה.

לא עברה שעה קלה וזימזומה של דבורת הפלדה נשמע שוב. גם
במשך היום היו טסים מזמן לזמן אוירונים אילך ואילך, ביחידות או
שניים־שלושה יחד. פעם עברה במהירות מטורפת להקה של שישה עשר, ערוכים
חמישה חמישה ואחד מזנב אחריהם. אך ביום לא עשו רושם. ברור היה שהם
“שלנו”, והם עסוקים באימונים. לא כן זה שבלילה. בזימזומו יש משהו
מסתורי, מתרה, מאיים.

פתאום שמע במרחק מה, בדרך, צעקת אשה וריצה עמומה בתוך
החול. ומיד ראה אותו, את הגרמני, עושה דרכו במרץ הביתה, מתוך
שתיקה זועמת.

קולורי נכנס ושאל את הזקינה, שישבה במרפסת ופרטה אפונים מתרמיליהם לתוך חיקה:

– מה צעקה האשה בדרך?

– הרי זה שוב הלה. בערבים, כשנקרית לו אשה בחוץ, ביחוד
בעלת בשר, מיד הוא נטפל אליה: “לוטה, חזרת סוף סוף? תלכי עמי הביתה,
אל הילדים? למה לא לקחת את הסודר? לוטכן, תצטנני, האויר קר”. כך הוא
מדבר אליה. אפילו אותי, הזקינה, תקף פעם וביקש לשלב זרועו בזרועי.
מצא לו יפהפיה…

ושוב ירדה הזקינה אל בתה, לעזור לה. כמכונה שאינה
יודעת מנוח היתה הזקינה. גופה המסורבל, החולני אך מלא המרץ, הפנים
הרחבות, העיניים הנבונות, השיער הסב המפולג מעל למצח האציל, ידיה
השלוחות תמיד בעבודה, ועל הכול מצב רוחה הספקני העליז – הרי זה
טיפוס יאה למכחולם של ההולאנדים הגדולים!

הוא נשאר שוב יחידי בבית, שכב ולא יכול להירדם. שוב
התענה בהזיותיו, האזין לזימזום המטוס, שמע בשוב הזקינה ואחריה הזקן,
וכן שעה על שעה. וכחצי הלילה הגיע אליו שוב קולו של ההוא. עתה, ששמע את
נוסח שיחו מפי הזקינה, היתה ברורה לו כמעט כל מלה שיצאה מפיו.

קולורי לא יכול להתאפק, ירד ממיטתו, פתח כנף החלון
והביט אל הבניין הגדול. ואומנם באחד החלונות בקומת הקרקע ראה את
דמותו של האיש גחון קצת החוצה והוא מדבר לתוך הלילה:

– לוטה, לוטכן, מתי תיכנסי סוף סוף? אני מחכה ומחכה
ואת משתהה שם בחוץ. תצטנני. האויר קר. למה לא לקחת את הסודר? אני מכסה את
הילדים והם מתגלים. בואי, היכנסי! אל תכעיסי אותי. איך את יכולה להיות
כל כך אכזרית? בואי, לוטכן, בואי. כבר מאוחר. אני חושש לבריאותך.
היכנסי מהר. אני מחכה לך. הילדים דורשים אותך… הטל יורד, תצטנני. מה
יש לך לעשות בחוץ? נו, מהרי, מהרי!

וחוזר חלילה. אותם הדברים בשינוי סדר. כרבע שעה ארכה
השיחה האבילה, עד שהפסיק, הגיף את החלון והבניין כולו עמד דומם על
שוכניו.

ושוב לא יכול קולורי לישון. ושוב התענה במחשבותיו־מראותיו. לתוך מראות המלחמה והזועות נדחקה וחזרה ונדחקה
בעקשנות דמותו של הפר “גיבור”, והוא ראה אותו רץ משתולל, פעם
ברחובות הגיטו ופעם בשדות הקטל, או שהוא נראה לו שוחה בים או
פורח באויר, והוא קיבל ממדים עצומים, כשור דבי עילאה, רגלי נחושת לו
וקרניו ברזל, מפיו ומנחיריו תיהלך אש, והוא רועץ ומפרק כל מה שעומד
בדרכו.

ושוב נרדם קולורי לרגעים, וחזר ונתעורר באימה, והתהפך
והתענה עד אור הבוקר. ובאור הבוקר כאבו עפעפיו כל כך, שלא יכול
לעצמן עוד. ירד והטיל על עצמו את המעיל ויצא בחשאי החוצה.

החמה אך החלה להנץ באופק מעל למתארי הרי אפרים
הרחוקים. שכבת הטל רבצה בכול. גם החול תחת הרגליים היה לח בעומק חצי
אצבע. מכמה חצירות נשמע כבר שאון המשכימים למשק. בדרך עבר קרון ריק
משוך על ידי פרדות. גם אוטו משא טעון משא תיבות עשה דרכו בחול
בחילחול ודירדור מתנפץ.

הזקינה יצאה עם שק הגרעינים אל הלול, וכשראתה את קולורי בחוץ, אמרה:

– מה זה? למה השכים אדוני כל כך לקום? מילא אני – העבודה קוראת לי, אבל אדוני, הרי לנוח בא.

– יש מה המעירני. – השיב קולורי בעצב.

– אה, המחשבות, המחשבות. גם אותו הן מטרידות, אבל אני
מגרשת אותן במקל ובמטאטא: א־קיש, א־קיש! כמו פגע רע. הן הן אסונו של
אדם. בלי המחשבות יכול היה האדם לחיות. הי־הי!

והיא ירדה ברגליה הבציקות אל התרנגולות ואל העז.

קולורי חש את עצמו כאילו כל גופו חבול. כבר עברו
עליו שני לילות כמעט ללא שינה. עוד שניים שלושה לילות כאלה, והוא
מחוסל. כן, כן. יצטרכו להכניסו ל“מוסד”, כשם שהכניסו לפני חודש את
הפסל נאור. אבל איך אמרה הזקינה: “במקל ובמטאטא, א־קיש, א־קיש!” גם
עליו לגרש את מחשבותיו טרם יכריעו אותו…

ולשם גירוש המחשבות עשה בדיוק מה שעשה אתמול: אכל
ושתה וטייל בסביבת הבית, השתעה עם “גיבור”, לימד את הילד ציורים חדשים,
דיבר כמה פעמים עם הזקינה החכמה, ופעם אחת עם הזקן, שגם הוא מלא חרדה
מנצחונותיהם של הגרמנים, אכל שזיפים מתוך הקערה ומעל העצים, שכב לישון
בשעה מוקדמת, יחידי בבית, ושוב שמע את זימזום המטוס, דבורת הפלדה,
התהפך ו“ראה מראות” ושמע לבסוף את שיחו של הגרמני האומלל באוזני
לוטה אשתו.

בבוקר היה שבור ורצוץ. לא הועילו הארוחות המזינות, כל הדייסות והביצים והשמנת. כאב עכור עמד בכל איבריו, ומועקה בלב,
והמוח חותר, חותר למקום שלא צריך, עם כל הרצון והמאמצים להטותו
למסילה נכונה…

שרתה עליו מרה שחורה, שלא ידע כמותה זה כמה. סגר עצמו
בחדר ושכב לבוש על המיטה, דוגר על הזיותיו באין אונים. על שאלתה של
הזקינה, שפתחה בזהירות את הדלת, השיב:

– לא כלום, מיחוש ראש. זה יעבור.

אך בשעות שלאחר הצהריים תקפה עליו חרדת פתאום: לא, הוא
לא יישאר פה עוד לילה. אי אפשר. עליו לחזור מיד הביתה, העירה. ומה
מוזר: חדרו הקטן, התפל, המלא וגדוש תמונות מאובקות על הכתלים, על
הכיסאות והשולחן והארון ובכל פינה, שברי מודילים, מכחולים פסולים וקופסות צבעים ריקות, אי סדרים ואי נקיון בכול, ריח טחב וזיעה וכו',
– אותו החדר נראה לו עתה בדמיונו כה נוח, כה נעים, כה מביא אושר…
כן, אושר לא יבוטא הוא להיות שוב בחדרו, שהסכין עמו, שחי בתוכו
זה שבע שנים, עם המראה מחלונו היחידי על גגות העיר. כל זרת בו ידועה
לו, קרובה לנפשו, ממוזגת ומרוכבת עמו… וכאן הכול זר, עוין, לא ממשי, כן לא ממשי… איזו הזייה היא שנפל לתוכה, הזייה
זוממת, מסוכנת…

ומשהו בקרבו החליט, שעליו לחזור. עוד היום, לפני
היות הערב, עליו לחזור אל חייו הנורמאליים. מה רצה ממנו ידידו הסופר
בעצתו? הוא ביקש להכשילו. כן, רק להכשילו נתכוין…

והוא יצא והודיע לבעלת הבית פסוקות, שעליו לחזור מיד
לביתו, נזכר שדבר נחוץ, הכרחי לו שם עוד היום… אם לא יחזור מיד,
ייגרם לו נזק כבד…

הזקינה השרתה עליו את עיניה הטובות, הנבונות, הספקניות־העליזות, ואמרה במתינות רבה:

– יש לו יותר מדי מחשבות אצלנו? כן, אין כאן מה שיפזר
את המחשבות… חבל! אבל אין בכך כלום. יסע, יסע, אם אץ לו הדבר. אל
יחשוש לנו. לנו לא יגרום כל נזק. אורח אחר מחכה לחדר זה כמה…

והוא ארז את קומץ חפציו וירד למושבה, אל תחנת האוטובוס.



לאחר שעה היה בביתו.

את החדר שבקומה השלישית לא מצא נפלא, כמו ששיוה אותו
לעצמו ת“תל נוי”. אבל שמח היה שאיננו שם. במרץ מחודש ניגש לגרש (“במקל
ובמטאטא!”) את כל מה שקלטו חושיו שם: את מראה המקום והנוף, את פני
הזקינים, הנכד, הפר והאקליפטוס המרשרש, את זימזום המטוס הלילי ואת
השזיפים הגמלונים, שזיפי “ויקסון”, ועל הכול – אותו, את הגבר המדבר
לתוך חלל הלילה…

הוא יצא ואכל ארוחת הערב במחלבה קרובה. ארוחה עלובה,
לעומת מה שהאכילתו הזקינה שם. אחר כך התהלך ברחובות. פגש מכירים ודיבר
עמהם בלב קל כמעט. סר לבית קפה וישב באור המלא כשעה עם חביריו האמנים.
כמו סר ענן מעל הוייתו.

בעשר חזר לחדרו ושכב לישון. עליו לפצות את עצמו על נדודי השינה שם, בכפר. שכב ונרדם מיד. – –

וכחצי הלילה חלה בו איזו תמורה. הרגשה מוזרה תקפתו.
כל גופו רעד ושיניו נקשו בפיו. הוא פקח עיניו והביט באימה בחדר
המאופל. משהו זר ומוזר נולד בו, משהו תקיף ודוחק בכוח עצום.

הוא ירד ממיטתו, גישש ובא אל החלון ופתחו. כל המבוך
של בנייני העיר נגלה לעיניו מוצף אור הלבנה. רגע עמד והביט בעיניים
לוטות דוק של דמע. אחר גחן החוצה והתחיל מדבר בקול לא שלו:

– לוטה, היכנסי. אני מחכה לך. עד מתי תשהי שם בחוץ? קר.
תצטנני. מהרי, לוטכן, היכנסי!… וכו' וכו' באותה לשון, כשיחו של הלה,
המעורב בדעתו, בדממת הלילה ב“תל נוי”.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34679