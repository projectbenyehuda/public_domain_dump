


	
	יסורים אומרים:
	




"שחה, בן־אדם, ונחרש על גבך:

אין כמוך מאריך אף,

ואם גם תתלונן

ותקפץ אגרוף צונן

ובחרק שנים תאר אל ואב —

הן תשחה ונחרש על גבך".





"שחה, בן־אדם, ונחרש על גבך:

באלף לשון תלמד זכות

עליך ועלינו,

ובהעמיק ברזלנו,

בחסידות תחרז “ענות” עם “פדות” —

הן תשחה ונחרש על גבך".





"שחה, בן־אדם, ונחרש על גבך:

מכל יצורי עולם זה

לנו כליל נמכרת,

כל אימות קץ צרת

בלבבך, אך רוממות עד בפה.

הן תשחה ונחרש על גבך".




תרפ"א










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34888