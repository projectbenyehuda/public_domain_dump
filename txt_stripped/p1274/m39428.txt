


	
	כשות
	







א





בני עניים ובינונים שבעיירתי היו הולכים באב ובתחילת
אלול “לקטוף כשות”. צמח ריחני זה, הנותן תבל בשיכר, עלה לגדולה
במקומותינו וכמה יהודים קנו או חכרו מאת הגויים חלקות שדה ונטעו
נטעי כשות. היו שנים שהצליחו והיו שנים שלא הצליחו. הכול לפי רוב
הענוה במחוז זאץ שבארץ ביהם. כשהיבול היה שם זעום, היו באים ממרחק
סוחרים אשכנזים גדולי בשר ואדומי פנים וקונים את הכשות בכל מחיר
שביקשו מהם, במחובר או במקוטף; ובשנת ברכה שם מכרו המגדלים שלנו את
הפרי לסוחרי המקום בכל מחיר שהציעו להם, ויש שהיו אנוסים להניחו
כבוש בשקים או במרצופים גדולים (ואנטוכיס בלע"ז) לשנה הבאה, אולי
ירחם.

בביתנו, גם בשנים שאבי סוחר התבואות הרויח יפה, ועל
אחת כמה וכמה בשנים של שפל בפרנסה, היו הילדים מבקשים להם דרך להשתכר.
ההורים לא דרשו מהם את ה“רוחים”, להפך, היו מצטערים על כך, מלגלגלים
עליהם ואפילו נוזפים בהם, אבל רוח היתה בכולם – להשתכר לפחות
להוצאות שלהם: לבגד ולמתנה, לשכר לימוד ולספר. היה בכך משום הכרה
נעימה של עמידה ברשות עצמם.

אני בן האחת עשרה ואחותי בת החמש עשרה עשינו יד אחת
לעבוד בשותפות. במה יכולנו לעבוד יחד? בקטיף הכשות. זו עבודה של
עונה שאינה קשה ביותר ואינה צריכה אלא זריזות יד וסבלנות, בדומה
למריטת נוצות. הלימוד ב“חדר” לא עיכב. ימים אחדים קודם הקטיף וימים
אחדים אחריו יספיקו לי ללמוד בפני עצמי מה שאחסיר אצל המלמד. גם אבי וגם
המלמד ידעו שכן הוא ולא הקפידו.

גם לאבי היה שדה כשות לא גדול. הוא הפך את גן הירק
הגדול שהיה לנו מול ביתנו מעבר לדרך לשדה כשות מעובד יפה. הצמח היה
משתרג אל קונטוסים (טיצ’קיס בלע"ז) גבוהים למעלה מעשר אמות, ואבי חלם
להחליפם בעמוים ובתיל, כפי שהונהג בשנים האחרונות בשדות הכשות
הגדולים, אלא שנתקשה בהשקעה הגדולה ודחה משנה לשנה.

קטן היה השדה ודי היה בשלושה ימים יפים לאסוף את כל
היבול, שהגיע בשנת ברכה לעשרים שקים גדולים ולאחר הייבוש בעליית הגג
היה נכנס כולו לשני מרצופים, שמשקל על אחד קנטאר או קנטאר וחצי. יש
שאבי היה קונה מאיזה בעל כשות עני את היבול “על הקונטוסים”, ואז היתה
לנו עבודה עוד ליומיים או שלושה ימים ולא יותר. אבל עונת הקטיף
בכללה ארכה שניים ושלושה שבועות ולא רצינו לותר על השכר היפה מן
החוץ, שתועלתו תהיה מרובה “בימים הטובים” ובחורף הבא אחריהם. ובכן
החלטנו לילך לקטיף בשדות הכשות הגדולים של “החצר”, כלומר, של אדוני
האחוזה.





ב





מיום שניטעה הכשות בגננו נעשיתי בקי בעבודות הכרוכות בגידולו של צמח רב שנתי זה.

פועל נוכרי, מומחה במקצוע זה, היה בא באביב, מיד לאחר
הפשרת השלג, והיה פותח את האדמה מסביב לכל נטע, שרק שלושה או ארבעה
שריגים יבישים, כחבלים נוקשים, נשארו בולטים מתוכה, וכשהגיע אל
השורשים, היה מזרד באולר רחב את שריגי אשתקד וזורקם לערימה נידונה
לשריפה, ומניח “עיניים” אחדות לעשות שריגים חדשים. אחר כך היה חופר
עוגית במרחק מסויים מן השורשים, מפזר בתוכה זבל טוב, מפורר ורך,
ומכסה הכול בעפר. לאחר שבוע או עשרה ימים, לפי החמימות שבאויר,
הציצו מתוך העפר הנבטים, אדמונים קצת, דומים לתולעים כפופי ראש –
תאוה לעין ושמחה ללב. הנה שלושה גסים ושניים דקים, כמעט לא ניכרים,
ועוד אחד נדחק לצאת! מיום ליום גדילים ומתרבים השריגים, בתחילה
עומדים זקופים, אחר כך מתכופפים ונעשים כרגליות של גפן, נטושים על
סוללת העפר מסביב לעוגית. והנה גדלו כבר במידה שצריך לברור את הבריאים
והטובים ולקצץ ברפים ורעים. גם עבודה זו צריכה מומחיות. ושוב בא
אותו פועל, מזמרה קטנה בצורת אולר רחב ומתקפל בבית מגפו, והוא
הולך מתון מתון מנטע אל נטע, בורר באצבעותיו את הטובים ומקצץ את
הרעים ואינו מניח אלא שניים או שלושה לגידול. ואני הלכתי בעקבותיו
והסתכלתי בכל מעשי ידיו ונדמה לי שאוכל לעשות כמוהו. אבל הוא עושה
את מלאכתו במין בטחה של יהירות ואינו נותן דעתו עלי, כמו רק צלו אני על יד ימינו.

לאחר שניים או שלושה שבועות הגיע זמן נעיצת
הקונטוסים הגבוהים, שעליהם כורכים את השריגים הרכים וקושרים בקני קש
שרויים במים, כדי שישתרגו ויעלו משמאל לימין, לפי טבעם, עד שהם מגיעים
אל ראש הקונטוס, ועוד נתלים מסביב כעין צמרת קטנה מסתבכת והולכת. מלאכה זו, נעיצת הקונטוסים, יישור השריגים וקשירתם, נעשית כולה על ידינו, כלומר, על ידי אבי ואחותי, וגם אני הקטן מסייע עמהם. פעמיים או
שלוש במשך העונה עודרים מסביב לכל נטע ומסעדים אותו בקשירה, תחילה
בעמידה על הקרקע ואחר כך על הסולם, עד שהוא עולה לשליש הקונטוס, שאז
מניחים לו לטפס ולגדול כמות שהוא בטל ומטר ובחומה של שמש עד שיעשה את הפרי המיוחל.

כמה חוליים רעים צפויים לו לצמח הכשות עד הפריחה
ולאחריה, והקשה בכולם היא הכנימה, המשתכנת מאחורי העלה ועושה מיני
זבובונים ירקרקים שקופים המכלים את העלים ומדלדלים את הצמח. אולם בקיץ
בגשמיו באים בעתם והחמה והטל ממוזגים, עולה הצמח ומשגשג ועושה ענפים
ועלים ירוקים ונקיים עד להפליא; אחר כך באה הפריחה הדקה בזמנה והופכת
עד מהרה פרי בצורת אצטרובלון ירוק ונחמד, עשוי קשקשים קרומיות
חופפות זו על זו. משבוע לשבוע הוא מתארך ומתבלט בחן מבין העלים ביחידות ובצות. אם גדל הפרי והקשקשים צפופות וסגורות וכולו קשה, עד שהוא משמיע קול איושה דקה כשהוא נלחץ בין האצבעות – סימן טוב
לו, שהוא בריא ומשקלו רב, האבקה הצהובה מרובה בו ושמורה יפה
בתוכו, והמין ייחשב “פרימה”. אך אם הקשקשים רופפות ומפורדות,
כדמות ציצה פורחת, משקל הפרי קל והאבקה מעטה, אז יהיה המין קלוקל וזול.

עם גמר בישולו מכתימה החמה את הפרי, סימן שהגיעה שעתו
להיקטף. אצבעות הממששות בו מעלות חומר דביק וריחני, תאוה לנחיריים.
אבל יש שיורד פתאום גשם קר פתוך בברד ואחריו בא יום שרב, ואז הפרי
“נשרף”, מראהו כחרוך וטיבו ניזק והוא נחשב “בראק” (פסולת), הנמכר
בזיל הזול לבתי הבישול שבמקום, ורב הצער ורבה הדאגה בבית המגדל הרואה את עמלו וסיכויו עולים בתוהו.

ועתה אספר מה שאירע אותי ביום ראשון לקטיף בשדה זר.





ג





כששמעה חברתה של אחותי, ציפורה בת אייזיק הפחח, שאנו הולכים “לקטוף כשות”, חשקה גם נפשה בעבודה זו.

אייזיק הפחח היה גר לא הרחק מביתנו, וציפורה בת
זקוניו, הגדולה ממני בשנתיים, נערה רזה וצנומה שלא כדרך הטבע. אני,
שידעתי פירוש השם ציפורה, ראיתיה תמיד בצורת ציפור (כך ראיתי גם
את ציפורה אשת משה רבנו). פנים לבנים וקטנים, אף דק ובולט, רגליים
כמקלות ועיניים פוזזות וכולה תנועה – מראה ציפור. אחותי, אף כי
גדולה ממנה בשנים, התחברה עמה והיו מבקרות זו אצל זו לשם שיחות ולחישות שאין להן סוף.

פיקחית וחריפה היתה ציפורה זו, שטופה בדברי רכילות,
ודיבורה כבוגרת. גם אמי היה מדברת עמה כעם גדולה. בקיאה היתה בכל עסקי
המשפחות שבעיירה ובכל מומיהן הגלויים והנסתרים. היו לה שתי אחיות
נשואות שהלכו אחרי בעליהן לערים אחרות, והיא, שנולדה לאמה אחרי הפסקה
של עשרים שנה, היתה משום כך לשיחה בפי הבריות. הוריה הזקינים פינקוה
הרבה והיא היתה מזלזלת בהם. בשל לשונה העוקצנית היו חברותיה מתרחקות
ממנה והנערים מתגרים בה. אף אני לא אהבתיה, משום יחסה אלי מגבוה, כאילו
תינוק אני לגביה. מעולם לא רצתה לקבל בביתנו אפילו כיבוד כלשהו, לא
פרי ולא תופין, וסירובה היה במשיכת כתיפיים בלבד, ולא ידענו אם משום
יהירות או משום אסתניסות היא מסרבת. אבי אמר בהלצה: “חוששת היא שמא
תצטרך לומר תודה”. ובאמת לא שמענו מעולם מלה זו יוצאת מפיה.

כששמעה ציפורה, כי שנינו, אחותי ואני, יוצאים לקטיף
בשדות הכשות של “החצר”, ביקשה להצטרף אלינו. אחותי הטובה והישרה
הסכימה ברצון, ואף הציעה לה שותפות, אבל ציפורה רצתה לקטוף בפני
עצמה. בכול נהגה לפי הכלל: שלי שלי ושלך שלך. ואני גרסתי בלשון פרקי
אבות: לפי “מידת סדום”.

אביה, זקן מפויח ומלופלף עיניים, שריח חומצת נחושת
נודף ממנו תמיד, היה עסוק כל הימים בצריף קרשים קטן מחובר לביתו
בפחחות הזעירה שלו, עומד כפוף בין כלי הפח החדשים והישנים, גוזר
ומחבר ומלחים מתוך עיון רב. והיא, ציפורה, באה אליו לעתים קרובות
לתבוע מעות קטנות לצרכיה. מתוך אנחה של כילי ועיניים ממצמצות בתמיהה
היה מעלה מכיס מכנסיו העמוק את הפרוטות ונותנן בידו השחורה לתוך
היד הלבנה של בתו, וכשביקש ללטף את לחיה או את שערה, היתה דוחפת
אותו בכעס ובורחת. לו לא היתה כל דיעה אצל בת זקוניו, ועל כן לא אמר
כלום; ואמה, כששמעה שהילדה אומרת לצאת לקטיף, ניענעה ראשה ואמרה: “כלום
יש לה כוח? בודאי תחלה אחרי יום עבודה אחד”. אבל דוקא התנגדות האם
חיזקה בציפורה את ההחלטה לצאת לעבודה.

היה בוקר שכולו זיו, בלי עב קל בשמיים. ניכר היה שהיום עומד להיות חם. השכמנו לקום עוד לפני ההורים,
אכלנו משהו בחיפזון ולקחנו עמנו צידה לכל היום. הוצאנו מן המטמורת
שתי כברות ישנות ושני שקים, ואני השחזתי השחז היטב את אולרי לחתך
בו את השריגים הקשים (כמו הפועל המומחה!). גם צפחת חרס שחורה, שהיתה
בביתנו, לקחתי ליתן בה מים. אחותי מצאה שמלה בלה לפרוש על הקרקע
לישיבה ותחבה אותה לתוך שקה. עשינו הכול מתוך רגש חם של אחוה ושותפות.

הלכנו לקרוא לציפורה, כמדובר, ורגזנו הרבה, שהיינו

צריכים לחכות לה כחצי שעה, עד שיצאה מצוידת בכלים, מבוהלת ונרגשת מאוד.
אביה עמד בפתח צריפו ומצמץ אחריה בעיניו המלופלפות, ואמה רצה אחריה
ותקעה לידה תפוח גדול, אך היא סירבה ליטלו ודחפה אות עד שנפל לארץ.
האם השביעה את שנינו שנשגיח על הילדה ונעזור לה בעבודה הקשה. “שובי
הביתה, טיפשה!” קראה ציפורה לאמה הזקינה, ודבריה היו לנו, הרגילים
בכיבוד אב ואם, מורת רוח. הלכנו, כל אחד נושא את כברתו ושקו, מהלך
חצי שעה דרך היישוב הכפרי, אל מחוץ לעיירה, עד שבאנו אל שדה הכשות
הגדול, שהשתרע כיער של עמודים גבוהים וצמחים תלויים, יער שאין רואים
את קצהו, כולו מעשה תרבות: השורות ישרות וקומה אחת לכולן, הרוחים
בין השורות שוים, והאדמה מתולמת ונקייה.

סבורים היינו שאיחרנו, אך מצאנו את השער סגור עדיין,
וכמה מניינים של קוטפים, רובם מבנות הערילים וילדיהם, חיכו שם עם
כברות, קערות פח, גיגיות ושקים, התלוצצו וצחקו ודחפו זה את זה
במשובה. הקוטפים מבני ברית היו מעטים, רק נשים ונערות אחדות מדלת
העם. הצטערתי שאין שם אף נער אחד מלבדי.

אמרו לנו שעלינו לחכות כחצי השעה עד יבושת הטל מעל
הכשות. ובאמת עברה שעה עד שבא פייבל המשגיח, איש כבן שלושים, בריא
ועליז, לבוש בורנס קצר ומגפיים גבוהים, נושא בידו מפתח גדול לפתוח
את השער. מיד שתו עליו הקוטפים, ביחוד הבתולות הנוכריות החצופות
שהכירוהו מימים ימימה, וכשפתח את השער נדחקו בהמון פנימה. אחר כך פתח
פייבל את מחסן הפחים הגדול, ישב על ארגז הפוך ורשם על גיליון פרוש
על ברכו את שמות הבאים. אחר הלך להראותם את החלקה שבה יתחיל בקטיף.
צריך היה לעבור לאורך כל השדה בין השורות הגבוהות והדוממות, כי מן
הקצה השני, הדרומי, יחלו לקטוף, ששם הגיעה הכשות לגמר בישולה.

ציפורה הלכה עמנו. היא כבר עיפה מן ההליכה ומן המשא
שנשאה. אגלי הזיעה עמדו על גפי אפה הדק, ופניה היו מתוחים, יגיעים
ועצובים מאוד. הסתכלתי בה וחמלתי עליה. צדקה אמה, שביקשה להניאה מעבודה
זו שאינה לפי כוחה. צריך יהיה לעזור לה מעט.

האדמה הקלה, חומר וחול, היתה נקייה מרוב עידור, רק
צמחי בר מעטים, מאלה המצויים בשדות התבואה, נראו זעיר שם, דקים
ומשתרגים על הארץ. והרגל או שדרכה עליהם או שקרעה אותם דרך הילוכה.
פרות־משה־רבנו זחלו וחרגולים ירוקים דילגו למרחקים גדולים
וציפורים טסו מתוך ציוץ מצמח לצמח, התלהלהו רגע בין העלים, נתכסו
ונתגלו ופרחו שוב. אחירות פיזזו על התיל המתוח בראשי העמודים ומשמיע זימזום דק, כזימזום שמשמיעים חוטי הטלגראף. ראיתי כמה חתולים,
יפים וגמישים כחתולי בר, רודפים זה אחר זה במשחקם ופתאום מתרבצים
בפישוט רגליים על העפר הרך ועיניהם אורבות במשובה דולקת ללא דבר. איזה
טון חגיגי עמד ביער התנובה הזה הזה מעשה ידי האדם, שתפס את אוזני ועיני.

הגענו למקום הקטיף ונשאנו עינינו אל השריגים הכבידים, התלויים במרומים בקרס קטן. רובם טעונים היו פרי כשות
בשפע, מצהיב יפה מתוך העלים הירוקים, בשל לקטיפה. מראה הפרי גירה את האצבעות ואת הנחיריים.

בחרנו לנו מקום נוח על תלולית עפר רכה: אני ואחותי
בשורה אחת וציפורה בשורה שכנגד, במרחק פסיעות אחדות. היא לא הביאה
עמה דבר לפרוש על הארץ ואחותי אמרה לקרוע את בלוי השמלה שבידה וליתן
לה החצי, אך היא מיאנה לקבל גם מתנה זו ופרשה לפי שעה את השק הריק.
הלכתי ומילאתי מן המשאבה את הצפחת מים. הנחנו את הכלים ואת הצידה
ועמדנו ממתינים שיקראו לנו לקחת “תיילים”.

לאחר שכל הקטפים קנו להם שביתה זה בכה וזה בכה, בא
המשגיח והתחיל מפיל את ה“תיילים” לארץ. משך בשני ידיו ובכוח את הצמח
התלוי – ופתאום הרפה ממנו, הקרס ניסט מאחיזתו והתיל על משאו נפל
ברעש ארצה. לא כולם נפילתם שוה. יש תיל שנופל תחתיו ונערם לערימה גדולה
של ענפים, עלים ופרי, ויש שנופל באלכסון או בעקלתון בתוך השדירה, ויש
שנאחז באחר תלוי וצריך לשחררו במוט, ויש שנופל על ראש המושך ומסבכו
לאין מוצא. צמח שלא נראה לו בשל כל צורכו הניחו תלוי. אחרי שהפיל
כמאה “תיילים”, עמד וקרא לקוטפים. כעין קרחה נפלה בעבי היער והקוטפים
רצו למקום הסבך ובחיפזון בחרו להם את הטוב הטוב מתוך צעקות: “זה
שלי! וזה שלי! אל תיגע בו!”. ולא עברו רגעים מועטים עד שכל הענפים על
הפרי כבר היו תלושים מן השריגים הארוכים, וכל אחד חבר בזרועותיו
ערימה ככל שיכול שאת להביא למקומו.

אחותי נשאה ערימה גדולה, כי זרועותיה היו ארוכות.

ציפורה נשאה ערימה קטנה משלה, ואני קטנה משל שתיהן, כי זרועותי קצרו
מחבוק הרבה. התביישתי בקוצר ידי והייתי צריך ללכת פעמיים כדי להביא הכול. את השריגים השדודים השארנו מוטלים במקומם כנחשי עקלתון מחוברים לארץ, וישבנו לקטוף. בשעת הטיפול בשריגים המשוננים נשרטו
ידינו עד זוב דם. גם פני וצוארי נשרטו וצרבו, ביחוד הצואר, שהזיעה
מצוייה בו הרבה ועורו רגיש ביותר. אך נשאתי את ייסורי באהבה. “זה
חלקו של פועל”, אמרתי. אף מנוסה הייתי בכך.





ד





שנינו, אחותי ואני, מנוסים היינו בעבודה זו מן הקטיף
בשדה שלנו, והיינו מורטים בזריזות באצבע ואגודל את הפרי מן הענפים
לתוך הכברה. במקום שהפרי היה צפוף, כעין אשכול נקי מעלים, הייתי פורט
במשיכה כמה מהם בבת אחת. אבל צריך היה לנהוג זהירות, שהפרי ייקטף
מעוקצו שלם ולא ייקרע, שאז מתפרדים העלעלים והאבקה נשפכת, והמשגיח
בעוברו ובחופנו מן הכלי, מגלה מיד את התקלה, ונוזף בקוטף. בצד העירמה
נערמת ערימה אחרת, של ענפים נטולי פרי. הראשונה פוחתת והשנייה מתרבה.
כברתה של אחותי מתמלאה מהר, ואני מציץ מזמן לזמן לראות כמה אני מפגר
אחריה.

החמה מתנשאה ברקיע וחומה גובר. עשרות הקוטפים

מפוזרים בחלקה החשופה מלהגים ומתבדחים אגב עבודה. אחת, נוכריה,
נושאת קולה בזמר של קציר:


הלכו קוצרים קמה לקצר,

מגל נטלו, הפת נשו –


ואחירות עונות אחריה בקול רינה:


קוצרים כאלה הם היו.


שעה ראשונה של יום ראשון לעבודה היא ויש בה התעוררות
של שמחה. הפרי רענן וגדול, נופל כצרור אבן, מצטבר ועולה בכברה. גם
אחותי וגם אני משמיעים קצת דברי הלצה וקוטפים־קוטפים, זורקים ענף
ונוטלים ענף, וכפות הידיים המפודרות מרקדות מהר. לא כן ציפורה. עם
כל חוכמתה וחריפותה וקלות לשונה אין פיה נפתח כאן לומר מלה ופניה
מתוחים־חמוצים עד לחמלה. ניכר שהיא מתאמצת ומתחרצת במלאכתה, ואין הדבר
עולה בידה. סובלת היא מאוד מן השריטות בעורה העדין, ואני רואה שהיא
מלקקת בכל פעם את היד השרוטה להקל את הכאב ומעוה פניה מפני המרירות. אך
אין מועיל בליקוק, להפך, הרטיבות מגבירה את הצריבה. הזיעה פורצת
מעורה, והיא מרימה את שפת שמלתה הדקה ולוחצתה אל צוארה לספוג את הזיעה
ובפניה מצטייר כאב גדול. גם חוטמה נשרט ומכער את פניה, שאינם יפים גם
בלי זה. הפרי משתמט מבין אצבעותיה הלא זריזות, ורבים נקרעים אגב מריטה,
למרבה רוגזה. יש שאינה משגיחה ומשליכה ענפים עם פרי מסתתר בין העלים.
מורטת ונאבקת עם חולשתה, ועדיין לא נתכסה קרקע הכברה בפרי. המשגיח כבר
סנט בה פעמיים. אף נטל ענף קטן והורה לה איך לתפוס את הפרי שייקטף יפה.
אך היא לא רצתה להביט אל ידיו וקראה בתרעומת: “אני יודעת, אני יודעת.
הנח!” ובלכתו שוב גיששו אצבעותיה נרגזות ואומללות, ופרי רב נקרע
וקרעי עלים נתערבו בפרי בתוך הכברה.

דיבורה ושינונה כאילו ניטלו ממנה והיתה דוגרת על
עבודתה במין כובד ראש רוגזני, שעורר צחוק מהול בחמלה. אחותי הציעה
לה להעביר את ערימתה עם הכלים אלינו ונקטוף יחד ונחלק את הריוח, שני
שלישים לנו ושליש לה, אבל היא עמדה במריה: אין היא רוצה בשותפות. כמה
שתקטוף תקטוף, ולא איכפת לה אם תשתכר קמעה.

הנחנו לה להתענות, אם כך רצונה. אין כופין טובה על אדם.

קוטפת מן העבריות, שישבה בקרבת מקום, אמרה בהשתתפות מעושה:

– איני מבינה הורים כאלה: לוקחים
פאניינקה־של־קש כזו ושולחים אותה לעבודה בחוץ. עדיין היא צריכה עזרה
בלבישת בגדיה – ואיך תסכון לעבודה?

ובתולה גדולה, אדמונית ודדנית, שישבה גם היא בסמוך, ענתה ואמרה:

– אילו נתנו לה תות יער מתוק שתפרוט בשיניה – בודאי היתה מצליחה.

ציפורה השיבה איזו תשובה חריפה, אבל השומעת לא נכותה והוסיפה ללגלג עליה.

– מי יודע? – אמרה הראשונה – אי
אפשר לדעת. אולי אין פדת בבית וההורים מוכרחים להוציאה לעבודה… וכי אני הולכת לקטוף לשם תענוג?

– לכי, – אמרה האדמונית – וכי אין
אנו מכירים אותה? הרי היא בת זקונים ויחידה בבית. אביה פחח ומשתכר
יפה. בודאי רוצה היא לאסוף לעצמה נדוניה… אם תעבוד כך עשר שנים, תאסוף סכום הגון ותוכל להשיג חתן הגון…

באותו רגע בא שוב המשגיח, והאדמונית אמרה לו:

– שמע, פייבל, תביא לפאניינקה זוג כסיות. אצבעותיה העדינות נשרטות…

האיש לא ענה דבר. כשניגש וראה את החופן המכסה בקושי את קרקע הכברה והפרי מרוסק ומעורב בעלים, אמר:

– מוטב שתקטפי פחות ותקלקלי פחות.

הערה זו הציתה את ציפורה. קפצה ועמדה על גבעולי רגליה וצעקה:

– אם אין אני מוצאת חן בעיניך, יכולה אני ללכת הביתה.

– את דוקא מוצאת חן בעיני, – אמר האיש בקריצת עיניים אל האדמונית – רק עבודתך אינה טובה בעיני.

– אם עבודתי אינה טובה בעיניך, אפסיק ואלך הביתה.

– ואצטרך ללוות אותך, כדי שהשקצים בדרך לא יפגעו בך?

– אין לי צורך בטובות שלך.

– ובכן, ילדתי, אל תשתטי. שבי
וקטפי כמה שתוכלי ותגמרי את יום העבודה יחד עם הכול. אך עצתי לך, שלא
תבואי מחר.

– אם כן אני הולכת מיד.

התערבה אחותי ואמרה:

– הנח לה. אני עריבה לעבודתה. כשתגמור את הערימה הזאת נקטוף יחד.

– לא! – רקעה ציפורה ברגלה –
בשום אופן! הנה! – וברוב כעסה תפסה את הכברה ופיזרה את הקטוף המעט על
הארץ.

– ראו, כל כך צעירה וכבר משוגעת… – התחכם המשגיח.

– כן, אני משוגעת ואיני רוצה לעבוד אצלך. ודאי שהאדמונית רצויה לך יותר. אני הולכת.

פניה החיורים העלו סומק כלשהו ועיניה האדימו ונסתחפו בדמעות.

אחותי קמה והלכה אליה וליטפה את שערה:

– אל תשימי להם לב, ציפורה.
הישארי וקטפי עד הערב, ומחר – אם לא תרצי, לא תבואי עוד. הנה נעזור לך לאסוף את הכשות שפיזרת.

שנינו אספנו את הפרי המעופר קצת לתוך הכברה הריקה.

ציפורה ניגבה בשמלתה את עיניה, נשכה את שפתה וישבה לקטוף מתוך מרי.

המשגיח הלך ואיש לא הביט אליה עוד. רק אני זרקתי מזמן
לזמן מבט לראות מה היא עושה. ניעור בלבי זיק של חיבה אליה. ידעתי שהיא
מפונקת וחלשה ולא הורגלה בשום עבודה. אך רצונה וקפדנותה טובו
בעיני. אם כוח אין לה, אופי יש לה וכבודה יקר בעיניה.

היא קטפה עתה מתוך שתיקה זעפנית. נזהרה שלא לקרוע את
הפרי, ועל כן קטפה לאט, כל פרי לחוד. ראיתי שהיא קוטפת עם העוקצים
השלימים, שגם זה שלא כדין, אך אל אמרתי לה כלום, כדי שלא להוסיף על צערה ורוגזה.

אנחנו כבר גמרנו ערימה אחת והבאנו שנייה ושלישית, והיא
עדיין קוטפת מן הראשונה. השמש התרוממה עוד והענפים בערימתה התחילו
נובלים, והיא מפסיקה בכל פעם, חולצת את ידיה הכואבות ומפהקת רחבות;
אחר חוזרת לקטוף באצבעות יגיעות כאילו כפאה שד.





ה





בא המשגיח והכריז, שלא יוסיף להפיל כאן כשות, כי עליו
ללכת לשדה אחר, שגם שם קוטפים היום, ובתחום המסוים עד העמוד
העשירי, המסומן בקו שחור, רשאי כל קוטף לבחור לו “תיל” ולהפילו בעצמו.

אני שמחתי להכרזה זו, שגדול היה חשקי להתמחות במלאכה
זו, שלא נוסיתי בה עד היום. עקירת קונטוסים, אף על פי שהיא צריכה
כוח, ידעתי, אך הפלת “תיל” לא ידעתי. הסתכלתי במעשה המשגיח, ובטוח
הייתי שגם אני אצליח לעשות כמוהו, הואיל והבינותי כיצד הדבר
נעשה. החלטתי להפיל “תיל” אחד גם בשביל ציפורה, ואם לא יספיק כובד גופי, אקרא לאחותי ויחד נמשוך.

וכך היה. עוד קודם שגמרנו את העירמה האחרונה (ועל הארץ
לא נשארו אל “תיילים” מעטים, לא חשובים) הלכתי ובחרתי לי צמח מהודר
ביותר וקראתי מרחוק לאחותי ולציפורה:

– מצאתי “תיל” – אין כמוהו. ראינה, הנה אני מפיל אותו…

נתליתי בצמח עד כדי התקת כפות הרגליים מן הקרקע. הצמח
נמשך קצת לארץ, הקרס חרק למעלה, הרפיתי פתאום, אך הוא נשאר תלוי.
ניסיתי עוד פעמים אחדות, מצד זה ומצד אחר, וה“תיל” נשאר אחוז בראשו.
לא היתה לי ברירה אלא לקרוא לעזרת אחותי בעלת המשקל. שנינו נתלינו בכל
כוחנו, אך לא כיונו יחד את ההרפייה. ניסינו בשנייה ובשלישית ואל
עלה בידינו. ופתאום, כשלא פיללנו לכך, ובמשיכה קלה בלבד, צנח הצמח
וכיסה את שנינו, וזמן רב נאבקנו עד שנשתחררנו מן הסבך העוקצני
שרוטים ופצועים ופרועי שיער, אך צוחקים בהנאה מרובה.

היתה זו ערימה לתפארת. בודאי תתן שתי כברות גדושות. פעמיים הלכנו וחזרנו שנינו עד שהעברנו למקומנו את כל הערימה.

ובינתיים גמרה ציפורה סוף סוף את ערימתה, הלכה והביאה
“תיל” אחר, מן הנשארים שהפיל המשגיח והיו מוטלים בחמה, אך לא נבלו,
מפני שהיו מחוברים לקרקע. היא נשאה את הערימה הגדולה ברוב יגיעה. ענפים
נגררו ונשמטו. היא דרכה על הפרי והשחיתה אותו. רגלה ניגפה והפילה חלק
מן המשא. כמעט שנפלה בעצמה.

קמתי והלכתי לעזור לה.

– אל תעזור לי! – אמרה – איני אוהבת כשעוזרים לי.

– מדוע? – שאלתי.

– כך, כל אדם צריך לעזור לעצמו.

– והרי תורתנו ציותה לעזור אפילו לשור וחמור…

– איני לא שור ולא חמור. אל תרגיז אותי.

אף על פי כן הרימותי מה שהפילה ונשאתי אחריה למקומה. מן רגש אבירות פעל בי.

היא ישבה והתחילה לקטוף. עמדתי על ידה וקטפתי ענפים אחדים
לתוך כברתה. היא שתקה זועפת, וידעתי כי לא לרצון לה הדבר. חזרתי איפוא
למקומי.

אחר כך הוטב קצת מצב רוחה. נעצה את אצבעותיה בפרי
ומדדה את העומק. פעם הרימה אותן, הראתה את צבען הכתום, עיותה את פניה
בצער ושאלה:

– מה אתם סבורים? זה ירד במים ובסבון?

– מעט ירד, אמרה אחותי המנוסה – רק אחרי ימים אחדים, אם לא תקטפי, ירד הכול.

האדמונית ששמעה אמרה:

– אם תשימי את האצבעות בדוד עם הכביסה – ירד הכול בבת אחת.

– בלמי את פיך! – קראה אליה ציפורה – אין כאן מי שייהנה מחוכמותיך.

והבתולה שהבינה את הרמז אמרה:

– אל תהיי כעסנית כל כך. פניך גם כך ירוקים, ואם תשתפך מררתך יוריקו עוד יותר.

– מוטב שאהיה ירוקה ולא פרה אדומה כמוך.

– אבל פרות אדומות אוכלות את העשב הירוק…

כיון שלא מצאה תשובה פוגעת, לא השיבה ציפורה כלום.

סוף סוף נמלאה כברתה, הוציאה את השק מתחתיה, ניסתה
להלבישו על הכברה, כדי להריקה לתוכו, אך פי השק היה צר וחלק מן הכשות
נפזר לארץ.

הלכה אליה אחותי, לקחה מידה את הכברה והריקה את כולה
לתוך השק, וגם אספה את הפרי השפוך. ציפורה ישבה וידיה בחיקה ומבטה
מטושטש. הביטה אל מעשה ידי אחותי ולא אמרה דבר.

– את עייפה? – שאלה אחותי – אל תתביישי. תפסיקי מעט. אין דבר – תשתכרי פחות.

– אוי לי מן הריוח. – נרנחה, סילקה את השיער שהיה נופל על עיניה ומחתה את הזיעה מעל פניה.

היתה זו תנועה נשיית מאוד ולבי הקטן נרעד למראה. ראיתי קו של חן בפניה הלאים, והוא נטבע בי.

מעתה ראיתיה בעיניים אחירות ורציתי להגן עליה מפני המתגרים בה. אם תפתח עתה האדמונית את פיה המשוקץ, אדע מה לעשות.





ו





לא היתה לעובדים שעה קבועה לאכילה, וכל אחד אכל בשעה
שרצה. כל ביטול זמן היה על חשבונו, שהרי לא עבודת שכיר יום הוא
עובד, אלא על פי משקל פרי העבודה. היו שאכלו אגב קטיפה בידיים המלוכלכות, המרירות, נושכים מן הפת וקוטפים, נושכים וקוטפים.

אנחנו, שבביתנו הקפידו על אכילה “כבני אדם”, לא יכולנו לעשות כך.
הציעה אחותי לציפורה שנפסיק ונאכל.

– אין לי כוח לאכול, – אמרה וחיוך עצוב על שפתיה החיורות.

– אין דבר, כשתתחילי לאכול, יהיה
לך כוח. בואי אלינו ונאכל יחד. שמא תרצי ביצה קשה? יש לנו אחת מיותרת.

היא קמה מערימת הכשות שלה ועברה אלינו עם חבילתה הקטנה.
נטלנו את ידינו מן הצפחת העומדת על הארץ. המים היו כמעט חמים, שעמדו
שעה ארוכה בחמה ולא הרגשנו. גם היא נטלה ידיה. אכלנו ממה שהבאנו.
הצענו לה שוב את הביצה, אבל היא סירבה, כמנהה, ואכלה משלה, חלה לבנה
מרוחה בשומן תרנגולת. היה לה גם קורקבן קר וכבד של תרנגולת. ראיתי
ונזכרתי במאכל התינוקות ביום הכיפורים בבית הכנסת. אחר כך הושיטה לה
אחותי אחד מן האגסים הגדולים שבסלנו, אבל גם לאלה סירבה:

– אינני אוהבת פירות מתוקים. רק דובדבנים חמוצים אני אוכלת.

כילינו לאכול וחזרנו לעבודה.

השמש כבר עמדה ברום הרקיע וחומה גבר מאוד. אילו
הורשינו לקטוף בתוך השורות התלויות, היינו מוצאים לפחות צל קלוש;
אבל המשגיח אסר לקטוף שם. מקום שלא הופלו ה“תיילים” חייב להיות נקי.
אף על פי כן קטפנו, אחותי ואני, מחוזקים ומרועננים אחרי סעד
הלב.

התקרבה שעת הצהריים והחמה היתה קופחת על ראשינו ומעלה
זיעה על פנינו. ציפורה יצקה מים מן הצפחת על מטפחת האף שלה וכיסתה בה
את ראשה. המים היו נוזלים על פניה, וכל צורתה היתה מצחיקה ומעוררת חמה
כאחת.

– ראו, סבתא קטנה, – אמרה האשה הקוטפת.

– צריך לתת לה למרוט נוצות, – ענתה כנגדה האדמונית.

הדברים נאמרו הפעם ברוח נמוכה, כמתוך שיגרה. אף
ציפורה שמעה ולא ענתה. קטפה בלי חשק, ולא הסירה את המטפחת מעל
ראשה.

כשגמרה את העירמה הקטנה, פתחה את השק ובחופניה הקטנים
העבירה לתוכו את הכשות הקטופה. אחר כך הניחה ידיה בחיקה, פיהקה
ואמרה:

– אני רוצה לישון.

– באמת מוטב שתשכבי ותישני מעט, – אמרה אחותי – הרי לך השמלה, היכנסי בין השורות ושכבי בצל.

ציפורה שמעה לה. קמה, לקחה את השמלה הבלה ופרשה לתוך השדירה ושכבה על הארץ בצל צמח.

לאחר רגעים מועטים ראיתיה שוכבת מכווצת, פעוטה
כתינוקת. בין נעליה ובין שמלתה נראו רגליה הלבנות, הרזות, שרוטות
למכביר. לבי נכמר עליה. את הסינר הפשילה על פניה, מפני הרמשים. פסי צל
חתכו את גופה. אילו יכולתי לגשת ולכסותה כולה, או לקחתה על
זרועותי ולשאתה אל בית הורתה!

המשגיח בא שוב. כשראה את המקום הפנוי והכלים העזובים שאל:

– היכן הפאניינקה?

– משחקת במחבואים, – אמרה האדמונית – הנה התחבאה שם.

הביט פייבל אל המקום שהוראה וראה את הגופיף המצומצם על הארץ, ניענע בראשו:

– ישינה – הנאה לה והנאה לנו. לא תקלקל פרי.

הלך והפיל כמה עשרות “תיילים” רעננים. אחר בא, ישב אצל
האדמונית וקטף לתוך כברתה כשהוא גוחן אליה ולוחש לה דברים שגרמו לה
עוית של צחוק עד כדי נפילה אחורנית. אחרי שעה קל קם, פרע בידו את שער
ראשה, והלך שוב לשדה האחר.

וציפורה ישנה כאפרוח מושלך מקינו.





ז





הבאנו כמה “תיילים”. ערימת הענפים המקוטפים גבהה. שק
אחד מן השניים שהבאנו כבר עמד מלא וגדוש וכבר הריקונו שתי כברות לתוך
השק השני. השמש השפילה דרומה מערבה, אך חומה לא רפה; וציפורה עדיין
ישינה.

– אפשר אלך ואעירנה? – אמרתי לאחותי.

– רחמנות עליה. הנח לה לישון.

כן. צדקה אחותי. מוטב שתישן. היא נשארה בלי כוח.

הלכתי וכפיתי על שקה את הכברה הריקה ונתתי עליה קומץ ענפים ועלים, שלא יבולע למעט הכשות שקטפה על ידי החמה.

היום עוד היה גדול, כשלוש שעות עד שקיעת החמה וגמר
העבודה. גם אני עייף הייתי, וברצון הייתי שוכב על האדמה הקרירה לישון
מעט כמו ציפורה. אך לא יכולתי לפגר אחרי אחותי החרוצה, שכל “תיל” חדש
שהבאנו יצק בה כוח חדש, וממרצה האצילה גם עלי. עלינו למלא את שני
השקים ויהי מה! כך החלטנו וכך נעשה.

וכבר ראיתי את עצמנו נושאים בשניים, בגמר העבודה, כל
שק כבד לחוד להביאו אל המחסן, כדי לשוקלו ולקבל מידי המשגיח את
הפתקה בשביל הגזבר היושב אחת לשבוע אל אשנב הקופה באחוזה. אך מה יהיה
על מעט הפרי של ציפורה? גם אם תתעורר ותשוב לקטוף עד ערוב היום, אולי תגיע לשלוש כברות.

הקוטפים נשארו לבדם באין משגיח. החום והעייפות נסכו
עליהם מוכניות והיו עושים מלאכתם במיעוט קול. שנתה של ציפורה נטלה
מן הנשים, שהתגרו בה תחילה, את העילה להתגרותן. רק “תיל” חדש, שהובא אל
מקום הקטיף, ריענן קצת את הקוטפים. אף אני ישבתי בצד אחותי החרוצה
והשרתי כמוה מוכנית את הכשות הקטופה לתוך הכברה, אך לא יכולתי
להסיח את דעתי מציפורה הישינה ומזמן לזמן שלחתי אליה מבט תוהה.

והנה, כעבור שעה, או קצת יותר, ראיתי שנתעוררה כמו
מתוך בהלה, ישבה והסתכלה בעיניים מבועתות, כמו לא ידעה היכן היא נמצאת
והיא תמיהה שהיא בחוץ, במקום זר לה, ביער צומח זה, שאנשים יושבים
מפוזרים על קרקעו וידיהם עושות במלאכה. היא ישבה, שיפשפה את עיניה
והביטה כה וכה. אחר כך קמה בעצלתיים על גבעולי רגליה וניגשה אלינו.

– אני הולכת הביתה. איני יכולה לקטוף עוד. כל גופי כואב. – דיברה אל שנינו.

– טוב, – אמרה אחותי כמוכנה לכך

– תקחי אתך את הכברה, רק את מעט הכשות תשאירי בשק ונקבל בשבילך פתקה.
אתה – פנתה אלי – תלך ללוות אותה עד אחרי ה“כפר”, עד המדרכה. משם תוכל
ללכת לבדה.

ואני, כמו חיכיתי להצעה זו, קמתי מתוך התעוררות,
ניערתי מעלי את העלים והגבעולים ועמדתי מוכן ומזומן ללוות את ציפורה.
וראה, אותה ציפורה, שלבי היה גס בה קצת, היתה עתה כחדשה בעיני: נערה
זרה שנמסרה לידי ואני חייב בכבודה ובהגנתה. קם בי מעין רגש מעורב של
חובה ויהירות. רציתי, שכל אלה הקוטפות, שקודם לגלגו עליה וזילזלו
בה, תראינה שאני הולך ללוותה, כמנהג גבר המלוה אשה לשומרה בדרך.





ח





כשיצאנו מתוך שדה הכשות קטפתי ליד הגדר פרחי בר
קטנים ונתתים בידה, ואת כברתה נטלתי ממנה ותליתיה בכתיפי, וכן הלכנו
בדרך העפר הרכה, החשופה לחמה. היא החזיקה את קומץ הפרחים בידה האחת,
ובידה השנייה היטיבה את שער ראשה כמעשה גדולה. גבעולי ידיה ורגליה
העירומים היו מפוספסים אדום. משנינו נדף ריח הכשות, ריח מריר־חריף.
היא גבוהה ממני כדי ראש, ונדמה לי שהיא מביטה מעל לראשי. אך בהתרחקה מעט
הביטה ישר בעיני ומבטה היה טוב, עצוב קצת ומלא מחשבה. והיא נראתה לי
יפה. היה בעיניה איזה רוך, שלא ידעתי כמוהו אצלה, והורוד שבפניה
הקטנים, הילדותיים, לאחר שכיבה, הוסיף לה חיות ותמימות. חמימות טובה
עלתה ממנה.

הדרך בין גדרות הגנים והערוגות היתה דוממת. זו השעה
לפני גמר העבודה שאין עוברי דרכים מצויים. החמה חיממה את גבינו מאחור.
מלבד זימזום חרגולים בעשבים ופרה גועה במרחק לא נשמע כלום. שדה
הכשות הלך והתרחק מאחורינו, ואנו מתקרבים אל בתי היישוב הכפרי, זה
שאנו רגילים לקרוא לו סתם “הכפר”; עוד מעט ונגיע אל המגרש הגדול
המשתרע בין שורות הבקתות והאסמים, המשמש למרעה, לאיסוף המקנה,
לתרנגולים ולכלבים ולחזריזים ולמשחק הילדים. אחרי שנחצה באלכסון את
המגרש הזה, נגיע אל ראשית היישוב היהודי ואל מדרכת הקרשים. שם אפרד ממנה
ואשוב אל שדה הכשות לכלות את מלאכת היום, והיא תלך עם הכברה הריקה
לביתה, אל הוריה הזקינים, שבודאי ישתאו לה שחזרה בעוד יום, אך ישמחו
לראותה כבר בבית בריאה ושלימה.

לא הייתי ביישן, שרגיל הייתי בחברת נערות: אחיותי
וחברותיהן ואחיות חבירי, והייתי מדבר עמהן בכובד ראש ובבדיחות הדעת בלי
כל מחיצה. אבל הפעם נתמלא לבי רגש חדש, שלא ידעתי כמותו עד עתה. הליכה
זו עם ציפורה, נערה גדולה ממני בשנים, במרחב הפתוח, בין שדות
וגנים, מתוך התרגשות הבשר אחרי מאמץ גופני כל היום – נסכה עלי הלך רוח
לא רגיל, ומחשבתי לא יכלה להרפות ממנה. מצד אחד רציתי שהשתיקה בינינו
תימשך, כי היא הנעימה לי, אך מצד שני רציתי להפסיק את השתיקה ולדבר עמה,
כדי למצוא מגע של קרבה מאווה. וכבר אמרתי לפנות אליה בשאלה שהכינותי
לי, אך היא הקדימתני, שעמדה פתאום ואמרה:

– הגידה לי את האמת: אתה שונא אותי?

השאלה הפתיעתני והביאתני במבוכה. רגע עמדתי והסתכלתי בה. אחר כך אמרתי מתוך תוכחה וצער:

– למה תשאליני שאלה כזאת?

– למה? מפני שאני יודעת, כי הכול שונאים אותי.

– לא נכון! – קראתי כנגדה במרי – והוריך גם הם שונאים אותך?

– אפשר שהם אוהבים אותי, אבל… אני שונאת את אהבתם.

– ואחותי? ואמי?

– הן אולי לא שונאות, אבל מבזות אותי.

– למה את חושבת כך?

– כי יודעת אני שכך הוא. אנשים
טובים אינם מגלים את שנאתם, אבל אני יודעת מה שבלבם. ובאמת ראויה אני
שישנאו אותי ויבזו אותי.

– לא נכון. למה?

– מפני שאין אני כנערות אחירות.
אני גאה ורעה ולא מאמינה לשום אדם. המורה בבית הספר אמרה במחלקה שאני כך,
והיא אמרה את האמת. תמיד נדמה לי, שהאנשים רוצים להרע לי, להעליב אותי
ולהכאיב לי. אני רוצה להיות אחרת ואיני יכולה. תמיד אהיה כך, אני
יודעת, ותמיד ישנאו אותי, כן, כן…

ידעתי שיהודים אומרים וידוי לפני מותם, ידעתי בעל פה
את הוידוי שבסידור בסדר אלף בית, ידעתי שהנוצרים מתודים על חטאיהם לפני
הכומר – אבל מימי לא שמעתי וידוי נורא כזה מפי שום אדם, ומה גם מפי
נערה צעירה. דבריה של ציפורה עוררו בי סערת נפש ומבוכה והתרגשות עד
לדמעות. רציתי לנחמה, לדבר באוזניה דברים טובים, רכים, אבל לא ידעתי
מה אגיד לה. והרגשתי צורך להוכיח לה, כי יש מי שאוהב אותה. ובאין בפי
מלים אחירות, חזרתי על טענתי האחת:

– אבל בעצמך אמרת, כי הוריך אוהבים אותך?…

– טיפש! כבר אמרתי לך, שאני
שונאת אותם. הם אינם מבינים אותי, הם מפחדים מפני, הם מפנקים אותי
ונותנים לי כל מה שאני רוצה. זה מרגיז אותי. זה עושה אותי לרעה.
אילו יכולתי לברוח מן הבית הזה…

פנתה ממני והתחילה פוסעת לפני הלאה, אל המגרש. הלכתי
אחריה ולא ידעתי נפשי. עתה לא דיברה עוד, אף לא הביטה אלי. ניכר היה שגם
היא נסערת.

כשהגענו אל המגרש הפתוח לפנינו למרחב, עמדה ואמרה:

– די! הבה לי את הכברה. מכאן
יכולה אני כבר ללכת לבדי. אם אתה רוצה, תעמוד ותביט עד שאעבור את
המגרש. רק ילדים משחקים בו ואיני יריאה אותם…

– מה איכפת לך, אם אלוה אותך עד המדרכה? – אמרתי ולא הסירותי את הכברה מעל כתיפי.

נפש חיה לא נראתה בקרבת מקום. משני צידי הדרך השתרעו
מאחורי הגדירות הנמוכות גני ירק גדולים ושותקים, והבתים רחוקים.

ציפורה הביטה כה וכה בעיניה הפוזזות, ופתאום תפסה
בשתי ידיה את ראשי, גחנה אלי והטביעה במצחי נשיקה מצלצלת. הכברה נפלה לארץ,
ואני עמדתי נדהם ולא ידעתי מה אעשה.

לא הספקתי להתאושש, והיא הרימה את הכברה, עשתה בה תנועה כאומרת להכותני בה, הצטחקה ואמרה:

– לך שוב אל אחותך. אל תספר לה מה שעשיתי לך. אתה מבטיח לי?…

אמרה וברחה במורד המגרש, בנתיבה הצרה החוצה אותו באלכסון.

עמדתי והבטתי אחרי הרצה ברגליה הדקות כציפור, רצה
ומנפנפת בכברה כבכנף משונה. עמדתי מבויש ועזוב, נבוך ונרעש. לבי רץ
אחריה, ובמוחי חזרה מחשבה אחת: “היא לא רעה, היא לא רעה, היא לא
רעה…”










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39428