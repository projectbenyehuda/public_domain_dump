


	
	מגלת אסתר ומרדכי
	




בעיר שלוניקי היה לפני שנים רבות,
בימי שלטון התרכים, רב גאון, גדול בתורה
ובעשר, ושמו רבי שמחה. ולרבי שמחה בת יחידה
ושמה אסתר. והנערה יפה וחכמה ויד לה בכל
חכמה ומדע, וגם תורת ישראל למדה מפי אביה
והיתה עולה בחכמתה על כל תלמידיו.

כשהלך הרב למסעיו לפקח על הקהלות
שבמחוזו, נתנה אסתר צעיף על פניה וישבה על
כסא אביה ולמדה במקומו את השעור לתלמידים,
והתלמידים בשמעם את שעורם מפיה למדו ביתר
חשק ולא היה דבר קשה מבינתם.

וכשהגיעה שעתה להיות לאיש דברו
בה רבים נכבדות והציעו לה בניהם של רבנים
ונגידי ארץ, כל בחור וטוב מקרוב ומרחוק. וכל חתן
שהציעו לה בא אל בית הרב ואסתר עורכת לפניו
קשיות בתורה והוא מתרץ, היא שואלת והוא משיב,
ואם היתה קשיה אחת שלא ידע לפרקה, מיד
שלחתו מלפניה ואמרה: אינך כדאי לי.

נצחה אסתר בשאלותיה את כל
הבחורים, גם את המצינים שבהם, ולא נמצא חתן
הראוי לה.

מלאו לה שמונה עשרה שנה ועשרים
שנה – ועדין אסתר בבתוליה בבית אביה. היו
הוריה מצטערים ובוכים ומדברים על לבה, שלא
תקפיד ביותר ותבחר בטוב מכלם ולא תנסה את
אלהים, שזה אסור מן התורה.

אבל היא השיבה על כל דבריהם: עוד לא בא מי שנועד לי מן השמים.

והיתה מוסיפה ללמד ולהשכיל,
והבחורים יראו להתנצח עמה ופסקו לבוא לבית
הרב.

ובימים ההם בא לשלוניקי נער יתום,
שהיה מתהלך בעיר באין מודע וגואל וגם מחיה לא
מצא לחיות את נפשו. ראהו הרב בבית־המדרש
ונכנס עמו בדברים, אמר לו: בוא לביתי ותשרת
לפני בצאתי ובבואי.

שמח הנער היתום, שנזדמן לו מקום
טוב בבית הרב, והיה עובד את אדוניו הרב באמונה
ובאהבה והיה מזדרז לעשות רצונו בטרם
ישאל.

ושם הנער מרדכי, אינו יודע את העיר
בה נולד ובה מתו אביו ואמו, כי יצא לנדודיו
בעודנו ילד קטן ובנדודיו שכח את מוצאו.

כשראה הרב את מרדכי משרתו שאינו
יודע להתפלל, אמר ללמדו קריאה בסדור ופרוש
המלות, אך מרדכי לא השיג מאומה מכל מה
שלמדו אדוניו הרב והיה מערבב את האותיות
ושוכח בכל יום מה שלמד אתמול. הצטער הרב על
משרתו, שנגזר עליו להשאר כל ימיו עם־הארץ,
וגם מרדכי הצטער על כבד מחו והיה בוכה
במסתרים.








מנורת הזהב 2.jpg


איור: הנריק הכטקופף






ראתה אסתר את צער שניהם ואמרה לאביה: יבוא מרדכי אלי ואני אלמדהו ספר.

שחק אביה ואמר: נקל ללמד את הדב רקוד מללמד אותו אלף־בית.

אמרה אסתר: אנסה, אולי יעלה בידי.

ומרדכי בא ללמד מפי אסתר. אחרי יום
אחד ידע את כל האותיות, אחרי שבוע ימים ידע לקרא
בנקדות, אחרי חדש ידע להתפלל בסדור, ואחרי
שלשה חדשים הבין פרוש המלות. אחר כך למדה
אותו מקרא ומשנה וגמרא. והנער שקד על למודו
והיה עושה לילות כימים וחוזר על משנתו, עד שהיה
מבין מעט בגמרא ובמפרשים. אז בא ללמד יחד עם
התלמידים בישיבת הרב, והכל מתפלאים על
הגדולות שעשתה אסתר בנער היתום.

ובאחד הלילות באה אסתר אל חדר אביה,
והוא יושב יחידי והוגה בתורה, עמדה על מפתן
החדר ואמרה: אבי מורי, דבר לי אליך.

אמר לה: שאלי, בתי, חללו של עולם.

אמר לו: נפשי חשקה במרדכי שלמדתיו תורה.

נתחלחל רבי שמחה וקרא: את, הבת
הטובה לי מעשרה בנים, את תרצי להיות לנער
שאין איש יודע מוצאו, שמחו כבד ורק בקשי רב
למד מעט תורה, וזה אחרי שמאנת להיות לבני
טובים, בחורים מצינים ביחוס ובתורה ובעשר? אל
בתי, אל תביאי יגון על שיבתי.

קרא לאשתו וספר לה דברי בתם, וגם
הרבנית מחתה בידי בתה להיות לבחור הזר
והמשלח. אמרה האם: עין אחת לי בראשי ואתן
אותה לבן בלי שם, גר גרור, משרת שלמד בקשי
קריאה בספר? טוב מותי מראות בחיי כך!

ואסתר עומדת על דעתה: אם לא תתנו לי את מרדכי, אשב בבתולי עד קברי.

נצטערו ההורים צער רב ולא ידעו מה
יעשו לבתם, שנכנסה בה, רחמנא לצלן, רוח
שטות. חשב הרב הרבה בדבר עד שמצא תחבולה,
קרא למרדכי בסתר ואמר לו: הנה לך צרור כסף. לך
בספינה היוצאת הלילה למדינה פלונית, שם תשב
ותלמד בישיבה הגדולה, שאני נותן לך אגרת
מליצה אל ראשה, ולא תכתב לי משם לעולם ולא
תודיעני דבר וחצי דבר. ולא דבר ריק הוא, שכך
הראוני מן השמים, ואם תעבר על מצותי ותפנה אלי
בכה או בכה – אתה מתחיב בנפשך וגם לי ירע
בגללך.

שמע מרדכי בקול רבו, נטל את צרור
הכסף והאגרת ולקח מקום בספינה וירד בה לבוא
לאותה מדינה. והוא לא ידע כי אסתר אהבתו, אבל
הוא אהבה בלבו אהבה עזה, אך לא העז להרהר
בדבר, כי ראה אותה רחוקה ממנו כרחוק השמש
מן הארץ.

ובבקר יצא הקול בישיבה: מרדכי ברח ואיננו.

שמעה אסתר ובאה חדר בתוך חדר,
והיתה בוכה ומתאבלת על אהובה כי איננו, מאנה
הנחם, ולא יצאה מחדרה כי־אם לעתים רחוקות.

ומרדכי הפליג בספינה בלילה שכלו
אור ירח וכוכבים והים כמי מנוחות, וגם בבקר
זרחה החמה על פני המים השוקטים. אבל בהיותם
בלב הים קמה סערה גדולה והגלים הוציאו את
הספינה מידי החובלים ולא יכלו להטותה לחפצם.
והגלים טלטלו את הספינה ונשאוה הרחק, עד
שהביאוה לחוף רחוק, בלתי נודע להם מתמול
שלשום, והטילוה על שרטון של חול. וכששכך הים
מזעפו באו יושבי הארץ ההיא ותפסו את הספינה
וכל מה שבתוכה.

ויושבי הארץ היו עובדי אלילים
ואלהותם השמש במרום. בחדש תמוז, עם גבורת
השמש, היו זובחים לה מאה פרים וזורקים את דמם
כלפי מעלה. אחר־כך היו מתפשטים עירמים
ומושחים את בשרם בדם, מבעירים מדורה גדולה
בשדה כדי לשרף את הבשר עולה כליל לשמש,
והם רוקדים מגאלים בדם מסביב למדורה, עד כי
שקעה הלהבה והם נפלו לארץ כפגרים מתים. זה
משפטם מדי שנה בשנה. לכל גבר שלש נשים ובמות
האב יירש הבן הבכור את ביתו ואת נשיו והיו
אמהות לשלש הנשים הצעירות אשר נשא לו. הנשים
והטף נשארים לשמר על עדרי הצאן והבקר, כי רב
המקנה אשר להם, והמרעה טוב ודשן, והגברים
יורדים בצנותיהם בים לשלל שלל מן הספינות
העוברות שם, ואת שללם יביאו הביתה ויחלקוהו
ביניהם חלק כחלק, והיו נזהרים מאד מלקפח איש
את רעהו בחלקם את השלל. וזאת היתה המדה
הטובה האחת בידיהם.

ומרדכי עבד אצלם עד תקופת השנה.
ובראותם כי נער טוב־שכל הוא החלו ללמדו מלאכת
הקרב, לאחז בחרב ובמאכלת ובכל כלי־המשחית
אשר להם. וכאשר מצאוהו נכון לקרב, לקחוהו עמהם
לשלל שלל.

ובאותו יום, כאשר יצא מרדכי בפעם
הראשונה בצנה גדולה עם עשרה מן השודדים,
נקרתה לפניהם ספינה גדולה אשר עמדה משוט, כי
מלחיה הורידו את מפרשיה לתקנם. נפלו השודדים
על הספינה לבז בז, אך בספינה נסעו
אנשי־מלחמה, שהפליגו מארץ כוש להתנפל על
מדינה אחרת, ועמהם נשק טוב לרב. עד מהרה גברו
אנשי הספינה על השודדים המעטים, את רבם הרגו
והשליכום הימה, ורק מתי מספר, ובתוכם הנער
מרדכי, לקחו אתם להיות להם לעבדים.

אחרי שבוע ימים באה הספינה לארץ
כוש ושם נתנו את השבויים בידי הקדי, הוא שופט
הארץ ההיא. ומרדכי נשא חן מלפני הקדי
וילמדהו את לשון עם הארץ ואת כתבה, עד כי
לאחרונה עשהו סופר בית־המשפט וגם שאל בעצתו,
כי חכם ונבון היה מרדכי ויודע דבר דת ודין, כי
זכר את התורה אשר למד מפי אסתר בת הרב.

וברב הימים שאלו הקדי, אי מזה בא ובן איזה עם הוא.

אמר לו מרדכי: מארץ העברים אני
ונשביתי בהיותי בספינה בדרכי למדינה
פלונית, כדי ללמד שם תורת אל חי.

אמר לו הקדי: השמר לנפשך ואל
תגלה לאיש מי אתה, כי לפי חקי ארצנו אסור לאיש
עברי לדרך על אדמתנו.








מנורת הזהב 3.jpg


איור: הנריק הכטקופף






ומנהג היה בארץ ההיא, כי בהגיע
הקדי שופט העם לזקנה היו כולאים אותו במערה
אשר בהר עד שימות שם וממנים אחר במקומו.

וכשמלאו לקדי החסיד שבעים שנה
באו ראשי העם לביתו, פשטו את אדרת־השני אשר
לבש כדי להוליכו אל המערה, כמשפט.

הקדי קבל את הגזרה במנוחה, אך לפני
צאתו לדרך פנה אל ראשי העם וכה היה דברו: אתם
ידעתם את אשר עבדתי אתכם באמונה, לא עשקתי
ולא רצותי איש, צדק צדק רדפתי ואין איש אשר
יוכל לאמר, כי עותי דינו, ועתה בבוא עתי אני
הולך בלי נפש מרה אל המקום אשר נועד על פי החק
לכל שופט בארצנו, אבל בטרם אלך מכם לבלי שוב
שאלה אחת לי אותה אבקש, אל תשיבו את פני.

נכמר לב האנשים על שופטם החסיד וקראו קול אחד: בקש ועשה נעשה.

אמר הקדי: אם מצאתי חן בעיניכם, שלחו עמי את הנער הזה והיה עמי במערה.

שמעו השרים כן תמהו: השופט צדק לא
יעשה משפט? מה חטאו של הנער הרך, כי נשלחהו
למקום גזרה ושנותיו לא הגיעו לשליש
שנותיך?

אך הקדי שנה את בקשתו: אל תחשכו ממני את הנער. נפשי בשאלתי.

ולא יכלו לסרב לו. הביאו את הזקן עם
הנער אל המערה, נתנו להם צדה לימים רבים, ואת
פי המערה סתמו באבן גדולה.

שלשת ימים ישבו השנים במערה
והיטיבו את לבם במאכל ובמשתה, וביום הרביעי
קצה נפשם באכל, עצב ופחד בא בלבם והיו יושבים
משמימים איש מול רעהו. וביום החמישי אמר הקדי
אל מרדכי: ידעתי כי אלהי העברים כל יכול. קום
קרא אל אלהיך, אולי יתעשת לך ועשה לך נס
ויוציאך מן הבור הזה, וחיתה נפשי בגללך.

פרש מרדכי אל ירכתי המערה, עמד
והתפלל בדמעות ובלב מרתח ולא פסק מתפלה עד
שכלו כחותיו ונפל על הארץ כאיש נרדם.

ולא ידע כמה שכב, אם ישן או לא, עד
שנפקחו עיניו פתאם, ובאור החור אשר חדר מחגוי
האבן אשר בפי המערה ראה תולעת קטנה ודקה
זוחלת על קיר הסלע, וקול קורא באזניו: קח את תולעת
השמיר והנח אותה על האבן הסוגרת את המערה
ותבקע האבן ויצאת מאפלה לאורה. עמד מרדכי על
ברכיו והסיר בזהירות את התולעת מעל הקיר, אחר
קם והלך אל האבן, הניחה על האבן בתוך ומיד
נשמע קול נפץ, וסדק רחב כרחב גוף אדם נבעה באבן
וזרם אור פרץ בעדו פנימה. קרא לקדי ויחד יצאו
שמחים לאויר העולם.

הלכו שניהם בשדות ובערבות, עד
שהגיעו אל חוף ונמל. ובנמל עגנה ספינה שעמדה
להפליג לארץ הקדושה.

באו שניהם בספינה ללכת לארץ
הקדושה. וכל הדרך לא פסק הקדי הזקן מלהלל
ולשבח את אלהי מרדכי אשר עין בעין ראה את
כחו וחסדו עם יראיו. וגם נדר נדר, אשר בבואו
בשלום ליבשה יהיה לו אלהי מרדכי לאלהים.

עברו שלש שנים מיום שמרדכי הפליג
בספינה מנמל שלוניקי. אסתר לא פסקה מבכי על
בחירה אשר נעלם ואיננו. אך הדמעות לא פגמו
ביפיה, ונהפוך הוא, כי עוד הוסיף לה לוית חן,
ותהי כבת מלכה עצובה, כל רואיה לא שבעו את
מראה פניה.

ויבוא לשלוניקי פחה חדש, שלוח מעיר
הבירה סטמבול, למשל בעיר. כל נכבדי העדות
באו להקביל את פני מושלם החדש ולבם נוקפם, כי
לא ידעו אם נדיב־לב הוא האיש או אביר־לב ואכזר. אך
אמור אמרו: נקדם את פניו בפת ומלח, כמנהג, אולי
יטה לנו חסד.

ובאחד הימים הקרובים יצא הפחה עם
שומרי ראשו לראות במוסדי העיר, ויבוא גם אל בית
הרב. והרב נהג בו כבוד מושלים, פנה לו את כסאו
ודבר על לבו להיטיב עם בני עדתו הנאמנים
לשלטון מאז באו מספרד לחסות בצלו.

נכנסה גם הרבנית ובתה לברך את
האורח השר. יפי הנערה הכה את עיני הפחה
בקסמים. הוא נסה לדבר עמה, ולמרבה תמהונו
מצאה טובת־טעם ומשכלת בכל מדע ומלאכת מחשבת.
והפחה לא יכל למוש מן הבית וישב שם שעות
מספר, עד כי תמהו השומרים הסובבים בחוץ,
מחכים לאדוניהם.

וגם בבוא הפחה אל ארמונו לא סרה
מעיניו דמות הנערה והיה הוגה בה יומם ולילה.
ומרב הגותו בנערה לא שמר את משמרת עבודתו
והיה ממהר לצאת ומאחר לבוא, רזון שלח בבשרו
ועיניו בערו באש זרה.

ואחד משומרי ראשו, איש זקן
ונאמן־רוח, בהיותו עמו לבדו בחדר, נגש אליו
ושאלו: מה לך, השר, כי תתהלך כמו צל?

והפחה הביט רגע אל עיני האיש ואל
שיבת שערו. אחר ענה ואמר: בת הרב היהודי אשר
הייתי בביתו שבתה את לבי ומאז לא אדע את נפשי.
אם לא תהיה לי הנערה – ומתי, או כי ארצח את אביה
ואמה ואקחנה לי בחזקת היד. ענה השומר ואמר:
קשות יסר אללה את אדוני הפחה. צו וינסה עבדך
לדבר על לב אביה, ואני ידעתיו מנערותו, אולי
יתננה לך.

אמר לו הפחה: ידעתי את קשי ערפם של
עם היהודים ואת נאמנותם לדת אבותיהם. הרב יבחר
למות ולא יראה בהלקח בתו ממנו. אך נסה לדבר
אליו – ואני כאשר אבדתי אבדתי.

והשומר הזקן היה לפנים משרת בבית
אבי הרב והכיר את רבי שמחה מנעוריו וגם רעה
לו.

בא השומר בסתר וגלה את אזן הרב, כי
נפש הפחה חשקה בבתו, ואם רצונו להצילה –
ימהר לשלחה מן העיר הרחק אשר ידו לא
תשיגנה.

גלה הרב את הדבר לרבנית ויחלטו
שניהם לשלח את אסתר לירושלים עיר הקדש. כי
שם מודע להם, חכם מחכמי ירושלים, להיות בביתו עד
כי יעלו אליה. ואת מרדכי ואשר קרהו שכחו.

קראו לאסתר ואמרו לה: בתנו, כך
וכך הדבר, אם תשבי בבית ולא נתנך לו ועשה,
חלילה, שפטים בעדת ישראל. ועתה רק דרך אחת
לפנינו: קומי ולכי לארץ הקדושה ושם תשבי
בירושלים עד כי שנינו נבוא אליך.

נבהלה הנערה ממשמע אזניה. אך מהרה לצרר את חפציה ויצאה בלט מן העיר.

ומקץ חדש ימים באה לירושלים, ושם
קבלוה בכבוד גדול, כי אגרת כתב הרב משלוניקי
גם למודעו וגם לאחרים מיקירי ירושלים על אודות
בתו הנוסעת שמה.

עד מהרה יצא שמה בכל העיר, כי גדולה
היא בתורה וכי במולדתה היתה מלמדת תורה
לבחורי הישיבה, באו אליה גם מתלמידי הישיבות
בירושלים לקחת תורה מפיה.

הקצו לה חדר והיא ישבה שם והתלמידים
בחדר הסמוך, וחור נקבו בקיר שבין חדר לחדר,
כדי שיעבר בו קול השואלים וקול המשיבה.
ושמועה יצאה בחוצות ירושלים: לא היה כפלא הזה
מימות ברוריה אשת רבי מאיר.

לא עברה שנה מיום שהגיעה אסתר
לירושלים, וגם מרדכי והקדי עמו באו בשערי
עיר הקדש. הקדי קים את נדרו ונעשה לגר צדק.
ומרדכי רק בדבר אחד חשקה נפשו – ללמד תורה.
ובשמעו על הבתולה הרבנית המפליאה ללמד תורה
לבחורי ישראל, בא גם הוא לשמע את לקחה. מרדכי
שמע את קול הנערה ולבו התפעם בקרבו. אך לא קם
בו הרוח לחשב את המחשבה עד תמה. ובאחד
הימים התנצחו התלמידים ומורתם בהלכה, וגם
מרדכי נשא את קולו בדברו. הכירה אסתר את קול
מרדכי, פג לבה ולא יכלה לסים את השעור. אמרה
כי תקפתה חלשה, והלכה לביתה.

למחר שלחה את האשה המשרתת לשאל את
הבחורים, אם אין ביניהם אחד ושמו מרדכי, ואם כן
הוא יבוא נא אל ביתה, כי דבר לה אליו. ולא היה
ביניהם כי אם מרדכי אשר בא מקרוב ולא ידעו
מאין.

הלך מרדכי אל בית הרבנית. ויהי אך
פתח את הדלת לבוא החדרה, והנה אסתר אהובת לבו
לפניו.

שמחו שניהם שמחה גדולה ונפלו איש על צוארי רעהו, גם בכו הרבה בכה.

ובאותו יום הגיעו גם אבות אסתר לירושלים.

אמרה להם אסתר: ראו, אלהים הביאכם
לברך את ארוסי עם מרדכי בחירי. הנה הוא
לפניכם.

הביט הרב אל שניהם ושתק. עיניו נמלאו
דמעות, נענע ראשו ואמר: מהשם יצא הדבר, ואנו,
הכסילים, אמרנו למרות את פיו יתברך.

ברכו האבות את שני בניהם.

וזקני ירושלים מספרים עד היום הזה:
מעולם לא ראתה ירושלים חתנה כחתנת אסתר
ומרדכי הנאהבים והנעימים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46824