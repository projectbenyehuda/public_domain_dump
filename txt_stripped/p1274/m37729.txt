


	
	בלפור
	



מת הגבר, שהגיע לתפארת אדם יותר מאחרים בדור הזה.
תפארתו של בלפור היו לה שרשים מרובים ועמוקים בקרקע אומתו, גברת
האומות, וענפיה הארוכים הגיעו לקצוי תבל, אך צמרתה הגבוהה נתקעה
לתוך האומה, אשר מחוסר אדמה תחת רגליה שכנה עם ענני שמים, ובהאחזה בה
התחילה לרדת במהירות ארצה.

לא רק סמל המדיניות העילאית – זו שתפקידה לא לסבך קשרים
כי־אם להתירם, לא לשעבד את האידיאלים לכוח, כי־אם את הכוח לאידיאלים
– היה לנו השם בלפור; הוא היה לנו גם סמל המוסר העליון, האנושי,
ההיסטורי, זה שמתנשא מעל לפגעי הזמן הקטנים, מעל ליסורים המכוערים, זה
שנותן טעם ועצמה לסבל גויים ומשפחות, זה שעם כל המכות, שהוכינו
בחיי חרפתנו משך דורות, לא חדלנו להאמין במציאותו ולהתפלל
להתגלותו.

העם הבריטי ברובו אל־נכון יבקש את זכויותיו של
הנפטר הגדול בענפיו המרובים והאדירים בשדות הלאום, המדינה, המחשבה
והרגש, אולם לנו תראה תמיד צמרתו הגבוהה. אף הוא בשנות חייו
האחרונות, בערוב מאור יומו עלי אדמות, חש כנראה את מגע צמרתו עם
האומה רבת־המסות וכבדת־ההיסטוריה מכל שאר האומות כתעודה נעלה מכל
התעודות, שהוטלו עליו מאת הגורל. עדה האגרת האחרונה, צואת חייו
האחרונה, אשר שלח יחד עם שנים מבחירי חבריו, להזהיר את עמו מפני
אפשרות של עוות דין ההיסטוריה. אנו מאמינים, כי כל אלה בעם הבריטי,
וגם ביתר העמים, אשר נפשם קשורה כמוהו בנפש העולם, לא יתעלמו, לא
יוכלו להתעלם, מן הקול הזה.

אבל כבד ירד לעולמנו. פנה הודה האישי של הכרזת חינו
הלאומיים. אבל אמונתנו חזקה כי יופיו ואמיתו של הנפטר, אשר נצטרפו
אתה מסיגי החומר, יבליטו ביתר שאת את יופיה ואמיתה של הכרזתו
הנצחית.

יחי זכרו לעולם!










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37729