


	
	עמוד אש
	




א


בחצי סיון שנת תרס… (ואני יושב בלבוב) שבתי בשעה
מאוחרת בלילה מ“הר הארמון” לביתי. בעוד יומיים או שלושה עמדתי לצאת
לכמה שבועות לזאקופאנה, ומתוך הסמרמורת הנעימה שבנפש לקראת הטיולים
בהרים, וגם מתוך בטלה של קיץ, הייתי מרבה לטייל לפי שעה ב“חורש קילינסקי”
הרחוק ובשדרות “הר הארמון” הקרוב, שגם בהם מראות לוקחי לב. גרתי אז
בחדר הטרקלין של משפחת פולנים יורדים, וכדי לבוא אל חדרי צריך הייתי
לעבור חדר מבוא קטן, שבו ישן הבן הבכור שבמשפחה, בחור הדיוט כבן
שלושים, הולך בטל שתקן ובעלת העויות משונות; וכשאיחרתי לשוב בלילה,
הייתי נזהר לעבור את החדר הקטן בחשאי, שלא להעיר את הישן. דלת חדרי היתה
תמיד לא נעולה, כי המשפחה החזיקה שם כמה חפצים, שהיו דרושים להם
לפעמים, וגם ניקוי החדר היה נעשה תמיד בהיעדרי. והואיל והשוכר
והמשכיר הגו זה לזה אמון גמור, לא היה לי צורך במפתח מיוחד לחדרי.
רק מפתח הדלת החיצונה היה תמיד עמי.

בשובי באותו ערב מצאתי את פס האור הנופל מפנס
הרחוב נח באלכסון על ערש הבחור הישן מקופל וכרוך בסדין למעלה מראשו
כבר מינן. מתוך רגש לא נוח עברתי על בהונות רגלי ופתחתי את דלת חדר
הטרקלין, והנה – על שולחני דולקת המנורה באור קטן, ספתי מוצעת,
כנהוג, ובכורסה הגדולה, בצד שולחני, יושב אדם צעיר, רגליו שלוחות
לפניו על השטיח וראשו נשען אחורנית אל דופן הכורסה והוא ישן, כשפיו
פתוח קצת וקול נשימתו נשמע. הופתעתי, אך לא נבהלתי. מיד דנתי בלבי: הרי
זה נכנס ברשותם של בעלי הבית, ובודאי הוא ממכירי. קרבתי אל הישן
וגחנתי אליו מעט להסתכל בפניו: יולס, חי נפשי, יעקב יולס. חברי למחלקת
המשפטים. הבחור היקר, העברי המובהק, בבחינת מה נזיר החיים, שמפני רוע
מצבה של משפחתו בעיר השדה, שבא ביחוד בשל מחלת אביו הזקן, קיבל למשך
הקיץ משרת מורה עברי בבית הספר שבקרית הנפט בוריסלאב, כדי שיוכל
לתמוך בנפשות היקרות לו. מה עושה זה כאן, באמצע הקיץ, ועוד לא
הגיעו ימי החופש? דבר הוא.

היססתי להעירו, כי ראיתי את העייפות השפוכה בפניו,
שהובלטה עוד יותר על ידי ספיח הזקן, שלא גולח כנראה זה ימים אחדים,
ובפה הפעור מעט אגב שינה. ישבתי על ספתי והסתכלתי בו רגעים מספר
מתוך מחשבות על סיבת בואו פתאום, אך לא העליתי במחשבותי כלום,
ובראותי שהוא מוסיף לישון, ננערתי ואמרתי לנפשי: “הן לא ייתכן שיישן
כך כל הלילה. יש להשכיבו מעשה בן אדם”. קמתי והנחתי את ידי על ראשו.
כמו ממגע חשמל זרק את ראשו ופקח את עיניו:

– אה, אתה זה, יעקב? כבר שבת? בודאי נבהלת, כשמצאתני כך. עייף הייתי ונרדמתי…

והוא קם מן הכורסה והתאמץ לקרוע את חבלי השינה מעל עיניו.

– לא נבהלתי, אבל הופתעתי. מה פתאום בלבוב?

– צרות, יקירי. אבי מוטל פה בקליניקה. מחר עושה לו
פרופיסור שראם ניתוח. אבני מרה, ובגיל זה, אתה מבין? ואני מוכרח
להיות עמו, לפחות שבוע, עד שיתברר מצבו. כך, “ביקש יעקב לישב
בשלוה”…

והוא סיפר עוד, שאמר ללכת למלון, אבל היה לו הכרח
לראותני עוד הלילה, כי הניתוח ייעשה בבוקר השכם ועליו לברר עמי תחילה
איזה דבר. כשהגיד לבעלת הבית, שהוא חבירי הטוב והוא רוצה לחכות לי,
הכניסתהו לחדר וסגרה בעדו. הדבר שיש לו אלי הוא פשוט מאד: מצב בית
הספר בקרית הנפט אינו איתן, כנהוג בבתי ספר ממין זה, והוא שם המורה
היחידי (קוראים לו מנהל, כביכול), ואם יהיה בית הספר סגור במשך שבוע
או יותר, אפשר שלא יהיה עוד מה לפתוח. רוב ההורים לא יצטערו. אם כן
הוא בא אלי בהצעה, או נכון מזה, בבקשה, בתחנונים ממש, שאני אסכים
לנסוע שמה מחר ולמלא את מקומו – עד שובו. מקוה הוא, שהניתוח יעבור
בשלום ובעוד שבועיים ימים יוכל לשוב ולהמשיך עבודתו עד סוף הקיץ,
לפי ההתקשרות. “והרי, לפי מה שכתבת לי, אתה עומד לצאת בכל אופן. תסע
אפוא לזאקופאנה משם. העבודה אמנם אינה קלה, אבל תוכל לקצר מעט
בשיעורים ואחר כך תנעם לך המנוחה כפליים. אני אף הבטחתי לאנשים, כי חבירי
(לא הגדתי להם את שמו) יבוא למלא את מקומי”.

מובן, שלא יכולתי לסרב לחבר טוב כיולס, וביותר במצב
כמצבו, והבטחתיו, כי מחר בצהריים, לאחר שאדע את התוצאות הראשונות של
ניתוח אביו, אסע ברכבת לבוריסלאב ו“אכנס אל התפקיד”.

עוד התקנתי שתי כוסות תה במכונת הספיריטוס הקטנה אשר
אתי בחדר. הוא מסר לי את כל הסימנים לעבודתי בבוריסלאב, גם נתן על ידי
מכתב אל מר שפיגל, ראש ועד בית הספר, אחר הצעתי לו משכב על כורסות
אחדות (חילקתי עמו את המצע שעל ספתי) ושכבנו לישון.

כשהקיצותי בבוקר, לא מצאתיו בחדר. הוא התחמק, כנראה,
בחשאי, כדי שלא להעירני. ירדתי לאכול פת שחרית במחלבה הסמוכה, ואחר
ישבתי בטראם, ונסעתי אל הקליניקה שמחוץ לעיר. כשבאתי שמה, מצאתי את חבירי
מתהלך במסדרון הארוך, הלבן ורב העמודים, עובר ושב על דלת חדר הניתוחים
הסגורה ופניו צרור של צער.

– כבר שעה וחצי שמטפלים בו שם בפנים.

– הפרופיסור בעצמו?

– כן.

יצאה נזירה-אחות מחדר הניתוחים, לחייה עוגות סולת
משוחות ורוד, עיניה שני בזיכי כחלת, וכנפי השביס סוככות עליה מזה
ומזה. היא עברה עלינו בחיפזון, כמו לא הרגישה בנו. ריח של
כלורופורם נמשך אחריה. הבטנו זה אל זה שותקים. פניו של יולס היו
כפני אדם שעקרו את כל קרביו מתוכו. רק עיניו היו חיות מאד.

והנה הוזחה לצדדין הדלת הכפולה, ומיטת גלגלים צרה נדחפה
מבפנים על ידי שמש בית החולים אל המסדרון, ואחות אחרת הולכת אחריה.
באותו רגע הובא שמה, מובל על ידי האחות הראשונה, חולה אחר, והדלת
נצטמדה אחריו בלי רעש. על המיטה, במעמק הבד, היה מוטל אביו של יולס, ראש
יהודי טיפוסי, גופו הצנום חבוש בשמיכה לבנה וראשו מוטל בלי

יארמולקה במנוחה איומה באמצע הכר הדק. הפנים היו אפורים כעפר והזקן
הגדול, השב, היה מבודר על השמיכה ושיוה לו מראה שלא מעולם זה.
העיניים היו עצומות והשפתיים החיורות ריטטו בלי הרף.

חבירי נזדקר כלפי האחות המלוה את המיטה, אבל זו רמזה לו בידה אחורנית:

– תיכף יצא כבוד הפרופיסור.

הוא נתקע במקומו כאיש מבולבל, ואני הלכתי אחרי המיטה המתגלגלת רכות על פני רצפת השיש.

בקצה המסדרון הכניסוהו לחדר קטן, מיוחד (האחות אמרה
לי, כי אחרי כן, לכשיקיץ מן הנארקוזה, יעבירוהו אל אחד מחדרי החולים
הגדולים), העמידו את המיטה באמצע החדר הריק; השמש חזר, והאחות נשארה עם
החולה. עברתי את סף החדר ואמרתי לאחות, כי אני חבירו של בן המנותח,
ושאלתיה לתוצאות הניתוח. היא הסבירה לי פנים ואמרה:

– היה ניתוח קשה מאד. נטפי זיעה כאלה עמדו על חוטמו של
כבוד הפרופיסור. לפי שעה הכול בסדר. אך את התוצאות אין לדעת עוד.
ביחוד אצל חולה זקן כל כך. נקוה, אדוני, לרחמי שמיים.

הודיתי לה וחזרתי אל יולס ומצאתיו עומד לפני דלת חדר
הניתוחים עם הפרופיסור לבוש החלוק הלבן, הסגור והמוכתם בדם (ראשו
היה גחון אל חבירי ושרוכי פי החלוק, הקשורים לו מן העורף, היו
זקופים מזה ומזה). חבירי חיור מאד וקופא מכאב; והפרופיסור ורוד
הלחיים בתוך הזקן הלבן מטה את ראשו בחסד, מרעיף נחמה בעיניו הזכות
ומדבר בשלות השקט. ידיו ואצבעותיו היו דקות עד להפליא. עמדתי בריחוק
מקום ושמעתי את דבריו האחרונים:

– נקוה, ידידי, שהכול יעבור בשלום. לחששות מיוחדים

אין סיבה. הניתוח גופו עלה יפה. והשאר בידי שמיים. כמו תמיד. יירגע נא
ידידי, ילך הביתה או ישב בגן. בעוד שעתיים יוכל לראות את החולה. ועוד
פעם: אין סיבה לחששות מיוחדים.

חבירי השתחוה לפרופיסור האנושי, וזה ניענע לו בראשו אגב חיוך וחזר אל חדר הניתוחים.

ניגשתי אל יולס. אחזתי בזרועו ומשכתיו אל היציאה.

– גם האחות אמרה לי כדברי הפרופיסור. בוא, נשב מעט בגן.

ישבנו על הספסל הראשון באחד ממשעולי הגן הגדול,
המטופח להפליא על מדשאותיו ואילניו. לא הרבינו בדברים, כי דעתו של
חבירי היתה מוסחה ממני. בראותו שאני רוצה לקום, הוציא מכיסו מפתח
קטן ואמר:

– הנה מפתח חדרי, שכחתי ולקחתיו עמי. בבית הגברת
גורדוס. את הבית יראו לך שם. אני מקוה לשחררך בעוד שבוע ימים. לכל
היותר בעוד שבועיים. עליך למהר, יעקב, כי הרכבת יוצאת באחת עשרה.
תמצא שם כמה אנשים טובים וחביבים.

בירכתיו ברפואה שלימה לאביו ונפרדתי ממנו בנשיקה של רחמים.

ב

כשהגעתי לעת מנחה אל קרבת קרית הנפט, היו העננים הנמוכים
מחשרים דלף קיצי חמים על שדות תבואה ירוקים מאד. עוד מרחוק,
מחלון הרכבת, ראיתי מן הצד השני של העיר את שדות הנפט הרחבים, הזרועים
בארות נפט למאות, בצורת מגדלי עץ וברזל גבוהים מאוד, ובין הבארות
שטחי קמה ודרכים מצטלבות. לפני התחנה, לאורך מיל ויותר, משני עברי הדרך
היו בנויות בריכות גדולות, עגולות ומרובעות, לקיבול שמן

האדמה. כשקרבתי יותר מילא את נחירי ריח חריף מעט אך בריא ומרענן, וידעתי
כי עלי יהיה לנשום את האויר הזה כל ימי שבתי בקרית הנפט. התנועה ליד
הבארות והבריכות לא היתה מרובה, רק המשאיבות היו עונות זו לזו
בשיקשוק שלא ידעתי כמותו, ויש אשר נשמעה גם קריאת אדם מלוה את השיקשוק,
או פירזול מכונה וקול חבטה עמומה: אלו היו, כפי שאמרו לי
הנוסעים, נקישות המקדחים הקודחים בבארות. אחר כך נודע לי, שקוראים
לבארות “שאכטים”, ולשמן האדמה השחום המועלה מתוכן יקראו “קיפיצ’קה”,
וגם אני השתמשתי בשמות אלה כבני המקום.

בנסעי מבית הנתיבות, המרוחק מעט מן העיר, בתוך מרכבה
גבוהה רתומה לסוס אחד, רטבה מגבעת הפאנאמה על ראשי, עד שראיתי את
שוליה התלויים והנוטפים מים. וכשנכנסה המרכבה לתוך הרחוב הראשי,

שהיה צר וכבישו מקולקל, ירדה עלי עצבות כלשהי. ראיתי את אי הניקיון
שהיה שופע מרוב הבתים הנמוכים מזה ומזה ללא סימן של גינה ושל גדר,
וזכרתי את עיירת מולדתי, הטובעת בירק והמלאה פינות נוף חמודות, את
גני לבוב ואת הרי הטאטרה שעמדתי לנסוע שמה, וכמעט נצטערתי שבאתי לכאן.
האנשים המעטים שברחוב התרוצצו מי תחת סוכך ומי בגלימת שעונית ליד
קירות הבתים ובין המרכבות הרבות, המרקדות ריקוד מזעזע על פני
מהמורות הכביש. בכלל התמיהני ריבוי המרכבות, ופני היושבים בתוכן,
לפי הסקרנות שבמבטיהם, נראו לי רובן כפנים זרות בעיר. ואמנם לא טעיתי.
אלה היו ברובם אנשים שבאו לבוריסלאב לרגל עסקי הנפט.

העגלון היהודי, אדום הזקן והפיאות, הביאני עד האכסניה
של ריינמאן. הוא הגיד לי את שבחה של אכסניה זו עוד בכיכר בית הנתיבות,
והוא: שלוש בנות בעליה, המשמשות כולן באכסניה, דוברות בלשון הקודש
ביניהן לבין עצמן, וגם עם האורחים שיודעים לדבר בלשון זו, אף כי מעטים
הם. תושבי בוריסלאב עצמם רובם עמי הארצות, אנשי יגיע כפיים או
סוחרים, וכן גם בניהם. רק הבנות מלומדות בלשון הקודש. וכל זה בשל
המורה מפליטי רוסיה, שנתגלגל לכאן. המורה הזה, בחור נאה, בעל בלורית
ועיניים של צועני, עשה להן “כישוף” וכולן למדו מפיו לדבר בלשון
הסידור, כמו בארץ ישראל. אגב סח לי אותו עגלון, כי בתו של הגביר
מוצמאן נתאהבה באותו מורה, ואף על פי שאמרו עליו, כי עזב ברוסיה אשה
ושלושה ילדים, עשתה מעשה ונתעברה ממנו, ולא היתה לו לאביה התקיף
ברירה אלא לתתה לו לאשה, עם נדוניה הגונה, כמובן. הם נסעו יחד לארץ
ישראל. אומרים, שהם נעשו שם איכרים, כמו הערילים אצלנו… ולמה
הוליכני לאכסניה ויש לי חדר מוכן לדירה, בביתה של הגברת גורדוס? על זה
השיב לי, שאם באתי ללמד לשון הקודש, אין טוב לפני אלא לבוא אל האכסניה
של ריינמאן ולדבר עם הבנות וידעתי את אשר לפני. גם המורה שנסע היה מבאי
בית האכסניה. נעניתי לו לעגלון החכם והנחתי לו שיביאני אל האכסניה. אך
עמדה רגלי על מפתן הבית, הרגשתי ברבב כתום שהוטל באחד מבתי מכנסי, סמוך
לנעל, ולא ידעתי מאין הוא בא. ניסיתי למחותו במטפחת שבכיסי, אבל המטפחת
נכתמה והרבב נשאר בעינו.

– הרבה כתמים כאלה יוטלו במכנסיו בקרית הנפט, אדון. של
“קיפיצ’קה” הוא ולא יעבור, – העירני יהודי בלבוש פועלים שעבר עלי
להיכנס לאכסניה.

מאחרי שולחן המזיגה (חדר הכניסה הארוך היה משמש בית
מרזח, ומשם היו יוצאים למסדרון עקום, שהוביל אל חדרי המלון) עמדה
נערה גבוהה ורזה, בעלת פנים חיורות ושיניים קטנות ומפושקות וטיפלה
בבקבוקים של משקה. עיניה היו עייפות מאד, שערה הקלוש מצומם גבוה,
והסינר האפור שהידק את גופה הדק עוד האריך את קומתה. ניגשתי אל השולחן
ואמרתי את שמי ואת שם חבירי ששלחני הנה. קורטוב של אדמומית עלה בלחיי
הנערה, הבקבוק שבידה השמיע צילצול רועד וענתה עברית ספרדית:

– נעים לי מאד. שמי שרה ריינמאן. ישב מר. יסלח לי. עוד מעט תיכנס אחותי. היא חופשיה ותקבל את פניו.

אמרתה לה, שאין צורך בכל קבלת פנים. שמעתי כי שלוש
אחיות הן וכולן דוברות עברית, מכירותיו של חבירי – אמרתי אפוא,
אסור ואשמע מפיהן דבר על בית הספר.

– אבל ישב מר. באמת לא נעים לי, שהוא עומד כך. אפשר תיכף
ייכנס אבי, אז אתפנה לדבר עם מר. מה שלום מר יולס? כבר עשו לאביו את
הניתוח? מסכן, כל כך נבהל כשקיבל את הידיעה.

– כן, הבוקר הייתי בבית החולים וראיתי את אביו מיד אחרי הניתוח. עצם הניתוח הצליח, לפי דברי הרופא.

הנערה שימשה שני אורחים שעמדו לפני השולחן בעיניים צמיאות ודיברה גם אלי:

– אולי רוצה מר לשתות מה? אם אינו שותה אלכוהל, אביא לו כוס תה. יש אצלנו תמיד תה.

– תודה. תמזוג לי הגברת כוס קטנה של יין קל.

– סליחה, אצלנו אומרים “העלמה”. גברת אומרים על אשה
נשואה. כך לימד אותנו מורנו הראשון, מר שומרוני. מר בודאי שמע על
אודותיו. הוא עכשיו בארץ ישראל. איכר.

– כן, שמעתי עליו – מפי העגלון. הוא עשה לכן “כישוף” והייתן לעבריות. – אמרתי וגמעתי מכוס היין.

– מדוע “כישוף”? כלום בנות ישראל אינן צריכות לדבר

עברית? – הנה אחותי. חנה! זהו המורה, – איך? מר רודורפר? – מר בא למלא
את מקומו של מר יולס. אולי תעמדי מעט ליד השולחן ואני אלך ואראה למר
את הדירה של מר יולס?

הנערה חנה, צעירה מאחותה, נמוכה ושמנמונת, חן בפיה
ועיניה יפות מאד, נתאדמה עד תלתלי שערה השחור, החותה לי קידה קלה ואמרה
בקול מנגן:

– נעים לי מאד. באמת הילדים ישמחו, שיוכלו להמשיך
ללמוד. טוב, את יכולה ללכת, שרה. מר ילמד גם את ה“קורס
הגבוה”?

העלמה שרה הסבירה לי מיד: ה“קורס הגבוה” אלו הן
העלמות הגדולות, עשר במספר, שלמדו עוד אצל מר שומרוני, ועכשיו הן
מוסיפות “להשתלם” בלימודי היהדות: ספרות ודברי ימי ישראל, אצל מר
יולס. כמובן, בערב, משבע עד שמונה. ביום הרי הן עסוקות
רובן.

אמרתי להן, כי בנוגע ל“קורס” עוד נדבר.

– מר מוכרח ללמד אותנו… – אמרה חנה בעמדה כבר מאחורי השולחן ופניה בערו עוד יותר.

– אם אהיה מוכרח – אלמדכן באין ברירה.

– אחותי תמיד מתלהבת. תאמרי לאבא, כי אשוב בעוד רגעים
מספר. לא, לא, אל יקח בעצמו את המלתחה. נשלחנה אליו בידי סבל.
בבקשה!

שרה הורידה את שרווליה עד פרק הכף, וכתלמידה קטנה נתנתני ללכת בראש.

בחוץ שאלתיה לאחותן השלישית.

– מרים? היא מבשלת היום עם אבא בחצר תמד. היום – יום
הבישול. מרים היא עלמה מצוינת באמת. כן, היא גדולה מכולנו. השבוע
מלאו לה עשרים ושתיים שנה, כשרונית באופן יוצא מן הכלל, ולב זהב לה.
אידיאליסטית נוראה. משתוקקת לנסוע לארץ ישראל לעבוד עבודת האדמה. מר
שומרוני כותב, שהוא נכון לעזור לה. הוא בעל מרץ רב ועבודת האדמה
בארץ ישראל היא בשבילו הכול. תמיד היה חולם להיות איכר בארץ
ישראל.

היא הוליכתני אל מעבר לרחוב הראשי, עברנו על הפינה,
ליד חנות הגאלאנטריה המהודרת, שעלו אליה במדריגות אחדות ושעל פתחה
היה שלט גדול ועליו כתובת של שלוש מלים, לתמהוני באנגלית: The
great Mikado. נכנסו אל רחוב צדדי, עברנו על גשר עץ קטן
נטוי על פלג צר, המוליך לאטו את מימיו השמנונים ועל גדותיו שלושה
או ארבעה עצים עקומים אך טובי צל, והתקרבנו אל גבעה בודדה, שעליה
בנוי בית חמודות בן קומה אחת, עליז מראה, עם גזוזטרת עמודים גבוהה
שהרוח מתהלך בה, גינה רעננה סביב לו ועתרת ורדים מטפסים ולופתים את
העמודים.

– בבית הזה חדרו של מר יולס. בפינה מצד ימין. בית נחמד, הלא?

הייתי נפעם בנעימות למראה הוילה היפה, העומדת ביחידות
רבת נועם בעיר עסקנית וחסרת חן זו. האומנם בבית זה אגור? בירכתי בלבי
את יולס.

– מחלון החדר רואים את כל הסביבה, את שדות הנפט ואת
מכרות דונג האדמה. המראה אינו רומאנטי ביותר. אבל נעים לראות מרחב
גדול ופתוח, הלא?

– ולמי הבית?

– מר ראה את החנות היפה בפינת הרחוב הראשי? כתוב עליה באנגלית The great Mikado. בעלת הבית הזה היא
אחותו של בעל החנות ההיא. היא יושבת כאן יחידה עם בנה הקטן, נער כבן
שבע או שמונה.

– אלמנה?

– לא, בעלה עזבה לפני שנים אחדות; נסע ואין יודעים היכן
הוא. יש אומרים באמריקה ויש אומרים באוסטראליה. כן, קרובה לארבעים.
לא, שם בעלה היה אחר, אך לאחר שנעלם חזרה לשמה הראשון. היתה עמה בבית אם
זקינה ומתה לפני הפסח. היא כזרה פה בקרית הנפט. אשה יפה וטובה, אך
מתבודדת לגמרי. יש לה חלק בחנות אחיה, אך אינה באה שמה אלא לעתים
רחוקות מאד. אומרים, כי גם מניות לה במכרות הנפט.

נכנסנו בפשפש הגדר הנמוכה ועלינו בשלושים או ארבעים

מדריגות אבן קבועות במעלה הגבעה. מזה ומזה שיחי ליגוסטרום מגוזזים
במרובע. עלינו על הגזוזטרה הנאה והעלמה שרה רצה לפני וסיבבה את כף
הפעמון שבדלת.

מיד פתחה לנו משרתת נוכרייה, צעירה מאוד ועיניה מבוהלות משהו:

– אל הגברת גורדוס?

– כן, הגברת בבית?

– תיכף.

באה הגברת גורדוס, אשה גדולה צחת פנים ושחורת שיער
מסורק בקפדנות טובת טעם, עיני קטיפה גדולות ושפתיים מליאות מעל
לסנטר ארוך ובולט מעט, לבושה בהידור פשוט: חצי שמלה כחלחלה וחולצית
של משי ארגמן אזורה באזור דק, הצטחקה לבאים בחן:

– בבקשה להיכנס.. בודאי האדון המורה. האין זאת, מרת ריינמאן?

נתודעתי בשמי ונשקתי את ידה, כמנהג.

– מר רודורפר יוכל לגור בחדרו של מר יולס עד שובו? – שאלה העלמה שרה.

– כמובן. החדר מסודר. בבקשה, מצד זה. את מפתח הדלת החיצונה לקח עמו מר יולס.

– הוא מסרו לי, הנה הוא עמי.

– יפה! פלצ’ו, תכניסי לחדר כד מים חמים. מתי ישוב מר יולס?

– לכל היותר בעוד שבועיים.

שרה נכנסה עמי לחדר המרווח, גבה החלונות, הערוך
בכלים עשירים ונאים מאד, תמונות עמוקות צבעים על כתליו ושטיח פרסי
מכסה כמעט את כל רצפתו. ביקשתי ממנה לישב, אבל היא סירבה ורק תמכה ידיה
בדופן כיסא מרופד. היא ביקשה לספר לי על בית הספר, על “התנועה העברית”
בקרית הנפט. אך כיון שבאתי מדרך רחוקה, בודאי רוצה אני “להתרוח”, והיא
חוששת להפריע לי, אם כן נפרדה ממני וביקשה רשות לבקרני בערב עם
אחיותיה, ואולי עם עוד חבירה אחת או שתיים, ואז גם נדבר על ה“קורס”.
אם אסכים, תלכנה עמי אחר כך אל ראש הועד של בית הספר, אל מר שפיגל. אדם
משכיל ומסור לעברית בכל נפשו ומאודו.

מובן שקיבלתי את הצעתה בשמחה. אך לא פחות מזה שמחתי
להישאר יחידי בחדר. ספת העור הקרירה עם הכר המרוקם למראשותיה הזמינתני
להשתרע עליה.

ג

בערב באו אלי רק שרה וחנה. מרים נשארה בבית. כי עייפה
היתה מן הבישול וראשה כאב עליה. במקומה באה עמהן שארתן יוכבד, אבל היא
לא חפצה להיכנס וחיכתה לנו בחוץ. משום כך קיצרנו בשיחה בחדר ויצאנו
על מנת ללכת אל ראש הועד, כמדובר. בתחתית המדריגות נתודעתי אל יוכבד.
ואף על פי שלאור הלבנה לא יכולתי להבחין יפה את מראה פניה וביטוי
עיניה, קניתי לי אחרי חילופי דברים מעטים מושג מסוים מאופיה: נערה
רבועת פנים וגוף, קשת רוח אך חזקת רצון וצמיאת דעת. גרעין אשה קטן
עטוף בקליפה עבה של אקטיביות רצונית. את דבריה דיברה ברוב היגיון
ובכובד ראש מובן מאליו. למה לא נכנסה עם שארותיה אל חדרי? “זה לא
חשוב. מוטב שנדבר בענייני בית הספר. אישיותי בכלל אינה מעניינת”. היא
תיארה לפני בדברים מעטים אך ברורים מאד את טיב העבודה בשלוש הכיתות,
שכל אחת מהן לומדת שעה ושליש בכל יום, והציעה לי את עזרתה, אם רצוני
בכך, כמובן, שלא על מנת לקבל פרס. גם למר יולס היתה עוזרת, לפעמים.
ואפילו אצל מר שומרוני כבר נתנה אילו שיעורים בכיתה הראשונה. את
החומר הדרוש לכיתה זו היא יודעת על בוריו… לא הטלתי אף צל של ספק
בידיעותיה. לעומת זאת רוצה היא, שהלימודים ב“קורס” יעמדו על הגובה
הדרוש. מר יולס, האמת צריכה להיאמר, לא טיפל ב“קורס” מתוך אהבה. אמנם
אחדות מעשר התלמידות אינן מסוגלות לקבל הרבה, אבל הרוב הן נערות
מפותחות למדי, והעיקר – “נפשן חשקה בתורה”, ובראש וראשונה – מרים.
“חבל שאיננה. כשמר יכירנה – יכבדנה מאד”.

אצל מר שפיגל, שגר הרחק מעט מטבור העיר, שהינו רק שעה
קצרה. מצאנו בביתו אנשים רבים שבאו לרגל עסקים ועסקנות. הוא קיבלנו
בשמחה גדולה. על מכתבו של יולס עבר בחטיפה, מיעכו ותחבו לתוך
כיסו. מאין חדר פנוי אחר הכניסנו לחדר הילדים. שני ילדיו, שהגדול מהם
למד בכיתה הראשונה של בית הספר העברי, כבר שכבו במיטותיהם הנקיות, אך
עוד ערים היו והשתובבו מתוך עליזות שקיטה ונעימה. האב הציג לפניהם
את “המורה החדש” וציוה עליהם לשכב במנוחה, עד שיכלה את דבריו עם
האורחים. ליתר ביטחון ביקש מאת חנה (עוד קטנה היתה בעיניו מלשתפה
בשיחה), שתשגיח על ה“פראים”. ואותנו הזמין לשבת על הכיסאות הקטנים,
כיסאות הילדים. הוא היה אברך משכיל טיפוסי, בהיר פנים ועיניים,
שזקנו מגוזז יפה ובלוריתו מסורקת כלפי מעלה ועל קודקדו הגבוה
יושבת כיפה קטנה, כמעט לא ניכרת. עליז היה ומדבר בקול לבבי
ובבדיחות הדעת, שאינה ממעטת את הדמות. ניכר היה, שעסקנותו נותנת לו
בעיני עצמו יתרון ערך על שאר סוחרי המקום, אף כי אינו נמנה עם העשירים
הגדולים והוא מצפה עוד לירושת חותנו. דיבר עברית במבטא האשכנזי
ובסגנון מליצי קצת, ומכל סופרי ישראל העריך את בריינין, שהכירו מאחד
הקונגרסים וממריינבאד. הוא לא העלים את מצבו הקשה של בית הספר והזכיר
את ה“קרבנות” שהביאו ידידי “המוסד” מיום היוסדו, והבליע בנעימה גם את
הסכום הכולל, שהוא גופו הוציא למטרה זו מכיסו. הילל מאד את חבירי
יולס על רוב ידיעותיו ונועם מידותיו, אך ביקרו קצת על שאינו מעורב
כל צורכו עם הבריות, והציבור במקום כמעט שאינו מכירו כלל. אבל
בעזרתו של “המורה החדש” (מחיתי נגד התואר הזה, שהרי באתי רק למלא את
מקום חבירי במשך ימים מספר, אבל הוא לא שם לב למחאתי), העושה עליו,
אגב, רושם של “אדם מן הישוב” (יולס מסכן! – צחקתי בלבי – אתה אינך “אדם
מן הישוב” כלל…) אל נכון יעלה בידיהם להרים כל מכשול מדרך המוסד
והוא יעלה ויפרח… הצטער מאד על שמצאנוהו טרוד כל כך ומטופל באנשים
רבים המחכים לו, אבל מבטיח הוא לעשות ככל יכולתו ולמעלה מיכולתו,
למען הרים את קרן המוסד החינוכי, שאין ערוך לתועלתו הלאומית…
לבסוף גם הזמינני בשמו ובשם אשתו, שהוא מצטער מאד על היותה נעדרת
בשעה זו מן הבית (הלכה לראות בהצגה החדשה של הקינו. “מר גורס את אמנות
הקינו?”), לארוחת הערב מחר בשעה שמונה בדיוק. שניהם, הוא ואשתו,
דייקנים גדולים ונא לדייק גם כן. בנות לוייתי ניסו להעיר אילו הערות
מעשיות בענייני בית הספר, אך הוא שיסע אותן בצחוק: “בנות ציון
היקרות, עוד חזון למועד, אתכן הן אוכל לדבר בכל שעות היום, לרבות
הלילות. האין זאת?” ושילחנו בכבוד גדול. גם ליונו כמה צעדים בחוץ
ונפרד מכל אחד מאתנו בלחיצת יד חמה. “כן כן, מחר בשעה חמש בדיוק אבוא
בלי נדר אל בית הספר, עם עוד מתי מספר מחברי הועד, ואציג את כבודו לפני
הילדים. אולי גם אשמיע מלים מספר. נראה. שלום, שלום!”

כשיצאנו מבית מר שפיגל אל הלילה הבהיר היה לבי טוב עלי.
האיש ושיחו בידחוני ולא הרגיזוני. כל הזמן חזרה במוחי שאילה מנוסחת:
“מי נוצר בשביל מי: מר שפיגל בשביל בית הספר או בית הספר בשביל מר
שפיגל?” והשאילה, יותר משחזרה בי יותר בידחה אותי. מרוב הנאה שילבתי
זרועי בזרועה הגרמית של העלמה יוכבד, צחקתי ולחשתי לה את השאילה. אבל
היא קיבלה את השאילה בכובד ראש, כמו את שילוב הזרוע, וענתה בקול
מעשי: “מובן, מר שפיגל בשביל בית הספר”. ולאחר פסיעות אחדות פנתה
פתאום באיזו שאילה אל שרה ובהזדמנות זו שמטה את זרועה
מזרועי.

חזרנו אל טבור העיר והעלמות ליווני עד המדריגות
העולות אל בית דירתי. לפני עלותי במדריגות שאלתי את יוכבד, אם תסכים
לצאת אתי מחר בבוקר אל שדות הנפט ולהיות לי למורת דרך.

– ברצון, – אמרה, – אם מר רוצה, אקרא גם למרים.

– בעונג רב, – עניתי, – חפץ אני להכירה. ונפרדתי משלושתן בלב טוב.

לפני שכבי לישון עמדתי עוד שעה קלה במסגרת החלון הפתוח
והשקפתי מבין עמודי הגזוזטרה על פני שדות הנפט הזרועים באורות חשמל
ככוכבים נפילים מנצנצים מול אחיהם שבשמיים. ה“שאכטים” וצלליהם הרכים
נראו לי כרועדים בנוגה הירח. רוח קרירה נשבה מן השדות והביאה בכנפיה
כמה קולות מסתוריים, ובתוכם קישקוש משאיבות וגם קריאות אדם, שהיו
כולם באוזני כחוזר של ניגון אחד.

הגפתי את תריסי שני החלונות ושכבתי במיטה המרווחת
והמנדפת ריח של כבסים חדשים. זכרתי לטובה את בעלת הבית על הניקיון, הטעם
והסדר היפים שבחדר, ומיד נרדמתי מתוך רגש טוב וקל: “סוף סוף לא הרע לי
יולס בשלחו אותי הנה…”

וכשהקיצותי לקול צפירות רבות, שנשמעו מעברים שונים,

הפציע כבר אור היום בעד התריסים. אור רענן וטוב. הבטתי אל שעוני: חמש.
חלל החדר התמזג עם רשמי מאתמול בקרית הנפט ושכבתי תוהה על עצמי ועל
הכול. מה עתיד להיוסף כאן על פקעת חיי, המתגלגלת ללא תכלית בדרכי
עולם?

ד

פלצ’ה, הנערה המשרתת, דפקה ענוגות על הדלת שבין חדרי
לחדר האכילה, והכניסה לי על טס של עץ פת שחרית קלה: ספל קאקאו עם שני כעכי
חמאה. ובעודני יושב וטובל את הכעך בספל, שמעתי בעלות שתי העלמות אל
הגזוזטרה. החלון לצד הגזוזטרה היה פתוח לרוחה. יוכבד דיברה אל מרים
בלחש, ובכל זאת הכרתי את קולה. חיכיתי לראות כמה תשהינה בחוץ,
וכשארכו הרגעים ניקשתי בכפית על הטס וקראתי בלשונו של מר
שפיגל:

– בנות ציון היקרות, הואלנה לבוא פנימה!

יוכבד פתחה את הדלת ודחפה לפניה את מרים, שהביטה לאחוריה
וקראה: “פתיה!”. העלמה מרים היתה טיפוס של בת ישראל כשירה, בעלת פנים
עגולות, דומות קצת לפני חנה, אך בהירות ורכות מאד, עיניה מצבע המים
מלאות רגש עד להישפך, ותסרוקתה צנועה מאד. לבושה בפשטות, אך לא בלי
חן.

– יסלח לי מר, – פתחה בקול נעים, ובדברה עיקמה קצת את הפה – חפצתי לבוא עוד אמש, אבל עייפה הייתי וחשתי בראשי.

– אין דבר, – עניתי – מוטב שאכירנה לאור היום. הנה הכרתי את העלמה יוכבד לאור הלבנה, ועתה אני רואה כי שגיתי מעט.

באמת הרגשתי עתה בפניה של יוכבד, נוסף על הפיקחות
המעשית וכוח הרצון, גם משהו חולני ומוזר. בעומק מבטה הישר ארבה
איזו סכנה. ואמש חשבתיה לסמל הנורמאליות. להערתי הביטה בי בסקרנות
מעורבת בקורטוב של ליגלוג, ולא אמרה דבר.

הזמנתין לשבת. אבל שתיהן סירבו.

– יגמור מר את ארוחתו ונצא לדרך. רצונו לנסוע במרכבה או ללכת ברגל? – שאלה יוכבד.

– כרצונכן.

– לנו נעים ללכת ברגל, – אמרה מרים.

– וכן גם לי. הנה אקח את המשקפת. רגע אחד.

בדרך לא הרבינו לדבר. מרים הגבוהה מעט מיוכבד נשענה
בלכתה על כתיפה של חברתה, כמבקשת מחסה בה. ברור היה, שהיא מעריצה אותה.
ויוכבד טרם תמצא עניין להסבירו לי, ועל כן החרישה. יצאנו אל מחוץ לעיר
ושדות הנפט השתרעו לפנינו באין מעצור. מרחב גדול זרוע “שאכטים”
האובד בערפלי האופק. יום הקיץ היה רך ומבושם. משדות הקמה ההולכים
בגלים מהבהבים נישא אותו ריח דק ומגרה את התיאבון, המזכיר את ריח הפת
החמה. ה“שאכטים” הקרובים נראו בבהירות יתירה, מהם בצורת מעשינות
ענקיות, סכוכות מכל צד בקרשים משחירים, ומהם בצורת קונוסים של
סולמות ברזל. במרומיהם היו מעין סוכות לעובדי הבאירות, שישבו

בתוכן כעופות בקיניהם. השמיים היו גבוהים מאד, נראו אילו עופות
חגים באויר, כמוליכים ידיעות מ“שאכט” ל“שאכט”. מתוך השקט עלו שיקשוקי
המשאיבות, הלמות המקדחים וקולות בודדים של העובדים, פעם מצד זה ופעם
מצד אחר.

במידה שהתקרבנו הגיע לאוזני כקול ניגון נישא ממרומי

“שאכטים” יחידים, ניגון ממושך ומסולסל, המסתיים במלה שהיתה כעין הולם
חותך, ולא יכולתי לתפוס את המלה. עוד זה מנגן ו“שאכט” אחר עונה
לעומתו באותו ניגון ובאותה מלת סיום. שאלתי את יוכבד לפשר הדבר
והיא ענתני:

– מה, מר אינו יודע? אלה הם הקודחים בבאירות, עד שהם
מחברים צינור לצינור הם מושכים בניגון, וכשגמרו הם קוראים

“גו–טוב!”. כלומר, “מוכן!” – אות לעומד למטה, שיוריד את המקדח
לעומק האדמה.

– וה“שאכטים” האלה, שקודחים בהם, אינם נובעים “קיפיצ’קה”?

– למה לא? כל זמן שהזרם הוא חלש מוסיפים לקדוח: אולי
יפגעו בעורק עשיר. הנה מר רואה שם מימין את ה“שאכט” הגדול, שהוא שונה
משאר ה“שאכטים”, זה שלידו בריכות גדולות ותנועה רבה? זהו ה“אויל
סיטי”. רק לפני חודש פגעו שם במעיין חזק שלא כרגיל, והשמן התחיל מקלח מן
האדמה בגובה של עשרים מטר ויותר. מאות קרונות של שמן ביום. בעלי
ה“שאכט”, חברה לא עשירה, לא היו מוכנים לשפע כזה ולא הכינו בריכות
במידה מספקת. גם המשאיבות היו קטנות ונשברו מיד. וה“קיפיצ’קה” נשתפכה
בכוח איתנים על פני האדמה וזרמה בפלגים רחבים במורד השדות. האיכרים
הרימו קול זועה: שדותיהם נשחתים למשך שנים רבות. שלח השלטון גדוד
אנשי צבא והיו חופרים תעלות עמוקות, לכנס את השמן הזורם, שלא יסחף
את השדות, עד שהספיקו להקים את הבריכות הגדולות ליד ה“שאכט”, שיקבלו
את השמן. הנה מר רואה שם את תילי העפר הארוכים: אלו הן החפירות שחפרו.
אומרים, כי זה עשרים שנה לא נמצא עורק עשיר כזה. עתה החברה מתעשרת עושר
רב. כל יום מכניס לה רבבות כתרים, ואם הזרם לא ידל, אם לא יקרה מקרה של
בעירה – תהיה החברה לאחת האדירות שבעולם – בשל ה“שאכט” האחד. אומרים,
שגם לבעלת ביתו, למרת גורדוס, מניות בחברה זו, וגם היא, כמובן,
מתעשרת עושר רב.

– ולא תרצה עוד להשכיר את החדר למר יולס?

– וכי ולשם הכנסה היא משכירה את החדר? – אמרה מרים
כנעלבת – רק משום שהחדר מיותר ולא נעים לה לגור בבית גדול, היא וילדה
בלבד.

– ולמה לא משכתן את הגברת גורדוס לועד בית הספר? אשה
עשירה כמוה יכולה להיות לתועלת לבית הספר, הסובל ממיעוט
אמצעים.

– ניסינו, – אמרה יוכבד – אבל לא הצלחנו. היא מתבוללת
מכף רגלה ועד ראשה. “פתחו בית ספר אנגלי ואתן לכם את בני”. כך אמרה. היא
היתה שנים אחדות באנגליה ויודעת היטב אנגלית.

– בכל זאת, צריך היה לדבר אתה עוד פעם, – העירה מרים.

– אין אני אוהבת לעשות נפשות. “קשים גרים לישראל כספחת”. כך כתוב, כמדומה? – ענתה יוכבד בקפידה ביישנית קצת.

– אין זו עשיית גרים, – העירותי אני – כי אם החזרה
למוטב, ובזה חייב כל אדם. “הוכח תוכיח את עמיתך” היא מצוה מפורשת
בתורה.

– רואה את, יוכבד, קיבלת מנה. – אמרה מרים לחברתה והביטה אליה ביתר הערצה.

– רצונך, דברי עמה את. אני איני יכולה לסבול את הטון שלה. איזו יהירות סנוביסטית!

– אבל היא אשה נחמדה, כל כך תרבותית! – אמרה מרים.

– נניח לגברת גורדוס ונחזור אל ה“שאכטים”, – אמרתי –
יודעות אתן: עניין הקדיחה בשעה שהבאר נובעת נראה לי מאד, הרי זה כסמל
יפה לאדם בן התרבות: אין לו להסתפק במעיינו הנובע במילא, ברב או
במעט, אלא עליו להעמיק תמיד קדוח בקרקע עצמו, מתוך מאמצים בלתי פוסקים,
על ידי לימוד, התעמקות ומיתוח הרצון – ואז יגלה בעצמו מקורות
נעלמים.

– רעיונו של מר יפה בעיני, – אמרה יוכבד, והנאתה נמתחה בפניה בקמט של צער בצד חוטמה.

– גם בעיני, – הידהדה אחריה מרים, והרגש האיר מתוך עיניה.

“מה היה, אילו שילבתי את שתי זרועותי בזרועות שתי
העלמות הטובות הללו”, עברה בי מחשבה, אך לא הוצאתיה לפועל. עוד חשתי
בתנועה, שבה שמטה אמש יוכבד את זרועה מזרועי. “בנות פרובינציה!”
קראתי בלבי, ומיד תהיתי על עצמי, שהרי בעצם חיבבתי את הפרובינציה עד
מאד.

הגענו עד אחד ה“שאכטים”. מקרוב ראיתי והנה הוא גדול
וגבוה מאד, ולתמהוני מצאתי שהוא מוקף חלקה מגודרת, כעין חצר גדולה
המשמשת מקום למכשירים ולמעשי ברזל שונים, ומרחוק נראה לי כעומד בתוך
שדה התבואה. ברשות המהנדס נכנסנו לחצר. הלה היה פולני חביב, והראה
לנו את בניין ה“שאכט”, הכניסנו פנימה והראה לנו כל כליו וסדריו והסביר
לנו את כל פרטי מלאכת השאיבה והקדיחה. אף ציוה על העובד בראש המגדל,
שינגן לכבודנו את הניגון של “גוטוב!”, וזה סילסל את סילסוליו מתוך
השתדלות יתירה. בשבילי היה חידוש בכל פרט, לא כן בנות לוייתי, שהדברים
היו ידועים להן יפה. הן התהלכו בקרבתנו משקיפות על פני המרחב,
כמשתעממות קצת.

אחרי כן עוד עשינו סיבוב ארוך בין השדות, ליקטנו
דגניות ושאר פרחי שדה. התנאינו שלושתנו בפרחים ושמיחים וטובי לב
חזרנו העירה

ה

בשעה שלוש אחרי הצהריים נאספו כל תלמידי הכיתה הראשונה
באולם בית הספר (חדר גדול מיוחד בין שתי חנויות ורחבה של עפר לפניו).
בא מר שפיגל עם עוד חבר מחברי הועד, וגם מן ההורים המכובדים באו שניים
או שלושה “לכבוד המורה החדש”, ישבו על ספסל אחד סמוך לקיר וחיכו.
מר שפיגל קם, ניגש אל השולחן, לקח את הפעמון וצילצל, אחרי כן גחן אל
אוזני ולחש לי, שעלי יהיה לצלצל בעצמי, כי אין בבית הספר שמש בשעות
הלימוד. בושתי מפני הזרים היושבים ומחכים למוצא פי. השיעור שנתתי
לילדים הסקרנים לא היה טבעי ביותר (כל הזמן שאלתי את עצמי: “למה כל ההצגה
הזאת לשם אדם שבא למלא מקום חבירו במשך ימים מספר?”), גם נכשלתי פעמיים
בטעויות מצערות, אך ה“קהל” היה, כנראה, מרוצה, כי לחצו את ידי אחרי
השיעור ופניהם היו כרוחשי טוב. מר שפיגל חזר על הזמנתו מאתמול
לבוא אליהם לארוחת הערב ולא שכח להזהירני על הדיוק, שהוא ואשתו
מקפידים בו.

בשעה שבע צילצלתי בעצמי לגמר השיעורים, ואחרי התלמיד
האחרון, יצאתי גם אני. אף כי החמה עוד לא שקעה, כבר דלק מנגד פנס הרחוב,
ואורו תלוי ברפיון. בצד הרחבה עמדה חנה וחיכתה לי.

– יתן לי מר את המפתח. השמש יבוא לביתנו לקבלו. תמיד הוא נוהג כך. בבוקר השכם הוא מנקה את החדר.

אחר הוסיפה עוד, ובקול נמוך יותר, שהיא שלוחה מאת
מרים לבקש ממני, כי אסור אל ביתם לשעה הפנויה, עד שאלך אל בית שפיגל
לארוחת הערב.

– למענך, חנה, אלך, – אמרתי לה, עודי מפוזר ונרגש
מעבודתי. בכונה אמרתי לה כן, כדי להעמידה בניסיון. ראיתי כי פניה האדימו
מאד.

– מר אוהב להתלוצץ.

– לפעמים. אך הפעם דיברתי בכובד ראש.

– גם זו הלצה… יגיד לי מר, מה בעיניו אחותי הגדולה, מרים? אדם נפלא, הלא?

– עלמה חשובה, – עניתי קצרות, ראויה לראות חיים של אושר.

– כן. אבל קראתי באיזה ספר, איני זוכרת את שמו, – כי אנשים עשירי נפש אינם מאושרים בחיים.

– הספר לא צדק. העושר שבנפשם הוא הנותן להם את האושר.
ואפילו החיים מתנכרים להם ומונעים מהם את טובם – הם מוצאים עוד
תנחומות בנפשם. ולהפך, אם אין שפע בנפש האדם פנימה והוא צריך לקבל תמיד
מבחוץ, והחוץ אינו נותן לו כמה שהוא מתאוה – והרי אין החיים יכולים
לתת לאדם אפילו את חצי תאותו – הוא מרגיש תמיד אי סיפוק, מחסור מציק.
מכאן יש ללמוד, למה אנשים ידועים נוטלים עצמם מן החיים בשעה שלכאורה
אין סיבה לכך, ולא עוד אלא שאחירים חושבים אותם למצליחים.

– מעניין מאד, – אמרה חנה ותלתה את ראשה בהירהורים, כשהיא צועדת על ידי כמתוך זהירות של כבוד.

לאחר רגע של שתיקה, ואנחנו כבר קרובים לאכסניה, עמדה ונשאה פניה:

– ומי משלושתנו, האחיות, הענייה בנפש?

– ובכן אין גם אחת ענייה בנפש. אשה אחת אני מכיר פה, בקרית הנפט, שהיא ענייה בנפשה – וגם אומללה.

– מי היא?

– הגברת גורדוס.

– איך? מר כבר הכיר אותה כל כך? הוא שוחח עמה?

– לא. אבל זהו הרושם שעשתה עלי. בטוחני שאיני טועה.

– ואנחנו חשבנו אותה לאשה מעניינת ושמיחה בחייה, אף על פי שבעלה עזבה.

– מעניינת – ייתכן. העניים על פי רוב מעניינים יותר מן העשירים.

– מר כבר בילבל אותי לגמרי. אבל אין פלא: איני מפותחה ואיני מבינה הרבה…

ליטפתיה בעיני, ואלמלא חששתי, שמא יראו ברחוב, הייתי מעביר ידי על לחיה, כה נגע תומה עד לבי.

בחדר המזיגה, אל השולחן, עמד עתה האב. יהודי צנום כבן
חמישים, גבוה ובעל זקן קלוש, זרוע שיבה, ועיניו ישרות ועצובות,
דמות צלמה של שרה. האלמן היה בולט מכל מהותו. הוא עצמו שירת את מעט
האורחים שעמדו וישבו בחדר, כי לבנות נתן הערב חופשה מעבודתן. חנה
הציגה אותי לפניו, והוא הושיט לי את ידו הרזה והרכה מעל לשולחן ואמר
שתי מלים עבריות בהברה האשכנזית, מבויש קצת, אך עיניו מלאות חיבה. אחר
הוליכתני חנה דרך מסדרון עקום, עד ששמעתי קולות עליזים של עלמות
אחדות, ומיד פתחה לפני את הדלת ונכנסתי החדרה, והיא אחרי.

העלמות קיבלוני בקריאות שלום ופינו לי מקום ליד השולחן העגול, המוקף כיסאות נמוכים. לא ידעתי מה אעשה. ישבתי וחייכתי
לכולן. מלבד האחיות ריינמאן היו שם עוד שלוש או ארבע עלמות, ויוכבד
בתוכן. התודעתי לחדשות. התלוצצנו קלות ונכנסנו בשיחה על הלימודים,
שנתחיל בהם מחר. יוכבד הרצתה על מה שלמדו עד עתה ומה שרצוי להן ללמוד
מכאן ואילך. התאוננה, אגב, על ספר ההיסטוריה של פרנקל, שבמידה שלומדים
ממנו יותר, יודעים פחות היסטוריה, כי לשונו והרצאתו מטשטשות את

העובדות והרעיונות. הסכמתי ברצון לדעתה ויעצתי להן להסתפק בספרו
הקטן של א. ז. רבינוביץ, אף על פי שהוא נועד לקטנים. אפשר יהיה למלא
ולהוסיף. גרץ-שפ"ר מפורט יותר מדי בשבילן, וגם לשונו אינה מצטיינת
בפשטות יתירה. וכן יעצתי להן להזמין את מבחר הספרות של טביוב לשם קריאה
שיטתית בספרות ההשכלה. ובספרות ימינו נתרכז בעיקר בקריאת כתבי אחד
העם, ביאליק וברדיצ’בסקי, אולי נוסיף גם את פייארברג. כל הזמן שדיברתי
הקשיבו כולן כתלמידות קטנות.

שרה התחמקה בחשאי ושבה עם טס קטן ועליו כוס שיכר,
ובקערית קטנה אפונים עשויים במלח ובפילפל. זכרתי כיבוד זה בעיירתי
בלילות “שלום זכר”. הא העמידה את הטס לפני וישבה חשאית בכיסאה.

– בבקשה לשתות, – אמרה מרים, וכולן הסתכלו וחיכו שאשתה.

ואתן? – שאלתי את המסובות.

– לא, אנחנו איננו שותות אלכוהל. – אמרה יוכבד, כמסבירה דבר המובן מאליו.

השיכר הפילזני היה קר וטוב והאפונים חריפים-מלוחים
ונעימים לחיך. שתיתי שליש הכוס ומחיתי פי במטפחת. הרציתי לפניהן על
מידות שונות בשותי שיכר. הן נהנו וצחקו. וכשכיליתי לשתות את
כוסי, הבטחתי בשעון.

– אם כן, מחר בשעה שבע ורבע, בבית הספר.

– כן, אנחנו נודיע לשאר החבירות, כולנו נבוא.

– ומי מכן תתנדב ללוותני אל מר שפיגל?

– כולנו, – אמרה שרה.

– לא, לא, – עניתי – קטונתי מכל הכבוד הזה. באמת יכול אני ללכת בעצמי. הרי את הדרך אני יודע מאתמול.

– טוב, תלוהו אפוא הפעם מרים. את רוצה? – אמרה יוכבד.

– בחפץ לב.

קמתי ומרים קמה גם היא. נפרדתי מן העלמות הנלבבות ויצאנו בפתח היוצא מן המסדרון אל סמטת הבית, ומשם אל הרחוב.

ו

העבודה בבית הספר, אף על פי שבעיקרה לא היתה לפי רוחי,
לא חסרה גם נעימות מה. אם משום שהייתי פנים חדשות בעיר או שבאמת נשאתי
חן מעט בעיני הילדים – הם שמעו את תורתי הדלה ברוב קשב, והעיקר, בעיניים
מלאות תום וחמימות לב. לפעמים שמעתי את לחשה של אחת הילדות אל חברתה
היושבת לפניה: “אל תסתירי, אני רוצה לראות אותו”. אז השתדלתי לעמוד
כך, שהילדה תראני. פעם בעברי בערב על חבורת ילדות שהתגודדה בפינת
הרחוב, לקחה אוזני שיחה קצרה, שנתקטעה מיד כשהרגישו בי. הן התוכחו
כנראה על השאילה, מי משנינו, יולס או אני, מורה טוב יותר. עוד תפסתי
את הדיאלוג הזה: “אני אומרת לך, הלואי שהמורה הזה כבר יישאר פה תמיד”. –
“לכי, את טיפשה גדולה. הלא צריך שאבא של מר יולס יהיה בריא, ואז הוא
ישוב הנה”. בכלל צייתו לי הילדים בכל דבר שביקשתי מהם, וברחוב היו
מברכים אותי בחיבה גלויה, כשמיחים שאני שייך להם. גם מר שפיגל מסר לי
בשם כל חברי הועד על הצלחתי “היוצאת מן הכלל”. ואני לא יכולתי לשמוח על
הצלחה זו, כי לא חפצתי בה, וגם הרגשתי את עצמי כמקפח בבחינת מה את חבירי
הטוב, השרוי שם בצער ובפחד.

אך אם אל לימוד הילדים התיחסתי בקלות לב, הנה העבודה
ב“קורס הגבוה” דרשה ממני מאמץ ידוע. מצד אחד צריך הייתי להכין את החומר
הנלמד (אחדות הגיעו כבר למדריגה הגונה בידיעות היהדות, וביותר היתה
עלי אימתה של יוכבד), וזה היה לי לעול כבד יום יום, ומצד שני נטל עלי
לעמוד על משמר היחסים ביני ובין עשר הנערות הבוגרות, שכל אחת היתה
בעיני כעולם בפני עצמו. וביותר גרמו לי אי מנוחה הקטנה חנה ויוכבד
הגברית: הראשונה בחן פניה ובטוהר רגשה, שהפחידני מעט, והשנייה במבטה
השוקט והבוחן ובדרכה לגלות את דעתה בישרות ובפשטות עד כדי שיעבוד
קל. דוקא מרים, האידיאליסטית, ה“כשרונית”, המתרפקת על ארץ ישראל, לא
העסיקה אותי במאומה.

שעה של קורת רוח, כעין הפשרה שבנפש, היתה לי בחדר הקטן,
שמאחורי חדר המזיגה, בחברת חמש או שש החבירות של “הקורס הגבוה”. שם,
אגב שתיית כוס השיכר עם האפונים המלוחים, או התמד המתוק עם רקיקי
תפוחי האדמה, ועישון הסיגאריה הטובה, יכולתי לדבר ככל העולה על
רוחי, להתבדח, לשמוע הערות אישיות (העלמות נעשו “נועזות” יותר),
והכול מתוך טהרת הלב ופשטות היחסים, שהיטיבו ללבי. בן ימים אחדים
נוצרה איזו אינטימיות משותפת ביני ובין כל החבורה, ואף על פי שבחוץ
ובכיתה ראיתי תמיד את חנה ואת יוכבד, בחדר ובחבורה הלהגנית נתחלק רגשי
כמעט בשוה בין כולן, ונוח היה לי בכך. אבל אחרי ישיבה של שעה או יותר
היתה באה כעין תזוזה בפנים והרגשתי צורך לקום ולשוב הביתה, אל חדרי
שבבית הגברת גורדוס. מלווה על ידי אחת או אחדות מן החבורה, הלכתי
קלות ונעימות ברחובות הליליים, יוצא משטח האור של פנס החשמל אל
אזור האפלולית ולהפך, חש במבטיהם הטובים, חסרי הקנאה, של העוברים
והשבים, מספר בלב קל, עובר על גשר הקרשים תחת העצים האחדים, המרשרשים
בעליהם בקול רזים, ועם מעלה הגבעה נפרד מתוך לחיצת יד כשירה ופונה אל
המדריגות העולות אל הגזוזטרה המוצפה אור הלבנה, ובתוכה חלוני האפל
ובצידו חלון חדרה של הגברת גורדוס מואר מבפנים באור חזק.

למראה החלון הזה היה כל ההווה והרוחש שם למטה, בקרית
הנפט, עם בית הספר ועם הילדים ועם “הקורס הגבוה”, ואפילו החדר בבית
ריינמאן, כמו שוקע בעלטה, והמחשבה ניתקת משם ונאחזת בה, באשה הגדולה,
רמת התסרוקת השחורה, בעלת הגבות המלוכדות על אפה והסנטר הבולט
במרץ רצוני.

רק פעמיים או שלוש דיברתי עמה רגעים מספר על סף חדרי
(היא פתחה את הדלת מחדר המיטות או מחדר האכילה ועמדה לשאלני, אם לא אחסר
מה מצורכי דירתי), אך המעט הזה, יחד עם מה שקלטתי מדברי העלמות, נצטרף
בדמיוני לציור דמות כמעט מוגמר: אשה, שיסוד נפשה הוא השיעמום.
נישאה לאיש כשהיא מבוגרת יותר מן המידה, לאיש חלש וחם המזג, אשר לא
הכירה קודם, וקרירות מזגה יחד עם גובה מבטה גרמו לו רוגז מוסיף
והולך. גם הילד הנולד לא הפשיר בנשימתו החמה את האויר הקר אשר בבית.
השותפות בחנות עם אחיה השפילה אותו, כי קטן היה מגיסו ולא תקיף
במסחר. וכך היה ברוב הימים לצחוק בעיני המשפחה. וגם היא, אשתו, כינתה
אותו בכינויי הקטנה מתוך ליגלוג מה. ילד שני לא בא, מפני סירובה ללדת
עוד. וכן נולדו מחשבות בלב הבעל הקטן, והמחשבות גברו מיום ליום.
ויום אחד נתגלע ריב חריף בינו ובין גיסו בחנות, במעמד לקוחות מן
הנוכרים, ובלב האיש גמלה ההחלטה: להימלט. לקח כמה מאות זהובים
במזומנים ובבאנק עשה ניכיון של שטר חתום על ידי הפירמה, ועם כל
הסכום התחמק מן העיר, ואיש לא ידע את מקומו. האשה היתה נדהמה מתחילה.
העלבון היה צורב בנפשה: הוא, הקטן, החלש, הלא יוצלח עשה לה ולאחיה
מעשה כזה! לא ייאמן! אמה, הגדולה והתקיפה, גדושת קפדנות של זקינה,
קיללתהו קללות נמרצות ואמרה, שהיא הכירה בו את המנוול למן היום
הראשון אחרי החתונה. אחיה ניסה לרדפו על ידי המשטרה החשאית, וכלום לא
עלה בידו. היא סגרה את עצמה בבית היפה (הוא נבנה על ידי מהנדס מכרות
שוידי, והיא קנתהו ממנו אחרי בריחת בעלה) ואת יחסה אל האיש העבירה על
בנו: כי דומה היה לו בכול, חוץ מן העיניים והגבות המלוכדות מעל
לאף. הגבות הללו היו ניגוד בולט לפנים הרכים ולסנטר הקטן, חסר
הרצון. בכל פנייה שפנתה אליו היה משהו של טינה ושל בוז. אך דוקא משום
כך חיבבתי אני את הנער, וברצון הייתי מעכבו בגזוזטרה או בחוץ,
שואלו לשלומו וללימודיו ומתבונן ברחמים בצירוף הניגודים שבפניו

המקוריים. הוא היה עצוב רוח ושתקן, ואף כי ראיתי שהוא הוגה לי מעט
חיבה בדברי אליו, היה משתמט מלהזדמן עמי, כחושש, שמא יתגלה לי איזה
סוד.

אותו ערב, סמוך לאחת עשרה, שבתי לביתי, גורר אחרי מעט
מן הדיכדוך הקופץ עלי תמיד בהישארי לבדי. בחלון חדרה של הגברת גורדוס
היה אור גדול, אך דממה כבידה עטתה את הבית. העליתי את מנורת השולחן,
וישבתי לתקן את גל המחברות שהבאתי מבית הספר, עבודה שהיתה לי למורת
רוח ולרוגז עד כדי כאב גופני, ואחרי כל שלוש או ארבע מחברות,
מוכרח הייתי להפסיק ולדכא את ההתנגדות שבנפשי. עוד אמרתי לקרוא מאמר
גדול ב“על פרשת דרכים”, שהטלתי על ה“קורס הגבוה” ולמחר קבעתי שיחה
עליו. האויר בחדר היה חסר תנועה וחם מאד, ובעד החלון הפתוח של שדות
הנפט זרמה רק דממה דחוסה. העיר שכנה למטה, מן הצד השני של הבית, ולא הגיע
משם כל קול. אורות ה“שאכטים” פירפרו מתוך המרחב כמו מתוך יאור
ענקי חתול בערפל דק. רק לעתים רחוקות נשמע ממרחק רב כעין קול אדם
קורא, והדממה נאטרה שוב על המרחב. רמשים קטנים אחדים, ירוקים וקפצנים,
שנמשכו מבחוץ על ידי אור המנורה, רחשו בזריזות על עיגול האור ועל
חלקת המחברת הפתוחה לפני. גירשתי אותם והם חזרו בעקשנות. הייתי עייף
וראשי נמשך למטה, כמעט צנח על המחברת. והנה – נקישת אצבע קלה על הדלת. מצד
חדרה של בעלת הבית.

– לבוא! – קראתי בקול מורם שלא כטבעי. הגברת גורדוס
הופיעה בריוח הפתח שנפתח כמעט, כל גופה נתון בקאפוט ארוך, נגרר על
הרצפה, מרוכס בכפתורים קטנים בקו ארוך למן הצואר ועד לשוליו.

– יסלח לי, הנערה הכינה הכול? היא מיהרה היום והקדימה ללכת וחששתי, שמא שכחה מה. יסלח עוד פעם. ליל מנוחה!

הדלת נסגרה והפעם במפתח. אך האור החזק הוסיף להסתנן בעד המסך אשר על אשנב הדלת מלמעלה.

ניסיתי להמשיך בהגהת המחברות, אך אחרי שניים שלושה
שירטוטים תחת הטעויות לא תפסתי עוד כלום מן הכתוב ונשתקעתי
בהירהורים על האשה שמעבר לדלת הנעולה. ראיתי ברוחי את ערשו של הנער
בפינת החדר, והוא שוכב בה הפוך ומגולה רובו מפני החום. היא יושבת
עדיין בקאפוט בתוך כורסה בעלת מעטה משי כחול, תחת מנורה דולקת על
כן גבוה, וקוראת רומן גרמני או אנגלי. חפצתי לחדור מעט אל מוחה של
האשה הבודדה הזו, ולא ידעתי איך. אולי אקיש על הדלת ואשאלנה, אם אין
רצונה לשוחח מעט. הן גם אני רציתי לשוחח בעיר זו, אחרי שלושת ימי
שבתי בה, עם אדם, שאין לו עסק לא עם בית ספר ולא עם עברית ואף לא עם
עבודת אדמה בארץ ישראל. אבל לא יכולתי לעשות זאת. עם כל מה שחבירי
חשבוני לאדם חופשי ובעל העזה, רגש הבושה עוד היה המנצח ברגשותי. ואיך
אטיל את עצמי לשיחה בשעת לילה מאוחרת על אשה זרה, הנושאת גורל חיים
מוזר בשתיקה, כמעט ברגש נכר, בתוך סביבה של אנשים, הנראים כולם כזרים
לה? אלמלא נעלה, לפחות, את הדלת במפתח.

קמתי וניגשתי אל החלון, נשענתי על סיפו והוצאתי חצי
גופי החוצה. המרחב הכחול-האפרורי, הזרוע כוכבי ה“שאכטים”, היבהב
לעיני היבהוב של מסתורין. הערפל זחל בשפל בתנועות משונות אך מוחשות
מאד. צללי המגדלים נראו ככתב רזים בתוך ספר הלילה. נחירי התרחבו ושאפו
את ריח האדמה הזאת, הרוויה שמנונית כהה, נוחה להתלקח. אך יחד עם הריח
הזה, המדומה יותר ממוחש, בא אל אפי ריחם המתוק של הורדים הלופתים
בשריגיהם את עמודי הגזוזטרה, המוארה באור שני החלונות, שלי ושל
הגברת גורדוס. עתה הטיתי אוזני לצד החלון ההוא והקשבתי רב קשב. מתוך
הדממה הגיע מזמן לזמן קול הפיכת דף של ספר, קול רעש ברור של נייר.
התנערתי בשמחה: אם כן לא טעיתי. היא קוראה ספר, ובודאי רומאן צרפתי
מתורגם גרמנית. מי יודע אם אין זה הרומן “מאפילה לאורה” של אוני
מהוצאת הרומאנים של אנגלהורן! מחשבתי דבקה פתאום כולה באשה מתוך חיל
פנימי, סתום, מענה. והרעיון לנסות דפוק על דלתה חזר בי פעמים אחדות,
אף כי ברור היה לי בתכלית הבירור, שלא אעשה זאת.

והנה, כמענה על מחשבותי, נשמע טיקטוק של כפתור חשמל
ומחצית הגזוזטרה כהתה פתאום. האור בחדר הסמוך כבה. כמו מתמהון

פתאום נתחדד קשבי ושמעתי את רגלי האשה מתהלכות בחדר על השטיח הגדול
הלוך ושוב. יכולתי להישבע, כי זרועותיה משולבות על חזה בלכתה ועיניה
עצומות בצער. הפכתי את פני מן החלון והסתכלתי בדלת. אז ניגשה האשה
והורידה את הוילון על החלון הפתוח, חזרה ופשטה את הקאפוט, ישבה על
דופן המיטה, חלצה את הסנדלים והעמידתם תחת שידת הלילה ושכבה על המיטה,
כשסדינה מקופל חציו ולא התכסתה. הפרטים האלה היו ברורים לי, כאילו
ראיתים בעיני ממש.

ביד אחוזת עוית הורדתי גם אני את וילוני, כיביתי את המנורה והתפשטתי את בגדי לשכב.

ז

למן הלילה ההוא לא יכולתי להסיח דעתי מן האשה. לא שחמדתי
אותה; רחוק הייתי מהרהר בה הירהורי עבירה. גדולה היתה ממני בתריסר
שנים, וגם כל עצמה ומראה לא היו לפי טעמי. לא היתה בלבי כל חיבה לנשים
גדולות רבות מרץ המושלות בבעליהן. אבל גורלה של האשה לא נתן לי
מנוח. מה שנקבע בלבי על דמותה נשאר איתן, אך חפצתי יותר מזה, חפצתי
לשמוע מפיה את סיפורה, חפצתי לראותה יושבת ממולי, מביטה בי באמון
ומגלה לפני את נפשה הריקה, או כמו שאמרתי לחנה הקטנה, נפשה הענייה.
ניעורה בי בעוז תאותי הישנה: לחיות את גורלם של אחירים. ואולי היה בזה
גם משהו מרצון רע: להשפילה קצת על מה שעוללה לבעלה הקטן, החלש. אף כי
ידעתי, מאידך גיסא, שהיא כבר לקחה כפליים בחטאותיה. בין כה ובין כה –
חיכיתי לוידויה של הגברת גורדוס. וידעתי כמעט ברור, שהוידוי לא יאחר
לבוא. גם החשש, שמא יחזור בינתיים חבירי, נתבטל, כי קיבלתי ממנו מכתב
קצר, שבו הוא מודיעני על מצב אביו שהחמיר מאד, וגם הוא גופו חושש
שהוא “ערב מחלה”, והלואי שיוכל לחזור מעתה בעוד שני שבועות. מידת
האמת מחייבת אותי להודות, כי הצטערתי על צערו של חבירי, אבל לא הצטערתי
על איחור שובו.

נקראתי לישיבה דחופה אל ביתו של מר שפיגל, ישיבה
משותפת של ועד בית הספר עם חבירות אחדות מן “הקורס הגבוה” בעניין
חשוב מאד: חגיגת גן לטובת בית הספר. מצב הקופה הוא בכל רע, ואם לא
ימהרו “לתקן את בדקה, ייברא משבר קשה”, כלשונו של מר שפיגל בפתיחתו.
מובן, שהעלמות (שתי בנות ריינמאן הגדולות, יוכבד ועוד אחת) הציעו
מיד לערוך את החגיגה המסורתית (הם קראו לה “פסטין”). אין להעלות על
הדעת שבית הספר “יסבול מחוסר אמצעים”. הן נכונות לקבל על עצמן כל
עבודה קשה, וגם תצרפנה לעבודה בחורים אחדים מבחורי הקריה. את כל צורכי
החגיגה יאספו מתושבי המקום, בצורת תרומות, כמובן. הן גם תלכנה מבית
לבית למכור כרטיסים. אבל גם חברי הועד צריכים להושיט ידם לעזרה. ראשית,
יקנו נא אילו חפצים יקרים, שישמשו כוח מושך ל“טומבולה”, ושנית
ישפיעו נא על הגבירות שלהם, שתאפינה אילו “טורטות” יפות. כלים
וצעצועים יקבלו מן החנונים לרוב. הנה מר גורדוס, בעל החנות
The great Mikado, הבטיח לתרום עגלת ילדים מהודרת,
אנגלית. זו תמשוך את כל הזוגות הצעירים, אוהו! והמשחק ה“מסע לארץ
ישראל” – אוצרות אפשר יהיה להכניס. וכבר באו בדברים עם ראש האזרחים
(פולני אנטישמי, אבל בפני מרים ויוכבד לא יכול היה לעמוד) והוא נותן
להן את גן העיר בחינם. מעט קונפיטי וסרפאנטין נשאר להם עוד מאשתקד, והשאר
יקבלו אצל החנוני הכט. בנו הבטיח להן חמישים חבילות מכל מין. יש רק
להתפלל למזג אויר יפה, ליום שלא יהא בו גשם, כמו בשנה שעברה, שהגשם
קילקל שני שלישי ההכנסה. “בעבור ידידנו מר רודורפר, איש משכיל בכל
דרכיו, ימנעו מים מן השמיים”, אמר מר שפיגל ברוב חריפות. בקיצור,
הוחלט לערוך את ה“פסטין” ביום א' הבא, יום שבתם של נוצרים, כדי שגם
הם יבואו, בפרט המהנדסים והפקידים, שאין כסף נחשב בעיניהם. אין דבר,
פרוטתם כשירה והם אוהבים לבלות עם צעירות יהודיות. שרה אמרה, שאין
זה יפה ואין צורך להזמינם כלל. אבל יוכבד עמדה על כך בכל תוקף. הם,
הבחורים הנוצרים, ייפגשו שם עם אותן העלמות, שהם רגילים להיפגש עמהן
גם בלאו הכי. ואילו האחירות, כלומר, בנות “הקורס הגבוה”, אין סכנה
בשבילן. הן יודעות את מקומן ואת כבודן. לעומת זאת תגדל על ידי כך
ההכנסה כפליים, ואין לזלזל בסכום כזה בשעה של מצוקה לבית הספר.

בקיצור, החגיגה נקבעה ליום א' הבא, וכל הנאספים קיבלו
על עצמם להתפלל למזג אויר יפה. נבחרה ועדה מצומצמת, ועלי הוטל להיות
היועץ בענייני קישוט הגן. לשם זה הוסכם, כי מחר בבוקר נצא אל הגן
לראות מה אפשר לעשות, כדי לפאר את החגיגה במידה הראויה.

הגן היה מחוץ לעיר, הרחק כשלושה קילומטרים מן המרכז, כי
שם נמצאה חלקת שדה, שהשאיר מהנדס אנגלי שמת בלא יורשים (הוא אמר להקים
לו שם בית ומשק), ואותה הוכיחה הנהלת העיר לגן ציבורי. רק לפני חמש
שנים ניטע הגן, ואף על פי שהשתדלו להעתיק שמה נטיעות מגודלות, עוד
היו רוב העצים רכים ודלי צל, מלבד אחדים יוצאים מן הכלל. היו שם
ערוגות פרחים נאות עשויות בצורות שונות, קערוריות כאגנים

וגבנוניות כמגינים. היתה גם בריכת מים גדולה למדי, עם מסגרת של שיש
ומזרקה קטנה בתוכה, חסידה מפשלת מקור עומדת על עמוד של צדפים. במי
הבריכה התרוצצו דגים קטנים, בתוכם דגי זהב אחדים. הגן היה מוקף גדר של
שוכות ותיל מתוח ביניהן, וכל הגן נראה מבחוץ. העירותי על זאת את חברי
הועדה, ויוכבד ענתה כנעלבת: מובן, שזה יסודר, איש לא יראה דבר מבחוץ.
יש להם לוחות נייר, שהם מעמידים לכל אורך הגדר ומהדקים אותם בחוטי
ברזל. העיקר שיהיה יום שמש. אם ירד, חלילה, גשם, יתמקמקו הלוחות ונפלו
באמצע החגיגה, כמו שקרה לפני שנה. “את זוכרת, מרים, איזה מראה עלוב היה
לגן?” אורך הגן היה כשלוש מאות מטר ורחבו כמאה. עברנו את כולו ושמעתי
את כל “התוכניות המסורתיות” לסידורו. לא היה לי להוסיף הרבה.
העירותי רק שתיים או שלוש הערות, שנתקבלו, כמובן, ברצון, אף כי בלי
התלהבות.

עד יום החגיגה נשארו עוד חמישה ימים, והשבת בתוכם.
כיון שהגן הוא רחוק מן העיר ועורכי החגיגה אינם אדוקים, חלילה, אפשר
יהיה לעשות שם כמה עבודות בשבת. אלא שמן הראוי להיזהר, שהדבר לא ייודע
בעיר עצמה, כי סוף סוף ההכנסה היא בשביל בית הספר, ובית הספר תלוי בדעת
הקהל, וכשם שנוהגים ללמוד שם תנ“ך בכיסוי ראש, כדי להוציא מלב
המקטרגים, כך יש להישמר גם בעניין החגיגה שלא לפגוע ברגשותיהם, אף על פי
שהחגיגה עצמה פסולה בעיניהם והם רואים בה משום “דרכי האמורי”. מובן
שלימים אלה בטלו שיעורי “הקורס הגבוה”, כי כל התלמידות היו טרודות
בהכנות לחגיגה, וגם השיעורים בכיתות של הקטנים לא התנהלו כשורה, כי
רוח החג הקרוב לבשה את הילדים, שאין דבר נסתר מהם, והם נהגו קלות ראש
בהכנת השיעורים, ואפילו בשעת הלימוד היו משולהבים ומתבדחים, אמנם
מטוב לב ומתוך זהירות בכבוד המורה. גם אני, שלא ראיתי מימי חגיגה
כזו בפרובינציה, הייתי קצת מעורר וחיכיתי לה בקוצר רוח כלשהו. לא רק
בשעת עבודתי בבית הספר, אלא גם בשעות שישבתי בחדר, היו באות אלי
העלמות הטובות, ועמהן גם בחורים אחדים מ”אגודת הנוער הציוני",
ואפילו מר שפיגל עצמו, לשמוע עצתי בנוגע לפרט זה או אחר. כמה שביקשתי
מהם, שיעשו הכול על דעת עצמם, שהרי הם בקיאים ממני בתנאי המקום, וסוף
סוף אין אני מורה כאן, אלא ממלא מקומו של חבירי למשך ימים מספר – לא
הועלתי כלום. הם לא עשו קטנה או גדולה בלי להימלך בי, או לפחות בלי
להודיעני תחילה. בעצם בידח אותי הדבר.

ביום השישי ישבתי בחדר האחורי שבאכסנית ריינמאן, כי החדר
הזה נהפך מאתמול למעין “לשכה” לכל ענייני החגיגה, ויחד עם שתי תלמידות
גדולות ותלמיד אחד מן הכיתה השלישית, שהצטיין בכשרון ציירים, הכינותי
גליונות עם כתובות שונות, לתלותן כשלטים במקומות השעשועים שבגן.
השגחתי, שהכתובות, שנכתבו גרמנית, פולנית ועברית, תהיינה נאות,
והעיקר בלי שגיאות. והנה התפרצה יוכבד לתוך החדר, נלהבת מאוד, עד
שפיה נראה כצוחק בעוד שפניה נראים כסובלים מאיזו בושה מסותרת,

ובנשימה טרופה ובקול צוחני קצת קראה:

– טוב שמצאתי את מר. אין לנו גברת שתנהל את המזנון. מרת
שפיגל קיבלה על עצמה, אך היום התחרטה. כנראה, הרבנית, שכנתם, השפיעה
עליה, והיא מסרבת בכל תוקף. נכונה היא לשלם חמישה זהובים “פדיון נפש”,
ובלבד שלא תעמוד ליד המזנון. גם “טורטה” גדולה תאפה. והיא אשה בעלת
צורה. חבל מאד! אם לא נמצא אשה כזו – לא יצליח המזנון. החלטנו אפוא
לפנות למרת גורדוס. מה דעתו?

– אם רק תסכים – אין טובה ממנה.

– אולי ידבר אתה מר. הרי הוא גר אצלה. אנחנו לא נוכל להשפיע עליה.

– טוב, יכול אני להציע לפניה את הדבר, אף על פי שעד
היום דיברתי עם האשה עשר מלים, לכל היותר, ואתן מכירות אותה
יפה.

– בטוחה אני, שלמר היא לא תסרב.

– אני איני בטוח, אבל אנסה. כמדומה, שאין בזה משום עלבון בשבילה.

– איזה עלבון? למטרה כזו? ואפשר שעל ידי כך תתקרב בכלל
לבית הספר ותשלח לשנה הבאה גם את בנה… אם כן, מר ידבר עמה. אבל מן ההכרח
לדעת עוד היום את תשובתה.

– מיד אחרי ארוחת הצהריים אכנס אליה.

– ובשתיים אבוא לקבל תשובה.

– אני רוצה מאד, שהתשובה תהא חיובית. הגברת גורדוס
היא בלי ספק בעלת צורה. ואם לדון לפי סדרי ביתה – גם יודעת כלכל
עניין.

– היא מצוינה! – קראה מרים, שנכנסה מחדר המזיגה ועמדה על המדובר.

– אם כן בשתיים. שלום רב! עלי לרוץ אל מר שפיגל.

והיא פרחה לה בחיפזון, שלא כדרכה, עד כי שכחה לסגור אחריה את הדלת.

ח

הגב' גורדוס קיבלתני בטרקלינה, בסמוך לחדר האכילה.
כמדומה, שצבע קירותיו היה חום. על כל פנים כהה. וכן הרהיטים היקרים.
ישבנו זה מול זה בתוך כורסאות עמוקות, רפודות אטון יקר, ומבטה
קולע ישר אל עיני.

מסרתי לה את שליחותי. היא שתקה רגע, אחר הרימה את ידה
לתקן את המכבינות בתסרוקתה, השרוול הרחב הופשל וגילה את זרועה היפה
להפליא, זרוע אשה מבוגרת אך חטובה יפה, ואמרה בחן:

– את האמת אגיד לו, מר רודורפר: איני אוהבת את
העסקנות, וגם את הנשים העסקניות איני סובלת. אבל נכונה אני לקבל את
הצעתו – למענו.

– לא אדע במה זכיתי, הגברת.

– אדוני מצא חן בעיני. אוהבת אני אנשים תרבותיים.

– נעים מאד לשמוע. ובלב שלם יכול אני להחזיר לה את המחמאה.

– אל נא יחשוב, שיש לי איזו Arrière-pensée – הוסיפה.

– לאנשי תרבות אין אלא מחשבות תרבותיות.

– אם כן, אנו מבינים זה את זה.

– לחלוטין.

– אדוני ישתה כוס לימונאד קר?

– ראשית הפעולה המזנונית?

– עקיצה היא? פלצ’ו! שתי כוסות לימונאד. גם את תיבת הביסקויט. כן, האנגלי.

והנערה הביאה על מגש נאה את הכיבוד. נכנסה בקידה ויצאה בקידה.

הגברת גורדוס קמה, ניגשה אל שולחן קטן, מזרחי, שבזוית, והביאה קופסת סיגריות עם גפרורים.

– תחילה נשתה. שיקוי קר בחום הזה אינו מיותר.

שתיתי, וגם היא שתתה. לקחתי סיגאריה וגם היא לקחה אחת.
הגשתי לה אש. בזוית פיה על הכישות הדקה שעל שפתה נשאר משהו מרטיבות
המשקה, וזה הוסיף לה חן טבעי. השריתי עליה מבט תוהה.

– ומר יולס אינו עומד לחזור מהר?

– לפי מכתבו נראה, שאביו נתון בסכנה גדולה, וגם הוא עצמו אינו בקו הבריאות. במצב כזה אי אפשר לדעת מאומה.

– כך. אדוני חשב להיות אצלנו, בקרית הנפט, לכל היותר
שבועיים, והרי כבר עבר עליו כזמן הזה, ואינו יודע עוד מתי יוכל
לנסוע. האין הוא משתעמם כאן?

– כלל לא. עלי להגיד לגברת גלוי: גם העבודה וגם האנשים
הסובבים אותי גורמים לי נעימות למעלה ממה ששיערתי. בפרט העלמות
הלומדות בערב. כולן חמודות, כל אחת לפי דרכה.

– ואדוני אוהב את כולן, מה?

– כמעט.

– אם כן, אין סכנה.

– אה, כלל לא.

– לדעתי, זו הקטנה, בת הזקונים של ריינמאן, היא נחמדה.

– ומדוע לא העלמה יוכבד?

– זו גברית יותר מדי, ראש אינטליגנטי, אבל…

– לא נוצרה לאהבה…

– היא תאהב רק גבר הזקוק לחסותה: זקן, או חולה, או סתם לא יוצלח.

– לגברת טביעת עין. גם אני חשבתי כך.

– אם כן, רואה אדוני, שאיני ריקה, כמו שהוא חשב עלי.

מבטי עמד על פניה מלא תמיהה: כלום פיטפטה הקטנה?

– כן, אדוני, בקרית הנפט ה“שאכטים” מוליכים את הקול. ואפשר הצדק אתו. אני באמת אשה ללא כל תוכן פנימי.

ביקשתי לי עוגן הצלה:

– אם הגברת עלולה לומר כך על עצמה, סימן שיש בה תוכן.

– חן חן. אבל אדוני בכל זאת אינו חושב כך.

היא עוררה בי עניין רב וחפצתי להמשיך עמה את השיחה בדרך
זו. קיויתי להביאה כך לידי הוידוי שחיכיתי לו. אבל באותו רגע נשמעו
צעדים על הגזוזטרה וגם נפתחה דלת חדרי.

– אה, יוכבד. סליחה רגע! – קמתי והלכתי אל חדרי.

בחזרי אמרתי:

– באה לשאול, אם הצלחתי לקבל את הסכמת הגברת.

– עכשיו אני עושה זאת במקצת גם למענה. היא באמת ראויה לכך. מסירות כזו! והרי המטרה לעצמה נאה מאד: בית ספר לילדי עניים.

– כמדומה, שגם ילדי עשירים לומדים שם. למשל, בנו של מר שפיגל.

– לא ידעתי. מעניין. ואני חשבתי, לפי צורתו החיצונית של בית הספר, כי לילדי עניים הוא. באמת לא התעניינתי בכך. אשמתי היא.

– ואולי תסכים הגברת לשלוח שמה גם את בנה? הילד עושה רושם טוב מאד.

– את בני? אה, אילו היה זה בית ספר אנגלי. אני מעריצה את
האנגלים. אחי ישב עשר שנים בלידס, ואני ביקרתי אצלו פעמיים. פעם חצי שנה
ופעם שנה שלימה. הם נפלאים, האנגלים. אין עוד כמוהם אנשים המושלים
ברוחם. אני מעריצה אותם כטיפוס עליון של בני אדם.

– והגברת קוראה אנגלית?

– כמובן. יש לי גם ספריה קטנה באנגלית. – והיא רמזה במבט עין אל מדף קטן מלא ספרים בכריכות מהודרות שבזוית הקיר מנגד.

– אני מכיר את ספרותם, לדאבוני, רק מתרגום גרמני.

– היא נפלאה, האין זאת?

– שקספיר – כן; וגם ביירון.

– את שקספיר לא קראתי. רק ראיתי אילו ממחזותיו
בלונדון. באמת לא הבינותים יפה, מפני הלשון העתיקה. אדוני ישתה עוד
כוס?

– לא, תודה. אם תרשה, אקח עוד סיגאריה. מצריות, מה?

שאפתי את העשן הדק והמגרה בנעימות, כשעיני נחות בסקרנות
קלה על פניה של האשה היושבת ממולי וחיוך אירוני דק משחק בזוית פיה,
שנתיבשה בינתיים מן המשקה. חפצתי, שהיא תדע מה שבלבי עליה. כלומר, שאני
משתוקק לשמוע מפיה דברים מסוימים על עצמה, על חייה. ופתאום הוצתו
פני בלהבות בושה.

– בפעם אחרת, – אמרה הגברת גורדוס, וחיוכה נתפשט על
רוב פניה. – הוא רוצה לדעת את סיפור חיי. ידעתי. בפעם אחרת אספר לו
הכול, אף כי לא רב הוא. אשה ענייה ברוח כמוני – לא רב הוא אשר עבר
עליה.

דבריה לא הועילו לכבות את הבעירה בפני, ולהפך, הם הגדילו אותה.

– אדוני, כנראה, עוד צעיר מאד.

– אם בן עשרים ושש יכול להיקרא צעיר…

– כונתי היתה – ברוחו.

– גם זה לא, למרבית צערי. זה כמה שנים שאני חש בי זקנה.

– אין אדם מוסמך להיות דיין לעצמו. גם בזה שאדוני
חושב את עצמו זקן, יש משום נערות. וכן גם להפך. אדוני בודאי שם לב,
שהזקינים ממש מתאוים בחולשתם להיראות צעירים.

הופתעתי מהערה זו.

רגיל הייתי לישון שעה קלה אחר ארוחת הצהריים, ובהגיע
השעה הייתי חש עייפות; אבל הפעם, במסיבתה של הגברת גורדוס, היו חושי
ערים מאד ונכון הייתי לשבת ולדבר עמה שעות על שעות. גם האויר בטרקלין,
המואפל בחכמה ובטעם, ומשב האויר הקריר העובר בלי הרף בין שני החלונות
הפתוחים, נעם לי מאד. אף מראה האשה, עם הקוים העבים, הרצוניים, שבפניה,
היה בו בשעה זו משהו מרתק. בפרט העיניים החכמות, המשחקות את משחקן
תחת הגבות השחורות, המלוכדות בעוז.

– למה לא תספר לי הגברת את סיפורה תיכף ומיד? נדמה לי, ששעה יפה היא, – ניסיתי דברי אליה.

– כבר? בשיחה ראשונה? לא, אדוני. סחורתי אינה מן המין המוצע מיד למכירה.

– ובכן תכסיס של חנונית?

– מבטא חזק מדי. ג’נטלמן אנגלי לא היה אומר כך בשום אופן, הם יודעים מהו “שוקינג”.

– ואין הגברת מעריכה כלל את גילוי הלב?

– מעריכה מאד. אבל האדם מצווה לשמור תחומים. רגילה אני
לשכב שעה אחרי ארוחת הצהריים. גם אדוני, כמדומה, רגיל בכך. אם
כן…

– האין זה “שוקינג”?

– האין זה גילוי לב? חשבוננו מאוזן…

קמתי מן הכורסה. גם היא קמה. שמלתה השתפכה כגל נוזל עד ראשי נעליה. קומתה היתה מלכותית, והיא נראתה לי הפעם יפה.

– נשתדל להרבות את ההכנסה מן המזנון, – אמרה – אם רק לא יהיה גשם.

– נשתדל שלא יהיה.

– בתפילה? נראה, ששפתיו לא התפללו זה שנים רבות.

– הגברת מייחסת כפירה למורה עברי?

– העברים של הזמן הזה!

נשקתי את ידה. יד יפה מאד. אצבעות ארוכות ומטופחות, נשיות מאד, בניגוד לפניה.

פרשתי את חדרי ורגשותי נבוכים.

ט

אפשר לשער, שכאן מתחיל רומאן ביני ובין הגברת גורדוס.
ולא היא. נעים היה לי לבלות שעה או יותר בחברתה, אך יותר משמיעת
סיפורה לא שאלתי ממנה. ולא עוד אלא שידעתי, כי אחרי וידויה יהא לי נוח
בלעדיה.

יום החגיגה התחיל בשמש עולה על שמיים בהירים מאד. ראיתי
זאת, כי השכמתי קום. לא רק בגן העיר הרחוק, אלא גם ברחובות העיר גופה
ניכר החג מאז הבוקר. התהלכו זוגות אחדים של ילדים ענודים סרטי
תכלת-לבן רחבים והצמידו לעוברים ושבים, לרבות נוכרים שאינם מבני ברית,
לרצונם, עניבות סרטים לדשי בגדיהם. התרוצצו עלמות ועלמים לבושי חג,
שנשאו חפצים שונים בדרך אל הגן, מהם גם נסעו בכרכרות, והרכבים ישבו
על דוכניהם מתוחים כמוליכים זוגות לחופה.

עלי ועל יוכבד הוטל ללוות את פקיד המכרות, בחור גרמני
נוצרי, ידיד הנוער היהודי, שהתנדב לנהל את סוכות המשחקים והספורט
השונים. בכל העיר לא היה מומחה כמוהו למשחקים. החל משעה עשר, בערך,
היו אנשים נוהרים, רובם ברגל ומקצתם גם ברכב, אל מקום החג. משני צידי
הדרך, ברוחים לא גדולים, ניטעו עמודים עטופים כחול-לבן עם ידיים
מצביעות לצד הגן. הם היו מיותרים, כי הדרך עלתה ישר אל הגן ואיש לא היה
תועה בדרך, אך תוספת של חג היתה בזה. במבוא הגן הוקם שער גבוה עם שני
דגלים משני הצדדים, דגל המלכות והדגל הציוני, וכתובת גדולה בלשונות
המדינה וגם בעברית התנוססה עליו: ברוכים הבאים! אך נוסף על זה עמד זוג,
בחור ובחורה, וקיבלו את הבאים בסבר פנים נעימות.

מובן שמגן דוד גדול היה קבוע באמצע הכתובת ובתוכו
האותיות “ציון”. לוחות הקארטון המדוברים עמדו במקומם לאורך הגדר

וחצצו בעד כל הגן מסביב, חוץ מבמקומות שהיו סכוכים בשיחים סבוכים.
לפי עצתי צובעו הלוחות בצבע ירוק עם צורות עצים, והרושם היה רענן
מאד.

החמה התנשאה יותר ויותר והיום שפר מרגע לרגע. אפילו
הרחובות והבתים רעי המראה היה עליהם איזה ברק. הגן כבר המה מהמון אדם
עלז. התזמורת של המשטרה ישבה בסוכה מיוחדת, באמצע הגן, על הרצפה מודלה
על גבי עמודים, ושלחה לתוך אויר היום היפה ולבין העצים הרעננים
ניגונים עליזים ומרקידים, מעוררים ומחשיקים. את החום השופע מגבוה

ציננה הרוח הנושבת בלי הרף מן השדות הפתוחים ומזעזעת את צללי העצים,
ועוד יותר המשקים הקרים, המושטים לכל דורש ליד המזנון הגדול, הערוך
על מעמד של קרשים חדשים, כעשרה מטר אורכו, בכל מזון ומשקה טוב למראה
וערב לחיך, ושש עלמות לבושות כולן שמלות בד לבנות, רקומות בנוסח
הררי, אך עניבה כחולה בשיער ומגן דויד על הזרוע, משמשות את הקהל רב
התיאבון, ועל כולן, באמצע הדוכן, מנצחת הגברת גורדוס ברוב
חשיבות.

לבושה היתה שמלה אפורה ישרת גזרה, נופלת חלקות על
גופה המהודק יפה במחוך, ועל חגורה שחורה עם נקודות זהב חולצית
בהירה, גאזית, ציצי לובן עדינים על מרפד ורדרד, ארוכת שרוולים צרים,
מבליטים את צורת הזרוע, עם מאנשטים מקופלים למעלה בחן, מזדקרים קצת
לצדדין עם כפתורי צדף מחוטבים, לא רכוסים. תסרוקתה היתה גבוהה מאוד
והשיער השחור, המטופח, מתבדר מעט ברוח, אך מוחזק יפה במכבינה
עשויה בצורת נחש כסף עדין. גם בשערה היתה עניבה כחולה ועל זרוע ימינה
סרט עם מגן דויד. כפתור צורונה היה פתוח, חושף משהו את צוארה הנהדר.
עור פניה החורור קיבל את השלמתו הנאה בגבות העבותות והמלוכדות
על עיניה החכמות.

על שש העלמות היתה צופיה כגבירה וכאם כאחת, וכולן
שקודות לשמור את מוצא פיה ורמיזת עינה. והיא גופה עונה לפונים אליה
בבדיחות של מטרונית ובנעימות שיש עמה חציצה. המזונות והמשקים קיבלו
ק"ן טעמים מידי המגישות הנעימות, והנהנים הריצו את מחירם אל הכפיים
השלוחות בהנאה כפולה ומכופלת.

גם אני ניגשתי פעמים אחדות אל המזנון ולקחתי מטעם זה או
אחר, ובכל פעם נתבשרתי על ידי גברת גורדוס, כי העסקים, ברוך
השם,“פורחים”. אחת העלמות מן ה“קורס” סירבה לקבל ממני את המחיר, שהרי
בעל השמחה אני, אבל הגברת גורדוס נזפה בה יפה באמרה: “אינך יודעת,
יהודית? בעלי השמחה משלמים כפליים”. ואכן שילמתי הפעם כפליים. גם יוכבד
באה ביעף ושאלה שאילה לאקונית: “ובכן?” – “מצוין, – אמרה הגברת גורדוס
– כמו ששיערנו”. גם למרים, גם לשרה וגם לחנה ענתה כן. נתברר, כי מאת
בקבוקי השיכר לא יספיקו, ושני בחורים נשלחו להביא עוד.

וביותר רבתה השמחה אחרי הצהריים. מקצת מפני שהאנשים
גמרו את עבודת יומם ואת סעודתם ונתפנו לחגיגה, אך בעיקר מפני שרבים
ממבקרי החגיגה חזרו לשעה העירה ועשו פירסום גדול ל“חג המוצלח”. עתה
באו משפחות שלימות. גם משפחות הנוכרים של המהנדסים ומנהלי המכרות,
בני גזעים ומדינות שונים. אלה באו במרכבות פרטיות או שכורות. הגן
היה כפורח כולו פרחי אנשים לבושי חג, עליזי שמש, אויר ושחוק. בשעה
ארבע בדיוק הופיע מר שפיגל עצמו בלויית אשתו ושני ילדיהם, ועמהם עוד
שניים מחברי הועד בלי נשותיהם. מר שפיגל שילב זרועו בזרועי, גחן על
אוזני ולחש: “לא האמנתי, בחפזי, כי העניין יעלה יפה כל כך, בטוח הייתי,
שתהיה מגרעת בקופה. והנה רואה אני בעליל, כי צפויה לנו הכנסה הגונה.
על הכול יש להודות למר. רק הודות לאישיותו ה…” הפניתיו בחזקה אל
המזנון, שאשתו כבר פנתה שמה עם הילדים. שמעתי, שהגברת גורדוס שאלתה אגב
מלאכתה לסיבת איחורה, והרי היא, כמדומה, מחותנת חשובה בשמחה זו.
הגברת שפיגל ענתה מה שענתה ועברה בעין בוחנת לאורך כל המזנון, ואף על
פי שאמרה על הכול “יפה, יפה מאוד!” מחוטמה היה ניכר כי היטב חרה לה על
שהגברת גורדוס, זו הזרה, הרחוקה מן הציבור, היא פה ה“עלי שבמכתש”,
בעוד שהיא, אשתו של ראש הועד, אינה אלא כאחת המבקרות. בלבה כעסה כבר על
הרבנית, שמנעתה מן העמידה ליד המזנון. אבל ההצלחה היתה כל כך בולטת
ושמחת הקהל היתה כל כך אמיתית, וביחוד שמחתן של העלמות העסקניות, וגם
פניהם של מר שפיגל וחביריו כל כך זרחו, שלא מצאה עוז בנפשה להשמיע את
דברי הביקורת שהיו מוכנים לה על לשונה.

מר שפיגל השמיע מחמאה מוצלחה לגברת גורדוס, קנה
כיבוד בשביל כל בני לוייתו ושילם ביד רחבה, ואחר עבר עמנו בכל נתיבות
הגן. לבסוף כבש לעצמו את הקופה הכללית מידי הבחור, שהופקד עליה למן
הבוקר, שלחו למלאות תפקיד אחר, וישב במקומו ליד השולחן הקטן עם תיבת
הכספים המונחת עליו.

פרשתי ממנו ועברתי יחידי בתוך הקהל. מה חפצתי להתהלך פה
כזר, כרואה ואינו נראה. אבל כל יודעי מבאי המועד הזה עיכבוני או
ניענעו לי בראשיהם. תלמידי בית הספר, וגם ילדים אחירים מבני המקום,
ליווני בעיניים עורגות ורוחשות טובה. בנתיב זה או אחר הציעה לי ילדה
פרח בקידה נאה, ביתר נימוס מן הרגיל בכיתה. בנות ה“קורס הגבוה”, אף על
פי שהיו טרודות מאוד, נתעכבו על ידי, שאלו וענו במזל היום, הציעו
לי מגדנות והראוני את נפלאות המשחקים. יוכבד החזיקה בי במשעול
אלכסוני, שבקצהו נראה אמצע המזנון עם הגברת גורדוס, ואמרה לי בפנים
מבוישים ומעונים מרגש אושר: "היא אלוהית, האין זאת? – “לא אלוהית, –
אמרתי – אבל נהדרת”. – “זה אותו דבר”, – זרקה לי מעונה ומאושרת עוד
יותר – “חטאתי לאשה הזאת. אך מרגישה אני, כי מהיום והלאה אוהב אותה בלב
ובנפש, ומר?” – “אני לא אוכל לאהב אשה גדולה כל כך. טעמי הולך אחרי
הקטנות”. – “נכון, ידעתי”, – ענתה בכובד ראש. ברור היה לי, שהיא
מתכונת כונה טהורה לחנה, ובאותו רגע זכרתי גם את דברי הגברת
גורדוס, שהיא “נחמדה באמת”. צחקתי בלבי, כי ידעתי שרחוק אני מכל
אהבה.

עם רפות היום הורגשה תנועת חיפזון בגן. רבים עזבו
את החגיגה והיו נוהרים בדרך לחזור העירה, והנשארים בגן מיהרו לגמוע את
כוס השמחה הנטויה בידם. היו עומדים קבוצות קבוצות ליד סוכות

המשחקים ומנסים את מזלם ב“גלגל האושר” ובקליעה אל טבור ה“גולם”
וכדומה בפעם העשירית או גם המאה, מתוך צחוק ומתיחות שבמשחק הקרב
לקצו. הממונים על הסוכות זירזו את המשחקים והציעו שני כרטיסים
במחיר אחד, “ובלבד שלא יישארו חפצים מן הטומבולה”. היו גם מקרים
מבדחים שהוסיפו על רוח העליצות. היו שהציעו להמשיך את החגיגה בערב,
“לאור הירח שאיננו”, כי היתה תחילת החודש. מובן, שהשומעים מילאו
צחוק פיהם, ואפילו העלמות ההגונות צחקו בקול. רבים התהלכו זרועי

קונפטי וקרעי סרפאנטין, נרגשים ועייפים כלאחר קרב נעים, וניסו עוד
לחטוף ריקוד בכיכר עזובה. התזמורת ניגנה עתה את ניגוניה בתכיפות
ובחיפזון גדול.

והנה שקעה באמת החמה, רק אור הדימדומים החזק עוד הגיה
את שבילי הגן. ברור היה שצריך לסיים, שהרי לא יישארו כאן בחושך. לבו של
מר שפיגל רחש דבר טוב. הוא נעל את הקופה ומסרה שנית לידי הבחור
שיביאה לביתו, ואת המפתח שם בכיסו. בא ועמד לימין הגברת גורדוס וציוה
לאסוף את כל הנמצאים עוד בגן. וכשבאו וצבאו על המזנון, כחמישים נפש
ויותר, פקד להגיש לכל אחד משקה ומזון, מן הנותר, חינם אין כסף! מגיע
להם לרובם אחרי כל היגיעות שיגעו. והוא עצמו עמד על הספסל ונשא כוס
של ברכה. אמנם נכשל בלשונו פעמיים או שלוש, וגם קולו בגד בו והצריד
פתאום, אף על פי שלא חש בגרונו כלל, ובכל זאת היה זה נאום קצר
ומוצלח מאוד. ומוצלח היה בעיקר משום שהרגיש בהצלחה הגדולה של החג
והיה בטוח בתקציב בית הספר עד גמר השנה, מה שהקל מאוד את העול, שאך
אתמול הכביד עליו כל כך. לא שכח להביע תודה נאמנה לכל העמילים והשותפים
בהצלחת היום היפה, ובראש ובראשונה “לשכנתו הנחמדה הניצבת לשמאלו”,
הלא היא הגברת גורדוס, אשר אם זכרונו אינו מטעהו, הרי זו לה הפעם
הראשונה לקחת חבל במעשה ציבורי-עברי (בדברו את הדברים האלה הביט בעין
מתוקה אל אשתו, שהחזיקה בידי שני הילדים ולא הבינה כלום מדברי בעלה, אך
ניענעה לו בראשה); ואחר כך לי, “הנושא העיקרי של המוסד”, אשר לשמו
נערך החג (“המשכורת היא בעיקר ממקור זה”, חשבתי ברגש לא טוב); אחר כך
לחברי הועד המנהל את המוסד, שיש לו הכבוד והאושר לעמוד בראשו;
ולאחרונה, אחרון אחרון חביב, לעלמות הנכבדות והנחמדות, אלו

הלומדות ב“קורס הגבוה”, בנות ציון היקרות, שמלבד מה שהן נותנות
כבוד לעמן בהיותן עבריות נאמנות, הראו גם כשרון מעשה וחריצות ידיים
של בעלות בית בעתיד (רובן פניהן האדימו בשמען, אך נהנו בלבן מן
הדברים), ומי יתן וירבו כמותן בישראל, בכל תפוצות הגולה, ואפילו
בארץ ישראל.

כשכילה את דבריו מחו לו כל הניצבים כף והריעו
לכבודו, ואחד מחברי הועד נדחק אל השולחן ו“ביקש את המלה”. הוא הביע
תודה לראש הועד, ש“אינו יכול להודות לעצמו”, אחר הוסיף במעט
הומור דתי: “ויש גם להודות לשמיים, שלא הורידו לנו גשם. כי בזה עיקר
ההצלחה”. גם לו העניקו מחיאות כפיים למכביר. ואז ניתן אות לתזמורת
שבסוכה והיא פרצה בניגון “התקוה”, וכל הקהל עמד על רגליו מתוח ישר יחד
עם חברי התזמורת, ולב רבים דץ ומפרכס מתוך רגש, כי אכן יום גדול היה
היום הזה.

ובכן שבנו כולנו שמיחים וטובי לב.

ובערב, בשעה אחת עשרה, כשסרתי לבית שפיגל עם יוכבד ועם
חנה, שרצו לדעת את “התוצאות הממשיות” של היום, מצאנו את בעל הבית
יחד עם שני עלמים מן העוזרים הראשיים בחגיגה עום מרים ושרה מסובים אל השולחן החשוף, מונים לתיאבון את
המטבעות השונות וראשי אצבעותיהם משחירים מרוב מישמוש, בערכם אותם
במגדלים קטנים וגדולים, לכרכם בנייר ולסמנם במספרים. והגברת שפיגל
עוד מגישה תה לרוצים לשתות ומעירה הערות של ביקורת על דא ועל הא,
מתוך צער על שהיא לא לקחה חלק בסידור העניינים. אך המונים החרוצים,
מרוצים מן התוצאות, צוחקים ומבטלים את דבריה בטוב לבב. גם אני נקראתי
לסייע בספירת הכסף, אך הסתפקתי ברשימת הסכומים על גבי הניירות. ובחצי
הלילה, עם צילצול השעון, היה כל הסכום מנוי וכרוך. ומר שפיגל קם
והכריז על “פרי עמלנו”, שיספיק בשופי לתקציב כל השנה, ועוד יתרה מעט
תישאר לשנה הבאה.

י

אותו לילה ישנתי שינה כבידה ואטומה, וגם איחרתי לישון.
אך הגחת רוח חזקה, שפרצה בעד החלון הפתוח למחצה וזיעזעה את כל חלל
חדרי, העירתני משנתי. קפצתי מעל המיטה, סגרתי את החלון והצצתי החוצה: כבר
היה נכון היום, אך חשרת עננים נמוכה היתה כפויה על שדות הנפט, כמעט
נגעה בראשי ה“שאכטים”, שנראו כרועדים מאימה, אך עומדים על עמדם
כמתגוננים בפני הסכנה. הגבוהים שבהם היו כמתוחים וזקורים בתוקף של
רצון מול השמיים המאיימים. תימרות אבק נתגלגלו בזמרה הרוח האדיר,
וכבר ירו העננים נטפי גשם גדולים, כבידים וקרים, מתנפצים אל כל שטח
שפגעו. שטחי הקמה סערו בגלים מתערבלים. “תהיה סערה גדולה”, אמרתי
לנפשי. נתעטפתי בסדין המיטה ושבתי להשקיף בעד החלון. והנה הכה את החלון
היבהוב של ברק חזק, בלש את חלל החדר ונתעלם כלעומת שבא. אחריו הרעים רעם,
שהיה כמחריב עולם מלא. זכרתי מה שסיפרו לי באכסניה של ריינמאן, כי כמעט
בכל סערת רעמים יקרה, שאחד ה“שאכטים” נפצע וניצת באש; ויש אשר ברק אחד
פוגע באחד ה“שאכטים” בפאת השדות מזה, ומשם הוא נקלע כהרף עין אל “שאכט”
אחר שבפאת השדות השנייה, ולפעמים גם אל שלישי ורביעי, וכן יוצתו בברק
אחד כמה מגדלים בבת אחת. לא היה לי כל מושג על סכנת הדליקות ב“שאכטים”,
ובלבי התפללתי לברק, שיעשה את שליחותו ויצית לעיני לפחות “שאכט”
אחד, למען אראה את המראה.

הגשם גבר וכבר מילא את חלל האויר רשת עבה של סילונות
אפורים ורוטטים, נקרעת ומונפת בכל פעם בידה החזקה של הרוח. סילקתי את
כנף הוילון הצידה וזכוכית החלון כבר היתה כולה נקודה רסיסי מים
גדולים תלויים בנס, ואני מביט בעדם בצימאון במראה המתחולל בחוץ. והנה
צליף-צלף! כנף אש לבנה טפחה וחלפה מקצה השמיים ועד קציהם, ואחר נשמע רעם
בגלגל, רעם שובר ומשתבר, מפוצץ ומתפוצץ בקול מחולל “שאכטים”
אדירים; וכהימוג הקול ראיתי בלב השדות, כנגד חלוני ובמרחק
קילומטרים אחדים, עולה מקרקע “שאכט” גדול, העומד מבודד קצת, שלהבת
קטנה ועשן כתרה, והיא מבלחת ועולה, נקלעת וגדילה, עד אשר עטפה את כל
המגדל, ויהי כולו כאדרת אש מתנפנפת ברוח, או כעמוד אש גדול נישא
השמימה בתוך מהומת הסערה ומטר העוז הניתך ארצה.

לא הרגשתי בזמן העובר, כי ניצבתי אל החלון, מצחי מצומד
אל הזכוכית הקרה ועיני נעוצות בעמוד האש החי והמתנודד – אבוקת ענק
דולקת תחת שמי ה' הזועמים, מודלקת בידי אלוהי האש להגיד כוחו לבאי
עולם. עמדתי ושתיתי בעיני את המראה ולא יכולתי למוש ממקומי, ולא הרגשתי
כלל בשתי אבוקות אחירות, קטנות ממנה לאין ערוך, אשר הועלו יחד עמה
במרחקים שונים בשדות הנפט! ורק כעבור זמן, כאשר העברתי את מבטי הנדהם
על פני המרחב, ראיתי את שתיהן והיו בעיני כשני עדים ענוים המאשרים את
עוצם העובדה של האבוקה הגדולה. מרוגע משהו על ידי שני ה“שאכטים”
הבוערים האחירים פניתי מן החלון אל פנים החדר, כמתוך רצון לראות, אם
אין בבואת האש משתקפת על כותל חדרי, והנה באותו רגע דפקה יד על הדלת
הפנימית, ועל קולי המורם “לבוא!” נראתה הגברת גורדוס בפתח, עטופה
כולה שמיכת משי כחולה כחול עמוק, שערה סתור ופזור על עורפה

ועיניה גדולות שלא כדרך הטבע:

– אדוני רואה? הברק פגע ב“אויל סיטי”. איזה מקרה! איזה אסון!

– מה? “אויל סיטי” הוא שנפגע? – שאלתי בתימהון גדול, כי הראוני את ה“שאכט” מצד אחר, ומחלוני לא הכרתיו.

– בודאי! אדוני עיור? – היא הידקה בחזקה את כנפות
השמיכה על חזה ותחת סנטרה וחזרה על קריאת חרדתה: – איזה מקרה! איזה אסון!
ה“שאכט” יבער שבועות. אין בכוח אדם לכבותו! איזה מקרה! איזה אסון!
איזה אסון!

והיא עמדה בפתח כפסל עטוף המסמל את התמיהה הגדולה.

– זו הפעם הראשונה שברק פוגע ב“שאכט” גדול?

– לא, לא. אבל ב“שאכט” כזה! תוצרתו היתה כתוצרת עשרה “שאכטים” שופעים יחד. החברה עמדה להכניס מיליונים!

– ואין יכולת לכבות את השריפה?

– מה הוא מדבר? רק לאחר שיכלה מקור השמן… מיליונים עמד ה“שאכט” להכניס. עתה יבערו המיליונים…

– ואבוקה זו תהא דולקת כך יום ולילה?

– במשך שבועות ואולי חודשים.

– הבדלה יפה! – אמרתי בבדיחות הדעת שתקפתני פתאום – סבורני, שאורה יספיק לכל הקריה.

– כן, אפשר, – ענתה בפיזור הנפש – אמנם מראה נפלא יהא זה בלילה… ובדיוק מול חלונותינו…

– בודאי לא נוכל לישון מרוב אור.

– כן, צריך יהיה להתקין וילאות עבים.

– אבל הן אז נחסר אויר ונחנק מחום.

– יאמין לי: אני נרעשת עד יסוד נפשי. איני יודעת את נפשי…

– ממה: מעצם המקרה, או מהפסד המיליונים?

– משניהם. אין אדוני יודע כמה פירנס ה“אויל סיטי” את
דמיוני בשבועות האחרונים. אלמלא ה“אויל סיטי”, כלום הייתי יכולה
אתמול לעמוד ליד המזנון… לדעת, כי יום יום משפעת לך האדמה רבבות
זהובים… כי לך, רק לך פתחה את אוצרה… רק לפני שלושה שבועות גמרו
את יציקת הבריכות הגדולות לכנוס את הזרם… רק לפני שלושה שבועות
הופנה הזרם אל הבריכות… ודוקא בו, ב“שאכט” זה צריך היה הברק לפגוע…
אין זה אלא קנאת בני אדם או קללתם…

– והרי המחזה האדיר עצמו, בפרט בלילות, יהא שווה בנזק
הרכוש… הגברת בודאי יודעת, שנירון קיסר ציוה להטיל אש ברומא כדי
לראות במחזה השריפה…

– כן, אבל מה אעשה והמחזה מכאיב לי? אני מרגישה ברור, כי מהיום לא אדע מנוחה. כאילו בי בעצמי אחזה האש…

– הגברת מפריזה. בודאי הרעמים והברקים הם שזיעזעו קצת
את עצביה. לאחר שתישן מעט תראה את המקרה באור אחר. הכרתי פעם אשה, שרעמים
וברקים היו מוציאים אותה מדעתה. אשה מאוד עדינה היתה…

– לא, לא, לא! חשה אני, כי הוטל בי איזה דבר, אשר לא בנקל אעקרנו מקרבי…

דבריה האחרונים היו כחידה בעיני. פניתי שוב אל החלון:
הלהבה גבהה ועבתה מאוד. ביחוד למטה, אך החוירה מעט מפני אור היום
הגובר.

– דוקא לפני חלונותינו… – מילמלתי לאחורי.

– כן, – בא קולה מעם הפתח – וזה המצער ביותר. אני מקנאת באדוני, שהוא יכול להיות כה שליו למראה אימים כזה.

לא הפכתי את פני ודיברתי:

– סוף סוף הרי אין בזה משום סכנת נפשות, והפסד הממון
נוגע בעיקר לחברה אמריקנית מנוסה בנסיונות כאלה. וחלקה של הגברת
ברוחים אינו גדול כל כך… וגם אין הפסד של מה שהיה, אלא העדר מה שיכול
היה להיות. קוראים לזה “מניעת רוחים”. ההבדל הוא גדול. האין
זאת?

פניתי מן החלון והבטתי ישר בפניה. הם היו חיורים מאוד,
כמעט לבנים, שעל ידי כך הובלט עוד יותר שחור גבותיה, ואפילו
הכישות הדקה על שפתה נראתה באור האפור שבחדר, ועיניה, אף כי יקדה בהן
איזו אש זרה, רחוקה, נראו לי כאחוזות חבלי מות. יחד עם התהייה שעוררה
בי קם בי גם מעין רגש השתתפות.

– אדוני חושב אותי לאשה מעשית, כמעט אשת עסקים, האין
זאת? ואמנם משהו מזה יש בי. אילו סחרתי, הייתי סוחרת רק בגדולות…
המניות בחברת “אויל סיטי” היו רק התחלה… אבל מאחרי אלה – יש בי איזו
מצולה עמוקה וריקה שאין למלאותה. ואני כולי פחדים מפני סערות המצולה
הריקה…

– הגברת מדברת כמשוררת.

– לא, איני משוררת, אשה פשוטה אני, פשוטה עד לחומלה.
רק פחדים גדולים אני יודעת. כל חיי היו רק מאמץ אחד – לכסות על פחדי.
הברק הזה, שפגע זה עתה ב“אויל סיטי”, פגע גם במכסה הפרוש על מצולת
פחדי וקרעה…

– אולי תאבה הגברת לשבת מעט פה, בכורסה?

– תודה, תודה. לא, לא. אני חוזרת למיטתי. אנסה עוד
לישון. אדוני יעץ לי קודם לישון. שמיחה אני שבני לא הקיץ. ישמרנו
אלוהים מפחדים. יסלח לי אדוני, שהפרעתיו. בטוחה הייתי, שהוא עומד ליד
החלון ומתבונן במחזה. יסלח לאשה סובלת…

עתה חפצתי לעצרה עוד בחדרי. נדמה לי: הנה הגיע הרגע, בו
תשמיעני את הוידוי הנכסף. ניסיתי להזמינה שנית, ובקול מפתה ככל אשר
יכולתי, אך ראיתי כי לא אצליח. עלה בלבי רעיון אחר. אמרתי:

– וכשיטהרו השמיים, אולי נצא במרכבה לראות במחזה מקרוב?

– טוב, זה אפשר, – אמרה בהחזיקה כבר ביד אחת את שולי
הדלת לסגרה אחריה. – אם יחדל הגשם. המוני אנשים יסעו שמה – אבל לא
איכפת. רצוני לנסוע עם אדוני שמה. הן אדוני לא ראה מימיו “שאכט”
בוער?

– לא, ואני משתוקק לראותו. אתפלל שיהיה יפה בחוץ, כמו אתמול, בחגיגת הגן.

– טוב. יתפלל גם בעדי. אני איני יכולה להתפלל.
להתראות. אנסה עוד לשכב. אולי אירדם. לולא הרעמים הארורים
האלה!

במשך כל שעת שיחתנו היו הרעמים והברקים מעקבים אלה את אלה בהפסקות שוות עד להפליא.

יא

כל אותו היום ירד גשם, ואף על פי כן היתה הקריה הומיה
כולה מן המאורע ב“אויל סיטי”. החגיגה המוצלחה, שכל כך מילאה אתמול את
הלבבות, כאילו נמחה זכרה, ובלכתי אחרי הצהריים לבית הספר תחת הסוכך
הפתוח שמעתי בדרך קריאות ושיחות על המאורע, שלא נודע כמוהו בקרית
הנפט זה עשרים שנה. גם מרכבות מכוסות רבות נסעו במגמה אל ה“שאכט”
הבוער ושמעתי בפירוש מפי העולים למרכבות: “אל אויל סיטי”!“. בית המרזח
של ריינמאן היה מלא סוחרים ופועלים, שהתוכחו על הפסד החברה. גם מראה
הילדים שבאו ללמוד היה משונה: רטובים כולם מן הגשם והם רועדים
משמחה ומנענעים בידיהם בהנאה: “אויל סיטי” בוער! אבי אמר, שהשריפה
תימשך יותר מחודש ימים”. – “ואבא שלי אמר, שיספיקו לבוא מאמריקה
לראות את השריפה”. – “אם כן, הוא צריך לבעור שישה שבועות”. – “ואולי
הגשם יכבה אותו?” – “שוטה! הגשם עוד מגדיל את האש”. גם בנות “הקורס
הגבוה” בערב היו נרגשות מן המקרה. ביחוד חנה הקטנה, שנראתה משום כך
קטנה משהיתה, כמעט ילדה. אבל יוכבד היתה זועפת, כבשה את עיניה ואת כולה
בחלק הראשון של “על פרשת דרכים”, כאילו כל הדבר אינו נוגע לה. זכרתי את
אור פניה אתמול ואת התפעלותה מן הגברת גורדוס ותמהתי על התמורה
הגדולה שחלה בה בן לילה.

ורק למחר, בשעה עשר בבוקר, יכולתי להודיע לגברת
גורדוס שאני הולך להביא מרכבה. כעבור חצי שעה שבתי במרכבה (מחיר הנסיעה
הוכפל בינתיים), שנעצרה ליד המדריגות ואני עליתי לקרוא לבעלת ביתי.
עוד לא הגעתי עד הגזוזטרה, והגברת גורדוס כבר עמדה בחוץ, לבושה
תלבושת של תיירים אפורה ולראשה מגבעת קטנה עם צעיף מקופל על שוליה.
גם מקל קטן החזיקה בידה. היתה נחמדה למראה, אף כי חיורון פניה לא סר עוד
נכנסתי לחדרי והחלפתי את נעלי הקלות בכבידות מהן, אף קיפלתי את מכנסי
(הרבה רבבים של “קיפיצ’קה” היו כבר עליהם) על הנעליים והידקתין ברצועור
עור, כי חששתי לרפש שבשדות. לא שכחתי גם את המשקפת. כשיצאתי נתתי לה את
זרועי ויחד ירדנו אל המרכבה.

שמש גדולה ולוהטת עמדה ברקיע, כמתכונת לייבש מהר ככל
האפשר את עקבות הגשם מאתמול. אף על פי כן היה האויר המטוהר נעים למדי,
כי נשבה רוח מן השדות, כמסייעת לשמש במלאכתה, וריננה על האוזניים
שהיו עוד ככואבות מן הרעמים. ברחובות היו רצים נערים יחיפים
ומכריזים בקולי קולות על העיתונים שהגיעו והם מודיעים על השריפה
שנפלה ב“אויל סיטי”. בדרך הכביש נסעו מרכבות ועגלות לעשרות, כולן
מגמתן אחת: אל ה“שאכט” הגדול העומד בלהבות (השניים הקטנים עשנו באש
קטנה ואיש לא שם אליהם לב). העגלונים היו במצב רוח מרומם וישבו על
דוכניהם חגיגיים, זקופים ומשעשעים במושכות על גבי הסוסים. הם ידעו
כי ימים של רוחים גדולים מזומנים להם.

עד מהרה נתגלה לעינינו השדה לכל מרחביו, ובאמצע, על רמה
קטנה, סוער עמוד האש של ה“אויל סיטי”. במידה שקרבנו אל ה“שאכט” נתגלה
המחזה בכל עצמתו. עם תחילת הרמה, במרחק חצי קילומטר, עמדו מרכבות רבות
ולידם קהל אנשים עומדים ומהלכים: אלה הסקרנים שבאו לראות בשריפה. גם
במרחק מעט מסביב ל“שאכט” הבוער היתה תנועה של אנשים, אך הם לא נראו היטב
מפני תימרות העשן והאד המתאבכים מסביב למקום המוקד. מרכבתנו עמדה גם
היא ליד שאר המרכבות. ירדנו ועמדנו עם יתר הצופים, אילמים
למראה.

מפי אחד העומדים מקרוב שמעתי, כי קוטר עמוד האש
בבסיסו מגיע לשלושים מטר (הצינור הותך באש וקילוח השמן הכבד היה נופל
ומשתפך לארץ) והוא הולך וצר למעלה, עד הגיעו, עם לשונות הלהבה,
לגובה של ארבעים מטר ויותר. לאור השמש היתה תערובת העשן, הפיח
והלהבות מהוה גוש אחד רב גונים חמים ומשתנים, רותח וזועף כלפי מעלה
ושולח תלתלים נקרעים ברוח ונישאים לעברים. סאון הלהבות בא רגע עם משב
הרוח ורגע שני הוסע עמו. אחרי רגעים אחדים התחילו הפנים להרגיש בלהט
האש.

– עבודת הכיבוי התחילה עוד אתמול, בתוך הגשם – המשיך האיש, כנראה, מהנדס, את ביאורו – אבל לך וכבוש גיהינום כזו!

– כן, – ענה חבירו – הכול תלוי בעצמת הזרם. אם לא יחלש הזרם במידה ניכרת, אי אפשר יהיה לכבות את ה“שאכט”.

– אבל שפך סוללה של עפר רב מסביב עלול להחליש את הזרם, אם העפר יחדור בכמות מרובה אל פי הבאר.

– כסבור אדוני? לדעתי, כוח הזרם ידחוף הצידה כל עפר
שיגיע אל הפתח. אין לשער את עוצם כוח הגאזים ב“שאכט” כזה. על כל פנים,
לפני חודש ימים אין לדבר על כיבוי האש. אבל הכרח הוא לשפוך עפר בלי
הרף, כדי למנוע בעד השתפכות הלהבה הנוזלת על פני השדות. רואה הוא,
הבסיס של עמוד האש מתרחב והולך, ביחוד לצד דרום, שהוא נמוך יותר,
ואמנם בצד ההוא ריכזו את רוב העבודה.

– כמה יפה עובדים הם, היהודים האלה! – נשמע קולו של
אחר, – שניגש אל השניים, על פי מראהו נוצרי. – אמנם שכרם יפה! אבל
עבודת שדים כזו לא ראיתי…

– בעיני ראיתי: יש בתוכם זקינים בני שבעים. ניגשים עד
האש. והאדמה שמינה והרגל מתחלקת. סכנת נפשות. כוחו של שכר! מה לא יעשה
אדם בעד בצע כסף!

לשמע הדברים האלה כיונתי את משקפתי אל תנועת העמל מסביב
לעמוד האש. אנשים לעשרות, עטופי שקים מקודקדם ועד כף רגלם נדדו אל
האש ומן האש חזרה. הם הלכו אל האש כפופים ובצעד כושל, נושאים על גבם
סלי עפר כבידים, ומשאיבות עומדות מרחוק ומריקות עליהם בלי הרף
סילונות של מים להרטיב את עטיפתם, שלא תשלוט בהם הלהבה. קיטור עלה מן
השקים הרטובים ועטף את האנשים, עד כי דמותם כמעט נתעלמה בתוכו. היה
זה מראה שלא מעלמא הדין.

הושטתי את המשקפת לגברת גורדוס. היא התרכזה במראה, כשהיא מחזיקה את המשקפת רק ביד אחת.

והנה קראה “אה!”, השמיטה את המשקפת ואחזה בכתיפי. גם בעין
פשוטה ראיתי, כי אחד מנושאי העפר מעדה רגלו בהתפרקו ממשאו על סף
הלהבה וצנח לארץ. שתי משאיבות כיונו אליו את סילונותיהן וכיסוהו מים
רבים ושלושה או ארבעה מן הפועלים מיהרו אליו ומשכוהו בחפזה
להרחיקו ממקום הסכנה. כל זה נעשה בן רגעים מספר. בקהל הסקרנים קמה בהלה
קטנה.

– מה אדוני חושב? המסכן לא ניזוק? – דיברה הגברת גורדוס כבר שולטת בעצמה. – אולי ניגש לראות מה קרה את הנופל?

הלכנו בקשת גדולה על פני השדה היבש כמעט (למרות הגשם
מאתמול), בשאפנו להתקרב אל האנשים העובדים, אך במידה שקרבנו אל האש
ליהט החום את הפנים עד לבלי נשוא. פניתי אל בת לוייתי:

– האם לא כבד ממנה לשאת את החום?

– אבל חפצתי לראות את האומלל. יבוא מהר. הנה הם
הושיבוהו לארץ. נראה, שרופא הוא זה ההולך שמה. למה הוא זוחל?
אה!

הלכנו בתוך הלהט כעשרה רגעים עד שהגענו אל מקום שבתו
של הנופל. זה היה כבר מחוץ לתחום הלהט. הרופא כבר פנה לשוב באותו
צעד מתון כמקודם. הגברת גורדוס עצרתו:

– יסלח לי אדוני: מה קרה את האיש?

– קילקול רציני בכלי הנשימה. יצטרך לשכב כמה שבועות.

– וישוב לאיתנו?

– מי יודע. האנשים האלה מאבדים את עצמם לדעת. במחיר שש
קרונות ליום הוא יורד לגיהנום. הגויים לא חפצו לקבל את
העבודה…

הרופא היהודי בירך בניד ראש והלך לדרכו. הגברת גורדוס עמדה רגע שקועה במחשבות. אחר כך אמרה:

– באמת ניזוק האיש בעבודתו אצלי. הן ידוע לאדוני, שיש
לי חלק ב“שאכט” הזה. עלי אפוא לפצותו. הנה עשר קרונות – אדוני יסכים
לגשת ולמסרם לאומלל?

– והגברת לא תגש?

– לא. הרופא אמר לי מה לו. יעשה לי טובה וימסור לו את מעט הכסף. רוצה אני לטהר את מצפוני.

לקחתי מידה את השטר המקופל וניגשתי אל האיש, היושב על
הארץ ואיש אחר גחון לשמוע את חפצו. פני היושב היו אדומים-כחולים.
את השק פשטו מעליו, אך גם בגדיו הקרועים היו כבידים מרטיבות. חזהו
היה מגולה, שעיר ורטוב, והוא החזיק אותו בשתי ידיו, והחזה היה סוער
והעיניים מביטות מעונות מאוד. על שפתו התחתונה של האומלל היה קורט
של דם קרוש.

– הנה הגברת הניצבת שם שלחה לו מעט כסף, – אמרתי לאיש
היושב, ואל העומד עליו פניתי: – אולי יביא מרכבה ויסיע את החולה
לביתו? הן לא ייתכן שישב פה בשדה.

– כבר הלכו להביא מרכבה. מן ה“חברה” הלכו, – ענה האיש שנזדקף. החולה לא שמע את דברי, כי אם לחץ את החזה וגילגל את עיניו.

אמרתי לעומד:

– אם כן יקח הוא את הכסף בשבילו. לא יהיה מיותר.

– כלל לא. אשתו מתה לפני ימים אחדים וביתו מלא ילדים. הנה אשים את השטר בכיס בגדו.

והוא גחן על החולה פישפש בכיס מכנסיו ומצא בו חריט
קטן, פתחו ונתן לתוכו את השטר, אל מטבעות הנחושת האחדות שהיו
שם.

פניתי לשוב אל הגברת גורדוס ועוד שמעתי מאחרי את דברי
האיש העומד אל היושב: “יענקיל, את הפרוטות אקח לי בשביל משקה”. לא
הקפדתי על כך, וגם כשסיפרתי אחר כך לגברת גורדוס לא הקפידה.

בחזירתנו מצאנו, שאנשים נתרבו במקום. נראו גם פנים
זרות. בודאי הספיקו לבוא מן העיר הסמוכה, ואולי גם מן הבירה. רובם
היו עומדים כמוקסמים מן המראה, הפנים לוהטים ומזיעים והם מכונים את
משקפותיהם מול עמוד האש. הפועלים מהם חופרים באתים מתילי העפר של
החפירות, ומהם ממלאים את הסלים, עומסים ונושאים במרוצה אל הלהבה תחת
סילונות המים, ובגדיהם הלחים מקטרים יותר במידה שהם מתקרבים אל האש,
שופכים את העפר בחיפזון וממהרים להימלט על נפשם. כמה פעמים חפצתי
להתיק את עיני מן המראה ולא יכולתי, כי עיני נמשכו וצללו בתוך הלהבות
והרגשתי מעין התאוה הילדותית לשקע את המבט בלהבה שבתנור. גם קול נפץ
המים, המזרזפים מתוך המשאיבות בקשתות גדולות אל נושאי העפר ואל
האש, מילא את לבי מעין רטט קדמון, פראי.

הגברת גורדוס היתה משולהבת מאוד ועיניה מביטות זרות
על סביבותיה ואלי. הצעתי לה את המשקפת, אך היא סירבה לקחתה. אחזתי בזרועה
ואמרתי לה, כי עלינו לשוב, עוד מעט שעת הצהריים.

– כן, עלינו לשוב, – הידהדה אחרי – מסופקת אני אם תהיה
לי עוד מנוחה. למן הרגע שראיתי אתמול את ה“שאכט” בוער – אין מנוחה
בלבי. איה מרכבתנו?

ובנסוע המרכבה ואנו בתוכה אמרה לי:

– יעשה לי טובה: אל יביט אחורנית אל ה“שאכט” הבוער.

הבטחתי בה ולא עניתי דבר.

יב

קיבלתי מכתב כתוב בידי אחותו של יולס. אביהם מת עוד
בשבוע שעבר ובינתיים חלה חביבי בדלקת הסימפונות, ואף כי חומו אינו
גבוה, לא יוכל לעזוב את המיטה אלא כעבור שבוע או עשור. הוא נחלש
עד מאד, עד שאין בכוחו לכתוב בעצמו. הוא מבקש את סליחתי על ש“הכשילני”
כל כך. אך יקום על רגליו, ימהר לשוב לקרית הנפט. לו ידעתי את מצבו,
בטוחה היא שהייתי סולח לו…

“מן השמיים מעכבים אותי כאן”. אמרתי לנפשי, והתפלאתי על עצמי, שאין בלבי כל רגש השתתפות בצערו של יולס.

מיום הסערה חל שינוי רב בקרית הנפט. ה“שאכט”, הבוער
יום ולילה כאבוקה ענקית שהועלתה בידי שמיים, העסיק את יושביה למגדול
ועד קטן. אף כי לאור השמש לא ראו את נוגה האבוקה, אלא אם כן הסתכלו
לעבר השדה ההוא, היתה מציאותו מורגשת תמיד בעיר. כעין תנועה וחום
שפעו משם בלי הרף, והם הרעידו את האויר רעד עצבני. ברחובות העיר רבתה
התנועה מאד, בייחוד בשל התיירים המרובים, שהיו באים יום יום במסילת
הברזל לראות במחזה, שכמותו יתרחש רק לעתים רחוקות מאד. המרכבות היו
מתגלגלות תמיד על הכביש ההולך ורע מיום ליום, והעגלונים יהירים
ומרוגזים מרוב טרדה ושכר. מיום ליום נשמעו יותר לשונות, כי

הספיקו לבוא ממקומות רחוקים. האכנסיות ובתי המרזח המו מרוב אדם

(באחרונה הרבו לבקר גם בני המקום, שהשתכרו עתה יפה) וגם החנונים
נהנו מן התנועה. במשך זמן קצר הספיקו להתאים את הסחורות לצורכי
התיירים ולערכן בצורה מושכת את העין בתוך חלונות הראוה
הקטנים.

גם על בית הספר השפיעו ימי השריפה. כמה מן הילדים היו
משתמטים מן השיעורים, כי היו רצים אל שדה הנפט, למקום האורחים הרבים.
זריזים שבעיר העמידו שם שולחנות ומעמדות עם מגדנות ומשקים קרים
בשביל האורחים. כי חמים היו הימים, ימי תמוז, ובהיקף ה“שאכט” הבוער
היה חום רב מנשוא. שם היו הילדים קונים מן המגדנות והמשקים, ומהם
היו שעזרו לקרוביהם במכירה. שלושה מתלמידי, מבני העניים, עשו
שותפות והעמידו להם מעמד משלהם, ולפי מה שסיפרו לי חבריהם, “עשו
עסקים נפלאים”. גם ב“קורס הגבוה” נבעה פרץ: ארבע תלמידות, שתיים בנות
בעלי מלון ושתיים בנות חנונים, חדלו ללמוד. הן באו ארבעתן אל ביתי
וביקשו סליחה על שהפסיקו את לימודן. העבודה מרובה אצלם, וההורים
דורשים בכל תוקף לעזור בבית. אך הנותרות, האחיות ריינמאן בתוכן,
דייקו לבוא אל שעת הערב, אך ביקשו שלא אתן להן שיעורים הביתה, כי לא
תוכלנה להכין אותם. רק יוכבד עשתה את עבודתה בשלימות. ואפילו במידה
יתירה, כאילו נטל עליה למלאות, כביכול, מה שמחסרות האחירות. אף שלא
אמרה לי דבר וחצי דבר, ראיתי שהיא נושאת מיום ליום יותר ספרים תחת בית
שחיה ופניה מרוגזים ועקשנים, כאומרת: “אני בעצם איני שייכת לכל זה. כל
המהומה הזאת אינה נוגעת אלי ולא כלום. עלי לעבוד, לעבוד, לעבוד”.
(חנה גילתה לי באחד הימים סוד: יוכבד גם מתכוננת בבית לבחינות
הבגרות, כדי שתוכל, אם תרצה, להמשיך את לימודיה באוניברסיטה) בשר
לחייה שקע מיום ליום והלסתות הרחבות נתבלטו באדמומית חשודה. העיניים
היו יוקדות באש התורה, אש שלא תכבה.

אך יותר מכל העסיקני השינוי שחל בגברת ביתי, בגברת
גורדוס, היא היתה עצבנית במידה מרובה. התחילה לבקר יום יום בחנות
אחיה ומדברת שם עם קונים חשובים, גרמנית ואנגלית. היתה מרבה לנסוע
במרכבה, אך לא לצד ה“אויל סיטי”, כי אם לצד בית הנתיבות, בין שדות
התבואה ואל היער הסמוך.

– במידה שהנסיעה במרכבות מתיקרת, מתגברת בי התשוקה
לנסוע. הנסיעות הללו כבר עלו לי בהון, אבל איני יכולה לשבת בבית –
אמרה לי בוקר אחד, כשהזמינתני ללוותה. – מרגישה אני, כל זמן שלא תכבה
האש, לא אמצא לי מנוחה.

ניסיתי, כמובן, לדבר על לבה, שתתגבר על החולשה הזאת,
אף יעצתי לה להעתיק את חדר המיטות לצד השני של הבית, ליד חדר האכילה, אשר
ממנו אין רואים את שדות הנפט. גם אני בחדרי סובל מנדודי שינה בגלל
האור הבוקע בלילה בעד החלון ומרקד על הקיר, ולא פעם מוכרח אני לקום,
לפתוח את החלון ולהסתכל בעמוד האש הסוער למטה ומטיל את אורו
מהבעית על השמיים ועל העיר כולה.

– הנה אדוני רואה, – אמרה כמתלהבת – אף הוא אינו יכול
להשתחרר מן האש, אדוני, שבעצם אינו נוגע בדבר, כי בעוד ימים מספר
יחזור חבירו והוא יוכל לעזוב את המקום ומה אעשה אני, אני שמניותי
בוערות שם, שחלק ממני, מחיי, ממהותי, בוער שם יום ולילה?…

ראיתי שבנקודה זו לא אוכל להשפיע עליה, והשתדלתי להסיח דעתה לעניינים אחירים.

אבל אני ליויתיה רק פעם אחת. בכל יום, ולעתים פעמיים
ביום, היתה שולחת את המרכבה הריקה להביא את מהנדס החברה, אירי-אמריקני
צנום, בעל ראש ארוך ודק, אדום שיער קלוש מאוד וחסר גבות לגמרי,
שפניו וידיו זרועים נמשים גדולים. למחרת נסיעתנו אל ה“אויל סיטי” ביקר
בביתה בעסקי החברה, ומאז ראיתים יחד בכל יום. מימי לא ראיתי זיווג
הפכים כשני אלה: אך בימים מטורפים אלה בקרית הנפט לא התמיה שום דבר. פעם
אחת, כשהיה אצלה בטרקלין, באה אל חדרי וביקשה שאכנס גם אני. הם משחקים
בקלפים, אפשר אקח “יד” במשחק. “לצערי – אמרתי לה – איני משחק בקלפים”. –
“אם כן ישתה עמנו קוקטייל אחד. מיסטר סינג הוא מומחה להכנת קוקטייל”.
מימי לא טעמתי את המשקה האמריקני הזה, אך לא לשמו נכנסתי לטרקלין, אלא
לראות את מיסטר סינג מקרוב. לכבודי דיבר גרמנית רצוצה, שהיה רגיל בה
בקרית הנפט. הוא נהג בשנינו נימוס מדוקדק, כמעט טרחני. קולו היה כלא
מושלם, כמעט ילדותי, וכל דיבור שפלט מפיו היה מכיל משהו ציני עוקץ,
כמחט עטופה במוך. הוא צחק הרבה, ובכל פעם הפסיק את צחוקו לפני הגמר.
ראיתי שיש לי עסק עם טיפוס פרובלימאטי, ורציתי להשתמט מחברתו. ואמנם
אחרי ששתיתי כוס קטנה של ליקר חריף מאוד, שלא נעם לחכי, ואחרי שהחלפתי
עם מיסטר סינג “חכמות” מאונסות אחדות, ביקשתי סליחה וחזרתי אל חדרי
לעבודתי “המחכה לי”. אחרי הצהריים נכנסה אלי הגברת גורדוס ושאלתני
לרושם שעשה עלי סינג. לא כיחדתי את אשר עם לבי. “אמנם מוזר הוא, – אמרה
לי – אבל מעניין עד אין שיעור”. והיא סיפרה לי, שיש לו אשה וארבע בנות
באמריקה. ארבע הבנות נולדו בשתי לידות ובמשך שנתיים לאחר חתונתו.
באחד הימים נפלה תגרה קשה בינו ובין האשה, ומאז עזבה, זה חמש עשרה שנה,
הוא שולח לה בכל חודש כך וכך דולארים. אף כי אינה זקוקה לתמיכתו, כי
עשירה מופלגה היא והכנסתה מנכסיה עולה לאלפי דולארים לחודש. אולם הוא
עושה את המוטל עליו. רק פעמיים בשנה, ליום הולדתן של הבנות, הוא
שולח להן ברכה ומתנה. וכן עושות הן ליום הולדתו פעם בשנה. יותר
מזה אין ביניהם ולא כלום. כן, יחד עם הברכה הן שולחות לו את
תמונותיהן, והרי בידו אוסף של תמונות בנותיו בגידולן. ארבעתן
דומות לו כאילו נחתכו מגופו. את התמונה היחידה של אשתו שרף. מאז
עזבו את אשתו לא ידע אשה. כך אמר לה, והיא מאמינה לו, כי ציניקן כמוהו
אינו יודע התחסדות. אף כי אירוטיקן הוא, כך הוא מעיד על עצמו,
ולפני חתונתו היה “מגור לנשים”. בשעה שעזב את אשתו נשבע לה ברוב
כעסו, שלא ידע עוד אשה. והרי הוא מקיים את שבועתו.

– אף על פי כן לא הייתי מיעץ לה לגברת גורדוס להעמידו בניסיון, – העירותי והשתוממתי על העזתי.

– אודה ולא אבוש: כבר ניסיתי ונכשלתי.

– ואילו נכשל הוא?

– לא הייתי נכשלת אני.

– הרי זה משחק מלים, שאין לעמוד על כונתו.

– כמובן.

בהיעדרו היתה משתדלת לדבר עמי עליו. הדבר נעשה קצת חשוד בעיני.

– האין בעיניו של סינג מגון הפלדה? – שאלה.

– כן, פלדה נוזלת.

– רואה אדוני: זוהי כבר ספרות. אני מתיראה מעיניו ונמשכת אליהן.

– האין הגברת מאוהבת כלשהו במיסטר סינג?

– מאוהבת? אני? חה-חה, אדוני יצא מדעתו. אני מאוהבת? עוד לא נברא הגבר שאני אוהבנו.

– ידענו את הנשים “המשוריינות”, ידענו. יש פה אתנו עלמה אחת, גם היא “משוריינת” כביכול.

– אה, יוכבד. ומה אדוני חושב? אני מבטיחה לו, שהוא לא יצליח להטות את לבה.

– אני, אפשר שלא, אבל אחר… הגברת זוכרת מה שאמרה לי אז: אם יזדמן לה זקן או חולה או סתם לא-יוצלח…

– זה עניין אחר: היא עלולה להיטפל לאדם מתוך Idée fixe. ואני גם לזה איני מסוגלה. יאמין לי…

– ולמה בכל זאת מעסיק אותה כל כך המהנדס?

– הוא בשבילי חידה, ואני רוצה לפתור אותה.

– יש שאדם מתמכר לפתור חידתו של אחר, ונמצא האחר פותר את חידתו.

– חידתי בכלל אינה עשויה להיפתר, כי אינה חידה כלל. גם
כשהייתי נשויה כאילו הייתי פנויה. אני אשה משתעממת, ושום דבר אנושי
אינו כלול להפיג את שיעמומי – חוץ מכסף רב. בכסף רב הייתי ממציאה
לעצמי שגעונות רבים, שגעונות לאין קצה. ועל כן דעתי מיטרפת עלי בראותי
את מניותי עולות באש…

– ואף על פי כן הרי הגברת עזרה לפני זמן מה במסירות רבה כל כך למפעל חינוכי.

– יום אחד.

– ובכן, יום אחד היא עלולה גם להתאהב…

– יום אחד – אפשר. ואולם במה נחשב יום אחד באהבה?

– אפילו שעה אחת יכולה להיות הכול.

– על זה לא חשבתי, וגם… לא קראתי.

– אם כן הגברת חשבה מעט, וגם קראה מעט.

– צר לי על אדוני, הוא קיוה לשמוע את סיפורי, ושמע את סיפורו של מיסטר סינג.

– גם הוא סיפור מעניין, אבל עד כדי לבוא במקום סיפורה של הגברת.

– בדרכים אלה לא יצליח אדוני. על כל פעם, לא אצלי.

השיחה השנונה הזאת בודאי היתה נמשכת עוד, ואולי גם
מגיעה לאיזו תכלית, אלמלא נזכרתי פתאום, כי בעוד עשרה רגעים עלי להיות
בבית הספר.

יג

מר שפיגל ובני ביתו נסעו לנוה הקיץ וורוכטה, “להיטיב
שם את הבריאות” במשך חודש ימים. גם משפחות אחירות נסעו לנאות קיץ
שונים, כנהוג, אצלנו, ומשום כך נתמעט עוד יותר מספר התלמידים
בכיתות. גם החופש שניתן לתלמידים מלימודיהם בבוקר בבית הספר העירוני
התיש את חשקם ללמוד, ועבודתי ניטל טעמה לגמרי. כשהתלוננתי באוזני
יוכבד, עיותה את פניה מתוך הבעת העינוי והעלבון המיוחדת לה
ואמרה:

– בכל שנה מתמעטים בחודש זה התלמידים. לי נדמה, כי במעוט התלמידים תהיה העבודה אינטנסיבית יותר.

ידעתי את עבודתה ה“אינטנסיבית” שלה וחמלתי עליה בלבי.

השיחות בחדר האחורי שבאכנסית ריינמאן פסקו מאליהן.
שלוש האחיות היו מטופלות בעבודה ללא הפסק. פעם או פעמיים ניסיתי
לטייל מעט עם יוכבד, אבל היא ביקשה לנצלני לשם “קניית ידיעות”, ואני,
בפיזור הנפש שתקף עלי בימים האחרונים (יש שעלתה מחשבה בלבי, כי הגברת
גורדוס היא היא ש“הדביקה” אותי), החזרתי לה תשובות מקוטעות, או גם
שלא מן העניין, עד שלא עמדה לה כל סבלנותה הגדולה ואמרה לי בסוף: “מר
כאן ורוחו במקום אחר”. הודיתי לה בדבר הזה, ומאז השתמטה מלטייל
עמי.

רק חנה היתה באה לפעמים בבהילות נחמדה לבית הספר, בשעת
ההפסקה או עם גמר הלימודים, ומבקשת שאסביר לה מקום קשה בספר שהיא
קוראה. השתוממתי, שהיא מוצאת לה בימים אלה פנאי לקריאה. אך היא
ענתה:

– אני חוטפת בכל פעם רגעים מספר לקריאה. אני מוכרחה לקרוא. מיום שמר בא אלינו – אני קוראה הרבה.

– מה עניין בואי לכאן לקריאתך?

– ככה. – והיא קרצה לי עין במשובה ילדותית וברחה, כשהיא מרקידה את תלתליה באויר.

בעצם נשארתי בודד בקרית הנפט. ניסיתי בעצמי לקרוא, אבל
עצבי לא הניחו לי לשהות יותר מחמישה רגעים על דפו של ספר, וגם מזה
תפסתי רק שברי דברים שאינם מצטרפים לרעיון. ניסיתי לטייל לבדי ברחובות
העיר, באתי בדברים עם פועלים כבדי גוף ועם ילדים קלי רגל, אך הם הרגישו
בפיזור נפשי ופטרוני בתשובות קצרות. עמדתי רגעים ארוכים על גשר
הקרשים הנטוי על הפלג הקטן, בצל העצים האחדים המרשרשים בבדידותם
כעזובים גם הם מכל תושבי העיר, נשען על משען הקורה ומסתכל במים המפכים
כמו מתוך אונס ונושאים עליהם צחצוחי “קיפיצ’קה” לרוב – וגם
הסתכלות זו היתה עקרה ולא נתנה לנפש כלום.

וביום השישי, כשעתיים לפני החשיכה, קמתי והלכתי אל בית
הנתיבות, ומשמצאתיו שומם ודומם, הפלגתי מעט בשדות התבואה, שהתחילה
כבר להצהיב לפני גמר בישולה, עד שהגעתי לרמה אחת שעמד עליה אילן בודד,
אגס בר עתיק ועבות ענפים. ישבתי תחת האילן, ומתוך הצל הטוב והדממה
שמסביב השקפתי על הקריה ועל שדות הנפט, המשתרעים מעבר לה במורד,
השקפתי והשקפתי ולא ידעתי את נפשי.

ופתאום, כמו גילוי מבפנים, צפה בי מחשבה זורמת
מצורפת משאילות: “איך לא שאלת את נפשך עד היום, מה בעצם לעיר זו של
מכרות נפט ודונג אדמה, עיר של ספסרים ועמילים להוטים אחרי הממון, עיר
השורצת מנהלים ומפקחים ומהנדסים מכל המדינות והגזעים, בליל עסקים
ולשונות, ההומיה מתיירים ומסקרנים לרגל להבה גדולה העולה מן האדמה,
כאש שאול שפרצה ממעמקים – מה לעיר זו ולדיבור העברי, הקשור ברעיון
קדומים, תמים ונאדר בקודש, רעיון שיבת ציון? מה לילדי יהודים אלה,
שסופם להיות ספסרים, חנונים או גם עורכי דין ורופאים, או נשיהם של
אלה, מה להם ולשפה זו, הקדושה והנזירה ביסודה? מה להם וללימוד שפה
זו, לא לשם תפילה ולא לשם שעשועי מליצה, כאשר היתה לדורות הראשונים?
ומה למניין העלמות הללו, שכולן, ואפילו מרים החולמת על עבודת אדמה
בארץ ישראל, תינשאנה בעוד שנים אחדות לאנשי מעשה שואפי רוחים וחיים
של רוחה ותסענה בכל שנה לנוה קיץ. מה להן ולכתבי אחד העם, פייארברג,
ברדיצ’בסקי וביאליק? ומה לך, הנודד קל הרגל וכבד הלב, פה בעיר הזאת?
ומה פה ליולס, העברי הנאמן, החולם הכואב? מי הוא המסבב במשחק הקטן
והתמים הזה שלא במקומו ושלא בזמנו?”

אך ככלות השאילות תמהתי וצחקתי לעצמי על כולן.

מן המורד הרחוק עלה עשן ה“אויל סיטי”, והרוח שנשבה משם
הרביצה את העשן בתימרות רחבות כלפי העיר, כאילו אמרה לעטוף בהן את
כולה ולגררה על בתיה ושוכניהם למטה, אל פי השאול היוקדת. אך העיפותי
את מבטי לעברים וראיתי במרחק את מאות ה“שאכטים”, “שאכטים” חיים ו“שאכטים”
מתים, גדולים וקטנים, רחוקים ורחוקים יותר עד האופק, ומהם גם
הנבלעים באופק, והיה זה בעיני נוף מוזר ומתעתע.

השמש כבר התחילה לשקוע והציתה אש בחלון שבעליית בית
הנתיבות, אש בלתי מציאותית המגרה את הנפש. עצבות ירדה עלי ובאה בי,
אותה עצבות שידעתיה כל כך יפה מכמה פרקים בחיי ושלא ניסיתי לברוח
מפניה, כברוח יונה בשעתו מפני האלוהים, וכל פקעת חיי המתגלגלת בדרכי
עולם ללא תכלית נסתבכה על עצמה והעיקה, והעיקה.

ופתאום נדמה לי כמו כנף כהה עולה מקצה שדות הנפט מזה
ונפרשת על השמיים לעבר העיר, לעברי, אחריה עולה כנף שנייה, מקצה השדות
מזה, וגם היא כבר נטויה על העיר: וממעל לשתי הכנפיים, בתוך, צץ ומתנשא
כעין ראש גדול, ראש יושב על צואר ועל גוף שרוע לאחור, כדואה וגורר
אחריו שפעת עננים; ולראש פנים מכוונים אלי, ובהסתכלי בפנים הבחנתי את
רשמי פניה של הגברת גורדוס. ולא קם בי תימהון למראה, כאילו בעומק לבי
חיכיתי לו, וגם ידעתי כי יתגלה לי פה בשעה זו וכי למענו יצאתי לשדה.
הדמות צפה והתקרבה אלי, ובמידה שהתקרבה ראיתי את מראה הפנים: הם היו
מאובנים כמו בלי רוח חיים, הגבות מלוכדות במרץ רב על העיניים
הפקוחות והמביטות בלי תנועה, הסנטר בולט ומזדקר בתקיפות של רצון,
והפה, רובו חשוק בהבעה של תאוה חסרת רגש, ורק בזוית אחת השפתיים
והלחי משחק חיוך חי, טוב וענוג, הנראה כבהרת חמה קטנה על שטח הפנים
הקופאים והחמורים.

עוד מבטי טובע במראה הנישא לקראתי, עוד אני חש בהנאה
הנולדת יחד עם היולד ראשית הבנה בדבר אשר הציק ימים רבים כחידה או כסמל
– והנה נשמעה מאחורי צפירה עליזה ונוקבת, ואחריה יבבות רצופות אחדות,
מבשרות ומתרות כאחת, וכשהפכתי את פני ראיתי את נחש הרכבת מתפתל בין
שדות הקמה, דגל עשנו לפניו ושובלו מתגולל ונמשך מאחור, והוא רץ
במסילתו לקראת העיר, לקראת בית הנתיבות.

התנערתי מישיבתי. המראה שנגלה לי לפני רגע בחלל העולם
נמוג, ובמקומו ראיתי עננה לא גדולה, מפולגת באמצע, עולה מן האופק.
החמה כבר שקעה רובה, ומן האש אשר בחלון בית הנתיבות נשאר רק פס עמום
צר באחת השמשות. ברציף הארוך והריק כבר דלקו פנסים אחדים בשורה ושומר
המסילה עמד נטוי, הביט אל הרכבת הבאה ואותת כנגדה נמרצות בדגל אדום קטן
שהחזיק בידו. קמתי וירדתי מן הרמה כנגד בית הנתיבות, כדי לשוב משם העירה
יחד עם כל קהל הבאים ברכבת.

יד

ביום הראשון בשבת (כבר מלא חודש מיום בואי לקרית
הנפט, ושוב היתה הלבנה במלואה בלילות) ירד מן השמיים להט חום, אשר לא
ידעתי כמוהו בארץ מולדתי. כל החלונות בבתי העיר היו פתוחים לרוחה,
והתושבים הביטו מתוכם החוצה חיורים, נרגזים ונואשים. על פתחי
החנויות שפכו פעמים אחדות ביום מים, שהיו מתאיידים לאחר שעה קלה.
אבק הדרך היה יבש מאוד ושמנוניתו החריבה עשתהו כעין טבק הרחה.
העגלונים המעטים המובילים את האורחים (רובם ישבו ספונים בבתי המלון)
ישבו על דוכניהם כפופים ומרושלים, כנכונים בכל רגע להפיל את
המושכות מידיהם. קול החיים שבעיר הומך עד מאוד. תחת זאת נשמעו ביתר
צלילות הקולות המגיעים משדות הנפט. המשאיבות שיקשקו כמו מתוך כעס
עצור, וזמר הפועלים בראשי ה“שאכטים” כאילו מחה נגד פורענות הטבע,
שביקשו להעבירה, לחסלה: “גו-טוב! גו-טוב! גו-טוב!”

התלמידים הבודדים שבאו ללמוד ושישבו מפוזרים בספסלים

הריקים הטילו את ידיהם וראשיהם על השולחנות שלפניהם, או התפשטו על
מושבם, והביטו אלי, המורה המדבר וכותב על הלוח, בעיניים ריקות מכל
מחשבה. את שיעורי ה“קורס הגבוה” ביטלתי בעצמי, כי שעות הערב היו קשות
משעות היום. המחנק היה גדול כל כך, שאי אפשר היה לשבת חמישה רגעים
במקום אחד, בבית כבחוץ. יוכבד אמרה לי, כי מאחורי ביתם, בירכתי החצר,
יש עץ קטן, ובצלו היא יכולה ללמוד בלא הפרעה. בערב היא מוציאה מנורה
ויושבת וקוראת, אלא שמלחמה לה עם רמשי הלילה, הזוחלים על דפי הספר
ומטשטשים את האותיות.

הריח הכבד שהיה ממלא את אוירה של קרית הנפט הכביד עלי
עד לטירוף, והיה לי הרגש כאילו אדמת שדות הנפט כולה מזיעה “קיפיצ’קה”
חמה. ברוב הבתים לא העלו אור, כי נוגה ה“אויל סיטי” עלה בחלונות
ומילא את הבתים. גם פנסי הרחוב היו כבויים. הכלבים והחתולים שוטטו
כמו לאור היום. ובכלל הרבו בני העיר, ואפילו תינוקות, להתהלך
בלילות, כאילו ניטלה מהם השינה לגמרי.

באחד מאותם הלילות, כחצי הלילה, עמדתי בחלון חדרי
הפתוח כולו מול עמוד האש. האודם והעשן שלמעלה על פני השמיים הגיעו
להיקף גדול ובלעו את הכוכבים המעטים שבליל הלבנה. אלפי ניצוצות,
גדולים וקטנים, התעופפו כמחנות ציפורים יוצאות מתוך קן ענקי, כבו

בעשן ובאויר, ואחירים נהרו אחריהם לאין קצה. את הלבנה לא ראיתי, כי היא
עמדה מעל לגג הבית, אך ידעתי שהיא משקיפה על פני קרית הנפט בלעגה
הרגיל.

הגברת גורדוס, כנראה, לא היתה בבית, כי כל הבית היה
שרוי בדממה עמוקה, וגם מן החלון הסמוך, חלון חדר המיטות, הפתוח
לגזוזטרה, לא הגיע קול תנועה. ידעתי כי הנער שוכב שם יחידי בערשו.
בודאי גם הוא אינו יכול לישון ושוכב בעיניים פקוחות ועוקב אחרי
תנועות הנוגה הזע על הקיר שממול לחלון. ניעורו בי רחמים על הנער,
שאמו לא אהבתהו ואביו איננו. אלמלא היתה הדלת נעולה, הייתי נכנס
ומדבר עמו בחיבה, להפיג את רגש יתמותו החיה.

והנה, כמו נמשך על ידי מחשבתי, ובלי כל רעש, הופיעה
בחלון דמותו הלילית של הנער, גלוי ראש גזוז וגופו הדק נתון בכתונת
לילה מבהיקה מלובן. כחתול גמיש עלה בחשאי על סף החלון ותלה את רגליו
היחיפות והדקות החוצה. נוגה ה“שאכט” הבוער נפל עליו וצבע את פניו
באור רזי רוטט. הוא הביט נכחו אל האש ולא הרגיש בי העומד בחלון השני,
במרחק אמות אחדות.

נמלכתי רגע בדעתי, אחר גחנתי החוצה וקראתיו בשם. הוא הפך אלי את פניו ושאל בעצב:

– אדוני קרא לי?

– כן, – אמרתי לו – אתה יחידי בבית?

– כן, אמא הלכה לה.

– ולא יכולת לישון?

– לא, כל כך חם. אמא לבשה את ה“סאראפאן” האדום ואת
הסנדלים הצהובים ויצאה. היא שאלה, אם לא אפחד להישאר יחידי. אמרתי לה:
לא, את יכולה ללכת. שמעתי, כאשר אדוני בא והתהלך כל הזמן בחדר…

הוא זקף את ברכיו ושולי הכתונת נתלו החוצה, העמיד
את זרועותיו על ברכיו וקלט את פניו בשתי כפיו והסתכל באש בדביקות
מרוכזת, כחיה שקטה, אחוזת-תוגה.

– אתה אוהב את אמא?

– כן. אבל היא לא אוהבת אותי.

– למה זה לא תאהב אותך?

– היא כועסת על אבא שברח “כמו גנב”. והיא אומרת, שאני דומה לאבא… אדוני ראה? סוס גדול עף מתוך האש ועלה השמימה…

– לא סוס היה זה, אלא גל של “קיפיצ’קה” בוערת.

– לא, זה היה סוס. ראיתי.

– ואמא הלכה אל הדוד?

– אל איזה דוד?

– מן החנות.

– לא. היא הלכה אל הדוד סינג. אני יודע… האש כבר שרפה כוכבים אחדים. ואם יבוא שמה הירח, הוא גם כן יישרף?

– לא. גם הכוכבים לא נשרפו. אין רואים אותם מפני העשן ונוגה האש.

– הם כן נשרפו. אדוני לא יודע כלום.

– צדקת, בני. אני יודע מעט מאוד…

– איה הירח? רואים את האור שלו ואותו לא רואים.

– הוא עכשיו מעל לגג. אילו ירדת מן המדריגות, היית רואה אותו היטב.

– והוא לא ילך שמה, אל השריפה?

– לא. הוא הולך לצד מערב.

– וגם מחר ומחרתיים ילך לצד מערב?

– כן, כל הלילות, עד שייעלם בסוף החודש ואחר כך יתגלה שוב.

– אני לא רוצה שהירח יישרף… אמא לא תשוב עד הבוקר…

– ואתה רוצה שתשוב תיכף?

– כן. אבל היא לא תשוב. אני יודע.

מצחו של הילד הבריק מזיעה. הוא הרים את כנף הכותונת ומחה את מצחו. אחר ישב שוב מכווץ והסתכל באש.

– חם לך?

– כן. אבל אני לא רוצה לדבר עם אדוני.

– מדוע?

– אדוני רוצה, שאספר לו על אמא, ואני לא רוצה.

– מדוע?

– ככה. אני לא רוצה.

בושתי מדברי הילד. שהרי כונתי היה באמת להציל מפיו משהו
על אמו. ידעתי שהוא מתחרט גם על המעט שהגיד לי. אמרתי לפייסו בדברים ולא
מצאתי מלים. והנה תקפני חשק נמרץ לרדת העירה. האויר שבחדר כאילו דחפני
מאחור.

– הנה אני יורד מעט העירה. לא תפחד להישאר יחידי?

– לא.

תליתי על כתיפי את מקורן הבד שלי ובנעלי הבית שברגלי
יצאתי לגזוזטרה. עתה הייתי קרוב יותר לילד ונתאויתי לגשת אליו ולהחליק
על ראשו, אבל לא עשיתי כן, כי אם ניענעתי לו בראשי בחיבה. אך הוא ישב
בלי נוע, כאילו אינו מרגיש בי. קטפתי ורד וירדתי במדריגות. פניתי ללכת
בשביל אל הגשר הקטן. בסביבה זו לא נראה איש. העצים עמדו דוממים ועליהם
צבועים באור מסתורי. עמדתי על הגשר, גבי נשען אל משען הקורה, והבטתי אל
העיר. ראיתי ברחוב תנועה. גם מרכבות נסעו נסוע ושוב. והנה – מה מלבין
שם תחת העץ בצל הגשר? על אבן יושבת דמות כפופה כקופאת על עצמה. דמות
הגוף היתה מוכרה לי. פניתי לצד היושבת והיא נשאה את פניה. ראיתי לפני
– את יוכבד.

– מה לך פה בשעה זו? – שאלתי מופתע.

– לא יכולתי לישון ויצאתי מעט. איני יודעת למה נשאוני רגלי דוקא הנה…

– גם אני לא יכולתי לישון ואיזה כוח דחפני לצאת – והנה מצאתיך פה.

– רבים נוסעים עתה שמה, לראות ב“שאכט” הבוער. משמרת פועלים עובדת שם גם בלילה. אני עוד לא הייתי שם.

– ורצונך לצאת שמה?

– לא, לא. רק סיפרתי למר. לא, לא, אני לא אלך שמה. זה לא בשבילי…

אודם הבעירה נח עליה מאחור, ואת פניה הכסיף אור הלבנה והם נראו כמתים.

– אולי נטייל מעט לצד בית הנתיבות? הייתי שם בערב שבת. היתה לי שם מעין התגלות.

– לא, לא. רצוני לשבת פה. טוב לי פה.

והביטה בי בשתיקה מבעיתה. ניענעתי לה שלום והלכתי הלאה. בפינת הרחוב, על הרחבה הגבוהה של החנות The great Mikado, לפני הדלת המוגפה בבריח כבד, ישב על כיסא אחיה של הגברת
גורדוס. שרוולי כתונתו היו פתוחים ותלויים מידיו. המכנסיים

שמוטים למטה מטבור כריסו הגדולה. בידו מטאטא נוצות והוא מנפנף בו
על ראשו הגדול והחלק כאבטיח. לרגליו עמדו כד וכוס. מדי רגע חיכך
בסנדליו על הרצפה. “אינו יודע שאחותו איננה בבית”, הירהרתי והלכתי
הלאה.

ברחוב הראשי עמדתי רגע וסקרתיו לכל אורכו. מן האנשים
שהתהלכו כצללים לא נתן איש את דעתו עלי. הלכתי באמצע הדרך, בתוך האבק.
כשבאה מרכבה לפני או מאחרי סרתי הצידה וחיכיתי עד שתעבור. היה לי הרגש
של חיה הולכת באבק דרכים.

האכסניה של ריינמאן היתה סגורה על מסגר. רק החלונות
שבסימטה הצרה היו פתוחים כולם. נכנסתי לסמטה ועמדתי באמצעה. “מרים,
שרה, חנה”, מילמלתי לנפשי ולא ידעתי למה. אחר נדמה לי, שאני שומע קול
לוחש. הלכתי עוד צעדים מספר. מחלון חדרן של העלמות הגיע קול בכי
עצור, וכנגדו קול לחשה של שרה, קול היוצא מבין שיניים
מפושקות:

– מ-רים, הן אי אפשר. אחרי החגים תסעי לארץ ישראל. תראי,
שם כל כך יפה בחורף. שומרוני כותב, כי כל החורף שם כמו אביב פורח.
מרים, הם ידעת כמה אנו אוהבות אותך כולנו, כל הלומדות ב“קורס”
ויוכבד פשוט אינה יכולה לחיות בלעדיך… פתיה, לך יש סיבה לבכות?…
נו, חדלי, מרים, הירגעי…

וקול אחר, קולה של חנה, הוסיף:

– אם ייודע למורה, מה יאמר? את זוכרת: הוא אמר עליך, שאת עלמה חשובה…

כנכוה מן הדברים ששמעתי נפניתי והתחמקתי מן הסמטה. הלכתי
הלאה, לצד בית הנתיבות. “רק לא אל האש, רק לא אל האש”, שיננתי
לנפשי.

עם הבית האחרון שברחוב עמדתי והבטחתי אל השדות
המוטלים בלבנה ואל בית הנתיבות הבודד העומד במרחק. דרך צדדית הובילה
אל שכונת נוצרים, רובם זרים, שליחי חברות הנפט. שם גר גם מיסטר סינג.
כמו בבלי דעת פניתי שמה. זו היתה דרך שדות רגובה, ובתי השכונה
המפוזרים נחו מרחוק על רמה עגולה כגושים אפילים. רק זכוכית החלונות
התנוצצה פה ושם.

לא עברתי חצי הדרך ודמות אשה באה לקראתי. אשה יחידה
הולכת באמצע הדרך השוממה. ידעתי מיד מי האשה. כסהרורית הלכה, כי קומתה
היתה מתוחה ב“סאראפאן” הארוך והילוכה אבטומטי. כשקרבנו זה אל זה
אמרתי:

– מאין, הגברת גורדוס?

– יודעת אני, – ענתה בצל קולה – בני הגיד לאדוני, כי
הלכתי אל סינג. אבל לא נכון הוא. לא אל סינג הלכתי. אף איננו בבית.
חלונות חדרו פתוחים ואין איש בבית. הקפתי פעמיים את השכונה. חי נפשי,
לא אליו הלכתי…

– האלוה את הגברת בחזרה העירה, לביתה?

– למה זה אלך לביתי? מה אעשה בביתי? מי לי בביתי? וכי יש לי בית?…

– אולי אקח מרכבה ונצא לשדות הנפט, לראות את ה“אויל סיטי” בלילה? רבים הנמצאים שם.

– לא, לא. מה לי ול“אויל סיטי”? ילוני עד הרחוב הראשי, אחר יעזבני לנפשי. הלילה איני רוצה באיש.

פניתי לשמאלה והלכתי עמה צעד בצעד. שתקנו. עם הבית
הראשון של הרחוב עמדתי, והיא הלכה הלאה, העירה. הבטתי אחריה עד שנתעלמה
מעיני. והנה דמות גבר יורדת בדרך מבית הנתיבות. ידעתי מי ההולך. כשקרב
אמרתי לו:

– ערב טוב, מיסטר סינג. הגברת גורדוס שבה זה עתה מביתו.

– ידעתי שהיא תבוא. על כן הלכתי מביתי. ליל טירופים הוא הלילה.

– כן, ליל טירופים. ואדוני הולך אל ה“שאכט” הבוער?

– כן. ואדוני רוצה ללכת עמי?

– לא. הלילה איני רוצה באיש. – בכונה חזרי על דברי הגברת גורדוס.

– אם כן, להתראות!

– להתראות!

כשנרתחק שבתי בדרך העירה. התנועה רפתה מעט. סמטת בית
ריינמאן היתה שוקטת על החלונות הפתוחים בבתים. מר גורדוס עוד ישב
לפני חנותו, כריסו בולטת והוא מנפנף במטאטא הנוצות ומחכך בכל פעם
בסנדליו. האבן, שקודם ישבה עליה יוכבד, היתה עתה חשופה ומכסיפה לאור
הלבנה. קרשי הגשר השמיעו הד ריק. ריבוע החלון של חדר הגברת גורדוס
היה חלול כולו. הנער שב אל ערשו. ברי היה לי, כי אמו עוד לא שבה
מנדודיה. הבטתי בשעוני: שתיים. עוד שעתיים או שלוש עד אור
הבוקר.

עליתי לאטי במדריגות ובאתי אל חדרי. התפשטתי את בגדי
ושכבתי על יצועי. מחשבת אימים אחת חזרה בי בלי חשך: “עוד לילה כזה –
וקרית הנפט משתגעת”.

טו

יד נגעה בראשי והקיצותי. הבוקר האיר.

חבירי יולס עמד לפני. פניו היו מגולחים יפה, אך
הגילוח הבליט את שלד פניו עד לזועה. עיניו גדלו כפליים ושפתיו היו
כחרוכות.

– סלח לי, – דיבר בקול לא שלו – ידעת כל מה שעבר עלי.
הייסורים שלי – אין לשער. לא יכולתי להקדים ולשוב. רצונך, תשב עמי ימים
מספר ותנוח מעבודתך. גם לי ינעם בחברתך. האמינה לי.

– לא, לא. “עוד לילה כזה…”. לא, לא, יולס יקירי, עוד היום אמלט נפשי מפה כמו מגיהינום…

– ואני לא אירא עוד… כי על כן באתי מגיהינום…

לעולם לא אשכח את חיוכו.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40135