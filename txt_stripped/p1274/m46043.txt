


	
	מנורת הזהב
	




כשהגיע רבנו משה בן נחמן, המכנה
רמב"ן או נחמני, לזקנה מפלגת, קרא לתלמידיו
ואמר להם: אמרתי אראה בנחמת ציון ואעלה
לירושלים עם כל ישראל בשמחה, והנה זקנתי
ושבתי, עוד מעט ותגיע שעתי לצאת מן העולם,
והגאלה רחוקה, ואיך אצא ואניח את ירושלים עיר
הקדש שוממה וגלמודה?

“הציקתני תשוקתי לאל חי – לשחר את
מקום כסאות משיחי”, כמו ששר המשורר האלהי
רבי יהודה הלוי. ועתה תלמידי החביבים, אפרד
מכם ואעלה לארץ הצבי לתת את אחרית שנותי חצין
להשתטח על קברי אבות קדושים וחצין לכונן
בירושלים ישוב עברי שיהא התחלה של גאלה, כי
באין ראשית מצער לא תשגה האחרית. רק אם עשיתי
שתי אלה אמות במנוחה.

שמעו התלמידים את דברי רבם הנערץ
ולא ידעו מה להשיב. לבם היה מר עליהם, שידעו
כי גם השכינה שהיתה לנה תמיד בבית־מדרשו תצא
עמו, ולא יהא מי שיאיר עיניהם בדברי התורה
הנגלה והנסתרה, שהרמב"ן גדול היה בשתיהן
במדה שוה. עמדו על כסאו מסביב ושתקו, אחר־כך
התחילו בוכים. אמר להם: למה תבכו ונפשי תעלז
לבוא אל ארץ הנבואה והקדשה? כלום אין זו זכות
גדולה לכם ולי?

הרימו קולם בבכי.

אמר להם: ואם יש לכם בקשה, למה לא
תשמיעוה לפני צאתי לדרך, אולי אוכל למלאותה.
הרי ידעתם שנפשי קשורה בנפשכם.

נתחזק אחד התלמידים ואמר: רבנו, רוח
אפינו! אתה הולך לארץ הקדושה, שם קבורים האבות
והמלכים, הנביאים והקדושים, ואלהים יאריך ימיך
– וכשתתבקש לישיבה של מעלה לא נדע
שנסתלקת מן העולם ולא נספידך כהלכה אלא
באחור זמן רב, כשתתגלגל אלינו הידיעה אחרי
שבועות וירחים. על זה ידוה לבנו.

וזאת לדעת, כי בימים ההם מעטים
ההולכים מן הגולה לארץ הקדושה ובחזרה, והנוסע
נוסע חדשים רבים, ואם מצאוהו תלאות בדרך ארכה
הנסיעה גם שנה ויותר, ואין דרך לשלח אגרות
אלא בידי שליחים נאמנים שהיו מעטים.

כשכלה התלמיד את דבריו ענו אחריו
חבריו בדמעות: אתה תמות בארץ רחוקה ואנו לא
נדע.

אמר להם רבנו משה: התורה שלמדתי
אתכם היא תהיה מורתכם: אם תלמדוה בלב שלם
תגלה לכם סודותיה מאליה. וכשיבוא היום
ונשמתי תשוב אל אלהיה – תדעו ותתפללו
עלי.

אמרו לו: איך נדע? הבה לנו, רבנו, אות.

אמר להם: בכל שביעי בחדש, עם עלות
השחר, יצא אחד מכם אל בית־העלמין הישן
שבגירונה ויבא עד קבר אמי הורתי הצדקת. וביום
פטירתי יראה מנורה בעלת שבעה קנים, והנר
האמצעי דולק – וידע כי נדלק נר לנשמתי
שנסתלקה מן העולם השפל.

נפרד הרב מתלמידיו. נגשו אליו אחד
אחד ונשקו את ידו והוא ברכם ונשק להם על ראשם.
אחר יצא בעגלה, וכל קהל גירונה מלוים אותו
בדמעות שליש.

אחרי שנסע הרב נתכנסו התלמידים
בבית־המדרש והסכימו ביניהם שכל אחד מהם ילך,
איש בחדשו, אל בית־העלמין הישן לעמד על מצבת
אמו של רבם, על־פי הגורל
שיפילו בכל ראש חדש. והאיש שיעלה עליו
הגורל לילך יטהר עצמו שבעת ימים ויטביל גופו
במים ויתפלל בכונה עצומה.

עברו חדשים ושנים. רב התלמידים כבר
עמדו איש יומו בבית־העלמין, דבר לא עצרם, לא גשם
ולא רוח, לא קר ולא שרב, והיו עומדים על המצבה
מעלות השחר עד צאת הכוכבים ולא גרעו עין רגע אחד
מן האבן, לראות אם לא נתבקעה.

ובשנה השלישית, בחדש אדר,
בשביעי בחדש, הוא היום שבו נולד ומת משה
רבנו עליו השלום, עמד תלמיד ותיק אחד על קבר
האשה. כמו השחר עלה ואורו נפל על המצבה,
והנה נתבקעה האבן, ובתוך הבקיע, רחבו כטפח,
הראה מנורה של זהב, כתבנית המנורה במשכן,
כלה מקשה אחת על כפתוריה ופרחיה, ובה שבעה
קנים, והנר האמצעי דולק באור בהיר ועליז. ראה
התלמיד ונפל על פניו, כי פג לבו.

כששבה רוחו אליו קם על רגליו ורץ
בדרך העירה, קרע גדול בפתח בגדו וידיו מכות
על ראשו. ידעו כל רואיו מה קרה, והקול נשמע בכל
פנות העיר, והתלמידים קרעו כלם בגדיהם ועשו
אבל גדול וקראו עצרה, וכל העם מקצה בא לשמע אל
המספד ולהתפלל לנשמת הרב הגדול שהלך
לעולמו בארץ הקדושה.

וכשנתאחדה המצבה עוד נשאר כדמות
מנורה חקוקה באבן, ולמנורה צבע הזהב ושבעה
קנים בה והנר האמצעי נראה כדולק.

ובכל עת צרה ילך העם אל המצבה
והמנורה, ושם יתפללו על הישועה ותפלתם
מתקבלת בשמים.








ברש 5 מנורת הזהב.jpg


איור: הנריק הכטקןפף










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46043