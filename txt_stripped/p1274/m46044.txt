


	
	השר מקוצי
	




בעיר קוצי שבמדינת צרפת היו שני
אחים, שם האחד חיים ושם השני שמשון. שמשון
היה יושב באהלה של תורה, הוגה בספרים יום
ולילה ושותה מן הבאר אשר כרו אדירי התורה
בארץ צרפת, עד כי חכם מאד, אך חכמתו לא עמדה לו
למצא מחיה לו ולביתו. וחיים איש סוחר, מצליח בכל
מעשיו והונו הולך ורב, עד שהיה אחד מקציני הארץ
ומעשיריה. ראה חיים את המחסור בבית אחיו והבין,
כי מן השמים פרקו מעליו על דרך ארץ כדי לתן
עליו על תורה – לקח על עצמו לפרנסו וקצב לו קצבה
מדי חדש בחדשו די מחסורו. ופעם או פעמים
בחדש היה העשיר יורד לבית־המדרש לקחת עצה מפי
אחיו בכל דבר הקשה, כי ידע: אם עשר אין כאן –
חכמה יש כאן. ובכן היה שמשון יושב בבית־המדרש
ולומד תורה ואחיו חיים עוסק בפרקמטיא ומפרנס
את אחיו, כיששכר וזבולון בשעתם.

יום אחד בא חיים ודפק על דלת
בית־המדרש וקרא לאחיו החוצה. אמר לו: באה עלי
צרה גדולה ועלי לבקש עצתך. אבל מתירא אני, פן
יגיעו דברי לאזן זר ואבדתי. על־כן בוא עמי אל
חוף הים ונשב באחת מאניותי, רק שנינו לבדנו
אין איש אתנו, ושם אגלה לך דברי ותיעצני כיד
השם הטובה עליך.

מימיו לא עזב שמשון את בית־המדרש,
אפלו את ארחתו היו מביאים לו שמה והיה ישן שם
על ספסל, רק בערב שבת היה הולך לביתו ונשאר שם
עד אחרי הבדלה, ואחרי שהבדיל היה חוזר
לבית־המדרש ולתלמודו. הצטער מאד להפסיק
ממשנתו ולילך לכמה שעות מבית־המדרש. אבל
מתוך שראה, שאחיו נתון בצרה גדולה, וגם על־פי
הדין עליו ליעצו בכל שעה שיבקש ממנו, שהרי
פרנסתו ממנו נמצאת לו, הלך עמו ובאו באניה
קטנה מאניות הסוחר שלו, והרחיקו מעט מן החוף,
כדי שיוכלו לדבר דבריהם באין שומע.

עודם יושבים ומדברים והשמים
התקדרו עבים ורוח חזקה נשבה ומיד היתה לסערה
גדולה, והסערה נשאה את האניה עם שני יושביה
הרחק מן החוף. כל היום וכל הלילה טלטלה האניה
כקליפת האגוז על מרומי הגלים, והם רואים את
הנעשה בהם ולבם מלא חרדה והם מתפללים
ברעדה, אך ידם קצרה מהושיע, עד כי אמרו נואש:
“עתה נרד מצולות ואיש לא ידע אנה באנו”, כי איש לא
ראם בבואם אל האניה.








ברש 6 השר מקוצי1.jpg


איור: הנריק הכטקןפף






ובבקר, כשך הסערה והים עמד
מזעפו, נשאו עיניהם והנה הם תקועים בים
הקרוש, ובכל מרחב הים תקועות אניות רבות לאין
מספר, מהן עומדות זקופות ומהן נטויות על צדן, מהן
עתיקות ימים, שחורות מרב סערות ומפרשיהן פרומים
ותלויים כסחבות, ומהן חדשות ומבהיקות ומפרשיהן
מתוחים ושלמים.

למראה הצרה שבאה עליהם ולמראה
הקרח הנורא והאניות יצא לבם. כי גם צידה לא
היתה להם להחיות את נפשם רק לשלשה ימים בלבד,
ממה שנמצא באוצר האניה.

התפללו האחים לשמים בלב נשבר
ונדרו שניהם נדרים. חיים נדר הרבה צדקה
לעניים, אם יתרחש לו נס ויצא מן המקום הזה
ויבוא לביתו בשלום, ושמשון נדר להוסיף ללמד
תורה וגם להרביצה ברבים, ולא ינום ולא יישן
ולא ימוש מן התורה הקדושה אפלו רגע אחד. היו
יושבים בתפלה ואת המזון המעט חלקו לתשעה
ימים כדי להאריך נפשם אולי ירחמו עליהם מן
השמים.

וביום התשיעי, כשכלתה הצידה,
אמרו: “עתה נגזר עלינו למות, אך לפני מותנו נבוא
באניות האחרות ונראה מה בתוכן ואיך מתו אלה
שנקלעו לכאן לפנינו”.

פרקו את תרן האניה והניחו אותו קצהו
האחד על דפן אניתם והקצה השני על דפן האניה
הקרובה, זחלו בזהירות על גבי התרן עד שבאו
באניה ההיא, והנה יושביה כלם מטלים מתים
והאוצרות מנחים בצרורות על הקרקע, ועל כתלי
האניה חרותים שמות המתים ושם עירם. העתיק
שמשון את השמות בפנקסו ואמר: “אם יהי רצון
מלפני השם יתברך להחזירני לביתי, אלך אל
העיר ההיא ואתיר את כל העגונות, נשיהם של האנשים
האלה”. וחיים לקח שק ונתן בתוכו את כל צרורות
הכסף והזהב שעל קרקע האניה וטען את השק על
שכמו. אמר: “אם אבוא בשלום לביתי, אתן את כל
הכסף צדקה לעניים ואבנה בית־מדרש ללומדי
התורה”.

הלכו מאניה לאניה, ובכלן מצאו מתים
וצרורות כסף ושמות חרותים על הכתלים, עד שבאו
אל האניה האחרונה, שהיתה קרובה אל החוף. והחוף
הוא חומת אבנים בצורה המאפילה את החמה בגבהה.
מתחלה נתיאשו האחים מלעלות בחומה הזאת. אבל
אחר־כך התחזקו ואמרו: “מה נפסיד אם ננסה?
ההולך למות יוכל לסכן את נפשו”. לקחו גרזן
שמצאו באניה וחצבו בחומה חורים להציג בהם את
כף הרגל ולאחוז ביד, וכן היו מטפסים וחוצבים
ועולים בחומה.

שמשון היה החוצב בגרזן והוא מהר
לעלות, שקל היה מאין בידו מאומה, וחיים מטפס
אחריו בכבדות, שהשק היה מכביד עליו. והנה
מעדה רגלו והתנודד והשק נפל מעל שכמו לארץ.
ירד להרים את השק ולא יכל לעלות עוד. ושמשון
הגיע בינתים עד ראש החומה. עמד לראות אם אחיו בא
אחריו ולא ראהו. קרא אליו בקול ולא שמע, שהחומה
היתה גבוהה מאד. כשראה שהוא לבדו ואחיו איננו,
ישב על החומה ונשא קולו בבכי.

והחומה שהיתה גבוהה מצד הים, נמוכה
היתה לצד פנים הארץ. ומן החומה ולפנים נמשך יער
גדול ובו אילנות גבוהים בשמים, ושמשון לא ראה
מימיו אילנות יפים כאלה, כאלו הם עשויים שבו
ולשם. והאילנות עושים פרי נותן אור, וריחו משיב
נפש וממלא אותה שמחה וצחצחות.

הלך שמשון ביער עד שבא אל ארמון
גדול, כלו מרמר לבן וגגו זהב טהור, ונהר כעין
הבדלח מקיף את הארמון ובארבע פנותיו מתוחים
גשרים של כסף מתגבהים עולים אל הארמון. והארמון
שוקט על מכונו, אין נפש חיה מסביב לו. רק כקול
זמרה חרישי עולה מן הארמון, והקול נראה
כמסתנן מכל כתליו ומגגו.

הקיף שמשון את הארמון ולא מצא עז
בנפשו לעבר אחד הגשרים לבוא אל ההיכל פנימה.
וכל מה שהקיף יותר את הארמון נתגלה לו יותר
יפיו ויפי המקום עד שעמד נדהם ואמר כאדם החולם
חלום: “אין זה אלא גן־עדן התחתון!”.








ברש 7 השר מקוצי2.jpg


איור: הנריק הכטקןפף






וכשהתרחק מעט מן הארמון ראה בתוך
הגן שני עצים גדולים עומדים לבד ופרים יפה
להפליא, והעץ מימין פריו אדם כדם והעץ משמאל
פריו לבן כשלג. וריח הפרות בא באפו כריח
השמים. אמר: “אין זה כי־אם העץ מימין הוא עץ
החיים, והעץ משמאל הוא עץ הדעת”.

קטף מעץ החיים תפוח אחד ונתנו בכיס בגדו.

כשהרחיק עוד ראה גבעה קטנה ועל ראש
הגבעה מכסה של ברזל, כמכסה שנותנים על בור
המים. קרב אל המכסה והרימו כמעט קט. אך הרים את
שולי המכסה ורוח חזק פרץ מתוך הבור, עבר בגן
והיה לסערה גדולה, עד כי נתרעשו כל האילנות
והיער היה לחרדה. ובכח הסערה נעקרו הספינות
שהיו נעוצות בים הקרוש והוטלו אל הים הגדול,
וגם שמשון נפל מכח הרוח, כמעט לא נותרה בו
נשמה. שעליכם לדעת, כי הבור הזה היה אוצר
הרוחות, ואלו הרים את המכסה כלו או רק חציו
בודאי היה העולם חוזר לתהו ובהו.

וחיים שנתיאש מלעלות על החומה חזר
אל אניתו. וכשבא הרוח נעקרה גם היא ובאה אל
הים מהלך יום אחד מחוף צרפת. חתר באניה
בשארית כחו עד שבא לעיר קוצי, והוא רעב ועיף,
אך כבד בכסף ובזהב, שאסף מן האניות התקועות
בים הקרוש.

ותהום כל העיר לשובו, כי מיום
שנעלמו שני האחים חשבום למתים ונשיהם היו
כאלמנות חיות. באו רבים להקביל את פני הבא,
ובתוכם גם בני שמשון שבאו לשאול לאביהם. ספר
להם את הקורות את שניהם. היו בני שמשון בוכים
וסופדים: אבינו, אבינו, עטרת ראשנו, לא נוסיף עוד
לראותך בחיים! מי יודע מה עלתה לך אחרי החומה
הנוראה ההיא!

נחמם דודם ואמר להם: אל תבכו ואל
תתעצבו, כי לא תועילו. מהשם יצא הדבר ואנו מה?
מעתה כל מחסורכם עלי. אספם לביתו והיה מפרנסם
בכבוד וברוחה.

ושמשון הקיץ מהתעלפותו ומצא את
עצמו מהלך ארבע מאות פרסה רחוק מן הגן והחומה,
כי הרוח נשאו שמה ולא הרגיש. היה שוכב במצר
שדות שאין להם סוף. עמד על רגליו והלך במצר.
הלך יום ולילה, וכשהציקו הרעב הוציא את התפוח
מכיסו והריח ריחו ומיד נתמלא חיות וכחות. הלך
עוד יום, ולעת ערב בא אל עיר גדולה בנויה
לתלפיות. עמד בשער העיר, נשק את מזוזת השער
ואמר: ברוך אתה השם, שהחזרתני למשכנות בני
אדם!








ברש 8 השר מקוצי.jpg


איור: הנריק הכטקןפף






כשנכנס לעיר ראה אנשים מהלכים
ברחובות והם בוכים ומפרשים כפיהם. ולא היה שם
אפלו איש אחד, שעיניו אינן זולגות דמעות.

שאל אחד העוברים: מה הצרה שבאה
עליכם, ולמה תתאבלו? אמר לו האיש הנשאל:
כנראה, נכרי אתה בתוכנו. דע לך שלמלכנו
האהוב בת יחידה, חכמה ויפה וטובת טעם, והיא חולה
אנושה זה ששה ירחים. כבר נקראו כל רופאי
המדינה וגם ממדינות אחרות הביאו את גדולי
הרפואה ולא העלו לה ארוכה. עתה נאנשה מחלתה
מאד, וכל הרופאים אמרו נואש לחייה. ולמלכנו אין
בן, ואם גם בתו תמות לא יהא מי שישב על כסא
המלוכה. על כן רב יגוננו ועינינו תדמענה בלי
הפוגות.

אמר שמשון: הביאני אל המלך וארפא את בתו.

היה האיש משתומם: רואה אני, שאיש עני
אתה ובגדיך קרועים ובלויים, ואם אביאך כן לפני
המלך אחיב ראשי למלכות.&gt;
אמר לו שמשון: לך אל שרי המלך ואמר להם: כזה וכזה דבר אלי האיש הנכרי ברחוב.

רץ האיש לחצר המלך והגיד לשרים את דברי האיש המוזר.

שלחו לקחת את האיש, גלחוהו והחליפו שמלותיו והביאו אותו אל חדר החולה.

לקח שמשון את התפוח והגישו אל
חטמה של בת המלך. אך בא ריח התפוח באפה,
מיד שבו כחותיה אליה, פקחה את עיניה והביטה על
סביבותיה כאדם המקיץ מחלום קשה. אחר ישבה על
יצועה ואמרה בקול עלז: אלו ידעתם איזה חלום רע
חלמתי. הגישו לי ספל חלב, כי צמאתי מאד.

קרא שמשון למלך ולשרים ולכל
הנאספים בחצר ואמר להם: בואו ראו מה עשה אלהים
לבת המלך!

נפל המלך על צוארי בתו ובכה מרב שמחה.

ואל הזר פנה ואמר: מה אתן לך,
שהחיית את בתי? שאל ואתן לך עד חצי
המלכות.

ענה שמשון ואמר: אם על המלך טוב,
יחזירני נא אל עירי קוצי, אשר בקצה מדינת
מלכותך, שהיא עיר מולדתי ושם ביתי.

מיד נתן המלך את העיר קוצי לשמשון
לנחלה ופקד ליפותה בגנים ובפרדסים, וגם טירה
נאה יבנו שם ויושיבו בתוכה את שמשון להיות שר
העיר עד יום מותו.

נפטר שמשון מאת המלך ומאת בתו.
וכל רבי המדינה הולכים ללוותו בדרך. וכשבא
לעיר מולדתו יצאו לקראתו כל יושבי העיר, יהודים
ונכרים, וקבלוהו בכבוד גדול.

כנס שמשון את כל בני העיר וספר להם
את הנסים והנפלאות שעשה לו הקדוש ברוך הוא,
והגיד להם את נדרו שנדר. שלח שליח עם שמות
המתים להתיר העגונות. פשט את בגדיו החמודות
ולבש בגדים פשוטים. הלך לבית־המדרש ומיד
ישב ללמד תורה. ואחיו בנה ישיבה גדולה ומפארת
ושמשון כנס בה תלמידים הרבה, כלם יושבים
ועוסקים בתורה ומזונותיהם נתנים להם מקפת
העיר.

ובטירה הושיב את חיים אחיו למשל
בשמו בעיר, לצוות ולחתם בשמו, ופעם או
פעמים בחדש הוא בא אליו לבית־המדרש לקחת עצה
מפיו בכל דבר הקשה, ושומר לעשות כדברו ולא
ישנה כקוצו של יוד. והיה ממשלו בצדק
ובמישרים.

ושם שמשון, השר מקוצי, יצא למרחוק והכל היו מתברכים בו כל ימי חייו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46044