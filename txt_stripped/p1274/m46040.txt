


	
	קונה השורים
	




אדם אחד, עשיר בזהב ובמקנה
ובקרקעות, היה מתגאה בעשרו והיה קורא על עצמו:
“בצל הכסף – בצל החכמה”. נפלה באותו מקום מגפה
וכל השורים מתו במגפה. וכשנעצרה המגפה לא היו לו שורים לחרש את שדותיו, עד שהעלו קוצים
ודרדרים.

מה עשה אותו איש? נטל ארנק של דינרים,
לא פחות ממאה, והלך לכפר רחוק אחד, שהיה משפע בבהמות משבחות, לקנות שורים לחרש
קרקעותיו.

בדרך פגשו אליהו זכור לטוב בדמות זקן עובר־ארח.

אמר לו: להיכן אתה הולך, בני?

ענה: לכפר פלוני לקנות שורים לחרישה.

אמר לו: אמר, בני: אם ירצה השם.

זקף חטמו כנגדו ואמר: אם ירצה ואם לא ירצה – הרי מעותי בידי ואעשה רצוני.

אמר לו הזקן: ולא בהצלחה.

הלך באותו דרך ונפל הארנק ולא הרגיש.

כשבא לכפר הראוהו עשרת צמדי בקר
תאוה לעינים. שלח ידו לקחת את הארנק ולא
מצאו.

מיד חזר לביתו ונטל ממון אחר (שהיה לו
הרבה) והלך לכפר בדרך אחרת, שלא יפגע בו
אותו זקן.

נזדמן לו המבשר בדמות זקן אחר. אמר לו: להיכן אתה הולך, בני?

ענה: לקנות שורים.

אמר לו: ואינך אומר: אם ירצה השם?

עקם חטמו כנגדו ואמר: אם ירצה ואם לא
ירצה – הרי דינרי בארנקי ואיני חושש לשום
דבר.

הלך האיש לדרכו. נפלה עליו שנה ושכב במצרו של שדה.

בא אליהו ושמט מתחתיו את הארנק
ונעלם. כשהקיץ משנתו לא מצא כלום. חזר לביתו
בנפש זועפת, נטל ממון שלישי והלך בדרך
הראשונה.

בא אליו אליהו זכור לטוב ואמר לו: להיכן אתה הולך, בני?

אמר: לכפר פלוני לקנות שורים, אם ירצה השם.

אמר לו הזקן: לך לשלום ובהצלחה.

באותו רגע החזיר אליהו מאתים דינריו לתוך ארנקו, והוא לא ראה ולא ידע.

כשבא לכפר הראוהו עשרת צמדי בקר
יפים מן הראשונים. קפץ עליו חשקו לקנותם. אמר
לבעליהם: בכמה?

אמרו לו: במאה ועשרים דינרים.

אמר: כמה אני מצטער, שאין עמי אלא מאה דינרים בלבד.

אף־על־פי־כן הכניס ידו לתוך ארנקו – והוציא שלש מאות דינרים.



שמח מאד ונתן דמי השורים וחזר לביתו
וחרש קרקעותיו. היתה שנת ברכה ומצא מאה שערים
ועשרו נתכפל.

מכאן שכל אדם הרוצה לעשות שום דבר
צריך לומר: אם ירצה השם, שאינו יודע מה יהיה
בעולם הזה מבקר עד ערב. והיו רבים שאמרו: אני
אני אעשה, ולא הספיקו לעשות עד שנתקפחו
חייהם. וכן אמר בן סירא: מבקר עד ערב העולם
יחרב.








ברש 1 קונה השוורים.jpg


האיור: הנריק הכטקןפף










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46040