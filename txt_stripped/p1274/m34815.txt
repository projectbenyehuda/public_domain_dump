


	
	פעמי סתו...
	




קול פעמי סתו הולך רק רשרש בקנים

התקועים כנרות של שעוה בבצה,

נתחלחל הנחל ויכנס נחשוליו,

ותפל צפרדע המימה בקפיצה.





החמה עוד תארג בשני וכתם,

עוד יגע הקיץ אברתו על שפתי,

אך גנב אל אזני צליל פעמון־המות,

הככר נתיתמה, לא אדע אימתי.





העצים משילים דינריהם לארץ

ועובר עליהם הרוח כמטאטא;

ערירי אטיל לי על גדות הנחל,

רק צלי מכרכר על ידי ומשטה.





מה קשה בסתו לי, מה קשה בחרף!

כנחל, כאילן, כככר — כמוני.

הקיץ סמכני ביין אשישותיו,

הסתו הוא לי ימזג רק שמרים ליגוני.




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34815