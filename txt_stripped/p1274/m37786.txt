


	
	ניבילאציה עולמית
	



אין עדיין ממשלת עולם, עדיין העולם מפולג למזרח ולמערב,
לצפון ולדרום, ובתוך הפלגים בני־פלגים. עמים ומדינות קמים, ועוד
רחוק העולם מהיות עולם אחד – ואף על פי כן נוצר והולך משהו חדש,
שאפשר לכנותו בשם סגנון עולמי. בייחוד בתחום הכתב. והגורם העיקרי
לכך הוא: גלי האתר.
אם בה בשעה ובו ברגע יושבים בני אדם בכל קצווי תבל רחוקים מקוטב לקוטב, בכל הרחבים הגיאוגראפיים, ליד אותן המכונות,
מקליטים וקולטים, משדרים ומאזינים, אותן הטלגראמות, אותן הידיעות,

אותם קטעי המאמרים וההרצאות; המתרגמים שומעים ומתרגמים אגב שמיעה
והמשדרים משדרים אגב תרגום – איך תמצא שלא ייוצר, אם לא שפה אחת, על כל
פנים דברים אחדים? הרי מכאן באים הדברים לתוך העיתון הנקרא בכל שעות
היום, ומכאן אל החיים, ומכאן אל הספר ואל הנאום, וחוזר חלילה. הסיני
והאיסלאנדי, העברי והקירגיזי לומדים יום יום לחשוב ולהביע באותן
קטגוריות המחשבה והסגנון, וכך נוצרת הניבילאציה העולמית של סגנון
המחשבה וביטויה.

והתהליך הזה, שלא היה כדוגמתו בדברי ימי האדם עלי אדמות
לצורה, להתמד ולהיקף, עדיין בראשיתו, וגמר אחריתו עוד יארך שנים
רבות.

אין ספק שגם ניבילאציה זו, ככל ניבילאציה, מביאה בהכרח
לידי שיטוח המחשבה ודילדול הלשון והצורות, ורק בסיומו של התהליך
תתחיל על יסוד זה הדיפירנציאציה, שיש עמה גיוון וייחוד והעמקה. כי אין
בכוח השווי, שהוא פרי רצונו וחינוכו של אדם, להכריע לעולם את
השוני, שהוא יצרו וטבעו של אדם מעולם.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37786