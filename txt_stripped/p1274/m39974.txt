


	
	פרק שלישי: תעלולים ביום קיץ
	








שלשה דברים באו עליו, על טוביה בן



נחמיה המוזג, להוציאו מן העולם: הבטלה, הגעגועים והחם.



ה“רבי”, שלמד אצלו הקיץ, היהודי הזקן, החלוש, האהוב מעמק הלב, היה מוטל זה שבוע ימים בחלי אנוש. העלוקות שהצמידו יום יום לגופו כבר מצצו את שארית דמו, ועדין הוא בוער באשה של גיהנם. טוביה נסה פעם ופעמים להכנס לחדר החולה, אך אנוס היה להסתלק מפני ריח החמץ הקשה שבחדר ומפני העינים היוקדות, תובעות החיים, שבתוך פניו הצהבים של החולה.



כמה פעמים נסה ללמד בכחות עצמו בבית, אך
הדברים לא נכנסו למחו. פעם אחת הלך אפלו
לבית־המדרש וישב שם מול שלשת הבחורים
הלומדים, התנדנד על ה“עמוד” וקרא בקול ובנגון
במסכת “מגלה”. אחד הבחורים, לבן פנים, בעל פאות
ארכות ומבהל־עינים, הפסיק בכל רגע ממשנתו
והציץ בו מתוך סקרנות משנה, וכשנתקל במבטו
של הנער, התנער ושב להתנענע ולסלסל בקולו
הצרוד, כמי שנתפס בעברה. ולא עברה שעה ארכה
וטוביה ראה לפניו את אותיות הפנים, המרבעות,
זוחלות לתוך אותיות הפרושים; אותיות רש"י
זוחלות, עוברות את השולים ומתפשטות כמניפות
לתוך החלל ­– סגר את הגמרא, החזירה לארון ויצא
חרש מבית־המדרש.



אלו היה לפחות חברו שעיה כאן! עם שעיה יכול היה
למצא כמה ענינים לענות בהם. עוד זכר תלישת
האפונים בקיץ אשתקד והרחיצה בבית־הקורות
לפני חג השבועות, חי בו. ואף כי נחיל של נמלים
רוחש ועובר על גבו לזכר המקרים השנים ­– היה
רוצה שוב בכדומה להם, כי מה טעם לחיי אדם שאין
בהם סכנה וגבורה? נמשל כבהמות נדמה! בהיות
שעיה פה, בטרם יסע אל דודו שבקריסניפולי, לא
הכיר ולא ידע כמה נפשו קשורה בו. אבל עתה רואה
הוא, שחברו נעשה לו מעין פלג־גוף. לפרקים הוא
תופס את עצמו, שהוא מחפש על ידו איזה דבר שאבד
ממנו.



ונוסף על כל אלה ­– החם, חמו של תחלת חדש אב.
עוד מן הבקר, כשאתה משלשל את רגליך היחפות
מן המטה ומעמידן על קרשי הרצפה, אתה מרגיש
שהקרשים מחממים חמימות פושרת, מרגיזה. החלון
פתוח, אך קרע הוילון תלוי עליו כסמרטוט בלה
ואינו זע זיע כלשהו. אפלו בשעה שאתה נוטל את



ידיך ויוצק מן המים גם על שערות ראשך ­– כמו
מתוך מיחם של פושרים אתה יוצק, ועם כל שעה
החולפת אתה חש, כאלו החם מרתיע ובא ממרומים,
ואין לך מפלט ממנו, הזבובים אף הם בורחים אל
הצל, ואם תבקש לך מפלט שם, עליך לנוס מיד
מעקיצתם הקטלנית. אבא אומר: “חם כזה אני זוכר רק
בשנה אחת ­– היא השנה שבה נסתלק הרבי
מהוסיאטין, זכר צדיק לברכה”. התרנגולות בחצר
מתפרפרות כל הימים בעפר ורצות מזמן לזמן
בצוארים פשוטים ובמקורים פעורים לגמע מעט מים
מן האגן החלוד. הפרות מתנמנמות אגב הליכה אל
המרעה ובחזירתן משם. הסוסים
הרתומים הולכים באבק הדרך ומנענעים את ראשיהם
מעלה ומטה, כמשתחוים לאיזה מלאך נעלם. בחם
זה אינך מסגל לעשות שום מעשה, חוץ מרחיצה
בברכה. אבל בית־הקורות סתום בסבכה של ברזל
מאז התגנב טוביה לתוכה; ועל שפת הברכה, מן
הגדר ולפנים, עומד לוח של עץ וכתוב עליו באותיות
שחורות: “אסור לרחץ, העובר ­– יענש” היה מעשה
לפני שבועים ימים ו“יעקלי מוסקל”, הבחור
הגבוה, עבר על האסור ­– וחבשוהו לשלשת ימים
בבית־הסהר, ואמו האלמנה היתה נושאת ל“בן־יחיד”
שלה יום יום את מזונו תחת סודר־החרף הכבד, כי
התבישה לשאת את האכל בגלוי.
&lt; יתכן, לומר, כי שלשת הדברים האלה באו כתמם
גם על אביו, על ר' נחמיה המוזג, היהודי הנוח,
המתון והלמדן, אשתו נסעה אל בתה מבעלה
הראשון. בת־חורגת זו גרמה לו לר' נחמיה יסורים
ובזיונות הרבה במשפט של ירשה, וכשהגיע
ממנה מכתב, שהיא עומדת ללדת, התעוררה האם
ובקשה לנסע אליה לשבועות אחדים עד אחרי הלדה.
הוא התנגד לכך בכל תקף. אך, כנהוג, ברגע
האחרון לא עמד לו תקפו והאם נסעה. ועתה, עם כל
כעסו על אשתו, היה מתגעגע עליה יום ולילה.
הימים היו ימי הקציר והאסיף, ולא נראתה רגל של
גוי בעירה ואין סימן של פרנסה בבית. השקט
ברחוב היה מתוח כחוט של משי העומד להנתק. והחם
– בידוע שקשה הוא לגדולים יותר מן הקטנים.
ובכן היו שניהם, האב והבן, מהלכים בחדר
ובמסדרון ובחצר כאנשים המתכונים לדרך איש
על רגל רעהו, אלא שעדין הם מתאפקים.




תעלולי אח


כל המלאכות שבקש טוביה לעשות בשבועות
האחרונים לא עלו בידו: לא גדול היונים, שנטרפו
כלן בידי החתול השחור; ולא עשית הקלף ודיו
העפצים, שלמד מן ה“סופר” הזקן; לא בנין
סכת־הנצרים בגנה ולא יסוד הגדוד הלוחם לפי
התכסיסים שב“ספר הישר”. הכל הוחל יפה ונגמר
במפח נפש. ברור לו שמן השמים נגזר עליו
לעשות כל מעשיו בשתפות עם שעיה ובלעדיו אין
לו מזל כלל. הנה הולך ומתקרב “תשעה באב”
ושלשה ימים היה עסוק בלקיטת ברקנים לשם קליעה
במתפללים בבית־הכנסת. אף לקט שני שקים
גדולים והחביאם יפה בתוך מבוי סתום שבין הדיר
והרפת מאחורי ביתם. בטוח היה שעין ילד לא ראתה,
ובכל זאת, כשקם בבקר ויצא לפקד את אוצרו, מצא
את המבוי ריק. רק שרידי ברקנים נובלים התגוללו
על הקרקע. ובכן רפו ידיו לגמרי והפקיר את עצמו
לבטלה, המרגיזה את היצר ואינה מספקתו.



הוא כבר שבר את גדרה של שכנתם האלמנה, וזו
באה אל ביתם בצוחות וביללות, ורק בקשי עלתה לו
לאביו להרגיעה. הוא דרך על אפרוח משלהם
ושפך את דמו על הרצפה. אחותו דובה בכתה
בשלו חצי היום, ואביו נתן בו עין זועמת, אך לא
אמר מאומה. הוא חתך בסכין חדה רבוע מתוך דף
שבסדור, באמצע “ברוך שאמר” והדביק במקום
החתוך פסת ניר, שרטטה בחד הסכין וכתב על
השיטין את החסר באותיות מרבעות בדומה
לאותיות שבסדור. אלו היה אמן־יד כשעיה, היה
הכתב בדיוק כאותיות הדפוס, אך ידו כבדה
וכתבו אינו חלק. גם הניר והדיו היו בעוכריו.
ובשעת תפלת הבקר גלה אביו את המעשה, קרא לו
והראה באצבע על מקום החלול, ובראותו שהנער
שותק דחפו מפניו בבוז.
ידע ידע טוביה שמעשים אלה אינם יפים לו, לבחור
גמרא בן אחת־עשרה ומעלה, אבל הם נעשו כמו
מאליהם, כמעט בבלי דעת. ואף ששנא את עצמו על
שום כך, לא יכל למנע את עצמו מלחזר לסורו. הוא
נסה להשבע בנשיקת המזוזה, שישב כל היום
בבית וילמד, או רק יעין בספר, או יעתיק
במחברת כמה עמודים בכתיבה תמה מן הספר
שהשאיר לו המורה הבלזי לפני עזבו את העירה.
אך כל כונותיו הטובות לא נצטרפו למעשה, ובכל
שעה תפס את עצמו, או נתפס בידי אחרים, במעשה
שטות או קלות ראש. הנה חרט אתמול באולרו חריטות
כעורות לארך כל שפת השלחן; ובאמת היה בוש
בפני עצמו לראות את השלחן שנתפגם בצורה
מכערת כל כך. מתפלא הוא על אביו, שהסתפק
בצרימת אזנו בלבד ובזה שצוה עליו לשפשף את
שפת השלחן בסמרטוט ישן טבול בחמר, כדי
לטשטש את החתוכים. מה יהא בסופם של שניהם?
האויר המחניק מבשר את הסערה…



ובאחד הבקרים של אותו שבוע, מיד לפקיחת עיניו
משנה, ראה את אחותו דובה בת השלש־עשרה טובלת
את אצבעה בכד השמנת שהיא מחזיקה ביד
ומלקקת אותה מזה ומזה בלשון ארכה וחמדנית.
הוא התעטש בכונה בקול גדול, והיא נבעתה
והפילה את הכד. הכד נשבר והשמנת הצחורה
נשפכה על הרצפה. דובה ידעה, שהוא בכונה
התעטש, בטביעת עין אחת תפסה זאת, ועל כן פרצה
בבכי ונשבעה, שהיא תתנקם בו. טוב שאבא היה
הבקר ב“מנין” והיא הספיקה ללקט את השברים
ולמחות בסחבה את הרצפה. טוביה הבטיחה שלא
יגיד לאבא ­– בתנאי שתרשה לו להציק לה במשך
כל הבקר ככל אשר יעלה על רוחו, ולא תצעק ולא
תספר לאבא. והיא, ברצותה לכסות על פשעה,
קבלה את התנאי. ואז התחילה פרשת התעלולים
והנסיונות.



ראשית, יצא והביא בסתר את שרידי הברקנים מן
המבוי, וכשעמדה כפופה על הערבה ולשה את הבצק
(היא מלאה עתה את מקום האם), התגנב אליה מאחור
וסבך לה ברקנים אחדים בשערה העבת. היא
התחילה להשמיע קול צוחה. אך זכרה את הבטחתה ­–
ונשתתקה. ובהיות שתי ידיה מכסות בצק, לא
יכלה להוציא בעצמה את הברקנים מבין השערות
ובקשה ממנו שהוא יוציאם. הוא עשה את מבקשה,
אך מרט את שערותיה באכזריות.



אחר כך יצק לה מים לתוך הנעלים שברגליה,
והיא עמדה כך כחצי שעה בתוך הנעלים המזילות
מים על הרצפה. רק כשכלתה את הלישה, הריקה את
המים לתוך העביט.
כשיצאה אל המסדרון, סמך את המגרפה אל הדלת
הסגורה, וכשחזרה ופתחה את הדלת, חבל המוט
במצחה. היא הביטה אליו בזעם, אך שמרה את
לשונה, רק חככה בידה את מקום החבלה.
­– רואה אני, שאת מקימת יפה את התנאי, אבל חכי,
עוד אביאך לידי נסיונות קשים מאלה. ­– אמר לה ברב
רשעות.




ליד השלחן


כעבר זמן מה חזר האב. טוביה מהר ונטל את ידיו,
לקח את הסדור והתפלל תפלה חטופה בפאת
השלחן, בשעה שאביו ישב בקצה השני לאכל פת
שחרית. האב לעס את הפת הנקשה, שרככה בציר של
דגים כבושים, וטוביה לעס כנגדו בחפזון את
התפלה. האב נראה כמרגז, כי הניח מידו את
המזלג וקרע את בשר הדגים באצבעות, מה שלא
היה עושה בשעה שאשתו בבית. הוא רטן:



­– בחם הזה דגים!… אלו נתנה מעט שמנת או
כדומה… נא, כשבעלת־הבית עומדת פתאם ונוסעת
לה…



כשכלה טוביה את תפלתו, נתן את הסדור בדף
העליון שבארון, נטל את ידיו בחסידות וישב גם
הוא אל קצה השלחן הערוך.



­– דובה, עד מתי אחכה? אין לי פנאי. שימי אכל! ­–
קרא והרגיש שיש בקולו משום חקוי לקול אביו,
אף שלא נתכון לכך.



האחות שלתה במזלג דג כבוש מן הצנצנת יחד עם
כמה עגולי־בצלים חתוכים, יצקה מעט ציר בצלחת
והגישה לו. בגשתה אל השלחן כון את רגלו
ובעט בה אחורנית ופגע בעצם שברגלה. היא
נזדעזייה וכמעט הפילה את הצלחת מידה. אך
נשכה שפתיה והבליגה על הכאב ורק סננה מבין
שניה את המלה: “משמד!”



ר' נחמיה עקם את פניו לשמע המלה המגנה ונתן
עין לא־טובה בבתו. אחר פנה אל טוביה:



­– תכף אחר האכילה תשב לכתב. אתה שומע?



­– בעצמי חשבתי לכתב כל הבקר. אך דומה שאין
דיו.



­– קח פרוטה, לך ותקנה.



האב העלה מכיס מכנסיו פרוטה שחורה והניחה ליד
צלחתו של הנער. כשכלה לאכל, בקש מבנו,
שיגיש לו בכוס “מים אחרונים”. ולאחר שברך
ברכת המזון, קם ואמר:



­– אני אשכב לחטף תנומה בחדר־המטות. כל הלילה
לא עצמתי עין מחמת החם. הזהר שלא תקים רעש
בבית. אתה שומע?



­– לא אפצה פה. אשב ואכתב עשרה דפים



במחברת.



ר' נחמיה ישר לבנו את הכובע שלראשו ונסתלק מן השלחן.





הרדיפה והמנוסה

דובה עסקה במסדרון בהסקת התנור לשם אפית
הפת, וטוביה ישב, סנטרו בכפו והוא שקוע
בהרהורים. כעבר רגעים אחדים קם, נגש על בהונות
רגליו אל פתח חדר־המטות, סלק משהו את הוילון,
וכשראה את אביו ישן, הלך אל ארון־הבגדים, פתחו
בחשאי, ובמהירות העלה מתוכו את מחרזת האלמוגים
של דובה, המחרזת שנתנה לה במתנה הדודה,
שבקרה אצלם בחל־המועד פסח. אחר תפס את
החתולה, לחצה בין ברכיו וענד לצוארה את
המחרזת, בכרכו אותה עליה פעמים אחדות לבל
תשמט. אחר הוריד את החתולה לארץ. החתולה טלטלה
את ראשה, הציצה אחורנית אל הרביד האדם
שלגרגרותיה, בקשה לתפסו בפיה, אך לא יכלה
להשיגו, ובכן הסתחררה ורצה על מקומה פעמים
רבות, ולבסוף זחלה על גחונה אל מתחת למטה
ויללה שם בקול בוכים על המעשה שנעשה לה.


­&lt; – דובה! ­– קרא טוביה לתוך המסדרון ­– החתולה חולה. שומעת את איך המסכנה מיללת תחת המטה?
נדמה לי, שדם נוזל מצוארה. אפשר נחש
הכישה…


דובה, שרחמי כל חי הומים תמיד בלבה, נתרגשה
ובאה מיד, כשהיא אוחזת בכנפות הסנר, נכונה
לנפנף רוח על פניה המשלהבים, ממש כמו אמא.



­– היכן היא?



­– תחת מטתך. הס, אל תעירי את אבא. שמעת מה
שבקש.



דובה גחנה אל תחת המטה והתבוננה בעינים
פקוחות אל החתולה המיללת.


­אוי ואבוי לי, כל צוארה אדם מסביב.  אפשר חתכת לה את הצואר?
בחיי שלא. מה אני ­– רוצח?




דובה קראה ושדלה לחתולה שתצא מתחת
המטה, אך זו נעצה בה את שני נרות עיניה
ונהמה בכאב ובאיום. אז לקחה דובה את היעה
והתחילה דוחקת בה בחתולה בזהירות שתצא.
החתולה נלחצה יותר אל הקיר, ופתאם זנקה ועברה את כל החדר ונתחמקה למסדרון. באור החדר הבחינה דובה באלמוגיה הכרוכים על צואר
החתולה.
­– מה עשית, משמד? ­– פרצה צעקה מגרונה ­– את
אלמוגי, את מתנת דודתי הלבשת את החתולה…
אוי לי, היא תנתק את החוט, היא תאבד אותם… אוי
לי, מה הוא רוצה ממני?… מה הוא מענה אותי?… למה
הוא יורד היום לחיי?…



­– שתקי, אבא ישן. בואי, נתפס אותה ונסיר
ממנה את האלמוגים. בואי!



לא עברו עשרה רגעים ודובה חזרה מן החוץ
מדבללה, מדמעה, מיאשת, והיא מטלטלת את
סנרה המקפל בידיה השרוטות. היא צנחה באין
אונים על כסא והניחה את הסנר המקפל בחיקה.
היא יבבה חרש "מה הוא רוצה ממני? מה הוא נטפל



אלי היום? מה רע עשיתי לו? איך אפשר לסבל
עוד?… חצי האלמוגים אבדו… בכונה גרש את
החתולה לבין הקוצים… הוא ידע כי שם תקרע
המחרזת. את שתי ידי קרעתי לי בקוצים… אויה
לי… בצפרני החתולה…"



היא הניחה לפניה את שתי ידיה השרוטות, המכתמות בדם; ובהסתכלה בידיה תקפו עליה הרחמים על עצמה והתחילה גועה בבכי וקולה
גובר והולך, עד שנסתלק
הוילון וראשו של האב בפתח מבהל מיקיצת
פתאם.



­– מה, מה קרה, דובה?



הנערה לא השיבה דבר, רק שמטה את הסנר
והאלמוגים נדרדרו לרצפה ורצו מתוך רקוד
לכל עבר. אז נשאה קול יללה קורע לב:



­– הרשע הזה! את כל אלמוגי אבד לי… לחתולה
הלביש את מחרזתי… את עורי הוא פושט מעלי
היום… איני יכולה עוד… אני נופלת… עד עתה
סבלתי ולא הגדתי… אך איני יכולה עוד… הוי,
אלמוגי דודתי היקרה! אלמוגי היקרים! אבא יקר!
ראה מה עולל לי… מה הוא רוצה ממני? מה הוא מענה
אותי?…



טוביה הופיע בפתח, אך משראה את המחזה ואת
פני אביו בין הוילון ולמזוזה, הפך פניו
ונסתלק החוצה. אבל האב כבר הרגיש בו. פניו
נתעותו מאד, כאלו תקפו פתאם כאב גדול. הוא
זנק מאחרי הוילון, תפס בפנה את מקלו, וכמו
שהוא בסנדלי הבית, בלי מעיל, טליתו הקטנה
מתנפנפת וציציותיה מטפחות עליו, הירמולקה
מצדדת בקצה ראשו, זקנו ושפמו פרועים משנה



­– רץ אחרי בנו החוצה.



ואז התחיל טוביה לברח, יד אביו לא היתה בו זה
כמה שנים, וכל האיומים במכות עברו תמיד בלא
תוצאות. אולם הפעם חש, כי לא ינקה מידי אביו.
הפעם הגדיש את הסאה. הפעם לא ינקה… לא
ינקה… ולבו הקטן התחיל מתחבט אל דפנות
החזה ומחו חושב במהירות הברק, ורגליו נשאות
וטסות כעל גבי רמץ לוהט.



הרחוב היה ריק מאדם. טוביה רץ־רץ לצד מרכז
העירה, ור' נחמיה רץ־רץ אחרי הבורח. “אין דבר,
כשיראה אנשים ברחוב יתביש ויעמד…”
בזקה מחשבה במחו של הנער. אלא שלפי שעה
לא נראתה נפש חיה, והאב רץ־רץ אחריו. רק פעם
אחת החזיר טוביה את ראשו וראה את אביו ברוצו,
ושוב לא היה לו צרך להפך את פניו. ברור היה לו
שאביו לא יעמד הפעם מרוץ, עד אם השיגו. רק אם
יספיק להתפרץ אל מרכז העירה, אל שורת
החניות ­– ינצל. אולם עוד רב המרחק עד שמה…



איש לא נראה ברחוב הדומם, ושניהם, האב והבן,
רצו בכל כחותיהם, בהתגברות כל כחותיהם,
והמרחק הולך ומתקצר ביניהם. הם רצו
בשתיקה, בשקט, כאלו עצרו גם בעד נשימתם.
טוביה החזיק את שני אגרופיו מול לבו ונשך את
שפתו התחתונה. אבק הדרך תמר תחת רגליהם
ואיש מהם לא האט את ריצתו. האב כבר התחיל נושם
בכבדות, חזהו התחיל כבר שורק והזעה נגרה על
פניו. הוא החזיק ביד אחת את המכנסים השומטים
ובשניה את המקל. מכנסיו כבר כסו עד
הברכים אבק לבן ­– ובכל זאת הוסיף ורץ מבלי
לעצר.



פתאם שמע טוביה קול זר קורא במחו: “עמד! עמד!
אל תרוץ יותר”. וגל של עקשות־לב עברו בחזקה,
ובראותו לימינו סמטה גדורה, פנה שמה, הסתער
אל הגדר, אחז בה בשתי ידיו ונלחץ אליה
בגופו המפרכס, כשגבו פונה אל אביו. טוב,
יתפסנו. לא אכפת לו… עתה לא אכפת לו
עוד…

האב רץ גם הוא שמה, ובמרחק פסיעה אחת
עמד והתחיל מוריד על הנער את מהלמות מקלו. הוא
נשם כמפוח, עיניו יצאו מחוריהן, פניו להטו
מתוך זעם, זקנו נתבדר בצורה מוזרה, והוא הכה
והכה בכל כחו, עד כי נסדק המקל לארך מחציתו,
ועוד הוסיף להכות, עד כי נשבר המקל לשנים. אז
חדל. טוביה עמד כל העת ולא זע, רק שנה פעמים
אחדות עמידתו מרגל לרגל, כוץ ועקם את גבו
ולחץ את פניו אל הגדר.



כשראה האב הנסער כך, ירק יריקה גדולה ארצה,
ובעוד חצי המקל בידו פנה והלך לו חזרה לאט
לאט, כשהוא נושך את שפתו ומסנן נהימה של נגון
מנחיריו. למען האמת, הרגיש הוא
את עצמו כמכה. מימיו לא בא לכלל כעס כזה, ואף
כי כעסו עוד עשן בו, היה כבר בז לעצמו בלבו,
ומתוך מבוכת־בוז זמרר לנפשו, כדרכו תמיד.




אל השדה


לאחר רגעים אחדים, כשהתרחק ר' נחמיה משם, הרפה טוביה מן הגדר, פנה לאטו וראה לפניו את הרחוב שומם מאד, ורק במרחק הולכת דמותו הכפופה, העלובה של אביו ומתקרבת אל ביתם. לבו
היה בו לאבן. אלו יכול היה להבעיר באש את כל בתי הרחוב, שיהיו דולקים בחם השמש ואין מכבה ­– היה עושה זאת. הוא חשב שעליו לעשות איזה מעשה, שאם לא ­– יתפקע בו הלב. אך במחו שלטה
ריקנות גמורה. בשום אפן לא יכל למצא שם מחשבה כל שהיא למעשה. כמו שכחה גדולה ירדה עליו ואין למחשבתו אחיזה בשום דבר. רק אחת ידע ברור:
עליו לעשות איזה מעשה, ולא ­– יהיה רע, רע לו ורע
לאחרים… הגב היה צורב תחת כתנתו כאש,
בגרונו דבר צמאון יבש ומציק ­– אך לכל אלה צחק
בלבו. מה אכפת לו? המקל שחבט על גבו היה דק,
וגם סדוק היה מלכתחלה. חבל שהמקל נשבר
כל־כך מהר… יכול היה להכות עוד מעט… אדרבה,
המכות לא גרמו לו כל כאב… הוא פנה משהו
והביט אל הסמטה. זו היתה לא ארכה, ובקצה היתה
מדרגת־עץ לעבר את הגדר. משם היו יוצאים אל
משעול האפר הירק ואל הדרך המובילה אל הכפר
ואל הטחנה והנהר ­– מהלך שעה, שעה וחצי. רק
לעתים רחוקות היו בני העירה הולכים שמה בקיץ
לרחץ בנהר, מפני המרחק ומפני ה“שקצים”
הרעים, שהיו זורקים אבנים ומשסים כלבים. טוביה
רחץ שם אשתקד כמה פעמים לבדו ועם שעיה. אך
הקיץ לא היה שם כלל.



ופתאם הברר לו שעליו ללכת שמה, אל הנהר, לטבל
את גופו המכה במים הקרירים, הירקרקים
שבאגם־הנהר, לפני סכרי הטחנה הנטויים על
הגלגלים הענקיים. ומיד התחיל ללכת בסמטה,
כובעו שמוט הצדה, בגדו על גבו קמוט ופניו מרטטים מבכי עצור. אולם הוא לא שם לב והלך.
בקפיצה אחת דלג ועבר את הגדר ועמד במשעול
האפר. אחרי הכסוח הראשון, שהיה לפני חדש, כבר
הספיק האפר להצמיח ספיח דשא יפה ודק, כשער
רך. אף פרחים בודדים נראו פה ושם בדשא, כמו
באביב. ליד המשעול, במקום שהחרמש לא נגע
שמה, עוד עמדו עשבי אלמות עם כשיותיהם
האפרות, העדינות, הרוטטות במגע, אלה שהילדים
קראו להם “זעזועיות” והנערות קשטו בהן את
התמונות שעל הקירות. הוא ראה בעיניו החדות גם את
עלי החמציץ בתוך הדשא, אותם העלים החמוצים
הערבים לחך, שהיה הולך לפעמים עם שעיה לאכלם
במקום צמיחתם ולהביא לאם צרור בשביל חמיצה. הוא
סטה מן המשעול וקטף שנים־שלשה עלים, הכניסם
לתוך הפה, אך טעמם היה עתה תפל, והוא פלטם
לארץ. אנחה עמקה נעקרה מחזו ופרצה שלא
מרצונו. הוא חזר אל השביל והלך בו הלאה, הלאה.
קרקע המשעול, אף כי כבוש ברגלי הולכים רבים,
היה רך, פה ושם מבקע מיבש ומחם ­– קרקע־סיבים
של אפר. במקום אחד נצבה בקתת אכרים קטנה,
שאחוריה היו פונים אל האפר. היו שם מאחורי
הבקתה שלשה עצי שזיף צעירים, שפרותיהם כבר
התחילו להכחיל, אך הפעם לא עלה על דעתו “לשלח
בהם יד”. תחת העצים צמח עשב דליל, אך מגדל. מחוץ
לגנה התהלך תרנגול בודד, כחל־נוצות
ואדם־כרבלת. התרנגול נתן בטוביה עין יוקדת
פעם ופעמים ושב לנקר בין העשבים; מזר זה אין
כל סכנה נשקפת לו.
פתאם נצנצה במחו של טוביה מחשבה. שב ותלש
קנה־עשב מן החצר, ישרו ונתנו בין שני אגודליו
והשמיע קריאת שכוי צרחנית. התרנגול זקף ראשו
כתמה וכמחפש את חברו. אז נפח הנער בין
אצבעותיו והשמיע קריאה שניה. התרנגול עוד עמד
מתוח כמקדם. אבל אחרי הקריאה השלישית שב
לנקר בעשב, כמו הבין את התחבולה ולא שת עוד
לבו לבריה זו שבאה להפריעו. אז הלך טוביה
הלאה. לבו הלך הלוך וקל עליו, אף כי התכוץ מדי
פעם בפעם עד להכאיב. חלל המרחב הגדול היה
כשרוי במתח, וזמזום רחוק ועמק זעזעהו מבפנים,
קרקע המשעול כמו מיתר המתרטט מאליו.



אחרי מהלך רבע שעה או יותר יצא טוביה מן האפר
ועלה על דרך הכפר, הדרך רבת האבק. משמאל
היתה הדרך שרויה בצל שורה של אילנות גדולים
ורחבי־נוף, אלות רבן, מאחרי האילנות והגדרות
הנמוכות היו מציצות במרחקים לא גדולים בתי־העץ
של האכרים. ההליכה בצל היתה טובה ונעימה, אף כי
לא הרגשה בו כמעט כל קרירות. הכל היה דומם, כמו
מת. גם בחצרות לא נראתה כל תנועה. רק כלי־עבודה
אחרי מהלך מעטים היו משלכים פה ושם, ככלים אין חפץ בהם,
ועל עמוד־היתדות היו תלויות קדרות הפוכות. רבים מן
הבתים היו סגורים ומברחים על בריח. כל בני
הבתים, היו, כנראה, בשדה. רק בחצר אחת, בגן
העצים, היה מוטל ארצה אפרקדן אכר זקן, שהכל
הכירוהו מפני זקנותו המפלגת. לא הרחק ממנו
זחל על ארבע תינוק ערם לגמרי. התינוק זחל ועמד
מזחל, אסף מלא חפנו עפר ונתן לתוך פיו
בצחוק־הנאה גדול, פלט את העפר מערב בריר וזחל
מזרז הלאה בעגול, עד שעמד שוב, חפן בידו מן
רבע שעה אחרי מהלך העפר ותחב לתוך פיו. טוביה עמד רגע קל מתבונן
במראה והלך הלאה. הוא כבר ראה את קצה של שורת
הבתים ותחלת דרך העפר המובילה באלכסון אל
הנהר והטחנה. משני צדי הדרך ההיא היו כרים
דלי־עשב ובצות. באחדות מן הבצות היו מכרות של
כבול, ואחריהן השתרע יער הארנים.



בעלותו על הדרך הרחבה הבחין בזבובים קטנים
אחדים פורחים פעם לימינו ופעם לשמאלו. הוא בקש
להבריחם, אך הם חזרו בכל פעם. הניח להם
שיעופו אחריו, הואיל ואינם נוגעים בו לרעה.



על גג אסם בודד התנוסס קן של חסידות. למראה
ראשיהן של החסידות הצעירות, הנטויים מתוך
גלגל הקן, עלתה בת־צחוק על שפתיו של טוביה:
אשתקד הלכו הוא ושעיה, יחד עם בנו המפנק של
ראש הקהל, לרחץ בנהר, והבחור שאל: “מה שם על
הגג?” אז חמד לו שעיה לצון וענה: “סנאים”. הבחור
קבל, ובראותו בסתו עדת חסידות עפות תחת
השמים, צעק אל הילדים: “ראו, סנאים עפים!” זכר
הדבר הזה הנה את טוביה הנאה מרבה.
ההליכה בחול היתה קשה יותר. הוא היה יחף והחול
הלוהט צרב את כפות הרגלים. החול היה מרסק
ומתלל מן הרוח, מאופני העגלות ומפרסות הבהמות,
ויש שבהציגו את רגלו על
תלולית, צנחה הרגל כמו לתוך בור. ויש שהחול היה
רך ונוזל והרגל שקעה בו כמעט עד הברך. הוא
נשטף כלו זעה. הכתנת דבקה אל גבו ומקום
המכות שספג צרב וכאב, פאותיו הקטנות נתפרעו
ודבקו לרקות והזילו את הזעה על לחייו, ומשם
ירדה בזרם קריר אל צוארו ואל חזהו. הוא לא עמד
ולא מחה את הזעה כי אם הלך הלאה. במדה שהחול
הכביד על הליכתו התגבר להחיש את צעדיו, כאלו
מישהו רודף אחריו.




על־יד הבאר


עודנו הולך בדרך והנה נשא את עיניו וראה לפניו מרחוק פוסעת ומתקרבת דמות של יהודי. עמד רגע והאהיל על עיניו: אברהם־ליזר הקצב הוא. נכר השתרע יער הוא בפסיעותיו הגסות, באותה גמיאת הארץ מתוך &gt;טית הגוף לפנים. כעבר רגעים אחדים הבחין בכל גופו של הקצב ולבסוף ראה גם את פניו. כנפות &gt;הקפוטה, הנקשה כמתכת ירקרקת, היו מקפלות ותחובות באזורו. היא היתה פתוחה כלה, והטלית הגדולה התנפחה על חזהו הרחב. זוג המגפים הגדולים היה תלוי לו במטפחתו האדמה על כתפו והוא פסע יחף בחול. זקנו המפלג, מחציתו קצרה ומחציתו ארכה, היה עולה ויורד עם ראשו אגב פסיעה אבירה, כאלו הוא שקוע במחשבות עמקות והוא נוטה בכל רגע למחשבה אחרת.



טוביה הכיר יפה את היהודי הגברתן הזה, שהיו אומרים עליו, כי “האדמה רועדת תחת מצעדיו”, הוא ידע אותו ואת ביתו, אותו ואת קולו המבעית, אותו ואת תאבונו, שהיה למשל בכל העירה. הוא גם ידע
את סוד ביתו של הקצב, שהיה גלוי לכל, לרבות תינוקות של בית רבן, ורק את פתחי פיו של הקצב עצמו לא עבר מעולם, ואיש לא העז להשמיעו באזניו מאימת אגרופיו הנוראים. הגבות העבתות האפילו על עיניו, שהיה בהן מברק הגרזן שבו היה מקצץ את האמצות והעצמות המחות. אך על־פי־רב היה מצוי בכפרים ובדרכים לשם קנית
בהמות לשחיטה, ואת המלאכה באטליז היו עושים שני הבחורים העוזרים שעבדו אצלו.



במקום פגישתם התרחבה הדרך, ובצדה, כמו על ככר מיחדה לכך, היתה באר עתיקה ושקת־עץ ארכה על ידה. על הבאר היה קילון גבה נטוי ודלי שחור־מוריק תלוי במוט הקילון. אברהם־ליזר הקצב,
שעדין לא השגיח בנער העולה ובא לקראתו, סר אל הבאר, הטיל מבט לתוכה, נהם נהימה, הוריד לארץ את זוג המגפים, אחז בשתי ידיו השעירות את המוט, דחקו עם הדלי הריק לתוך הבאר, וכעבר שתי דקות העלה את הדלי על דפן הבאר כפף את ברכיו, הגיש את פיו אל שפת הדלי והתחיל גומע ממנו בתאוה, כמו סוס. טוביה שהסתכל אחוז תמהון, חש בעצמו
כאלו המים הקרים עוברים כזרם בגופו הקטן. אחרי כן עמד הקצב, החזיק בידו את הדלי הריק, שלא יקפץ פתאם למעלה, ובשניה מחה את שפמו ואת זקנו הנוזלים מים.



“המסכן, מי יודע אם אשתו עתה בביתו!” אמר טוביה לנפשו בעצבות מרבה. כל העירה היתה מרננת אחרי אשת הקצב, שהיא “רואה חיים” ברבע הפולני של העירה וכי ארבעת בניה, אשר ילדה לבעלה, עזובים לנפשם בבית. משום כך היו מרבים להסתכל בה בעברה ברחוב. גם טוביה הסתכל בה לא פעם מתוך מחשבות מוזרות. היא היתה אשה גבוהה ודקה, שעיניה חיות וערמומיות, פיה צר והוא פוגע בכל אדם בקול נגיני ובעקיצת עקרב.
הכל, ויותר מכל נערי העירה, ידעו שהיא מטילת לעתים קרובות לעת ערב בדרך השדות לעבר הוילה הנאה מחוץ לעירה. הם גם התלחשו על כך לא פעם בצחוק ובכבד־ראש, כדרך נערים. אברהם־ליזר
הקצב היה שערו שחור כעורב ­– ואולם הבנים היו לבני־שער, ושמות ארבעת הבנים ­– ראובן, שמעון, לוי ויהודה. “ללמדך שבני ישראל הם…” התחכם הלמדן הלץ שבעירה. אחד הבנים, לוי,
היה בשנה שעברה שתפו של טוביה בעסק מסים; וכשבא פעם טוביה לביתו לקרא לו ועבר מאחורי הבית אל החלון הפתוח (הקרקע היה שם גבה וסף החלון הגיע רק עד ברכיו), הציץ לתוך הבית פנימה וראה את הקצב יושב אל השלחן ואוכל מתוך קערה גדולה, קערת־אכרים, אטריות בגבינה. כל אטריה היתה כרצועה של מלמד, או כנחש עקלתון; ובעל־הבית גדש את האטריות על תרוד של עץ, פער פה כארי פוהק והיה דוחק באצבעותיו את הגדוש לתוכו. נזכר טוביה כיצד נבהל מפני
אכילה זו. עתה ראה את האיש בשתותו ולא התפלא. כשהרגיש הקצב בנער העומד בדרך, כמו נתחלחל קצת וקרא:



­– מה אתה עושה כאן?



­– הולך לרחץ בנהר.



– כחם היום? אין שם איש. זה עתה עברתי שם. המים נמוכים מאד. הטחנה “עומדת”. טוביה לא השיב כלום. ניחא היה לו ש“אין שם איש”. הוא רק נענע בראשו לקצב והלך לדרכו. עד הטחנה היה עוד כמהלך חצי שעה, או קצת פחות מזה. “אה, אלו מצא אברהם־ליזר כי אשתו איננה בבית ­– בשר־קציצות היה עושה ממנה עם שובה!” הרהר טוביה בהנאה משנה והלך הלאה. לבו היה מלא חבה לקצב וטינה לאשתו הרועה בשדות זרים.




על פני המים


בנין הטחנה, הנצב בעמק לפני המים של
אגם־הנהר, כבר נראה היטב. גם הבית הקטן על גבעת החול הפתוחה לרוחות, ביתו של ר' מיכלי חוכר הטחנה, עמד בודד וקרוע־טיח, קטן־חלונות, עירם ועריה, בלא גדר ובלא סימן של צמח. רק סדין אחד מתוח על חבל התנפנף וקשקש בלי הרף ברוח הקלה. גם בקשקוש זה של הסדין היה הרבה מן העצבות והבדידות. אפשר שמן הבית תראהו הנערה, בתו של ר' מיכלי, רוחץ באגם, אך לא אכפת לו. תראהו, אם היא רוצה בכך. הוא מהר ופסע נמרצות בחול עד שבא אל שפת האגם, שגדלים בו קנים וחצב. חלק מן האגם היה חרב והקנים הצהיבו בתוכו כנרות של שעוה. במקום שהתחילו המים היו גם שושני־אגמים רחבות־עלים, אך הן לא פרחו עתה. הקרקע על שפת האגם היתה קשה יותר וההליכה בה קלה וקרירה יותר לרגל. רוח קלה נשבה וקמטה את פני המים באלפי קמטים דקים, דומים לרצי־כסף עדינים.



כשהגיע אל המקום, שמשם נוהגים להכנס לרחיצה, ראה כי המים התרחקו מן השפה והתכנסו פנימה. ליד הגשר דממו שלשת הסכרים, ורק לתוך רהט אחד זרמו מים מעט, שני הרהטים האחרים היו חרבים לגמרי. חמה של צהרים עמדה ברום הרקיע והשתקפה בזר זהרה בלב המים. חרגולים קפצו מתוך המים כנגד החול
וחזרה. במים הצלולים התרוצצו דגיגים כתולעים דקות וקרקע החול הבהיק בעד המים כרצפת זהב בהירה.



טוביה ישב על החול ופשט לאט את בגדיו. הוא התבונן בגב הכתנת לראות אם יש בה סימני דם.



לא, אין כמעט סימן. הוא נתאוה לראות גם את גבו, אך כמה שהפך ופשט את ראשו, לא יכל לראות כלום.



הוא גם משך באצבעותיו את עור הגב לקרבו לעיניו ­– ללא הועיל. אז משש בראשי אצבעותיו מאחור את הפסים הצבויים ונסה גם לשכב על הגב, לראות אם יכאב. הוא נכנס המימה לאט, ממשש בידיו את גופו. כפות הרגלים נראו בתוך המים משנות מאד, רחבות ומעקמות, גחן והכניס גם את ידו. גם כף היד נראתה כך. הרים בחפנו מעט מים וסננם רגע בין אצבעותיו. אחר פשט בבת־אחת את שתי ידיו כלפי מעלה וזנק לתוך המים העמקים והתחיל שוחה ומתרחק פנימה. התהפך ושכב על גבו, עיניו ממצמצות בחמה והוא חש בגבו הנכאב כמגע משי צונן וחמים כאחד. הוא קפל את גופו ושלב כפיו תחת ברכיו והיה יושב וצף במים, כדרך שלמד ממנשה השחין המבהק, ובתנועות קלות אחדות עלה לו גם להסתחרר פעמים אחדות, כמעשה מנשה. תענוג הרחיצה חדר לכל תא ותא שבגופו ומלאהו עדנה ונעימות, שלא ידע כמותן מימיו.



אחר הוריד את רגליו ועמד. המים במקום זה הגיעו למעלה מחזהו, כמעט עד הצואר. הוא פשט את ידיו והלך הלאה, נסחף בתוך הזרם הנע, כשהוא מסתכל לתוכו. כאן לא היה עוד קרקע של חול, ועל כן נראו המים העמקים עכורים יותר. פתאם קפץ מעל לפני המים, התהפך וכפות רגליו למעלה, כך שהה במים רגעים אחדים, עד שעלה וחפניו מלאים עפר ובץ שעקר מן הקרקע, נוזלים בין האצבעות.
מאחר שהאגם נצטמצם עד כדי שליש והסכרים סגורים ­– מן הדין שיהיו בו דגים הרבה. ולמה אין רואים דג? ודאי זכו בהם הערלים. באמת, הרבה דגים היו בשוק בשבוע שעבר, ­– כך הרהר טוביה והציץ לצד שפת האגם, לראות אם לא בא איזה
“שקץ” לגנב את בגדיו. הדרך היתה מוטלת כקסומה, ללא כל דמות ותנועה, רק הסדין היחידי התנפנף וקשקש עזוב על הגבעה.



עתה ישחה אל הקנים ויכנס ביניהם. טוב להסתתר בתוכם. זוכר הוא, פעם ראה צפרדע קטנה יושבת על עלה־שושנה, וכשהתקרב אמרה לקפץ אל פניו. הוא
צלל אז, קטף בתוך המים את גבעול השושנה, אך בעלותו נעלמה הצפרדע ולא ראה עוד. הקרקע נשמטה מתחת לרגליו ואנוס היה לשחות שמה. אך תוך כדי שחיתו שכב שוב אפרקדן, נשא ומונע קלות על־פני המים. פתאם פרץ בצחוק.



הוא זכר את שתיתו של הקצב, “המים נמוכים…”



יבוא נא הנה ונראה אם יוכל לעמד בתוכם, יכניס נא את גופו השעיר וינסה!… וטוביה התחיל חותר בידיו, מראשו אל צלעותיו, בקשת רחבה, וכך שחה אחורנית ולא ראה דבר עד שראשו נתקע בין הקנים. כעין אפלולית קרירה עטתה את פניו. עלי הקנים דגדגו את צוארו וכתפיו. נסה לעמד ורגליו נגעו בסבך עשבים וקנים חלקלקים, אך הקרקע היתה רחוקה ואי־אפשר היה להשיגה.



“לא, כאן אין לשחות עוד”. הוא תר בעיניו וחפש צפרדעים. גם את אלה לא מצא. “מה זה? הכל מת היום”.



זכר שוב את בגדיו ושב לתור את החוף ואת הדרך.




“תשעת הימים”





“מה זה? מישהו הולך ובא אל האגם”.



הוא זרק את עצמו נכחו, וכעבר רגעים מעטים היה שוב בלב האגם וראה את כל הככר פרושה לעיניו.
“מי זה הבא? האין זה הקצב? למה זה חזר? והרי היה כבר הרחק אחרי הבאר!”
הוא שכב בלי נע והמתין שוה־נפש, אך בלב פועם, לבוא הקצב.



הלה פסע פסיעות־און, כרץ להציל, עד שכל גופו היה כפוף לפניו. כשהגיע אל שפת האגם ואל ערמת הבגדים הקטנה שעל החול, עמד, הביט אל המים וקרא בקול חרדה אל הגוף השט:



­– טוביה! צא מהר מן המים!… מהר, אני אומר לך.



צא?



­– מה קרה? המים בוערים? ­– שאל הנער ומלא פניו הצוהלים צוחקים בחמה.



­– צא, אני אומר לך. אסור לרחץ היום! “תשעת הימים”, שכחת? גם אני שכחתי ולא אמרתי לך קדם… צא כרגע!



אור וחשך התחילו מרקדים לעיניו של טוביה.



“תשעת הימים?” נכון. מחרתים תשעה באב! צום וקינות! ואימה גדולה נפלה עליו פתאם. כברקי־זועות עברו במחו כל הספורים על אנשים, שרחצו בנהר בתשעת הימים שלפני יום הצום.



מעשים נוראים. מעשה בבחור, שוליה של מסגר, שירד יחידי לרחץ בערב תשעה באב וראה צבת גדולה, צבת של פלדה חדשה מבית החרשת, אין כמה ליפי, עולה מן המצולה וצפה על פני המים, כמו הגרזן של אלישע. שלח את ידו ואחז בה, והצבת
התחילה שוקעת. בקש להרפות ממנה ולא יכל. היא החזיקה בידו כאבן־שואבת. לא היתה לפניו בררה אחרת אלא לרדת עמה לתהום. לאחר שבוע מצאוהו צף על פני הנהר והוא אוחז בגזר־עץ רקוב. הצבת
נהפכה לגזר־עץ. כל גופו היה מכרסם בשני הדגים…



ומעשה בריבה, בתו של חוכר־הטחנה הקודם, שנכנסה למים באחד מתשעת הימים והיתה שוחה לעבר הקנים, והנה היא רואה טבעת של זהב צפה על פני המים, טבעת מבהיקה, משחקת. פשטה את ידה כלפי הטבעת, וזו נחפזה, קפצה ועלתה על אצבעה, ובו ברגע שמעה מתוך המים מפרש: “הרי את מקדשת לי”, חסידה גדולה עומדת על המים על רגל אחת ומנענעת בראשה לעדות. את הטבעת אי
אפשר היה לשלף מן האצבע, כאלו דבקה בה. ועוד באותו לילה הופיע “הוא”, הלא־טוב, מאחורי החלון, דפק עליו ודרש מ“אשתו”, שתכניסו החדרה. וכן בכל לילה ולילה. נסעו לצדיקים ולידעונים, להבדיל, ולא הועילו. יעצו לקצץ את אצבעה עם הטבעת, אך היא לא רצתה. ועוד באותה
שנה מתה הנערה. ומעת־לעת לאחר הקבורה מצאו את הקבר פתוח והגוף איננו… ועוד מעשה, ועוד משה…



כל אלה חלפו במהירות ובבהירות במחו היוקד של טוביה, כשעודנו נתון רבו בתוך המים. קם והתחיל רץ בקפיצות גסות כלפי החוף. אברהם־ליזר היה נרגש מאד, הרים את הבגדים והגישם אחד אחד לנער.



הנער היה חור ורועד כלו. כל גופו הרטב נעשה ודק והוא לחץ את רגליו זו לזו מתוך צמרמרת.



נבוך היה: איך זה רחץ בנהר היום, יומים לפני תשעה באב? הוא ראה את גופו כאלו נטמא כלו. כמה גדולה היתה הסכנה בשבילו! איזה מזל, שהקצב בא והצילו? איזה איש ישר וטוב הוא אברהם־ליזר! מחצי הדרך חזר, בלהט השמש ובחול הכבד, רק כדי להצילו!…



טוביה רצה לנשקו… והיה עוד דבר שהגדיל את מבוכתו. הוא לא יכל להראות לקצב את גבו. השתדל אפוא לעמד ופניו אליו, וכן לבש מהר את הכתנת, עוד טרם נגב את הגוף. גמר את לבישת הכתנת וכאלו הוקל לו. היה מקפץ על מקומו ונוטל
את הבגדים מידי הקצב הגדולות ושניו נוקשות זו לזו ושפתיו כחלות כרקיע.
– אתה מבין, ­– דבר הקצב ­– איזה ראש מטמטם לי:
זה שבוע ימים שאיני שוחט בהמה מחמת “תשעת הימים”. זה שלשה ימים שאני מהלך בכפרים וקונה בהמות ל“שבת נחמו”. בעצמי לא התרחצתי בדרך… וכשאמרת לי ליד הבאר שאתה הולך לרחץ בנהר ­– נשכח הדבר מלבי… אח, באמת ראש של קצב לי… ראש של קצב… סכנה שכזאת!
– אבל, ר' אברהם־ליזר ­– דבר כנגדו טוביה בקול שאינו רוצה לעלות מן הגרון ­– איך זה חזר אל הטחנה? והרי היה כבר בחצי הדרך הביתה…



אחרי ערמת השחת עם קן החסידות… באמת, אדם טוב הוא… באמת אדם טוב…
– אדם טוב! ­– צחק הקצב לתוך זקנו הפרוע ­– כלל לא טוב… יראתי… כשנזכרתי, כי “תשעת הימים” עכשו ואתה רוחץ בנהר ­– נפלה עלי אימה חשכה…



סבור הייתי כי אתה מוטל כבר על קרקע הנהר…



באמת, תכף כשהרחקתי מן הבאר, נדמה לי ששכחתי להגיד לך מה. אך בשום אפן לא יכלתי לברר לעצמי מה שכחתי להגיד לך… עד שהגעתי אל הקן וראיתי חסידה עומדת לידו ובחרטומה מעי ארך של כבש או של עגל. מיד עלה בדעתי: חסידה זו אינה יודעת כי “תשעת הימים” הם ואוכלת
בשר… ואגב, כמו במחי גרזן, נזכרתי שאתה בנהר… האמינה לי, רצתי כמטרף, עד כלות הנשימה… עדין לבי דופק בי כפטיש… ואתה לא ראית כלום במים?… שום דבר?… אמר את האמת…­



– לא, ר' אברהם־ליזר, לא ראיתי כלום. המים היו נפלאים. חמים ככסת ורכים כמשי. מימי לא טעמתי רחיצה כזו… טעם גן־עדן… ­– ענה טוביה ובדברו נקשו שניו.



­– אח, זה הדבר. ה“בעל דבר” בקש לפתותך, למשכך אליו, לשים את החבל על ידיך ועל רגליך ואחר־כך למשך… כמו שמפילים פר… ראית?…



אה, אה, אה! טוב שבאתי בעוד מועד, לפני שנפלת בפח… אפשר, אלו אחרתי עוד רגעים אחדים ­– לא הייתי מוצא אלא את ערמת בגדיך על החוף… נו, אתה כבר לבוש? ראה, כמה שוקטים המים, כאלו לא
כלום… כמה הם מבריקים… מה זה שם? אתה רואה? ­–



ופניו של הקצב החוירו פתאם וחצי זקנו הארך התחיל עולה ויורד וחטמו מראה למקום אחד.



טוביה הביט אל המקום המרמז וראה שם
עלה־שושנה רחב ועליו יושבת צפרדע גדולה, גדל שלא ראה כמותו בצפרדע, והיא מתנענעת, עולה ויורדת עם העלה, מביטה בעינים לטושות, גדולות, ישר אליהם, כנכונה לקפץ כנגדם.


­– צפרדע! ­– צללו שפתיו הכחלות של טוביה ­– אין זו אלא צפרדע… אבל גדל כזה!… כמה בוערות עיניה! כאלו היא אומרת לאכל אותנו…


­– בוא! ­– קרא הקצב ותפס בידו כבצבת והתחיל מושכו אחריו בכח שאין לעמד בפניו. ­– בוא, זה הוא ה“בעל דבר”… אל תביט לאחור! ב“שבת נחמו” תעלה עם אביך לתורה ותברך ברכת “הגומל”…



נצלת ממות… בוא מהר!



והוא פסע פסיעותיו הרחבות, האדירות, שכמו הרעידו את האדמה תחתיהן; והנער נמשך, רץ אחריו קטן ודל, כתינוק שעוזר המלמד מושך אותו ל“חדר”.



­– אה, אלו ידע ר' נחמיה, שהלכת היום לרחץ בנהר ­– היה מרביץ בך במקל על הראש, על הגב…



אי, היה מרביץ…



טוביה חש שבני מעיו מתהפכים בקרבו. לבו פעם ומחו זמזם, והוא רץ אחרי פסיעות־הענק של הקצב.



אך בהגיעם אל הבאר, כבר שקט קצת לבו של הנער. הוא ראה פתאם שאותה חבורת הזבובים הקטנים שלווהו הנה נטפלו אליו שוב והם פורחים הפעם רק לימינו, כי משמאלו הולך אברהם־ליזר הקצב. הם, הזבובונים, חכו לו על שפת
הנהר, מלאכים טובים!



ועודו אחוז בידו הגדולה של הקצב היה מתבונן בו מן הצד וחושב על טוב לבו ועל מסירות נפשו של גבר זה… ומתוך כך התחיל חושב שוב על חייו, על אשתו הבוגדנית ועל ארבעת בניה החצופים…



ולבו נתמלא אהבה ורחמים לקצב הגדול, החזק, התקיף, שהוא כל כך חלש ועלוב בביתו עם אשתו ועם ארבעת בניה… כמו לפני שעה קלה בעמדו על שפת האגם… וכמו מדחיפה שבלב נסה טוביה כמה פעמים להפך את ידו הקטנה כדי ללפת בה
את כפו הגדולה של הקצב וללחצה באהבה
ובשתוף של רחמים ­– והצטער מאד שהדבר לא עלה בידו.



ושוב נעקרה אנחה מלבו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39974