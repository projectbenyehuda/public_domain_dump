


	
	שיר הקוראים
	




לזכר מ. י. ברדיצ’בסקי







אם נמלא משמע השאון

הריק והנבער,

נתבודד ונשלה על דפי הספר

הדובבים בדממה

חכמה ועצב נסיון.

אם נשם מראות תנודות,

כתנודות הגלמים הרצים

ביד עורת משחקה,

תפקח עיננו על דפי הספר

ותלקט בחריצות

מלים מאירות, קצובות ורוות

כפניני הרמון,

וטמנה את תוכן המתוק

לשובב הנפש

בקר ובחרב.





הוי, דפי הספר הלבנים!

בערב השחור והלבן

על ישרת פניכם





תשבו נפשנו,

עד תשכח כעסה

ומרי מכאוביה —

וכעסה עם מאות מקנאים ישרים,

וכאבה עם אלפי נענים טהורים,

לישר ולטהר

ולמצא השלוה.




תרפ"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34881