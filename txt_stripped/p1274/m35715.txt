


	
	יהודה בורלא
	



נולד בירושלים בשנת תרמ"ה. הוריו היו ממשפחות
רבנים ידועות. מוצא משפחת בורלא הוא מאזמיר שבתורכיה, והיא באה
לירושלים לפני מאה ושלושים שנה בערך.

עד שמונה־עשרה שנה למד תלמוד ופוסקים בישיבות
שבירושלים. בן י"ח נכנס לבית־המדרש למורים של “עזרה” ולמד שמה שש שנים.
בית־המדרש הזה, שהיה גרמני במדה ידועה, היה לו, כמו לרוב התלמידים,
למורת רוח. הוא הצטיין ביחוד בחבורים ובהוראה. זה שש־עשרה שנה,
שהוא משמש בהוראה בבתי־ספר (ירושלים, דמשק, זכרון־יעקב ולאחרונה
חיפה). ממאורעות חייו יש לציין את השתתפותו במלחמה בתור מתורגמן
לגרמנים, כחייל פשוט, כחובש, כעובד בדרכים וכצנזור – ופעמים
רבות היה נתון בסכנות קשות.

ספורו הראשון “בין שבטי ערב” נדפס בקובץ “על הסף”
שיצא בשנת תרע"ח. מיצירתו הבאה בולטים ביחוד הספורים האלה:
“לונה” (הוצאת “ספריה כללית”), “בלי כוכב” (הוצאת “קופת הספר”),
“אשתו השנואה” (הוצאת “מצפה”), “נזרה” (“השלח” תרפ"ו), “גלגולים”
(“מולדת” תרפ"ז), “בצל קורתנו” (“הדים” תרפ"ח). ואחרון אחרון:
“נפתולי אדם”.

הפרוזה של בורלא היא מן הסוג המבורך. עוד בדבריו
הראשונים נתגלה בו הסופר השואב ממקור־חיים והמצלל את החומר הנשאב
ברוחו הפיוטית לשירה. לא אסכולה ולא תרבות צורה ציינוהו,
כדי־אם תפיסה טבעית, רעננה, בריאה, משחק־דמיון קל ובטוי רווי בעל
־חן. הוא קנה לו מיד את לב הקורא.

ב“בין שבטי ערב” היה ציור נוף דק, תאור טפוסים זרים
מתוך השתתפות אנושית. ב“לונה” נתבלט בו המספר הרואה ללבב, היודע
את חולשותיהם ויסוריהם של האנשים הקטנים, השכיחים. ב“בלי כוכב” –
בעל הדמיון החי, בעל קסם הספור, היודע לסבך ולמזג עלילות הוי על
רקע של חיי שבטים פראים דלוקי הוד רומנטי. ב“אשתו השנואה” – תאור
רחב ומפורט של חיי ירושלים, מתוך התגלמות בנפש המתוארת, עד כדי
הזדהות עמה, מתוך למוד זכות על חולשות האדם מפני יסוריו
הנאמנים.

ב“נפתולי אדם” צועד בורלא עוד צעד בדרכו
הספורית: המחשבה מתרוממת ומרימה את הטפוס המזרחי הפרימיטיבי לגובה
אחר, נאצל. “רחמו”, הרוכל הדמשקי המעוור, הוא טפוס “איובי”, העולה
למעלת מעונה; פילוסוף־החיים, שעבר את המדורות העמוקים של חיי האדם
עלי אדמות והגיע לידי השלמה וחיוב הממש. “השתפכות הנפש” וה“הגיונות”
אינם מעכבים התפתחותה של העלילה, המושכת את הדמיון והרגש. טפוס
השיך הטוניסי ניתן בשלימות. “שפיקה” היא נפש מופלאה, כולה רקומה
רוך ואור. מבעד לעיניו הסתומות של הגבור אנו רואים בבהירות גם
את הנוף הדמשקי המיוחד בצבעיו.

(ההקדמה לספרו של בורלא: “נפתולי אדם”, תרפ"ח).

*

היתה לי הזכות להתבונן ביצירתו של בורלא מקרוב.
טיפלתי בספריו ונדמה לי שראיתי משהו מלפני ולפנים של יצירתו. בורלא
בא לספרותנו מעולם שהיה חדש כולו בשבילו, ועם בואו כאילו
הכניס עולם זה לתוכה. לפי בטוי של ברנר העמיד את אהלו המיוחד ביריד
הספרותי שלנו, ואהלו זה היה חדש במינו, עשוי יריעות שלל צבעים
ורקמה. והשוכנים באהלים היו אחרים בכל הליכותיהם מאלה שהורגלנו
לראות אותם בספרותנו. בורלא בא לספרותנו כבעל שפע מבורך ושפע
זה שהביא עמו נתקבל מיד על דעתנו ועל טעמנו. סוד התקבלות זו מונח
בזה ששפעו של בורלא קיבל את הפראתו מבפנים, מן הספרות
העברית.

בורלא הוא מסוג המספרים המשוררים. טעות היא לומר,
שבורלא הוא משורר של הוי ידוע. אמנם, העולם המיוחד שהוא מגלה
לעינינו ניתן על כל סממניו המיוחדים, לחשים וסממנים אחרים, של עולם
מזרחי. אף על פי כן הוא יותר מזה, הוא משורר. הנואם נותן סימן
לדבריו: אלו היה בורלא רק משורר הוי ומתארו ואפילו אלו היה בעל
כשרון עצום לאין ערוך לא היה מתקבל על רבים מן הקוראים העברים מאנשי
המערב, המחפשים תמיד את תוך הדברים.

והנה אין עוד מספר עברי מן החיים אתנו כיום שיהיה
מקובל על הלבבות כבורלא, סימן שהוא משורר הלב, משורר האדם.
וביצירותיו המשובחות, והן מרובות על שאינן משובחות, אנו
מוצאים מעט מאד מן העצמים והדומם, אולם מוצאים הרבה מחיי הנפש של
גבוריו.

אנו חיים כעת בתקופה בספרותנו, ביחוד בענף
הסיפור, שהופיעו בו כמה כשרונות בעלי יכולת, אבל דומה כאילו
כל אחד מהם עג עוגה סביבו ומכוץ את עצמו מתוך רצון בעוגה הזאת.
כל אחד מהם רוצה להיות חד בדרא, וכמובן שאין הארץ יכולה לשאת הרבה
חד בדרא כאלה, וכל אחד מהם נכוה בחופתו של חברו. היוצא מזה שאמנם
הם יחידים בדור ם אבל נשארים ביחידותם. שבחו של בורלא הוא, שלא
הקים את אהלו מחוץ למחנה. הוא עומד באמצע המחנה, יריעות אהלו
מורמות ורוחות מארבע כנפות הארץ מנשבות בו. אהל זה פתוח לרוחה
ובעליו מזמין את אורחיו לתוכו בעין יפה.

(מתוך דברים שנאמרו במסיבת סופרים ליובלו של י. בורלא)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35715