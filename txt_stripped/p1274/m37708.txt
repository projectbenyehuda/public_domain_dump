


	
	יעקב רבינוביץ – בן הששים
	




איני אדם עתיק, איני אדם חדש,

בן אני לדורי, דור שוקע חולף;

ומעל גרעיני, גרעין ערגת־אדם –

קליפה אחרי קליפה אני נוגה קולף.


סתו, רל"א.

גם יעקב רבינוביץ הגיע לזקנה, בעוד רגליו הקלות
מדלגות על גדר הבחרות. בעודנו הלך קל בארצות החיים הועמס עליו משא
שנים רבות־תנובה. רק חלק מן הפירות שעשה עטו המהיר והמחונן זכה
לכינוס מסכם ומגדיר. רוב פירותיו עדיין מפוזרים בשדות־הפקר. אך
פניו מזדקרים בכל שטחי אוירנו הרוחני בחותמם העצמי.

הוא מיחידי הסגולה בחבורתנו, שכל הגיון, כל חוש וכל עצב בהם משועבדים לספרות, הן כנותנים והן כמקבלים. כל עניני
החיים והעולם, הקרובים והרחוקים, נופלים אצלם אל פי העט, ומשם הם
עולים לחיות את חייהם. רצונם ומזלם עשום סופרים בכל נפשם ובכל מאודם. זה כוחם ובמקצת גם רפיונם.

עינו של רבינוביץ היא של משורר סוקר ודיין. אין היא
נחה על הדברים חולמת או תוהה, אלא סוקרתם והופכת בהם לבדקם ולדונם,
אם לשבט ואם לחסד. לא רק במאמר הצבורי ובמסה הבקורתית, כי גם
בספור, במחזה ובשיר עינו בולשת תחת דוק הצבע והצליל למצוא
ולגלות, בפירוש או ברמז, את המניע המוסרי והשכלי. גם בלבשו טלית
של פילוסוף, המטיל ספק בכל החלטיות, אינו יכול שלא להכוות מדברי
השוגים, לדעתו, ולהעמידם על טעותם. על כן כה רבה החיות בדבריו, כה
רב בהם היצר להשיח, לישר את המעוות.

הקרקע המוסרי, בו נעוצים שרשי מחשבתו, והחרות הגמורה, בחרה לו אישיותו, מסייעים בידו להיות נאמן לרצונו

ולקוו. אחרים, שהחליפו קו מסילתם, ביודעים ובלא יודעים, חושדים בו
בסתר ובגלוי, שהוא סטה מקו, אך המיטיבים לראות, גם בהזדמן להם
קרונו במקומות שונים, רואים יפה את פסי־קוו נודדים עמו.
שנוי האכסניה אינו משנה את עיקרי דעותיו ותביעותיו. רוב מאמריו, שראו
אור בעתונות הבורגנית, כביכול, יכולים היו להדפס בעתון

הפועלים שלפני האחוד. מובן, שהפסלנות צרת־העין, המתפשטת בגוף
צבורנו כנגע ממאיר, רואה את מקום הדברים ואינו רואה את
גופי הדברים, לנזקם של הרואה והנראה גם יחד.

אין ספק, שרבינוביץ הוא איש־הקצוות. לגבי ענינים
ואנשים, שנפשו דבקה בהם לאמון ולחיבה, הוא סבלן וטוב־עין עד כדי
כסוי פשעים, אך לגבי דברים ואנשים, שנכוה ברשעתם או ברוע־כונתם –
אינו יכול לנהוג מדת ותרנות. במקום שעיקרי מוסרו (לא מוסר מנוסח
כי־אם מוסר שבדם) ואמונתו נפגעים, שש הוא אלי קרב, וכשומר־תורה
מובהק יתגרה ברשעים בדברים כמחטים. אולם מתוך אינסטינקט מוסרי עמוק
נוטה הוא תמיד להתגרות בצד התקיף, בצד התוקף. התקיפות בעצם קיומה
ובכל מקום שהיא מגרה עליו את יצר ההתגרות. ולהפך, באשר ידבר על
סובלים ונענים, שם יתגלה רוך דברו כמשי, שם יטיף את צרי רחמיו
ותנחומותיו.

אין להציב גבולות ביצירתו רבת־האופקים ודקת־התפיסה
ולומר: זה עיקר וזה טפל, בזה הגיע לשלמות ובזה השיג רק חצי תאותו.
כל חין ערכו ו“שלמותו” של רבינוביץ הם בזה, שאין להבדיל בין
מאמרו, פיליטונו, ספורו ושירו. בזה שהוא פורח תמיד ועושה פרי
תמיד, או בלשון שירו: “קולף קליפה אחר קליפה מגרעין ערגת־האדם”
שבו. בכל אותו הסגנון הרוטט, האבר מן החי; אותה הסקירה החדה
ורבת־האסוציאציות; אותו הצירוף המפורד בענפיו והמאוחד בשרשיו;

אותה הנהיה אחרי האור והגישוש בתוך האד; אותה המציאותיות החיונית
הרועדת כגשר של נייר על גבי חלל מסתורין ואינה נקרעת; אותה בחינת
התבונה ואותה ההתרפקות האנושית.

אמרתי לכתוב ליובל רעי כאח לי דברים הרצים מלב אל לב,
חמים וכואבים, אולם האויר הקר, הזר המוזר, שאנו חיים בו כיום,
אינו יפה לדברים ערומים, ויש לחשוש שמא יבולע להם. איני מאמין שיש
בכוח מי מאתנו להפשיר בימים אלה את האויר הזה. מי כרבינוביץ
יודע זאת. על־כן בטוחני בו, שלא יבוז גם לשורות מעטות, שכונתן
לסייע מעט לבירור אישיותו היוצרת, ההולכת עמנו זה דור שלם ואשר
נשתוקק לחיות עמה לפחות עוד דור אחד.

כן יהי רצון!










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37708