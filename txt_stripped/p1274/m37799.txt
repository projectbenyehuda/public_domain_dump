


	
	לינה בעיירה (תרפ"ו)
	



– אם כן, יעקב, מבטיח אתה לסור בדרכך לח.? אם לא למענך –
עשה זאת למעני. רצוני, שתכיר עוד את ביילה דבורה. זקינה היא, ועד
שתשוב משוייץ, חוששני, לא תמצאנה עוד בחיים. כדאי שתכיר אותה. נו, דרך
צליחה!

– בודאי, בודאי, אבא! ענה יעקב רודורפר מעל עגלת
האיכרים הגבוהה והמוצעת יפה, גחן ונשק עוד פעם את שפמו הריחני של
אביו. זה פנה ונכנס הביתה והעגלה יצאה לדרך אל תחנת הרכבת הקרובה.

הבאנקיר שלום רודורפר היה יליד ח…, עיירה נידחת במזרח
גאליציה. לפני כחמישים שנה היה לו שם אח יחיד, בכור, יעקב יצחק דורפר –
אברך חולני ומופלא בתורה ובפרישות. האח הזה נשא אשה גדולה ממנו
בכמה שנים, והיא אשת חיל בריאה, נבונה וחרוצה. היא האשה והיא המפרנסת.
אחרי שחסה שנים אחדות בצלה של האשה־האם הזאת, והיה נתון כל הזמן בגמרא
ובחסידות, מת משחפת והניח את אשתו, ביילה דבורה, אלמנה עם יתום קטן,
שמואל שבח שמו, על שם אביו־זקינו הדיין. האלמנה נשארה באלמנותה ונתנה
את כל חייה לגידול הבן היחיד. מכל משפחת אביו של יעקב רודורפר (עם
שינוי המקום שינה שלום את שם משפחתו על ידי הוספת “רו”, ואולם את
השמות הפרטיים הכפולים לא סבל, וכן קרא לבניו ולבנותיו כולם שמות
יחידים) נשאר רק הענף הזה, שגדל בינתיים ונעשה יהודי בעל נכסים
מטופל בבנים ובבנות גדולים, ואמו הזקינה יושבת עמו בביתו. על פי
בקשת אביו, וקצת גם מרצון עצמו, החליט יעקב רודורפר לסור עתה אל
עיירה זו, “להתבונן אל שורשי הגזע”.

העיירה ח… היתה שוכנת בתוך תחום אחוזותיו של הגראף
באדיני. האציל רב ההשפעה הזה פעל סוף סוף אצל השלטון המרכזי בוין,
שיסללו סניף לקו מסילת הברזל פודוולוצ’יסק-וין, אשר יחתוך את רוב
אחוזותיו. בזכותו נפקדה גם העיירה הנדחת בתחנה קטנה, בצורת צריף עץ
במרחב השדה – שלטובת בעל האחוזות נבנתה במרחק שתי פרסאות מן העיירה
ולא השפיעה כמעט על מצבה ולא כלום.

הימים היו ימות הגשמים הדקים והקרירים שלאחר סוכות.
רודורפר היה הנוסע היחידי שירד הפעם בתחנה זו. כשזזה הרכבת ונישאה
הלאה, ראה, שליד הפסים נשארו גם כמה תיבות סחורה לא גדולות, מלבינות
בעצן החדש. הוא עבר אל הצד השני של הצריף ומצא שם קרון קטן רתום לסוס
עלוב אחד, ובעל עגלה יהודי יושב מכורבל על דוכנו. בטוח היה זה,
שהנוסעים הבאים יבואו אליו ולא יסעו עם אחר, כי אחר לא היה.

– לח..? – שאל רודורפר.

– לח…, בבקשה לעלות ונסע לקחת את התיבות. – ענה בעל העגלה משועמם.

– אם כן למה לעלות? “עזוב תעזוב עמו”: אעזור לך להעלות את התיבות.

– מהיכי תיתי.

כשטענו את התיבות עלה רודורפר וישב על שק השחת, ובעל העגלה הפך את השוט והכה בחוטר את הסוס המגובן.

אחרי רגעים מספר שאל:

– אל מי כבודו נוסע?
– אל ר' שמואל שבח דורפר. מכירו?

– את ר' שמואל שבח? פיי, שאלה! ירבו כמותו בישראל!
בעל מטבע ובעל יראת שמים, בלי עין הרע. ויו־ויו פגירה! אבל קפדן, קפדן
גדול, אכזר, רוצח: הוא הורג את ילדיו. ביילה דבורה גידלה אותו על
עוגות סולת, על כן אין לו לב בשר. ויו־ויו פגירה! ר' שמואל שבח –
פייי, כל הערילים מונחים בכיסו. ויו־ויו פגירה! עשיר? אומרים שהוא
בעצמו אינו יודע כמה יש לו. ויו־ויו פגירה! בכל יום הוא לומד
שיעורו בבית המדרש, ויו־ויו! ומכה את בניו.

כה סיפר בעל העגלה בשבחו של ר' שמואל שבח, בהכותו על
סוסו הממהר לרוץ בחישור המטר הדק והקר להביאו אל העיירה, ותיבות
הסחורה מקפחות את גבו של הנוסע. כשהגיעו שמה אחרי כשלושת רבעי שעה,
כבר היה המטר למטר סתיו צפוף וכל העיירה היתה חתולה בערפל. בכל זאת
השכילה עינו החדה של רודורפר להבחין את כותלי בית הכנסת הישנים
וקרועי הטיח, את המגדל הנמוך עם הפרצה העגולה שבראשו, זכר לשעון שהיה
קבוע בו לשעבר, את שני בתי העשירים עם מרפסות העץ הקטנות, את מעט
החנויות הדלות. המראה הידוע בתוספת סגנוניות עתיקה. כי עתיקה היתה
העיירה, וכיסא רבנותה עמד בה יותר ממאתיים שנה.

אחרי רגעים מעטים של נסיעה בתוך הבוץ העמוק, עמד
הקרון בטבורה של העיירה, ליד בית ישן בן קומה אחת בעל חזית צרה וחנות
בתוכה. שלט לא היה על החנות, ורק מבעד לחלון רחוץ הגשם נראתה תיבת עץ
עשויה קינים אחדים ובהם קצת מיני תבואה; לידה התגוללו נרות אחדים,
חפיסות גפרורים מעוכות; על המזוזה היו תלויים צרורי רצועות וחבל
מפותל. תיכף לעמידת הקרון נפתחה הדלת ויהודי עב זקן ועב פאות
צהובות – דמות דיוקנו של ר' אלתר יקנה"ז – עמד על המפתן. לבוש היה
מין מקטורן חום, מרופד מוך, ששרווליו ירוקים, זוג מגפיים יבישים
הגיעו למעלה מברכיו ואוזניהם תלויות חוצה, ומתחת למקטורן ירדו על
מכנסיו האפורים ציציות עבות וכהות. כולו היה מאובק בקמח. הוא
עיפעף רגע בעיניו בעד הגשם והתבונן בבא, וכשירד הלה ופנה אליו, פסע
לקראתו פסיעה אחת והושיט לו יד לשלום.

– בנו של שלום מל… אני, – אמר רודורפר, כשהוא הולך להיכנס בלי לעמוד.

– אה, אתה! שלום עליכם! – ענה ר' שמואל שבח מופתע קצת, פניו נצטדדו בבת צחוק משונה ופינה לאורח את הכניסה.

כשנסגרה הדלת והאורח הניח את ילקוטו בפינת החנות,
העבירו ר' שמואל שבח לפינה אחרת והתחיל מכרכר סביבותיו ושואלו לשלום
אביו, הוא דודו, ומשפחתו, בעוד רודורפר בוחן בעיניו את החנות,
שבאמת לא היתה אלא חדר גדול ונמוך, ובו ארון סחורות כמעט ריק. רק
קוביות סבון אחדות ועוד כמה חפיסות מאובקות התגלגלו בלי סדר
בתוך רפיו. על הרצפה, ליד הקיר, היו מונחים קרשים אחדים ועליהם
ארבעה־חמישה שקים של קמח ושל דגן, מליאים וחצאים. באחת הזויות עמדו על
חבילות חבלים שניים־שלושה מטאטאים. זאת היתה כל החנות. בצינה ובריקות
התהלך הלוך ושוב כפרי כבן שלושים בפרוה כתומה חדשה, מפיצה סרחון,
ושפמו הפשתי תלוי לו מזה ומזה והוא שקוע במחשבות.

– זאת היא כל חנותך? שאל רודורפר.

– כן, – ענה שמואל שבח בלי רצון – כן, זה הכול. יש לי
ב"ה פרנסה. נו, כך. אתה למדת, כמדומה, פעם בבית המדרש? – פנה לצד אחר, כי
לא נעם לו לדבר על עושרו.

– כן, למדתי מעט, אבל שכחתי הרבה.

– כך, כך. ואחיך הגדול? הרי – המשיך בבת צחוק וסילסל את
פיאתו – היתה לו, כמדומה, “הרמנא” (סמיכה)? חשבו שיהיה רב… היה חריף
ובקי…

–או, עתה הוא “גוי גמור” – ענה רודורפר בכונה,
לראות איזה רושם יעשו הדברים על שארו האדוק בתורה וביראת שמים.
הלה לא נתפעל כלל וענה בעניוות:

– מה לעשות? כך דרכו של עולם בימינו. ומה, פרנסתו מצויה?

– לא בשפע.

– יש לו משפחה גדולה?

– “חשובה אשה ובנים חמישה”. – ענהו רודורפר בלשון

“איש חסיד”, וחשק תקפו להעמיד את ר' שמואל שבח תכף בניסיון – שמעתי
אומרים עליך, שעשיר אתה – אולי תוכל לתמוך בו באיזה סכום בתורת
הלואה, או כדומה? עסקיו של אבינו אינם מזהירים בזמן הזה, והוא עייף כבר
מתמיכות. באמת, תקיים כמה נפשות מישראל.

ר' שמואל שבח הסתכל רגע באורח הצעיר, כבוחנו, אך מיד שב למנוחתו:

– טוב. עוד נשוב לדבר בזה. בודאי עודך “אליבא ריקנא”?

השעה היתה כבר אחרי הצהרים, ובאמת עוד לא טעם רודורפר כלום היום. לא סירב אפוא לטעום משהו.

– אתה נוהג ליטול ידיים? – שאל ר' שמואל שבח כשוה נפש,
כשהוא מכניס את האורח לפנים הדירה, שהיתה של שני חדרים קטנים ומליאים
שקים וחבילות סחורה למכביר (אה, בחנות אינו מחזיק את סחורתו מחשש
עין הרע!), וליד הפתח המוליך מחדר לחדר עמד תנור כרסני, התופס חצי
הקיר, והחדרים מליאים חמימות טחובה והבל של סתיו.

מעל התנור, מתוך הכוה הפתוחה נשמע קול פוזם, צרוד, חד ויבש, שאינו פוסק לרגע.

– אמי תח' אומרת תהילים. – ביאר ר' שמואל שבח. כל מה
שידע רודורפר על דבר דודתו זו, גיסת אביו, שנשארה אלמנה לפני חמישים
שנה ולא נישאה שנית מתוך כבוד המנוח ואהבת הבן היחיד, נתרכז וחי עתה
בדמיונו. ובשעה שיצק על ידיו התרבותיות את המים הקרים מתוך נטלת הפח
הגדולה והפגומה, שמע בדבר שאר בשרו אל תוך הכוה:

– בנו של שלום. כן, אמא – מאשתו הראשונה. רוצה את לראותו? תכף ומיד אקרא לו.

רודורפר טעם כזית מן הפת השחורה, שהיתה ערוכה בשבילו על מפית לא נקייה פרושה בפאת השולחן, וניגש אל התנור.

– אמא רוצה לדבר אתך אלו מלים, – פנה אליו ר' שמואל שבח, כמתנצל על שהוא מטריחו כל כך.

– הדודה ביילה דבורה? בכבוד גדול! – ענה רודורפר,

עמד על בהונות רגליו והציץ לתוך הכוה הגבוהה.
– בוקר טוב, דודה!
מה, חם שם על התנור?

– דבר בקול רם, איני שומעת, – ענה מבפנים הקול הצרוד – חם, חם! ומה עושה שלום? יש לו עוד ילדים קטנים?

– לא, דודתי. אני בן זקוניו. אשתו השנייה היא חשוכת בנים. הוא כבר יהודי זקן.

– מה אתה מדבר שטויות? – נתרגז הקול – הרי הוא צעיר
מיעקב יצחק בשלוש שנים, ואני גדולה מיעקב יצחק בחמש שנים. איזה זקן הוא?!

דבריה על בעלה שמת לפני חמישים שנה, כאילו הוא חי ונמצא כאן בבית, שיעשעו את רודורפר.

– שמואל שבח, מהר בוא הנה! – קראה פתאום בקול מצוה רועד.

היהודי הבא בימים ניגש ועמד נכנע תחת הכוה.

– תן תכף את המגבת ואתן לך מכות אחדות!

הוא מיהר ולקח את המגבת הרטובה התלויה על קרן התנור, הושיטה לה ועמד ממתין לעונשו.

היא התרוממה מעל מצעה, הוציאה ראש ישישים גרום וצמוק
ובמגבת שבידה הרועדת הצליפה על ראשו ועל עורפו של היהודי שעמד כפוף
וקיבל את המלקות באהבה.

– הא לך, שמואל שבח בני, הא לך – סיננה בפיה חסר השיניים
– תדע כיצד לא לשמוע בקול אמא. אמרתי לך שתלך לבית המדרש ללמוד, ואתה
הלכת לגנוב תפוחים. הא לך, תדע להשחיר את פני אבא הצדיק – הא לך עוד
ועוד. אין דבר, יכול אתה לבכות… הדמעות ימרקו את עוונותיך…

וככלותה לענוש את בנה יחידה נרתעה שוב פנימה, צנחה על
המצע וגנחה שם רגעים מספר. אחר כך המשיכה את פיזום התהלים. את רודורפר
שכחה כבר לגמרי.

– אמי תחי' כבר באה בימים, בלי עין הרע, למעלה משמונים.
ויש שנדמה לה, כי עודני נער קטן. – התנצל ר' שמואל שבח לפני האורח
והזמינו שנית לסעודה.

– תחטוף לפי שעה פרוסת לחם בגבינה כבושה. עוד מעט
תשוב פייגה לאה ותכין את הארוחה. היא עכשיו אצל חיה רייזיל בתנו. היה שם
“ברית” אתמול ואשתי הולכת שמה בכל יום. הבנים? שניים הקטנים לומדים
בבית המדרש. כך, אני מלמדם כשעה ביום. הגדול יעקב יצחק לומד אצל הרב. גם
הם יבואו הביתה בעוד שעה שעתיים. בן הזקונים, חיים לייב, הוא שם עם האם.

הניח את האורח יושב על הספסל ולועס בלי חשק, ובעצמו
שב אל האיכר, שהתהלך בחנות וידיו נתונות בכיסי הפרוה הגדולה. מיד הגיע
משם קול דיבורו של ר' שמואל שבח תקיף וצלול, בעוד האיכר עונה מדי
פעם בפעם תחנונים ובקול שפל. רודורפר הבין, כי מדובר שם על פרעון
חוב ישן, והאיכר עומד על נפשו.

הוא ישב ולעס את הפת התפילה עם הגבינה הנוקשה, והיה
כולו נבוך מרשמי הזרות הכהה שבבית שאר בשרו, הענף היחידי מגזע
משפחת אביו האהוב.

לא עברה מחצית השעה והביתה התפרץ נער כבן ארבע עשרה,
לבוש מעיל שחור ארוך, טבול למטה בבוץ, כובע סאמיט רחב שוליים בראשו
ופאותיו מסולסלות ורוטטות על לחייו כשתי צלוחיות שחורות.

השמועה על דבר האורח מל… הגיעה אליו אל בית המדרש ולא יכול היה
להתאפק מלרוץ הביתה. אביו עיכבו בחנות, אך הפעם לא נזף בו על ביטול
התורה, אלא שלחו רכות לקרוא לאם. הנער, דוב בר, נחפז החדרה, נתן
שלום לאורח ביד רטובה מגשם, ומבלי דבר דבר יותר פנה ויצא מן הבית.
כעבור רגעים מעטים בא גם השני, כבן שש עשרה, ועמו עוד נער זר, חבר,
ושניהם תקעו שלום לאורח ויצאו מהר לחנות. שם עמדו בפינה והתלחשו
זמן רב, זרקו מבטים לתוך החדר, עד שמבגדיהם הרטובים נקותה שלולית מים
לרגליהם. רודורפר, מאפס מעשה, עיין בספר דרוש צהוב, אכול עש וחסר שער
שמצא על השולחן.

לבסוף שב דוב בר עם האם. היא היתה טיפוס של אשה רכה
ונכנעת, בעלת פנים חסודים ועייפי בכי. סודר חורף גדול עטף את כתיפיה
הצרות ואת ראשה הקשור במטפחת אפורה-משובצת. עיניה היו עמוקות
וחמימות ובתוך המסגרות האפילות נראו כזיקים בתוך גחלים עמומות.

בהיכנסה נבוכה קצת, הסירה את המפית המזוהמת מעל השולחן ואמרה, שעוד
מעט יאכלו מרק. ובינתיים שלחה מבטים שואלים אל ר' שמואל שבח. בסינרה
היה מחזיק כל הזמן ילד כבן חמש, שהביט בגניבה אל האורח – בן
הזקונים.

– צריך יהיה להקדים היום את ארוחת הערב. הוא לא אכל
היום לשובע. כל הבוקר נסע ברכבת. – פנה בעל הבית אל אשתו ושיפשף את
ידיו זו בזו מפני הצינה.

– אויה לי, – ענתה האשה – כל כך התמהמהתי אצל חיה רייזיל.
רק אתמול היה ה“ברית” והיא עודנה חלשה, צריך לעזור לה קצת בבית. תכף
אשלח את דוב בר להביא חצי תרנגולת.

ושוב שלחה מבט שואל אל בעלה.

היא לא סילקה את הסודר מעל כתיפיה והיתה נחפזת בתוך
החדר, כרוצה להביא בו סדר, אך לא ידעה במה להתחיל. ר' שמואל שבח בא
לעזרתה:

– זוכרת את? אמו ע"ה היתה מקשה לילד וחלתה ומתה אחרי
שנים אחדות. זה הוא שנולד אז. אמרו עליו שיש לו “ראש” טוב. אביו גם
הוא למדן. הוא היה לומד אצל הרב. – הוא דיבר על רודורפר, כאילו לא
היה זה מצוי בחדר.

– כן, – ענתה האשה בקולה הבכייני – גם אצל אחירים לומדים גמרא.

– נו־נו! – זרק בפניה ר' שמואל שבח ונפנה. רודורפר
שמע ב“נו־נו!” זה: אף על פי כן יש הבדל בין בני ר' שמואל שבח ובני
האחירים. אך לא היה לו יותר חשק להצטיין בפני קרובו זה; הוא רצה רק
לחדור קצת אל תוך סבך החיים שבבית. בכל חושיו כבר תפש את כובד הסבך.
היתה כבר שעה שתיים אחרי צהרי סתיו. רודורפר ידע, שבעיירות נוהגים
היהודים לאכול את הסעודה העיקרית בערבים או בין השמשות. הוא שמע
שלכבודו יטרחו ויקדימו היום את הסעודה, והבין שר' שמואל שבח יצטרך
לתת היום לאשתו מעט פרוטות יתירות בשביל “חצי התרנגולת”, לא לחינם
שלחה אליו מבטה השואל – אך כל זה לא נגע לו. אדרבה, הוא נהנה לראות
ש“מורטים” קצת את היהודי העשיר והכילי הזה, וכך היה חושב עליו: הרי
לכאורה יהודי שפל ברך הוא ונכנע, פילוסוף במקצת, אך בזה יש להכיר עוד
יותר את קשי אופיו ועריצותו. אנשים כאלה מסוגלים לכול! עתה ביקש
להכיר את כולו, שלא יצא מכאן מחר בבוקר ויישארו לו אילו נקודות
בלתי מבוררות באדם זה שהוא חוטר מגזעו.

ר' שמואל שבח היה יוצא ונכנס בפתח שבין החדר ולחנות.
באו אליו עוד איכרים, והוא דיבר אתם תמיד בלחש ומלים ספורות, ובכל
פעם היה מניחם לבדם בחנות ונכנס אל החדר ושואל שאלת תם את רודורפר.
עוד פעם קראה לו ביילה דבורה מעל התנור, הטיפה עליו מוסרה, אף הצליפה
אותו, והוא קיבל שוב את מוסרה וצליפותיה בשקט ובאהבה. הוא גם הציע
לרודורפר לשכב מעט על הדרגש והביא לו כר קטן מן החדר השני, כנראה, חדר
המיטות.

פייגה לאה היתה כבר טרודה במסדרון אפל, שהוביל בצד
התנור לאיזה מקום לא נודע וששם היו הכיריים, ובן הזקונים כרוך אחריה
ואינו מרפה מסינרה, אך הנערים זורקים מבטים סקרניים אל האורח. לומדי
בית המדרש הלכו להם. האב שלחם ללמוד ולא נתן להם רשות לשוב אלא
לסעודה. גם האיכרים הלכו להם אחד אחד. אז לבש ר' שמואל שבח את ה“בקישה”
ואת כובע הסאמיט, לקח בידו סוכך בד אפור גדול והלך גם הוא לבית המדרש
ללמוד את שיעור היום. רודורפר נשאר לבדו שוכב על הדרגש הקשה, מאזין
לזרם המטר המונוטוני בחוץ ולפיזום התהילים התפל של הזקינה על התנור.
איש לא בא עתה אל הבית. האפלולית הלכה וגברה בו. האשה פייגה לאה בקעה
במסדרון קיסמים, נפחה באש, קצצה בקופיץ, כיהתה בילד הטרדן – אך אל החדר
לא נכנסה ואל רודורפר לא פנתה. כולה היתה נתונה לדבר אחד – לארוחה.
רודורפר שכב בלי נוע והסתכל בסיפון הקודר. הכול היה לו פה זר
ומוזר. אך לא חש כל מרירות. אדרבה, היה לו גם ניחא קצת. זכר את שירו
של לינאו, שבו מרגיש הפייטן בשכיבתו באסם וגשם מקשקש על גבו כשכיבה
בתוך הקבר. מעין הרגשה זו היתה גם לו. והנה נתגלה ראשה של ביילה דבורה
בריבוע הכוה – קטן וצמוק, נתון בתוך שביס גדול והוא מתנועע
באויר, כראשו של צב שנפשט מתוך קליפתו. “שמואל שבח! שמואל שבח!” קראה
בקול כבוש, סודי. אך כיון שלא נענתה, החזירה את ראשה פנימה, גנחה
גניחות אחדות והתחילה פוזמת שוב. הופעה זו פעלה על רודורפר פעולה
מיסטית. היא הרעישה אותו עד שורשי נפשו. ההרגשה הלינאואית גברה בו.
גם משהו פחד נמהל בה. כמעט התחרט מתוך רוגזה על שהניח לשמואל שבח ללכת
ללמוד את שיעורו בבית המדרש. אין דבר – יום אחד, לכבודו, לכבוד בן
דודו, רשאי היה להיבטל מתורתו. אף לבניו יכול היה לתת חופשה. הרי
הוא לא בא הנה לשכב כאן על דרגש קשה ותפל זה, בתוך האפילה והקרירות,
כשמטר הסתיו זורם בחוץ לתוך הרפש וזקינה־חשובה־כמת מפזמת בקול שלא
מעולם זה!

הוא קם, סמך את עורפו בכפיו השלובות, התמתח וניגש
אל החלון הקטן, מחהו באצבעו והביט החוצה. היה לפניו קיר ועליו שפך מים
עכורים. התחיל פוסע בחדר אחת הנה ואחת הנה, כאותו האיכר שפסע בחנות
עם בואו. אילו צילצל מישהו בדלת החנות! במסדרון היתה כבר האש בכיריים
זהובה ועליזה. רודורפר עבר על התנור, עמד על המפתן והסתכל ממושכות
בעבודתה של האשה הקטנה והרזה. היתה בכל ישותה איזו חביבות מעוררת
רחמים: אף שהרגישה בו לא הפסיקה את עבודתה. הוא רמז לילד שיגש אליו, אך
זה, בראותו את הרמיזה, נלחץ עוד יותר אל אמו וכיסה את פניו בסינרה.

– מפחד הוא – הסבירה האם – מפני זרים. כך דרכו תמיד,
כשבא אדם זר אינו מרפה עוד מסינרי. כקרצית הוא דבק בי. לולא הגשם
בחוץ הייתי משלחתו אל ה“חדר” או לשחק עם התינוקות. מה אתה מתיירא,
חיים לייבלי? מה יעשה לך הדוד?

– בוא, אתן לך את שעוני – ניסה רודורפר להשיאו.

הקטן פשט את גולגולתו הקטנה, ארוכת הפאות, הבריק
עליו בעיניו השחורות, הצטחק, אבל לא זז ממקומו. אז ניגש אליו רודורפר
ישר, תפסו מתחת לזרועותיו הקטנות וביקש להרימו. אך פני הקטן קיבלו
פתאום הבעה של “רוצח”, התחיל מפרכס בחימה, ולבסוף בעט לו לרודורפר
ביריכו. אז הניח לו. האם האומללה עמדה תלוית ידיים ולא ידעה מה להגיד.
אך רודורפר הקדימה ואמר:

– או, הוא ילד חזק. כיון שכך, ראוי הוא למתנה באמת! – והוציא מכיסו פרוטה לבנה ונתנה לקטן. את זו לקח הילד בחטיפה.

– נו, היכנס כבר החדרה. תשחק שם. – אמרה האם ודחפה את הילד לפניה. עכשיו, שהפרוטה היתה בידו, נשמע לה והלך.

עתה השתוקק רודורפר להיכנס בשיחה עם פייגה לאה. כל
הסימפאטיה שבלבו היתה נתונה לה: בגופה הצר והחלש, בפניה הליאים
והרכים, בפחדנותה התמימה – ראה את כל קו חייה. אך ביקש לשמוע מפיה
מלים. היא תספר, היא תגלה לבה, מימיה לא דיברה עם אדם גלויות. יש להשיחה.

– הילד הראשון הוא זה שנולד לבתכם?

– לא, לא, השני. ואך הראשון מת, לא עלינו, מאסכרה.

– ומה פרנסתה?

– ברוך השם. בעלה סוחר בביצים. קונה ביצים ב“ירידים”
ושולח ללבוב. נתנו לה ב“ה נדוניא יפה. ארבע מאות רייניש. השנה קנו
להם בית ישן. איה”ש בקיץ יתקנוהו. בפרט הגג רעוע מאד. עתה דולפת שם
התקרה.

– וזו בתכם הבכירה?

– לא. יש לנו בת גדולה מזו. ההיא נשואה לסוחר עורות
בסוקאל. יהודי ירא שמיים, “נוסע” לבלז. אך לא צעיר. היא ב“ה גבירה
גדולה. אך לא עלינו עצורה על בנים. כבר היתה אצל רופאים בלבוב ובוין –
ואין תשועה. בכל קיץ הם נוסעים ל”מרחצאות". יש לה בעל – זהב.

– כך. ומה עם בנכם הגדול? (שמץ המאורע הגיע לאוזני רודורפר בהיותו בבית).

פניה החיורים של האשה הוצפו פתאום אודם בושה. עיניה
התנוצצו מתוך עינוי נפש ועפעפיה ריפרפו. היא ייצבה את הסיר המתבשל על
הכיריים, אחר פנתה ונכנסה הביתה. רודורפר הלך אחריה בצעדים זהירים. שם
ישבה על הדרגש ורודורפר על כיסא לפניה. הוא קלט את סנטרו בשתי כפיו
ונשען במרפקיו על הברכיים. את עיניו הצמיד אל פניה הנעימים של האשה
העלובה. אף כי החדר שרוי היה באפלולית, ראה אותם היטב. מעל התנור היה
נשמע הפיזום הצרוד, אך האשה שהורגלה בו זה שנים, הרגישה בו רק
כבניסור החתול הרובץ ליד הכיריים. היא היטיבה את המטפחת על ראשה והניחה
את ידיה החיורות בתוך חיקה:

– הרי בודאי שמעת בבית, איך שמואל שבח מתנהג עם הילדים.
בל אחטא: הוא אב קשה. מכה אותם, את הבנים, מכות אכזריות ואינו מניח
להם לשאוף רוח. רק לימוד ולימוד. תורה הוא נותן להם ביד רחבה, אך
פרוטה אינו נותן להם אף פעם. ויעקב יצחק היה כבר בחור “לבריות”, בן
שבע עשרה. הייתי מתחננת לפניו: שמואל שבח – הסוף לא יהיה טוב. חדל,
לפחות, מן המכות. איך כתוב שם? “וכאב את בן ירצה”. אל תחשוב, שהוא
בעצמו אינו סובל מכך. כשהוא חוזר מבית המדרש, אחרי שהכה אותם שם,
אין טיפת דם בפניו. הוא שותק ומתאנח, וכל מראהו קורע לב. צער אב. אך
כשהוא בא שמה למחר, ורואה שהנער לא חזר על השיעור, או שאינו מקשיב
בשעה שהוא מלמדו, הריהו יוצא שוב מכליו ומכה ובועט ורומס בלי
רחמים – אלמלא הלומדים בבית המדרש, המתערבים ומצילים את הילדים מידו,
היה הורגם זה כבר. מה לעשות? דם כזה אצלו. זה דמה שלה! (והיא הצביעה
על התנור) תורה כזו! צריך ליהרג עליה! אם לאו – נדמה להם, אין מקיימים
אותה… אוי לה לתורה שצריך לקיימה ביד חזקה… וכבר התערבו קרובים
ורחוקים. גם הרב בעצמו דיבר אליו רכות וקשות – אך אין פעולה. לא
לחינם קוראים לו בעיר “שמואל שבח כוהן”, אף על פי שגם “לוי”
איננו.

אבק ההומור, שהזהיר בדברי האם קשת הגורל, נגע עד לבו של רודורפר. אלמלא חשש לפגוע בה, היה אוחז בשתי ידיה.

– בשנים האחרונות באה צרה חדשה. הבחורים התחילו להתעסק
בהשכלה ובציוניזמוס… בבית המדרש, כששמואל שבח נמצא שם, אין איש מן
הבחורים מעיז להפסיק מתלמודו, וכל שכן לדבר בעניינים שלהם. אבל הרי גם
הוא אדם מכור, סוחר, יש לו עסקים עם פריצים ו“ערילים”. ובשעה שאיננו
בבית המדרש מדברים הנערים ביניהם, ואולי גם קוראים איזה ספר. באמת
התחילה הצרה מספר, שמצא אצלו שמואל שבח בבית. איזה ספר עם תמונות של
רבנים אפיקורסים. מילא, את הספר קרע לקרעים קטנים, ואת הקרעים שרף בתנור
– אך את יעקב יצחק הכה באגרופיו עד שנקעה ידו של הנער. אחר כך לא נתנו
להיכנס הביתה, והיה לן שלושה לילות בבית המדרש ביד חבושה. ביום הרביעי
כתב לו הנער מכתב, ובו דרש ממנו לשלוח אותו לפרשבורג אל הישיבה –
אם לא, יברח מן העיר. שמואל שבח הראה לי את המכתב – “מבין” גדול בלשון
הקודש אינני – אך קראתי וחשכו עיני. לנער לא ענה כלום. הנער שב הביתה,
אך לא מצא חן בעיני. כזר התהלך בינינו. האב לא הכהו יותר. אבל הם היו
חיים בבית כשני שונאים. חשבתי שלבי ישבר בי כשראיתים בכך. בקיצור, הנער
התכונן בחשאי לדרך. איש לא ידע איך. היה לוקח בסתר מן החנות ומוכר, היה
לווה וחותם בשם אביו – עד שקבץ לו סכום מספיק, ובאחד הימים נעלם.
הנערים הקטנים ידעו להיכן נסע, אך הם היו בעצה אחת עמו, ולא רצו לספר
דבר. שמואל שבח ניסה “בטוב וברע” להוציא מפיהם דבר, אך הם אמרו, שאם
גם יהרוג אותם לא יגלו את הסוד. וראה, כשם שהוא מכה אותם על ביטול
תורה, או על אפיקורסות – כך הוא רך וטוב וחלש בדברים אחרים. אינו
יכול להרים יד. אתה אומר, שהוא קמצן? כן, הוא חרד על הפרוטה. ובאמת
הזמנים קשים, אין פדיון וה“ערילים” – יש מהם שאינם פורעים את החובות.
ההוצאה מרובה, בלי עין הרע. ובפרט שהוצאנו הרבה מאות רייניש על
נדוניא ונישואים של הבנות.

רודורפר ראה ברור, שאין לה ידיעה כל שהיא בעסקיו של
בעלה ושהיא מאמינה לתלונותיו. ואולי גם הוא אינו יודע את מצבו. כך
אמר גם בעל העגלה. אלא שלא רצה להפסיקה.

– הוי, כמה ייסורים היו לנו! הנער נעלם ואיש אינו
יודע היכן לחפשו. לך חפש את “הרוח בשדה”. היינו חוקרים ודורשים
בעיר ובסביבה, בין יהודים ונוכרים, להבדיל, אצל קרובים ורחוקים – אין
קול ואין קשב. חשבנו, אולי נסע באמת לפרשבורג. אך על המכתבים שכתבנו
שמה קיבלנו תשובה, שלא בא שמה בחור בעל סימנים כאלה. בקיצור, הדבר עלה
לנו באיבוד דמים ובאיבוד ימים. ישמרנו השם מעוד ניסיון כזה. יכול
אתה לשער לך את הלילות שעברו עלינו. מילא אני – רגילה אני בכך: אם
לשישה ילדים – עין לא עצמתי. אך גם הוא, האכזר, כביכול, התהלך – לא בר נש
כלל. לא יכול לאכול ולסחור, אפילו מתורתו הרפה קצת. ולולא חתננו,
בעלה של חיה רייזיל, אולי לא היינו מוצאים אותו עד היום. חתננו הרי
נוסע, כפי שסיפרתי לך, אל הירידים לרגל מסחר הביצים. והנה נודע לו
בדרך, שבעיר קצ’קי (קצ’קמט, תיקן לה רודורפר) – יהי כך! על גבול
אונגארן יושב שם אצל יהודי עשיר, בעל יערות, איזה בחור, שביקש לנסוע
לאיזו גימנאזיה בברוד, כמדומה לי, ועיכבוהו שם מחמת שאין לו
“ניירות”". הוא גזז לו את הפיאות והשכיר את עצמו להיות מורה אצל
היהודי העשיר. על פי כל הסימנים, שגבה חתננו – הרי זה יעקב יצחק. הוא
בא הביתה וסיפר את הדבר. אז נסעו שניהם, הוא ושמואל שבח, לעיר ההיא,
ובאמת מצאו אותו. הוא הוא. הבושה היתה גדולה. אך במקום זר – מילא,
אין מכירים אותך. מתחילה לא רצה לשוב, בשום אופן. טען, שאין לו צורך
בבית. הרי הוא עומד מעתה ברשות עצמו ויכול לפרנס את עצמו. הוא עוד
יגיע לגימנאזיה ויהיה לדוקטור. ועוד שטויות כאלו. בקיצור, האב והגיס
פעלו עליו איך שהוא. הבטיחו לו, שלא יכוהו יותר, שיהא בן חורין
ללכת לבית המדרש, או ללמוד אצל הרב, או גם בפני עצמו, הכול כרצונו.
חתננו גם הבטיח לו שילמדוהו את לשון המדינה. שמואל שבח נתן לו שעון
של זהב, שקנה לו בדרך. ואז נתרצה ושב עמהם. הבושה בעיר היתה גדולה.
הכול היו מדברים בנו. אך היה זה לקח בשביל שמואל שבח. עתה היה הוא
המוכה. אחר איזה ימים בא אלי ואמר לי, שצריך לארס את הנער. וד' זימן
לנו שידוך טוב בקריסניפולי. יהודי סוחר עצים, שולח רפסודות בנהר

בוג. הנערה מצאה חן בעיני יעקב יצחק. קנינו מתנות לכלה, והוא קיבל
קופסת זהב בשביל סיגאריות (שעון זהב הרי היה לו!). בקרוב תהיה
החתונה. ושוב הוצאה גדולה. הוא יהיה סמוך שנים אחדות על שולחן
חותנו, ולאט לאט ייכנס לתוך המסחר. – – עוד מעט יבוא הביתה. עתה
הוא הולך יום יום לשעתיים אל הרב ולומד קצת. כמה שהוא רוצה. שמואל
שבח אינו נוגע בו עוד לרעה. אך לנערים הצעירים הוא מציק עוד. לא
כמקדם, אך עדיין הוא מכה אותם. הלואי, רבוש"ע, שלא נתנסה ניסיון שני! –
הנה סיפרתי לך מקצת צרותי, ועלי לרוץ אל המרק, שלא יגלוש.

והיא עזבה את איש שיחתה בחדר. הילד הניח פתאום את משחקו ורץ אחריה כמטורף.

רודורפר נשאר שוב לבדו בתוך הצינה והאפלולית
והפיזום המנסר של ביילה דבורה. כל מחשבותיו ורגשותיו היו נתונים
לגורלה של האשה האומללה. פתאום שמע אושה מלווה גניחות. אחר כך ראה
איך נשלחות מתוך כות התנור שתי נעליים גדולות, בלתי רכוסות,
ואחריהן זוג רגליים דקות, ערומות, ואחריהן צונח גופה של הזקינה. היא
עמדה רגע על הרצפה זקופה ופיה הצמוק, חסר השיניים מגיע עד חוטמה
הארוך, היא הביטה ישר ברודורפר, אך כנראה לא ראתהו. פנתה ויצאה
במהירות אל המסדרון. כעבור רגעים מספר שבה והיא מנגבת בחיפזון את ידיה
בשמלה התחתונית ומלחשת בפיה. הסתכלה שוב רגע ברודורפר, אחר גערה בו:
“שייגיץ, למה אינך מעמיד לי את הכסא?” רודורפר קם, העמיד לה כסא ועזר לה
לעלות עליו. מן הכיסא טיפסה ועלתה בעצמה אל התנור.

אך נגמר המחזה הזה ודלת החנות צילצלה פעמיים, וכעבור רגע
נכנס בחור כבן שמונה עשרה, נמוך קומה, לבוש יפה. תחת המעיל הפתוח
חזייה של משי מפורח ושרשרת זהב עליה. כובע סאמיט חדש לראשו ופיאותיו
קצרות וישרות. הפנים רעננים, מאדימים בבריאות של נוער, והעיניים
טובות, משהו מלגלגות. הצואר היה כרוך במטפחת משי טובה. הוא ניגש
ישר אל רודורפר, כאדם שראה את העולם, הושיט לו ידו ואמר:

– שלום עליכם! מל…?

– כן, יעקב יצחק. ואתה מן הרב?

– כן, אני לומד קצת… – וחייך, כמבקש סליחה על שהוא
עוסק בהבלים כאלה. – שמעתי שאתה נוסע לחוץ לארץ. בודאי ללמוד באוניברזיטט?

– ללמוד הייתי יכול גם באוסטריה. הרי יודע אתה שגמרתי
גימנסיה. אלא שרוצה אני להיות איזה זמן בשוייץ. בעיקר שואף אני להכיר שם
את הנוער היהודי מרוסיה הלומד שם. יש לי עניין בכך.

– חבל, חבל! – אמר יעקב יצחק, כמדבר אל נפשו.

רודורפר לא ידע על מה חבל לו לנער פורח זה וחיכה בפנים שואלות לפירוש.

– מצ, חבל בכלל, ש… ש… לא יכולתי ללמוד מה שחפצתי.
אתה מבין? אבל מקוה אני, שעוד אשיג איזה דבר. בקרוב אני עובר לקריסניפולי.

– קריסניפולי עיר גדולה יותר, – דיבר רודורפר רצינות – יש בה בודאי גם מעט משכילים.

– או, הרבה משכילים! גם מחותני הוא אדם משכיל. יש לו
ארון גדול מלא ספרים גרמנים. יש לו כל ברוקהויז. הוא הבטיח לי להזמין
בשבילי ב את המכתבים של לאנגגנשייד בשביל בוכהאלטריה וצרפתית. עכשיו איני
דואג עוד.

“בגלל אידיאלים כאלה לא כדאי היה לברוח”, חשב רודורפר בלבו, אך לבחור אמר:

– והנערה היא נערה משכלת?

– כך. היא מדברת לא רע פולנית. אך מה אפשר לדרוש מנערה? – הוא דיבר כגדול. יחסו אל אשתו להבא כבר היה קבוע ועומד.

– ואחיך הקטנים? הם עדיין ברשותו של אבא?

– לא כל כך. אל תדאג, עתה נשתנו הדברים הרבה. שלא
בידיעתו של אבא הם קוראים ולומדים מה שהם רוצים. יש להם אגודה
“מזרחית” בצינעא. הם מקבלים מכתבים ו“קולות־קוראים” מן הרב ריינס מלידא
ברוסיה. הם גם משלמים שקל. אומר לך את האמת: אותי כל זה אינו מעניין.
אני איש פראקטי. איני מאמין בציוניזמוס. ואתה?

– אני? אני בעל כורחי אני מאמין.

– דהיינו?

– מפני שאני חושב לנסוע לארץ ישראל ולחיות שם.

– זה עניין אחר! – אמר יעקב יצחק בחשיבות. לרודורפר ברור היה, שאת המבטא הזה למד מאיזה סוכן נוסע.

ובעודו ממשיך את שיחתו המעניינת עם יעקב יצחק חזר ר'
שמואל שבח עם שני הנערים מבית המדרש. לכבוד האורח קיצרו בכל זאת
בשיעור והתפללו מנחה ביחידות, כדי שימהרו לשוב אל ארוחת הערב.
כשנכנס ר' שמואל שבח נשק את המזוזה, הביט כה וכה, ובהשהותו מבטו על
התנור שאל את יעקב יצחק, אם כבר התפלל מנחה.

– לפני רגע, – ענה הבחור – הנה הוא ראה . – ולא בוש להעיד את רודורפר עדות שקר.

הנערים העיפו מבטים ברודורפר והתלחשו. חיים לייבלי,
שנכנס בעצמו בשקט מן המסדרון, ישב עתה אל קצה השולחן, נשען בסנטרו
והביט בעיניים מליאות מחשבה כגדול ולא פחד.

עוד קודם השגיח רודורפר באיזה ראש, שהיה מתגלה מזמן
לזמן בחלון ונעלם. עתה נתרבו הראשים. אלה היו נערי העיירה, שלא יכלו
להתאפק מלהציץ ולראות את האורח ה“מלומד”, שנקלע אליהם. אולי הם הם
חברי “האגודה המזרחית”, שיעקב יצחק סיפר לו עליה! רודורפר חס עליהם,
שהם מתרוצצים בחוץ בגשם ובקור. אילו יכול היה לאספם לאיזה חדר, מואר
וחם – היה עושה זאת בעונג. הוא תיאר לעצמו את הפנים התמימים והחביבים
של נערי בית המדרש האלה. אך פה בחדר, כשר' שמואל שבח בבית, אין מקום
בשבילם. האפילה בחוץ הלכה וגברה והגשם התחזק. ר' שמואל שבח, שעכשיו
אפפהו מעין רוך של חנינה, הוריד בעצמו את המנורה מעל הארון, הדליקה
והעמידה באמצע השולחן. מרומי התנור עם ביילה דבורה נבלעו בצל הגולה.
פיזום התהילים פסק שם לפני זמן מה. אולי היא נרדמה – הירהר רודורפר.
פייגה לאה נכנסה מן המסדרון ובישרה, כי בעוד חצי שעה יוכלו לשבת
לאכול. אך ר' שמואל שבח, שהרחבת דעתו גברה עליו, אמר לה, שתגיש לעת עתה
תה. יש להתחמם מעט. בודאי גם ליעקב קר. והוא הביט בפני רודורפר
בחמימות כמעט אבהית. בעוד רגעים מעטים עמדו כוסות התה על השולחן, וכל
בני הבית ישבו איש איש על כוסו. פייגה לאה הביאה כוס גם בשביל ביילה
דבורה. עלתה על הכיסא והכניסה את הכוס הלוהטת לתוך הכוה. מיד נשמעו
שם לגימות רעבתניות. “האש אינה שולטת בה עוד”, הירהר רודורפר.

ר' שמואל שבח ישב עתה בהרחבה במקטורנו החום בעל
השרוולים הירוקים, כיפתו שמוטה הצדה וזקנו ושפמו ופיאותיו
המליאים והצהבהבים מזהירים עתה וכל שערה בהם נראית לחוד. הוא היה כמעט
נרגש מקורת רוח והיה מעביר את צפורן זרתו על שפת הכוס סחור־סחור,
במהירות ובחן ידוע, ולא שתה עוד. הוא התחיל לדבר מתוך רצון ודרישת טוב:

– ובכן אתה אומר, יעקב, שאבא כבר יהודי זקן. חכה, מתי
ראיתי את הדוד שלום באחרונה? לפני שמונה שנים. כן, בדיוק, לפני שמונה
שנים בחורף. היה לי אז משפט בראדיחוב בדבר תפוחי אדמה שקניתי אצל
הפריץ, ונמצאו רקובים למחצה. שם מצאתי אותו לרגל עסקיו. כך. הוא חדל
“לנסוע”, אתה אומר, להוסיאטין. יהודי חכם. זאת אומרת, לא מפני שחדל
לנסוע אל הצדיק. אף אני נוסע פעם בשנה לבלז, רק פעם, אף כי קרובה היא.
כך. אף בנסיעות אל הצדיק יש משום ביטול תורה. “הוקר רגלך” נאמר גם על
בית צדיק. ואחיך השני, שרגא, הוא באמריקה, אתה אומר. ה? פועל פשוט,
מגהץ? מילא, אין להתבייש במלאכה. גם בין התנאים היו בעלי מלאכה. בודאי
עוד זוכר אתה. אבא עש‎‎ה בודאי כל מה שבידו להקנות לו תורה וחכמה.
ויש לו פרנסה? כמדומה, שהוא מטופל בבנים. איך, הוא נשא אלמנה עם שני
ילדים? כן, כן. לא יכולתי לנסוע אז אל החתונה. אמי תחי' היתה אז חולה
מסוכנת. כך. ואתה, לאן אתה נוסע עכשיו? לשוייץ? עיר גדולה זו שוייץ?
אה, כך, זוהי מדינה. באמת איני בקי כלל בגיגראפיה. רק פעם אחת הייתי
בלבוב. אח, אח! היו שם גדולי תורה לפנים. ה“ישועות יעקב” וה“טורי
זהב”. מה? אתה חפץ לדעת מה על אודות סבא שלנו? באמת איני בקי כל כך
במעשי אבות. אמי תחי' היתה מספרת הרבה, אבל אין לי זיכרון לדברים
כאלה. חבל, לפני שנה שנתיים עוד אפשר היה לדבר עם אמא. היא היתה מספרת
לך דברים הרבה על אבא שלי ז“ל ועל סבא ז”ל ושאר קרובינו שמתו. סבא היה
בסוף ימיו דיין בח… מתחילה היה דיין בלבוב, אצל ה“ישועות יעקב”, אבל
אחר כך בא הנה לח.. ונעשה מלמד. ואחר כך היה שוב לדיין. הרב הזקן, שהיה
לומד אתו בכל יום, הכריחו לכך. הוא בעצמו לא רצה. היתה איזו
מחלוקת בינו ובין ה“ישועות יעקב”. אם יש כאן איזה זקן שזוכר מה מן
הימים ההם? כן, יש יהודי פשוט אחד, סכך של גגות. אומרים עליו, שהוא
למעלה מבן מאה שנה. יושב הוא ב“שטיבל” שעל יד בית המדרש. אלמלא הגשם
והרפש – היית יכול לגשת שמה ולדבר עמו. הוא בעל זיכרון גדול, אף כי
יהודי פשוט מאד ויודע רק תפילות ותהילים בעל פה. הכול אצלו כמונח
בקופסא. טוב – אם רוצה אתה, יוליכוך שמה הנערים אחרי הארוחה. זה לא
רחוק. ח… אינה נינוה. אולי תלוה אותו אתה, יעקב יצחק?

כל הנערים הביעו את רצונם ללכת עם האורח. עד הארוחה
ובשעתה חש רודורפר אי מנוחה בחברת בני הבית, אף כי ר' שמואל שבח השתדל
להסביר לו פנים. הוא רצה לצאת קצת, לראות אדם זר. אותה המשיכה לאנשים
זרים, שהיתה בטבעו, בדמו, ניעורה עתה והציקה לו. אף הזקן בן המאה
עניינו טרם ראהו. הוא השתוקק לשמוע מפיו חסר השיניים זכרונות בני
תשעים שנה. וכבר טעם את טעם הדברים כמעט בחוש.

אחרי הארוחה, הדלה אך הריחנית, התלבשו שלושת הנערים. גם
רודורפר לבש את אדרת החורף ואת הערדליים. הנער השני חזקאל (היחידי בבית,
שהיה לו רק שם אחד, ומשום כך נתחבב על רודורפר), הדליק פנס קטן
ותלהו על חזהו. זה הזכיר לרודורפר את ילדותו, כשהיה חוזר עם חביריו
בערבי חורף מן החדר. היה זה זיכרון מלבב. כשיצאו מפתח הבית עמדו
בחוץ נערים אחדים וחיכו להם. הגשם היה עתה דק ורך מאד, כמעט לא מורגש.
רק המרזבים סאנו. הם ניגשו אחד אחד ותקעו לאורח “שלום עליכם”. הוא
הרגיש שהם רועדים כולם מהתרגשות. ברור היה לו, שאלה הם בני ה“אגודה
המזרחית”, המקבלים מכתבים ו“קולות קוראים” מן הרב ריינס מלידא. הם
היסוד הריבולוציוני, כביכול, כאן בביצת עיירה נידחת זו. הם החותרים
תחת שלימותה. תחת ייחוסה, תחת מסורתה, מסורת מאתיים שנה ויותר.

מה ייולד מן הבקיעים הנבעים בבית ישראל? חשב רודורפר.
החתן מילא חובת “הצגה” ומילמל כמה שמות, אך הם לא נקלטו באוזני האורח
בתוך החשיכה והגשם שבחוץ. הם התחילו ללכת בשורת יחידים ארוכה על
מרצפת אבנים צרה ולא ישרה, ליד קירות הבתים, וחזקאל עם הפנס בראש. אך הנה
כלתה המרצפת וצריך היה להיכנס לתוך הבוץ. רודורפר ניסה להציג רגלו,
אך הערדל טבע תיכף בבוץ הרך. בקריאת בהלה ובקושי הוציאו יחד עם כיכר
רפש. הנערים היו כולם נעולים מגפיים ועמדו מסביבו. פנסו של יחזקאל
האיר אותם ואת הבוץ הנורא.

 ופתאום תפשו לו לרודורפר בגופו כמה ידיים,
הרימוהו ונשאוהו קדימה לאור הפנס המאיר להם הדרך. תפישה זו באה
לו כל כך פתאום, שהדהימה אותו לרגע. אי נעימות ורגש בושה תקפו
אותו, אך הוא לא יכול להתנגד, אף כי רצה בכך. בחשיכה להטו פניו
ממבוכה, אך הבחורים טילטלוהו במסירות ובדביקות חסידית. קשה היה לו
לגעור בהם, אף כי חס מאד על ידיהם הרפות, ידי לומדי גמרא.

– אין דבר, עוד צעדים אחדים – הכריז יעקב יצחק שהלך לבדו ונזהר לדרוך במקומות שאינם עמוקים.

רודורפר ראה שהוא נישא וחולף על המגדל הפרוץ, על
חנות מצנפות מוארה, וכעבור אילו רגעים הורד על רצפת אבנים לפני שער
בית המדרש. חזקאל פתח את השער, האיר, וכל החבורה נכנסה לתוך אולם בית
המדרש הגדול, העמוק והאפל. רק נר נשמה בודד היבהב בתוך הפנס המפויח
במרומי הקיר, מעל לכיור. איש לא היה שם. ארון הקודש היה מובלע כמו
ברשות זרה. הם ירדו בשתי מדריגות עץ, עברו לרוחב האולם, עלו בשתי
מדריגות אחרות, פתחו דלת מאירה מתוך סדקיה ונכנסו לתוך ה“שטיבל”. שם
היה חם. ליד שולחן, לא הרחק מן התנור, ישב בחור חיור, ארך פנים ופאות
צהובות כשני אניצי פשתן, והתנועע על גמרא לאור נר קטן שבידו. המנורה
הקטנה היתה תלויה על הקיר. תחתיה על הספסל שכב איזה גוף מכווץ בתוך
“בקישה” שחורה. ליד התנור ישב ישיש גבוה זקוף קומה ונגס בלי שיניים
מתפוח אדמה גדול מבושל אך לא מקולף. קערה של תפוחי אדמה, צוננים
כנראה, עמדה לידו על הספסל.

– הנה ר' אלי הסכך! – אמר יעקב יצחק בהנאה – הוא לן על
פי רוב כאן ב“שטיבל”. רק לפעמים הוא הולך לישון אל בית נכדתו האילמת.
היא גם השולחת לו תפוחי אדמה ותה.

רודורפר התבונן סביבותיו. בהיותו ילד היה בא לבית
המדרש בעיירתו קצת ללמוד, אך בעיקר לראות, לשוחח עם חביריו. אך מאז
עברו כבר כמה שנים. כרך, גימנסיה, תיאטראות, בתי תפילה מהודרים של
יהודים ושל נוצרים. והנה הוא שוב באותו מקום צר ודל וחם, שקיבל
אצלו טעם ומראה אחר, אחרי שספג אל קרבו את “המתמיד” של ביאליק. הציורים
הנלבבים שבפואימה זו צילצלו במוחו. הנערים שהביאוהו מילאו תיכף את
החדר חיים ותנועה. הם הרגישו את עצמם כאן כמו בביתם. אחד מיהר אל פי
התנור, פתחו וגרף בו בין האודים הלוהטים. אחד עלה על הספסל והעלה את
שלהבת המנורה. אחירים עמדו על ר' אלי והקיפוהו בשאלות. רק הבחור
הלומד הסתכל רגע בבאים, ביחוד בזר, שתק בפניו הקופאים, אך מיד שב אל
תלמודו בהגבהת הקול, כמוחה על שהפריעוהו וכרוצה לפרוש מהם לגמרי,
מאלה המסיתים והמדיחים.

– בבקשה לשבת! – הזמין יעקב יצחק וקירב ברגלו ספסל קצר. –
הנה זה מקומו של אבא. פה הוא לומד יום יום עם שני אחי. בכל יום,
בארבע לפני שחר הם הולכים הנה ולומדים עד שש, ובשש הם מתפללים עם
המניין הראשון. גם את הטלית ותפילין הוא מחזיק כאן, נעולים בתוך עמוד
זה. רואה אתה, יעקב? דוב בר חרת באולרו את שם אבא על העמוד.

אחר ניגש אל רודורפר, התרומם על בהונות רגליו ולחש על אוזנו:

– התבונן אל שערו של ר' אלי. אומרים ששערו הולך ומשחיר. הוא כבר עבר גם את גבול הזקנה וחוזר לילדותו.

– תיכף יגמור ר' אלי את סעודתו וכבודו יוכל לדבר
אתו, – הודיע אחד הבחורים הזרים בנימוס לרודורפר, שישב והביט אל
הישיש האוכל בחניכיו ופירורי תפוחי האדמה מתרבים בתוך זקנו
האפור־כהה. הישיש הביט נכחו בלי תנועה; היה במבטו משהו של סגי
נהור, או של אדם הצופה למרחוק. קולו של הבחור הלומד רפה שוב. אחר
כך נפסק לרגעם אחדים. פתאום קם, יצא אל פנים החדר, עברו באלכסון פעם
ופעמיים, מתוך ראש מצודד ומונע וטילטול הפאות על הכתיפיים. אחר
ניגש באחת, תקע את ידו בחפזה לזר, ומהר שב למקומו ללמוד בקול.

– פרוש! – לחש דוב בר על אוזן שמאלו של רודורפר
– היתה לו כבר אשה וילד. אך היא נתגרשה ממנו. הוא למדן מופלג. אך לא
אדם מן היישוב. פרא אדם.

ר' אלי גמר את אכילת תפוחי האדמה. שתה גם את התה הקר,
כשהוא מחזיק את הספל העמוק בשתי כפות ידיו השעירות כמחממו.
הגמיעות נשמעו בכל החדר, ולרודורפר נדמה כאילו שמע הדן גם מתוך
אולם בית המדרש האפל. עלתה בזכרונו שתייתו של פוליפימוס הקיקלוף
מספל היין שהגיש לו אודיסאוס במערה. בחוץ נתגבר שוב הגשם ורחץ את
השמשות. רודורפר הכיר בפני הבחורים, שהם רוצים לדבר עמו על ענייניהם
הממלאים את לבם, ענייני השכלה וציונות, אך לא העזו להסיחו מן העניין
שלו, שלשמו בא לבית המדרש. אף אותם עניינה שיחתו עם הזקן שלהם,
כלומר, מה יגיד הוא לזקן. את דברי הזקן הכירו. בקולו בלבד, הקול
הזר, הכרכי, המעודן, התרבותי, היה מן העונג וההתעלות.

הם ניגשו אל ר' אלי, ויעקב יצחק פתח בקול מוגבה:

– שמע נא, ר' אלי, בא הנה קרוב שלי. בחור כהלכה. בא
בכונה לדבר אתך, ר' אלי. הוא רוצה לשאלך על זקינו של אבי. על הזקן
הדיין, ר' שמואל שבח הלבובי.

– שאל, בני, שאל – אמר הזקן וזקף את קומתו בישיבה עוד יותר. הסעודה האדימה קצת את פניו המצוררים. ועיניו נוצצו מבעד הליפלוף. פירורי תפוחי האדמה הלבינו בתוך זקנו האפור.

– יסלח לי ר' אלי, – אמר רודורפר שהתקרב – הוא זוכר בודאי את ר' שמואל שבח הדיין. איזה יהודי היה?

– איזה יהודי? – ענה ר' אלי, כשואב מבאר תשעים שנה בלי
כל קושי – יהודי שחור וגבוה היה, והיה לו בראשו קולפק גבוה מאד.
פה ב“שטיבל” היה נוגע קולפקו בתקרה. הי, הי, זכורני, כשמתה אשתו ירד
גשם, כמו היום. ואחר הקבורה בבית העלמין, עמד הוא בגשם על אבן, זקוף,
עיניו פקוחות תחת הגבות העבות, הידיים חבוקות על לבו בתוך
השרוולים, ואחר “קדיש היתום” של בניו, אמר גם הוא “קדיש”. היא היתה
זיווגו השני. לעת זקנה נשאה והיתה חביבה עליו ביותר. שני הילדים
קודם, יעקב יצחק ושלום, ואחר כך אמר הוא בעצמו “קדיש”. ויהי הדבר לפלא,
כי אין הבעל אומר “קדיש” אחרי אשתו. כך, כך, אברך. אין היום יהודים
כאלה.

– היו אומרים עליו, שהוא כתב איזה “חיבור”?

– מה אני יודע ב“חיבורים”? אני הייתי כל ימי על הגגות.
אף על גגות של “טומאות”. ואבי, זכרונו לברכה, היה “מדפיס” מכנסיים
בשביל הגויים בכפרים, ורק לשבתות היינו באים שנינו אל העיר, אני מכפר
מזה, והוא מכפר מזה, ומביאים בתוך השקים מ“זמרת הארץ”. היו שנים של
שפע, ואפשר היה לחיות מן ה“ערל”. בשבתות אחרי הצהריים הייתי יושב כאן
ב“שטיבל” ושומע “עין יעקב” שלימד ר' זליקיל השמן. ובאותה שעה היה ר'
שמואל שבח יושב שם בבית המדרש ולומד גמרא לפני מניין. יותר ממניין לא
יכלו להבין אותו. כך, כך, אברך. אין היום למדנים כאלה.

– ובצדקה היה עוסק?

– בצדקה אתה שואל? חי־חי־חי, ילד אתה. הוא עצמו היה עני
ואביון, ואחרי שמתה אשתו השנייה, אמם של יעקב יצחק ושלום, נשא בשלישית
את אלמנת השוחט. וגם היא מתה בחייו. אך אז עבר כבר לגור אצל ביילה דבורה
שנישאה ליעקב יצחק, ושלום נסע לל… רק כחצי שנה ישב עמהם ונסתלק. ר'
שמואל שבח של ביילה דבורה נקרא על שמו. עוד כמה ילדים בעיר נקראו על
שמו. צדקה? חי־חי־חי, הוא היה מכריח את העשירים שיתנו צדקה הרבה. היה
מחזר בכל שבוע עם מטפחת לבנה (ממש כיהודיה גבאית) והיה מאסף בשביל
הכנסת כלה וביקור חולים וספר תורה וש“ס וכו‘. זכורני, פעם אחת בא אל ר’ מנדלי בעל הפרופינאציה (מוכסן
המשקאות), ודרש ממנו שיכסה על חשבונו את גגו של הרב הזקן ז”ל, שהיה
רקוב כולו ודולף בימות הגשמים, סכנת נפשות. ר' מנדלי, שהיה עשיר
ותקיף אצל הפריצים, טען: הייתכן? הוצאה כזו! אבל ר' שמואל שבח הזעים
עליו את גבות עיניו ושאל: ומה יהיה אם הרב יצעק אל הקב“ה מתוך המים
הרבים שבביתו ויגרום חלילה לעצירת גשמים? ומה יהיה על פרנסתם של
ישראל? ומה יהיה על פרנסתו של ר' מנדלי? הא? – בקיצור, ר' מנדלי נכנע
ושלח לקרוא לי, סיפר לי את המעשה וציוני לכסות את גגו של הרב ז”ל על
חשבונו. אך השביעני, שהדבר יישאר בסוד ואיש לא ידע מי שלחו. רק
כשנסתלק ר' שמואל שבח סיפרתי את הדבר ויהי לפלא. כך, כך, אברך. אין היום
בעלי צדקה כאלה.

– היה יהודי נוח לכעוס, או רצוי לבריות?

– אתה מתכוין, אם היה דומה לשמואל שבח של ביילה דבורה?
לא, לא, לא! מימיו לא הרים את קולו על אדם, מכל שכן את ידו. היה לו
קול יונים. כשהיה מדבר היה כמו לומד, וכשהיה לומד היה כמו מדבר.
והייתי אוהב מאד לשמוע את קולו. גם בשעה שישבתי ב“שטיבל” ושמעתי את
שיעורו של ר' זליקיל, היתה אוזני נטויה אל בית המדרש לשמוע את קולו
של ר' שמואל שבח. הי הי, היום אין לומדים כך: או שמתנמנמים על הגמרא,
או שמכים את הבנים… כך, כך, אברך. היום אין לומדים כך.

– אולי יוכל ר' אלי להגיד לי, למה אין השעון במגדל?

– ראית? – נתעורר הזקן כניצת בזכרונות קדומים

– רואים את הפרצה במפולש, א? חור הגון, א? כשר' מנדלי בנה את המגדל וקרא לי
ואמר לכסותו בפח של נחושת, אמרתי לו: ר' מנדלי, לנו היהודים אין
צורך לא במגדל ולא בשעון. יעשו להם הגויים בעריהם מגדלות ושעונות,
ואנו, שזכינו לעיר של יהודים, שאין בה אף מניין “משלהם”, נשב בשפל ונמנה
את ימינו לפי פרקי משניות שנלמוד. אך הוא תקיף היה, התעקש ואמר,
שרצונו של הגראף בכך, רוצה הוא להפוך את ח…. לעיר גדולה. מילא, למה
נהפכה ח… הרי רואה אתה. זה כארבעים שנה לא נוסף בה אף בית אחד. ולא
עוד אלא ששניים נשרפו ואחד נתמוטט. אבל השעון לא היה קבוע במגדל
אפילו שנה אחת. הדבר היה בקיץ, בחג השבועות. אנו חסידי בלז התפללנו
כולנו בבית המדרש ובחוץ היתה סערה גדולה; מבול של גשמים ורעמים
וברקים – השם ירחם! פתאום ברק גדול ואחריו – רעם! חשבנו, בית המדרש
נופל על כולנו. כל הקהל נעשה לאבן. אחר כך רצה כל אחד להתפרץ החוצה,
כי חשב אולי בביתו פגע הברק. ואני קמתי ממקומי – גבוה היתי ב"ה מכל
הקהל – הרימותי יד וקראתי בכל כוחי: “אל תרגזו, יהודים! הברק פגע
בשעון!” חי־חי־חי, מה אתה חושב? כך הוה. הקהל המשיך את התפילה ואחרי שעה,
כשהבהירו השמיים והלכנו הביתה ועברנו ליד המגדל – והנה פרצה גדולה
במפולש נראית בו מלמעלה, ורסיסי השעון מתגוללים על הארץ בתוך הרפש.
מאז, זה כששים שנה, עומד המגדל פרוץ. הוא אשר אמרתי: למה ליהודים
מגדל? כך, כך, אברך. נפשו של ר' מנדלי חשקה בשעון.

הרים יד רועדת קצת והניחה בקלות על כתיפו של רודורפר:

– ומה כותבים העתונים? תהיה מלחמה? עדיין אני זוכר את
המלחמה בשנת 48. קיר“ה היה אז, – כדוד בברחו מפני אבשלום. המדיארים מרדו
בו ולא יכול להם. קרא את הקוזאקים מרוסיה, שיבואו עם הרצועה.
זכורני, איך שהם עברו פה בשוקה של ח…, פראים גבוהי מצנפות על סוסים
קטנים, ארוכי זנבות. כל היהודים התחבאו, כמו שכתוב “בקום רשעים יסתר
אדם”. עוד זוכרים פסוק ב”משלי", אה? ואני שישבתי בירמולקא ובטלית
קטן ותיקנתי את גגו של בית הכנסת, האהלתי בידי על עיני והסתכלתי במחנה
העובר, והנה אחד מהם נותן את רובהו אל לחיו ויורה בי. חי־חי־חי!
הרכנתי את ראשי קצת הצידה והחץ עבר ונתקע בגג. הפח נשבר – ואני נמלטתי.
חי־חי־חי! הוא, הקוזאק, נתכוין לקצר את ימי – והוא גופו בודאי לא
נשאר מעצמותיו שריד ופליט. כך, כך, אברך. היום אין מלחמות
כאלה.

לרודורפר היה די במה ששמע. הביט בשעונו: השעה כבר הית
קרוב לעשר. הנערים עמדו מסביב בקוצר רוח. בסיפוריו של ר' אלי גס לבם.
הם ביקשו לדבר אתו על העיקר, על העניינים שלהם. הוא הרגיש ברצונם,
נפרד בנתינת יד מר' אלי, ניענע בראשו לבחור הלומד, שהחליף בינתיים את
הנר, ויצא עם בני הלוייה מן ה“שטיבל”. הם הזמינוהו לפינה באולם בית
המדרש. חזקאל האיר בפנסו ושם ישבו על ספסל ושוחחו על ענייניהם. הם
סיפרו לו בקצרה על סבלותיהם ועל מעשיהם הקטנים בסתר, בפחד, בחסרון
ידיעות. נתברר שחזקאל הוא המזכיר של האגודה, כותב המכתבים אל הרב
ריינס. יש לו כתב יד יפה להפליא והוא יודע דיקדוק ולשון. את האדריסה
מצאו ב“טאגבלאט”. הם משלמים כשלושים שקלים, אך חסירה להם הסברה בכמה
עניינים. אין כאן איש, שיוכלו לפנות אליו, שיאיר את דרכם.

רודורפר הודיעם כל מה שידע בעניין זה. עודד אותם
ודיבר אליהם טובות. אמר להם אפילו, שהוא מקנא בהם, שהם מליאים אמונה
ומסירות כזאת. הבטיחם לשלוח להם מעט ספרים. הוא נוסע בעצמו לשוייץ
לשנה שנתיים, ולא יקח עמו את כל ספריו שבלבוב. ישלח להם אפוא חלק מהם,
את אלה שיכולים להועיל להם. הם הודו לו ונתנו לו אדריסה. כמובן, לא
של שמואל שבח. ומה שנוגע לדור הישן, לאלה שרוצים להחזיק אותם במסורת
ובלימוד התורה בלבד, אין לחשוש, כבר היו הדברים לעולמים. אדרבה, הם
צריכים, לדעתו, להוסיף ללמוד גמרא וספרי יהדות, הרי הם מתכונים לדעת
יפה עברית – אולי גם לדבר עברית (או, אנו מדברים בינינו עברית, אבל
איננו יודעים את ההברה. אומרים שבלבוב מדברים ב“הברה הספרדית”, כמו
בארץ ישראל. אולי הוא יואיל להגיד לנו על רגל אחת את עיקרי הכללים של
ה“הברה הספרדית”? – בחפץ לב!) ולזאת אין יפה מתלמוד תורה. אחר כך הבטיחם
להחליף עמהם מכתבים, ע"י חזקאל, כמובן. הוא יכתוב להם מכתב ראשון
משוייץ עם האדריסה. מקוה הוא שכמה דברים מעניינים יוכל להודיעם משם:
מאותה הארץ, ששם מתרקמות אידיאות שיחרור של כמה עמים משועבדים. לעת
עתה יוסיפו נא ללמוד, גם לימודי חול וגם לימודי קודש. מן הדור הישן
אין מה לדרוש. הרי קראתם את שירו של ביאליק “מתי מדבר
האחרונים”?

כן, הם קראו. נכון מאד. מה יש לצפות מהם?

הם רצו שידבר עמהם עוד ועוד. אבל הוא קם ואז קמו גם
הם. היה מצב רוח רציני, מרוכז, מעודן, כל אחד התיחד באהבה עם הדברים
ששמע. הסימפאטיה שיצאה מלבו של האורח עוררה גם את רגשותיהם הנאצלים. אם
כן כדאי לסבול ולהתענות בעיירה הנידחת בשביל עתידות האומה הדוויה.
ואולי יזכה מי מהם גם לעלות לארץ ישראל? מי יודע! בעזרת השם והמנהיגים
הציונים הכול אפשר. חבל רק שהרצל איננו. כמה מעודדים ונלבבים דברי
הגאון ריינס! הו, הם ישמרו על הקניינים הלאומיים והדתיים במלואם! מי
עוד כמוהם מסוגל לשמור עליהם! אפילו אחד העם מחייב את מוסר היהדות!
הם יודעים.

כולם יצאו אל החשיכה. העיירה היתה טבועה כולה בתהום
הלילה, אף האורות הבודדים, שהאירו בבתים בלכתם הנה, כבו. הגשם חדל אך
המרזבים ריננו מכל צד. כולם להטו מסביבו וביקשו לשאתו שוב. אבל
הפעם היה מוכן ולא הניח להם בשום אופן. רק שלף את ערדליו ונשאם ביד
ובוסס בנעליו בתוך הביצה העמוקה. הוא חש בפעימת לבותיהם של ההולכים
עמו. פנסו של חזקאל האיר רפות, אך במסירות רבה.

פתאום הבהיק מתוך סמטא אור גדול, אור כתמתם־פנטסטי,
כנוגה זהב מתפשט בפסים וביריעות. והאור פעם גובר ופעם עומם, פעם
מתפשט ופעם מצטמצם. בתים אחדים, חתיכת חלל ושמיים הופיעו במראה
דמיוני, מסתורי. רודורפר עמד פקוח עיניים: מה זה כאן? נוגה צפוני?
פאטה־מורגאנה?

– אייזיק הנחשי יוצק מנורות. – אמר איזה קול רועד –
בבית המלאכה שלו מרובים הסדקים, ועל כן בוקע כך האור בעת
היציקה.

– אולי ניגש שמה? – שאל רודורפר. מימיו לא ראה מחזה כזה.

בלב כולם היה הרצון להנותו, להראותו דבר מה. והנה נזדמן דבר.

וכל החבורה פנתה לתוך הסמטא. מיד נגלה לעיניהם בית
המלאכה, צריף של קרשים ישן. מתוך הרוחים שבין הקרשים, מבין הגג ולקירות
ודרך שני החלונות הקטנים בקעו עמודי האור הנוזל, הזהוב, הרך. הצריף
עצמו נראה כמו עצם שחור תפוס בתוך ארג האור הענקי. הם ניגשו עד
לבניין, עמדו ליד הקיר והביטו פנימה דרך הסדקים. בתוך תנור הכור,
שעמד בתוך, היה פתח קטן, ומתוכו שפע האור, למטה אדום יותר, מלובן,
לוהט, וככל שהתנשא החויר, הכתים. הנחשי, יהודי קטן, החזיק בשתי צבתות
גדולות את הדפוס השחור, ונער משולהב פנים ופזור פיאות שאב בכלי
ארוך מתוך הכור ונשא את מתך הנחושת הנוטף אש על הקרקע לצקתו לתוך
הדפוס. המלאכה נעשתה בדממה, בלי דפיקה, בלי הברה, רק זימזום דק מן הדק
נמשך מן הכור הלוהט.

המראה פעל על כל הנערים, אך יותר מכולם נפעם רודורפר.
מחזה האור והיצירה בשעה זו בתוך אפילת העיירה הנרדמת, מילאהו איזה רגש
מיתי. זכר את סדנתו של היפייסטוס. בשביל מראה זה בלבד כדאי היה לבוא הנה.

אחרי שעה קלה פנו כולם והלכו משם, כשהם מגבלים
בכבידות את הרפש. יצאו אל כיכר השוק. עברו על המגדל. רודורפר נשא
עיניו לראות את ה“פרצה במפולש”, אך אור הנחושת לא הגיע שמה ואי אפשר
היה לראות כלום בחשיכה. אחר פנו לצד ביתו של ר' שמואל שבח. הם ביקשו
כולם ללוותו ולהיפרד ממנו, שהיה עליו לנסוע בבוקר השכם, ברכבת של
שבע שעות. השתדלו ללכת ליד קירות הבתים, על שברי מרצפת. והנה בעברם ליד
אחד הבתים נשמעה מתוכו געייה איומה, עמומה־חנוקה, כצעקת נתקף ביער
העומד על נפשו. רודורפר, שעצביו כבר היו גרויים במידה יתירה מרושמי
היום, עמד כנטוע ולא יכול לזוז. אך בתוך כך נשמע קול צחוקו של יעקב
יצחק, והוא מתעוות כולו וידיו על חלציו:

– חה־חה־חה! אתה שומע, יעקב? זה בונים עושה המוכין
צועק משנתו. כך דרכו, פעמיים בשבוע הוא מעיר את השכינים לתיקון
חצות. קולו מגיע עד לתוך ביתנו. חה־חה־חה, איזה קול, כפר הנעקד.
לכבודך, יעקב, הקדים הלילה לתקוע. תמיד הוא עושה זאת בשתים עשרה
מתוך חלומות רעים…

אך רודורפר לא שמע את דבריו. בנפשו הגרויה חבטה הצעקה כקרדום קהה.

ראשון נפרד ממנו לפני הפתח יעקב יצחק. הוא הלך,
כמדובר בבית, לישון אצל אחותו, לפנות מקומו לאורח. אחר נפרדו בלי
חשק יתר הנערים. שלושת הנשארים שמו את מגפיהם תחת המרזב לרחצן קצת מן
הרפש.

דלת החנות לא היתה נעולה ובחדר הפנימי האיר אור מעט.
חזקאל פתח בשקט, שלושתם נכנסו בלי שאון. מבעד לפתח נראה ר' שמואל שבח
יושב אל השולחן ומתנענע על ספר בלי קול. כל הבית היה שקוע בדממה. אף
פיזומה של הזקינה לא נשמע. בחנות, ליד הקיר, על קרשים היה מוצע משכב
רחב – בשביל חזקאל ודוב בר. רודורפר צריך היה לישון לבדו בחדר על
ספתו של יעקב יצחק. הוא שאל בחשאי את דוב בר אם הזקינה ישינה על
התנור. לא, ענהו הנער, אבא לא ירשה דבר כזה. היא ישינה בחדר המיטות,
בתוך מיטתה העתיקה. שם ישן גם הילד.

– טוב, – אמר רודורפר.

ר' שמואל שבח יצא לקראתו באנפילאות לבנות גבוהות. הוא דיבר כמעט בלי קול:

– אולי תשתה כוס חלב קר? פייגה לאה הכינה בשבילך על
השידה. ומה, דיברת עם ר' אלי? נודע לך מה שביקשת לדעת? כך, זקן לא עובר
ובטל כלל. נו, עכשיו תלך לישון, כי עליך להשכים בבוקר. בשעה שבע
יוצאת הרכבת, אם כן עליך לקום בחמש וחצי. יש לך קערה עם כד מים לנטילת
ידיים. אני בודאי אהיה עוד בבית המדרש, אך הזמנתי את בעל העגלה, זה שהביאך
הנה. הוא ידפוק על החלון. חבל, שאינך יכול לשבת אתנו לפחות עוד יום
אחד. באת בגשם ותסע בגשם. חבל, חבל! באמת כלה ונחרצה: אתה נוסע לעולם
הגויים? אי אפשר לך בלי תורתם? חבל, חבל!

רודורפר הסתכל בו ולא השיב על שאלותיו.

שני הנערים נפרדו ממנו בלחיצת ידיים ובעיניים ממללות.
כשיצאו אל החנות לשכב שם, סגר אחריהם ר' שמואל שבח את הדלת: אל תשכחו
לנעול במפתח את דלת החנות! הם לא הדליקו שם נר. וכשרודורפר שכב כבר תחת
השמיכה החדשה, והם שכבו שם תחת שמיכתם הישנה, ור' שמואל שבח היה בחדר
המיטות, שמע איך הם מתלחשים שם. הוא ראם בדמיונו נשענים על מרפקיהם
ומביטים בחשיכה זה בעיני זה במסירות ובאהבה, כשני אנשי סוד. עליו ועל
“ענייניהם” הם משוחחים שם.

הוא טרם יכבה את הנר ור' שמואל שבח נכנס בלי המקטורן,
רק באנפילאות וה“טלית קטן” הגדול תלוי לו מחולק מפניו ומאחוריו
וציציותיו נגררות עד ברכיו ויארמולקה לבנה בראשו. “הרי הוא מידת
הרחמים עצמה”, חשב רודורפר למראהו.

– אינך ישן עוד? – דיבר בלחשו הצרוד, וקולו היה
דומה מאד לקולה של ביילה דבורה – הבאתי לך עשרה רייניש בשביל אחיך
הגדול. תשלח לו.

– א, לא! סכום כזה לא כדאי. יותר מזה שולח לו אבא בכל חודש. חשבתי, סכום הגון שיתקן את מצבו.

– האמינה לי, יותר איני יכול עכשיו. אני עני בשעה זו.
אתה מבין: הזמנים רעים – העסקים רעים. אולי – לכשירחיב, אשלח לו עוד
איזה סכום. הנה בקרוב צריך אני להשיא את יעקב יצחק. הרי ידעת: המחותן
יהודי עשיר, ומפני הכבוד…

– אם כן, אין צורך. עד אז יש גם לאחי “מראה מקום” על “לכשירחיב”. למה תצר לעצמך? באמת, אין צורך.

– נו, אתה יודע יותר ממני, – הסכים ר' שמואל שבח ותחב בחזרה את השטר, העמיקו לתוך כיס מכנסיו, וביקש לצאת.

– אולי תשהה עוד כמה רגעים? נשוחח קצת לפני הפרידה.
מי יודע מתי נתראה עוד פנים. אני נוסע לחוץ לארץ, ואפשר שלא אקלע עוד
למקומות אלה.

בלי דבר דבר עמד ר' שמואל שבח נשען בגבו אל השולחן,
וראשו מורד משהו, כעמידתו תחת כות התנור לקבל את המלקות מידי אמו.

רודורפר שתק רגע נשען כמסב על מרפקו, אחר אמר בלחש, אך באומץ:

– תסלח לי, שאני, הבחור הצעיר, מחוה לך דעה בעסקי אבהות:
אבל הנהגתך עם בניך אינה טובה בהחלט. הרי ידעת בודאי כמוני, שדברי חכמים
– זו תורה – בנחת נשמעים, ולמה אתה כופה על בניך את התורה ומשניאה
עליהם, ככל דבר שבאונס?

– חס ושלום! – ענה ר' שמואל שבח ולא זז ממקומו – בני לומדים, ב"ה, מאהבה.

– ואם הם לומדים, כדבריך, מאהבה – למה תכה אותם? איני
רוצה לומר לך חלילה שרשע אתה, אבל טועה בודאי. והרי בעיניך ראית את
הפירות: יעקב יצחק גרם לכם ייסורים ובזיונות, מלבד ההוצאות להשיבו
הביתה – ועכשין פסק מללמוד לגמרי.

– הוא לומד בכל יום אצל הרב. – ענה ר' שמואל שבח בשפה רפה.

רודורפר לא רצה להכאיב לו ביותר, ועל כן לא גילה לו
מה בלבו של יעקב יצחק על לימוד התורה בכלל. הוסיף, אפוא,
בעקיפין:

– ידעתי את מימרות הקדמונים: “חושך שבטו” ו“ספי ליה”
ו“כופין אותו” ו“מתוך שלא לשמה” וכו', אך כנגדן הרי יש גם מימרות
אחרות. אתה יודע, בודאי, את כולן. אף הזמנים נשתנו, ומה שהיה יפה
לשעתו אינו יפה בימינו. וחוששני לבניך שלא ישנאו חס ושלום את אביהם.
וטינה שבלב – שבט מוסר לא ירחיקנה. אבי אף הוא שומר מצוות, ואף על פי
כן לא כפה על בניו את התורה בזרוע. כמה שרצו לקבל – קיבלו.
ובזיונות, ב"ה, לא גרמו לו, אף על פי שאינם אדוקים במצוות.

– כשתינוק מסרב לקבל מזונות, אמו מכה אותו עד שהוא
אוכל. והוא הדין במזונות הנפש. והרי לטובתם אני מתכוין. כך, כך. גם
אנו יודעים פרק בחינוך. גם הרמב״ם בהלכות תלמוד תורה…

– לא, אם בת דעת אינה מכה גם על מזונות הגוף, אלא
משדלת ומפתה את תינוקה עד שהוא אוכל מידה ואינו מרגיש. כך, כך, תסלח
לי, אם פגעתי בך בדברי. גם אני רק לטובה אני מתכוין.

ר' שמואל שבח כפף את ראשו עוד יותר, אך לא ענה עוד
דבר. ולרודורפר נתברר, שאין מועיל בדברים. אמר “לילה טוב וחיה
בשלום!” והתכסה בשמיכה עד לפיו. ר' שמואל שבח השיב ברכה ויצא אל חדר
המיטות. בהתפשטו שם אמר “קריאת שמע” בלחש, אך בכונה עצומה ובחיתוך
מבטא מפורש, שהגיע לאוזני האורח.

בבוקר, כשהקיש בעל העגלה בחוטר השוט על זכוכית החלון,
היה רודורפר ער. באמת לא ישן רוב הלילה, אף כי היה עייף ורצוץ עד לידי
מכאובים בכל איבריו. הרשמים מאתמול נחרתו בנפשו וליהטו את דמיונו
ולא נתנוהו להירדם, אף כי עיצם את שמורות עיניו בכל יכולתו. הוא שמע
את גניחותיה ופיזומיה של ביילה דבורה והן נתערבבו עם קולו השקט,
המספר של בן המאה; דבריו העצורים והקרים של ר' שמואל שבח, התוכחו עם
לחישותיהם הנלבבות של הנערים; קובלנותיה של פייגה לאה התנגשו בצחוקו
של יעקב יצחק; הקוזאק ירה ברקים אל השעון שבמגדל ור' אלי ישב על הגג ולעס
תפוחי אדמה. אך על כל הרשמים עלו ושלטו כפעולה סמלית: מראה הנוגה
מצריף הנחשי וגעייתו של עושה המוכין מתוך הבית המת. הוא התאמץ בכל
כוח רצונו שלא להתהפך על משכבו, כי שלא להפריע שנתם של קרוביו.

כשעה קודם לכן שמע בהיכנס ר' שמואל שבח אל החנות.
הנערים התלבשו שם בחפזה ובניקוש שיניים מפני הקור. אחר יצאו כולם
לבית במדרש ללמוד. את דלת החנות לא נעלו עוד, כי ידעו שרודורפר צריך
לצאת אל העגלה שתבוא לקחתו.

הוא ירד, התלבש מהר, רחץ את ידיו ופניו במים הקרים.
התעטף באדרת ויצא אל החנות לקחת את הילקוט. היום כבר האפיר קצת דרך
החלון על שקי הקמח ועל המשכב הסתור. הוא שב אל החדר והביט מסביב
מפוזר כמחפש מה. נתברר לו הרצון להיפרד מפייגה לאה. אך להיכנס אל חדר
המיטות לא העיז. התהלך פעמים אחדות נרגז, אחר ניסה לאמר בקול לא רם:
חיו בשלום!

– סע לשלום! סע לשלום! – ענה מיד קולה של פייגה לאה מתוך החדר.

משום מה היה לו ברור, לרודורפר, שגם היא לא ישנה הלילה. “אשה עבריה, מי ידע חייך”… עלה בזכרונו.

כשיצא החוצה לא היה עוד גשם. אך ענני עופרת היו
תלויים קרים ונמוכים על העיירה האפורה. המרזבים ריננו בהפסקות. בעל
העגלה ישב שחוח על הדוכן וחיכה. כשנראה האורח הנוסע משך קצת את השק
שעל המושב להיטיבו.

ובעת שהציג רודורפר את רגלו באופן העגלה לעלות, שהה רגע, לסיים את המחשבה הנעימה לסיכום ביקורו:

“אשרי, שאני נקודה בקו הנמשך מר' שמואל שבח הראשון!”










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37799