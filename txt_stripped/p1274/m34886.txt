


	
	שיבה
	




זכרון







בגן עמוס השלג

דומם שבנו תחת סהר

תלוי קר וערם

מעל לשלדי עצים

סומרי כפור.

רשת גדר נטתה צלה

על דרכנו הנעצבה.





כתוכחה שחורה

לימיני הלכה האהובה:

נכחה רדפה את הדמע

קפא בעיניה;





על קשת גבה בער עוד השלג

חלל תחת שיח טהור,

וידיה הנרגזות שתקו

בתוך המוף החלק…





ומעבר לאמת לילה,

מכשפה בינינו

בקלות רוח,

הכבידה נפשי

בעצב חיה משעממה.





ופתאם קדחה באפי

צחנת האספלט

המתאבכה

בין חומות הכרך

בשרב צהרי אב —

טרפני, יגון עקר!




תרפ"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34886