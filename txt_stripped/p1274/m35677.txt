


	
	הטחנה
	




טחנת עולם, רחים של שאול!

כנפיה מלא רחב הזמן.

תטחן עמים כגרגרי דגן,

תשחט דמים כתירוש מאשכול.







מן החדר באה סופה,

גבעות עולם לא ידעו כמעופה:

תך כנף אל כנף,

כל הטחנה תחרק כנשברת,

הנה תכרע, הנה תונף,

באש ברקים כלה בוערת.





אבניה יסבו בסאון

מזרות במרום.

בין טחן לטחן

עמי — חלב דגן —

עד דק נטחן,

ואבקו לא ירום.

דמו — היין המשמר —

זב שוקט אלי תהום,

יזוב ולא יזעק מר.




אייר, תש"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35677