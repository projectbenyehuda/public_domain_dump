


	
	תמול נתקלה החמה...
	




תמול נתקלה החמה בנטותה לשקע

בעץ ובעפאיו,

ותשבר כוס־גביש על נופו הירק,

ותצף אותו זהב.





תמול נתקלה החמה בנטותה לשקע

בעב בהיר־גפים,

ותשפך מלא קיתון של תולע על ראשו

עם שפעת קרנים.





תמול נשפך הזהר על גבנון הגבעה

וירמז: תפשני!

ותשר אז קרן משקיעת החמה —

ותצת את עיני…




תרס"ח










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34789