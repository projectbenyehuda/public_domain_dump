


	
	דמותך לבבתני בהרים...
	




דמותך לבבתני בהרים,

בין כפי חלמיש העוטים ערפלי עננים;

רבים אז היו הנערים,

רק עיני היא צדה את חנך, הרכה בשנים.





בחצפה כה רמז לי אפך:

רדפני, רדפני, אנכי אילת הסלעים!

בלבי התחולל, השתפך

גאון־ציד הצועד עם תליו. הו, רגש מה־נעים!





במעלה, במורד או בנקרה —

לא אזכר — נשקתי ברעד סנטרך, צוארך,

נשימת הדסים רק שכרה

את חושי, וגצים של זהב חזיתי בשערך.





זהרי החמה אט סרים,

ידים נעלמות כמו תפשו אחריהם וחפנום.

דמותך לי גזה בהרים,

אך אשי עוד תבער בלבבי. לא אישן, לא אנום!




תרע"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34797