


	
	מגפו של דודי
	







דודי אחי אמי אברם בר היה יהודי ארצי ומגושם,
ומשום כך ראינוהו כולנו כפסול במשפחה. אחי הבכור, נער משכיל
ומליץ, היה קורא עליו בניגון של ערב שבת: “כעץ היער בין התפוחים, כן
אברם בר בין הדודים”. ניסוח קומי של הפסוק משיר השירים שמעתי בהיותי
כבר נער עם נערי החדר, וחזרתי עליו מתוך רטט של עונג, שהוא הלם יפה את
מקומו של דודי זה בין שאר דודי, כולם בני תורה, נשואי פנים בעדה.

אולם עוד בראשית ילדותי, טרם ימלאו לי שלוש שנים,
תפסתי בחוש המיוחד לגיל זה את יחס בני הבית אל דודי, ולפיו קבעתי בדרך
החיקוי גם את דעתי ויחסי אליו.

גבר חסון היה, כבד־כתיפיים ולבוש כאחד האיכרים הנוכרים.
רוב פניו החזקים היו עטורים זקן קצר, אדמוני וסבוך, זרוע כבר
חוטי־שיבה רבים. וכן היו גם שתי פאותיו הרחבות והגבות העבותות
מעל לעיניו הקטנות, הצוחקות תמיד, ואפילו מצנפת הכבשים הקרוחה שבראשו.

הוא ומשפחתו רבת הבנים גרו מחוץ לעיירה במשכנות
הנוכרים, בבית שקנה מיד איכר, שהיגר בתוך שיירה של מהגרים למדינת ים
רחוקה ששמה ארגנטינה. הבית עמד בתוך חצר גדולה עם אמברים ורפתים,
הומה תמיד מבהמה ומעוף, כולם מן המין הכפרי הנחות, כחושים ופרועי
שיער או נוצה. אך מאחורי החצר השתרע שדה כשות רב עמודים, מטופח
יפה, שבימות הקיץ דומה היה ליער שאין לו סוף. שדה כשות זה, שדודי
נטעו בעצם ידו וטיפל בו ברוב חריצות, הכניס לו בכל שנה מאות
זהובים, אך מהכנסה זו לא נתן לצורכי הבית אפילו פרוטה אחת, אלא צירף
כולה לכספו המזומן, שהיה מלוה לאיכרים בריבית קצוצה. כלכלת הבית היתה
מוטלת כולה על תבואת השדה, גן הירק, הבהמה והעוף ועל מה שהשתכרו
הבנים הגדולים בעבודת הסוסים. הרבה בנים ובנות היו לו, גדולים וקטנים, מזיווג ראשון ומזיווג שני, כולם חזקים ומגושמים, לבושים קרעים ומזוהמים.

בשבתות ובמועדים, כשעבר בבוקר עם בניו על ביתנו לבית
המדרש, מקום תפילתו, היתה אמי מסתלקת מן החלון בפנים מאדימות מבושה
ומכעס:

– גרועים מגויים! בגדי שבת שהם לובשים… אבוי להם, אלה של פרץ שואב המים נאים משלהם.

– אומרים, שהוא נושא צרור כספו עמו לבית המדרש, מיראה שמא יגנבוהו בבית, – אמר אחי הבכור, כשהוא מחזיק נעלו על שולי הכיסא ומקנחה במטלית.

– טוב שהוא מתפלל בבית המדרש. אילו בא עם ה“בנים” שלו
אל הקלויז, לא היתה לפנינו ברירה אחרת, אלא ללכת לאיזה “מניין”, – אמר
אבי, כשהוא קם מן ההעברה על פרשת השבוע ונותן את החומש הכבד לתוך תיק
הטלית.

כל בני ביתנו היו מבזים אותו, אותו ואת משפחתו,
ולא היו מסתירים את ביזוים לא מזרים ולא מקרובים, ואפילו לא ממנו עצמו.

וראה מעשה שטן: הוא דוקא דבק בביתנו לאהבה, והיה סר
אלינו כמעט בכל יום לשעה קלה. גם בימים של רתחת העבודה מצא לו רגעים
מספר לבוא אלינו. ואותי אהב יותר מכל הילדים, אפשר מפני שקטן הייתי
מהם. ובבואו יביא לי תמיד בכיסו מתנה קלה: פרי עץ או גזר נאה, חליל
עשוי מקנוקנת של דלעת, נוצת תרנגול או נימה מזנב סוס. כאילו אין
לו ילדים קטנים בבית. פעם, זכורני, הביא לי מין צעצוע, שקרא לו שם
משונה “זולל־תות”: קנה עץ זעיר עם מחט קשורה בחוט, קופצת ונבלעת,
תופסת גרגר של תות ומשמטתו, שלקח בשבילי מאחד בניו הקטנים. את המתנות
שהביא הייתי חוטף מידו כמעט בזעף, כדבר המגיע לי בדין, והרגש שבלבי לא
נשתנה על ידי כך. כאשר בזיתיו בזיתיו.

בגיל זה שעד שלוש הייתי פעמיים בביתו: פעם עם אמי ופעם
עם אחותי הגדולה (עד היום איני יודע למה הלכו שמה), ומכל מה שראיתי
שם מצאה חן בעיני נדנדת החבל שבאמבר הגדול והריק. שני החבלים העבים
תלויים היו במריש גבוה תחת גג חלול, שעמדו בו חרגי יום מאירים. כמה
מילדי דודי וגם אחותי ישבו בנדנדה, עפו בתנופה גדולה, מסחררת ראש,
שעברה את רוב חלל האמבר, עד שהיו נוגעים בכפות רגליהם במריש. גם
אותי הושיבו פעם אחת והוליכוני הולך ושוב לאט ובזהירות. מלאתי פחד
ולפתי בקושי את החבלים העבים, אך לבי פירכס בי מעונג ללא הבעה. יראתי
ופירכסתי בידי וברגלי: “עוד! עוד! יותר גבוה! עוד יותר! הרפו מן
החבל!” – אבל המניעים אותי רצים אחרי החבל ואינם מרפים ממנו אפילו רגע
אחד, והתנופה גדולה והלב פג מעונג ומפחד.

אשתו, נמוכה ומכוערה ועיורת מעין אחת, היא זיווגו
השני שהביא לו מאחד הכפרים ושילדה לו חצי תריסר ולדות (מביתי ידעתי שהיא
לכלוכית נוראה, וכן ראיתיה ממבט ראשון), היתה טרודה כל כך בעבודות
הבית והחצר, שלא הרגישה בנו, ואני הסתכלתי בה ובאי נקיונה ובזיתי בלבי
גם אותה. את הילדים הקטנים ריחמתי, ורגע תיארתי לי, שהם עוזבים אותה כולם ובאים אלינו לביתנו, ואמי ואחיותי שוקדות עליהם לרוחצם ולטהרם ולהלבישם בגדים נקיים ומתוקנים. איך חזרתי משם הביתה, לא זכרתי.
אבל דמות הבית והחצר, הדודה והילדים, נחרתה במוחי כמשהו שופע ליכלוך
וזוהמה, ואילו הציעו לי ללכת שמה שוב, הייתי מסרב, ואפילו הנדנדה לא היה בכוחה למושכני שמה.

ביום סתיו גשום אחד, אחרי הצהריים, בא אלינו הדוד אברם
בר, לבושו הגס היה רטוב מן הגשם עד שנראה כתפוח מעט. רסיסים ככפור דק
עמדו על סיבי הצמר של בורנסו. המצנפת הקרוחה נגעה כמעט בגבות עיניו.
המגפיים הגבוהים שברגליו היו מרופשים. בכניסתו לא ניקה אותם במסדרון
בשק שהיה מוטל שם, ובמקום שדרכו רגליו על הרצפה נשארו רישומי הרפש.
אחותי הגדולה, “המשוגעת לניקיון”, כפי שקרא לה אחי, שיפשפה והדיחה
בבוקר את קרשי הרצפה, עד שהיו צהובים “כמערוך האטריות”, ומהיות
היום קר וגשום עדיין לא נתייבש העץ כראוי. שק גדול היה פרוש עם
הסף, שהנכנס ינגב נעליו בשנייה, אחרי שניגבן פעם במסדרון. והוא, אברם
בר, עבר על השק ולא נתן דעתו עליו, כדורך בשוק. בכל מקום שדרכה רגלו
נראה חותם של רפש כרישומה של סוליית המגף.

אחותי לא היתה בבית, שאילו היתה שם היתה מחרפת אותו
אולי גם פוגעת בו במטאטא, כי מהירת חימה היתה. אמי שישבה ותיקנה
כותונת צחה מאוד וראתה את הכתמים שעל הרצפה הרחוצה, אמרה לו
בצער:

– ראה, אברם בר, מה עשית: טינפת את כל הרצפה. אילו ראתה אטילי, היתה בוכה מכעס…

תחת להתנצל, להירתע עד השק ולנגב את מגפיו המסואבים, העלה דודי מתוך חזהו צחוק גס:

– מה אתם? פריצים? הרצפה חשובה אצלכם כשולחן?

אני רבצתי אותה שעה על גחוני על גבי הדרגש, ראיתי ושמעתי
הכול, אך עשיתי עצמי כלא רואה וכלא שומע. טורח הייתי ברוב סבלנות
להעמיד קופסה ריקה של גפרורים על ארבעה גפרורים דקים – מה שאחי הגדול
היה עושה כלאחר יד, כמשחק. כבר עשרת מונים נכשלתי וחזרתי שוב על
הניסיון, כיונתי יפה כל גפרור, תמכתים באצבעותי, אך משהרפיתי מהם –
מיד נתמוטט הבניין ונפל, לרוגזי הגדול. שלחתי שוב מבט אל הרצפה ואל
דודי ומחשבת חרון ננעצה במוחי כקוץ, אבל לא רציתי להסיח דעתי ממלאכתי,
שטרחתי בה בעקשנות מוסיפה והולכת. פשטתי רגלי לאחור והפכתי פני, שלא
אראה את הנעשה בחדר. מן השתיקה הסקתי שאמי יצאה. בראייה אחרונה עמד דודי ליד הקמטר מנגד.

והנה חשתי לפתע צביטה צורבת באחורי. נזרקתי כנשוך נחש
וראיתי את גבו הצוחק של דודי, המתרחק בחשאי במגפיו המלוכלכים מן הדרגש
כלפי הקמטר. איבת שאול ניצתה בלבי לו, לכילי, לבור, למסואב, ויותר
מכול למגפיו הגבוהים, הלחים מגשם והמטונפים ברפש מאוס. רגע עבר בי איזה
רגש חם כמלהט את כל קרבי, אחר חתכה מוחי מחשבה כסכין – ופתאום קפצתי
מעל הדרגש וזינקתי אחרי המתרחק, כרעתי ולפתי בשתי זרועותי את מגפו האחד
והתחלתי מושכו בזעם משתולל. הוא נעצר מלכת ושמעתי את קולו, קול שליו
ומלגלג, יורד אלי מעל שכמו:

– מה אתה עושה?…

קול זה ושאלה זו היו כקילוח של נפט על מדורת זעמי.
מחזי נתמלט מין חירחור תוסס בלי דברים, נעצתי ברכי ברצפה ובכל עוצמת
כוחי טילטלתי את מגפו מתוך רצון להעמידו ולהפילו. עלי להפילו ויהי
מה!

הוא עמד רגעים אחדים, כנותן עצמו למשיכת זרועותי
הקטנות. אחר התחיל פוסע וגורר אותי אחריו על פני הרצפה, כשברכי מתחככות בקרשים הקשים.

– טוב כך?… – ליגלג מגבוה – אני עושה לך מגררה… כך, ויו, ויו!…

שמעתי את ליגלוגו, כשאני נסחב על פני הרצפה ומוחי לוהט בחיפושו אחרי נקמה אחרת, יותר ממשית, בו, בחזק בנמאס…

אותו רגע שמעתי קול אמי מעם הפתח:

– אבוי לי, מה אתה עושה, אברם בר? יצאת מדעתך?… ראה, כמה ליכלכת את הילד…

הקול ריפה באחת את ידי מעל המגף. קמתי ורצתי אל אמי,
כבשתי פני בחיקה, ולתוך שמלתה החמה, הריחנית, התייפחתי
וגעיתי:

– איני רוצה שהוא יהיה אצלנו… אני רוצה שהוא ילך
מפה… אני שונא אותו… אני רוצה שהוא ילך מפה. ועד היום לא
אזכור, מתי עלה ביד אמי להפסיק את בכיי.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39423