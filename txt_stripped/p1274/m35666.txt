


	
	בדידות
	




כשכין רוח האדם לאדם,

כל פגיעה תזיב דם,

והבשר תמיד צמא אהבה —

איך ישתה ורוה?





היום שחנו על חיי-נשמות

ונשוטט באויר רמות,

טהור פעם הלב בחזה —

אך לא קרבנו זה אל זה.





נואשתי ממצא רע ועמית,

כל מגע משהו בי ימית;

עוד מעט ובקצה ארץ-נד

אצנח, ובידי פרח-הבדוד.





אך ידעתי: מעבר לגבול

לנשמות נכון זבול,

שם באין בשר ובאין צמא

תערג נשמה אל נשמה.





הרוח לריח נאצל יהפך,

בחקל תפוחים יפך,

ישוט כשחוק ערם בלי פה

למצא את אחיו היפה.




תרצ"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35666