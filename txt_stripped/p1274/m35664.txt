


	
	שיר לבודד
	




אמר לעץ השדה: אבי אתה,

לאבן בדרך: את ילדתני,

ולנפשך: אל תהי חתה,

באשר תליני — ליני!





עוד לא פסו כל החסדים,

עין החמלה כמקדם צופיה;

אם באמון תט אל הילדים

ורפא לך מן התהיה.





ימים חולפים מצטרפים לחלד,

תמיד שוקקים המעינות,

אם ראשך שב אך לבך ילד

עוד תקוה לך להבנות.





לך לך ואל תעצר מלכת,

רק ההולכים למחוז מגיעים:

כשתבוא אל שער השלכת,

תזרח עם כל העניים.




תרצ"ב










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35664