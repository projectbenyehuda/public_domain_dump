


	
	בת־קול
	




סהר מלא יוצק כסף חי ורועד.

על עשבים פרוש צעיף או אד.





על שפת יאור מתנמנם, בין אילני־בשם,

אשבה דמם ואשתה מן הקסם.





פתאם אסכית על המים קול המלה,

בת־קול כבושה בוקעה מן המצולה:





"על קרקעי בוער סבך־אלמגים,

תחתיו קבועים שלטי־פנינים שלוגים.





בדלח־גלים זורם, צוהל סביבם,

וכמו שבטי־חשמל קורן זיום.





בתולה ירקת־שער, לבנת־שדים,

בערש־שן שוכבת, ומרבדים





טוויי כסף־סהר סביבה פרושים,

ודגי־זהב זעירים בהם תפושים.





צחה היא מחלב, ברה, זכה,

ומשערה עדנת־ורדים מפכה.





כקרן־אורה בת־צחוק עוטרה פיה,

יש בה: עזות, טהר, תם ותביעה.





אשרי מי שלנשק אותה זכה" —

פרכס עוף ובת־הקול שככה.




תרע"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34813