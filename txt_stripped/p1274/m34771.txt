


	
	פלא חי פורח
	




או הבת הקטנה



בששה ירחים ציץ־חייה

פתח כבר לפרח:

צמידי־קמטים על זרועיה,

זרועי־הניחוח.





ורגליה גלילי שש חי

עם בהנות־שושן;

אשרי מי שחש חלקתן,

מי שנשק ראשן!





על גלת ראשה החמודה

שערות־אטלס שחורות,

ואזניה – חבצלות

שותות טללי־אורות.





זעיר־פניה – עגול מאיר,

רזי־יה בו שנים –

מזג מתוק של שחור ארץ

עם כחול־השמים.





וקטן אפה, קסם אפה,

ורעד גפי נחיריו –

מה זה יערב, עת כי תנום,

מנשימותיו־שיריו?





עת כי תפצה את צר־פיה,

אלמג־שפתותיה,

בבת־שחוקה לך תגלה

פניני שתי שניה.





בחמדת־שחוקה המסלסלת

יגונך ישכח; –

באשר תפנה, באשר תביט:

פלא חי פורח.




תרע"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34771