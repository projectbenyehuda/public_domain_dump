


	
	ברטט כפים...
	




ברטט כפים ובמורא יום מחר

יבנה הבנין;

כבדה האבן ופריכה ונתונה

במנין.





שמרו, הבונים, החמר היקר,

פן אחת תתפורר,

ועלה אבקה באף המחזיקה —

וזורר.





וזוררו אחריו כל רעיו הבונים,

ומעצם התנודה

תפלנה ידיהם באחת לארץ

הכבדה.





אז יראו נדהמים החלל המפהק

בין חצאי הכתלים,

וסמרו שערותם: בפנות יחיכון

שועלים.




תרפ"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34895