


	
	[תשובה למשה אבן-עזרא]
	




מה אשיב על / תוכחת שר, / על מצחי תו / עון התוה?

אם במפרד / נפשי תחרד – / איך בחרוז / יש לי תקוה?

ובמעלות אם / אעלה אל שיר / המעלות, לי / תגל ערוה.

שיר השירים – / כל מדברים / השפילו ו- / יאמר “גוה!”

מי אל זולל / ישוה יקר / או איש ישר / לבני עלוה?

איכה יתחר / את הסוסים / מי עם רגלים / אין לו שלוה?

קצרה ידי / ולשוני מ- / דבר צחות / עוה עוה –

פני מלוה / כל שר מאור / חכמתו, אך / הוא לא לוה!

תודה נפשי / ובמסתרים / תבכה נפשי / מחטא גוה.

אולי יתן / לי אות לחיות / נפשי, ויצו / לקשר תקוה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40587