


	
	תחינה לעצירת גשמים
	




יי, לבבות נמהרו / ונפשות קדרו, / כי שמים נעצרו

ויחסרו המים.

וכסתה כלמה פנינו, / כי רבו עונינו, / ותרדנה עינינו

דמעה ועפעפינו יזלו מים.

בהעצר עננים / באנו בבשת פנים / העניים והאביונים

מבקשים מים.

רעבים גם צמאים / התעטפו כפראים / עמדו על שפיים

ויאמרו “תנו לנו מים!”

עבשו פרודות / ועל כל ידים גדדות / ונפשות מאד חרדות

כי קלו המים.

קול רעמך בגלגל / צוה, וחסדך יגל / להניף בקציר מגל,

לקול תתו המון מים.

ברנה יקצרו ובתרועה / הזורעים בדמעה / וקול רנה וישועה,

כי נבקעו במדבר מים.

חרפת רעב הסר / ואל תוסף ליסר, / ועל עם דל ואביון בשר

“אשריכם זורעי על כל מים!”











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40586