


	
	לאיש כמוני רשעי
	








לאיש כמוני רשעי / וצדקתי לבן־אדם –

ואם אצדק לפניך, / יוצר יצורים ורודם?

מה מידי תקח? / ואני בשר ודם!

חטאתי – מה אפעל / לך, נוצר האדם?





בשרי כחש וברכי / כשלו וכח אין בי,

בהגיגי תבער אש / ולבי יחיל בקרבי,

בזכרי את עוונותי / אשר טמנתי בחבי,

ואם אכסם מיצורים – / הלא נגלה לך סודם!

כי אתה ידעת / את לב בני האדם.





רצון נפשי עשיתי / ובשרירות הלכתי

והיצר הרע על / יצר טוב המלכתי

ומבין שעפי לבבי / אחרי גו השלכתי.

אהה לי על יום מפקד / כל היצור ומעבדם,

יום מהומה ומבוכה, / יום בו ענות אדם!





יום עווני קם בפני – / כלמתי כסתני,

ובאתי להתודות חטא / אשר בו אם יחמתני.

פצני אל ממצולה / ושבלת שטפתני

והלבן כשלג עווני / אשר כתולע מאדם

ואל תמד כמפעלי – / כי מה יתרון לאדם?











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31485