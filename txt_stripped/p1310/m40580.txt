


	
	רשויות
	






למה, יחידתי, בדם תתגוללי? / אם על פשעיך מאד תתחלחלי

ותשפכי לבך כמו מים פני / עליון, ועד אן מכאב תשתוללי?

יחוד שמו בקר וערב צלצלי, / כל הנשמה יה תהלל – הללי!







לפני אלהיך שחי, תתהלכי / עריה ערמה וחמתו שככי

ובעד פשעיך סליחה בקשי, / נפשי, ודמעה כנחלים שפכי.

יומם, יחידתי, וליל את שמו – / מדי היות רוחך באפך – ברכי!







להללך בכל שחרי ונשפי / לשוני ידרשה תמיד וגם פי,

ואקומה לשחרך בשיחי / ואת נפשי לך אשים בכפי.

יחידתי לך תעטף ותשאל / סליחה מקשי לבי וערפי.

חמל עלי וחן, מלכי קדושי, / אשורר לך בעוגבי ותפי,

קראתיך ובקר לך אצפה, / בעודי חי ונשמתי באפי.







לקראת מקור חיי אתן מגמתי, / טרם ישיבוני ימים לאדמתי.

לו חכמה נפש רוח מרדפת / כי היא לבדה מתבל תרומתי

ויהי לבבי ער מבין לאחריתי / כי יום תנומתי תהיה תקומתי –

יום יעמיד מעשה ידי לעמתי, / יום יאסף אליו רוחי ונשמתי.









למדה לשוני, יה, לספר חסדך, / כי נהגני חסדך מעודי,

וביום אשר אירא ושמך אקראה – / חיים וחסד תעשה עמדי.

יה, כן בעוד את הנשמה תעצר – / לבי יברך את שמך וכבודי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40580