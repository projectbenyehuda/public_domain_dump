


	
	פני שמחת מתי תבל
	



לאבא יחיי – יהודה – בן אלרב על מות אשתו






פני שמחת מתי תבל דאגה / וחמאת מיץ משושיה תלאה,

וכל גבר אשר יזרע ששונים / יגונים יהיו להם תבואה,

ויש ישן עלי מטת הנחה / תעירהו לעת בקר תשואה.

ותבל תעשה תבל בזדון, / ואם תיטיב מעט תהיה שגיאה,

כחפצה תעשה, אך לא כחפץ / ילדיה ולא כרצון בריאה.

ומי קוה היות חייו כלבו – / יקו כי אש בתוך מים מצואה.

ונפשה מאשר תוליד תשכל, / ואיך חיים ליד נכרי מביאה?

ורופא לא יהי חובש פצעיו – / לחולה איך יהי ממציא רפואה?

אמת, חיים והמות כצרות, / אהובה זאת וזאת מאז שנואה,

ואכן הזמן עוה שפטיו / ונתן פי־שנים לשניאה.

והלילות כמו הרות, ומי זה / אשר בן מה בבטן המלאה?

בידי כוס במי עיני רויה / ולחיי מיקוד לבי צמאה,

לעברה עברה על הנפשות – / ואיך נפלאת לשומעת ורואה!

לבנה ערבה, אך בערבה, / וחפרה בענן שחת ובאה,

ונושאת חן לכל עין – בפתע / אלי בדי שאול היתה נשואה,

ואיך עפר יהי אכל עפרים / ומות איך יהי טרף לביאה?

ושמש עם בנות עיש ינודון, / ואם בה היתה שמש מקנאה.

עדינה לבשה מלבוש ענוה / ופשטה כתנות גאון וגאה,

ורכו דברותיה לאלוף / נעוריה כנפת צוף וחמאה.

אהה, בכלוא יגונים הנפשים / לברקת בבור קבר כלואה.

אמר לאיש אשר יקרא באזני / יהודה זאת – ואליו הקריאה:

לאט, כי היתה נפשו קשורה / במו נפשה ועינו לה תלואה,

אבל יאות להתכבד, ואל נא / כבוד נפשו תהי הוה מניאה.

ואל על הזמן ירבה תלונות, / ומה תועיל עלי סכל תנואה?

ומה בצע בהכאיב הנפשים / ומי יוכל נשא רוח נכאה?

ופגע כל־אנוש מות, ומקרה / מכשפה כמקרה הנביאה,

וימות רש ומרעהו חצירו / כמות עשיר ומאכלו בריאה.

והיא תבל אנשיה תבלה / ואותם אל מקום קאה מקיאה,

וכל נוצר עפר מות ילחך / וכל נפש ביין אסון סבואה.

והמשכיל – אשר אזן וחקר / ושם לב לחזות באות במראה,

וקבץ עניני שבר לנפשו / והפיץ מחברי שבר והפאה,

והזרה את־כאב לבו ושם את / מגנתו בכף רגל מחואה.

ושלום אם יחופף על יהודה – / אזי חטאת זמן תהיה נשואה.

וצור הפליא מאד אידו יצוה / חסדיו לעשות עמו פליאה,

ותמה המהלכת נכוחו / תהי אל גן עדניה קרואה,

וצור קברה כמי ענן ירוה / ומשד לא תהי לעד יראה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31686