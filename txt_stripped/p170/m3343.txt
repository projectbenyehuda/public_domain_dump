


	
	תרומה הרמנו
	



תרומה הרמנו / ר' משה אבן עזרא

סימן: משה

לשבת זכור


תרומה הרמנו     שיר לאל: צר רדד



ואנחנו קמנו      ונתעודד:

מאמרים נמתקו   ומחמד שירים



וזמירות נחשקו,  שוררו נברים



יום שן חרקו    עליהם צרים



אכן נמקו     ובית צר החרים



מיתריו נתקו      ואהלו שדד:

שבח יכון     לחדש בקהל



ולאין נכון     נתן שי ויצהל



ולהרחיב מכון   לכל גר ויאהל



כי משוש יסכן   יום בו צר נבהל



ועם נח וישכן     בטח בדד:

המו מלכים     וגוים כלם



לאבד נסיכים    ולשלל חילם



ומכים נמוכים   השח קולם –



והולכי חשכים   האיר אפלם



ורמסום כדרכים    יענו הידד:

כנה כסוחה     באש תפריח



ועל מי שמחה    וששון תצמיח



ושם ילד שפחה   אשר בעז יצריח



ימח כנמחה    צר יום הגיח



ושמש זרחה      עליו ונודד:








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3343