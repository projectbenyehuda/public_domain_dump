


	
	תבל באיבת לב
	



תנחומים אל אבו אלפרג – יאשיהו בן בזאז במות עליו אמו


תבל באיבת לב ובצדיה / תשנא בני שכל ותושיה

כשמה פעליה, ושית זונה / נקראת וסררת והמיה.

תשטה ותתהפך כמו חמר / חותם משחקת ובוכיה.

לבה לבב אריה ותרא אל / פתי כמו עגלה יפהפיה.

וינחלו דרכה ילדיה / פתו באמרי שוא וברמיה.

לא חמדו מהאנוש כי אם / שנים אשר פקו פליליה.

בנו מעון עול ולחרב / קראו מכוניהם ולשאיה.

התהוללו עד כי מלאם לב / כסל להרים יד ביאשיה.

פגעו ביולדתו אשר מכל / בנות לצור היתה תרומיה.

גפן אמת על מעיני צדק / שגה בגן ישר ופוריה.

הלך אבל־אמו בלב קדר / צעק למפקדה בתאניה,

לה חל וחלו כל־בני תבל / לו, גם לבב התם מאד נהיה.

עיש וכימה אבלו, כי היא / היתה לבד להם שלישיה.

גם הארצות רגזו, עד כי / מהבכי לא שגבה קריה.

הט אזנך, מגדל תבונות על / אשיות אמת בנוי לתלפיה,

ולטש לך עין ראות יד אל / מאז אשר על היקום הויה.

עצה יעוצה היא, ומי יהיה / רב בעצת רב־העליליה.

לא נבצרו מיד שאול בקרב / חרב חנית מסע וגם שריה.

על האדמה האנוש עירם / נולד ושמה יהלך עריה.

נחנו בני עפר והעפר / ישוב עלי ארץ כשהיה.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31607