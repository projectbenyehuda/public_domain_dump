


	
	אמר לאדני מחסי
	



אמר לאדני מחסי / ר' משה אבן עזרא

סימן: משה


אמר לאדני מחסי              צור משגבי ומנוסי



הוא מנת חלקי וכוסי            שמו נקרא אדני נסי



נפשי תערג אליך:                  תה' מב, ב



מאז מצור חצבתני             ולעבדך קרבתני



ברעב לא הרעבתני              ובשבע לא עזבתני



עליך יעזב חלכה:                  שם י, יד



שמן ודבש וסלת              שמת לביתי מכלת



במקום אין און ויכלת           מקום מות ומשכלת



טובתי בל עליך:                  שם טז, ב



הביאני המלך חדריו            והשמיעני צוף אמריו



נפשי יצאה בדבריו             והחיני בטל ממזריו



כי טל אורת טלך:                   ישע' כו, יט







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3018