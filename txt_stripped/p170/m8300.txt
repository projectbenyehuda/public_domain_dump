


	
	לנטע השכל ונצר היושר
	



אל רבי יאשיה בן בזאז


לנטע השכל



ונצר הישר



וגזע הבין וחטר הכשר



שתיל הדעת והמזמה



נחל נבע מקור חכמה



עץ נחמד למראה וטוב למאכל, ופריו מתוק לשפתים



ותאוה-הוא לעינים



שתול על-פלגי מים



לא ירא חם ומגערת ולא ידאג בשנת בצרת



על-מי תהום מטעתו



ובין עבותים צמרתו



מטע אדני להתפאר בצביו



לא-יבול עלהו ולא יתם פריו



כל-עץ בגן-אלהים לא-דמה אליו ביפיו



הכוכב המזהיר



האור הבהיר



מר' ור' יאשיה החכם והנבון



לפני שמש שמו ינון



ומשרה על-שכמו



בדרכיו משכיל ואדני עמו



בן-כבוד אביר הרעים



וראש הידעים



רבי יעקב, יבלה בטוב ימותיו



ובנעימים כל-שנותיו.



מה-נכבד היום מימים



ומה-נחמד בעתות עולמים



ומה-יקר בעיני כל-יקומים



יום באו כוכבי פידו



וזרחו – כסילי הודו



וברחו – אפלי תוגותיו



וצהלו פני עליצותיו



יום אני ישן ולבי ער



כתנור בער



וכים הולך וסער



ועלי איננו מתרפק



ולא-יכל להתאפק



וקול דודי דופק



אז נפקחו עיני ששוני



ורחשו שפתי רנני



ומורשי לבבי השאפים



יצאו מבהלים ודחופים



כי ראו היום שקוו



ומצאו העת אשר אוו



כי לשקוי העצמות בשרה נפלאה



ועץ חיים תאוה באה



וטרם ראות ספרו – הפיח ריחי בשמיו



וטרם קרא שירו – נשבו רוחות שלומיו



והעת אחזתיו



כחותם על-לבי שמתיו



חקיו לשמר



ומליו לגמור



כי ידי נטפו-מור



ועת באתי פתחיו



ושברתי בריחיו



לארות תפוחיו



ולשתות ייני מרקחיו



לרעות בגנים



וללקט שושנים



והנה הוא תאוה לעינים



ים גדול ורחב ידים



פחד גדול יסובבנו



וצי אדיר לא יעברנו



נבונים זעו מגליו



וייראו מגשת אליו



ועת עמדתי על-שפתו



ובאתי עד-תכונתו



מצאתי מעין גנים



מימיו נאמנים



כנחל על-פני-ארץ נפשט



ומי השלח ההלכים לאט



מתקו מימי תהומיו



ונפצו אבני לשמיו



ומר ונפת יגרשו מימיו



קול סערותיו – כקול צנור



ורעם גבורותיו – כנבל וכנור



וריחיו ריחי סמים



ורוחותיו כערוגת הבשמים



וכראתי פניניו צהלו פני



וכאשר שמעתי נאמו נעמו אזני



והעת טעמתי מתק דבשו ארו עיני



ואז קרתי ושתיתי מים בצמאה



נהרי נחלי דבש וחמאה



ואבוא אל-אוצרות מטמונים



ואלקט מחמדי אבנים



ומשך חכמה מפנינים



ואמר במה אקדם את-חסדיו – והם הקדימוני



ואכף לפני מעבדיו – ומחליי החלימוני



ואשלם ישר פעליו – ועל-עמדי הקימוני



ואז יעצוני לבי וכליותי



ויסרוני מחשבותי



לשום רגלי



תחת מלי



ורכבי



תחת מכתבי



ומצעדי



במקום ידי



ולרוץ אל-שפים



כאחד הצבים



ונקלתי עוד מזאת



נעם פניו לחזות



והיה שפל בעיניו



לראות את-פניו



אבל הזמן חלק תלדותיו



והרגע מנע אדותיו



ויתר מהמה כי יום אשר הגיע כתבו אלי – נתגלגל עלי – מארע



ונסתבב מקרה רע



ועוד אני בו שובר



היה כצל עובר



ובעוד עיני שזפו



לא עמד כי אדני הדפו



מצדיק אני את-הדין על-רעת הזמן וטובו



ועל-זה וכיוצא בו



ובטוח אני כי יש ברע תמרוק פשע



וסליחת רשע.



וכראתי כח ידידי וגאונו



ועצם שכלו ואונו



וצחות פיו ולשונו



וכי כל-מדברי עניניו



דבר דבר על-אפניו



שמח לבי



ויגל כבודי



וחקה על-איש לשמח בבן-גילו



ועל-כל-מין לשיש עם הדומה-לו



וכל-שכן לבבי הנכאב



אשר לבני שכל יתאב



ומתשוקתם ידל וידאב



כי-נשארתי ברמן פרץ



כגר תושב בארץ



ובעיר ירד הדרה והמונה



כצפור נודדת מקנה



ובדור סג ונאלח



כעוף-נודד קן משלח



אבד מנוס ממני ואין דורש ומזכיר



אביט על-ימין ואראה ואין-לי מכיר



ואף-על-פי שאני בארץ תלדותי



ועיר קברות אבותי



צעק אני מן-המצר



כי-היתה עלי כחותם צר



וכי עוד יד-אדני נטויה עליה



ולא-שב חרון אפו מאציליה



עד כי-ספו קריאי מועד, ותמו אנשי השם, וכלו בני היחש יחד



והשרידים לקטו לאחד אחד



ומי יתן היותי נע ונד באדמה



ויעבר עלי מה.



ואתו מארע שקדמתי אחר תשובתי



ועכב אמרתי



לכן אני דרש מיקרו



ושאל מהדרו



שאל יאשימני, כי האל ידע כי מתוך קצר רוח כתבתי טורים אלו, ולזאת אחזתי דרך קצרה



ולא-חברתי מלה ישרה



ונסמכתי על-אחותו



ונשענתי על-תמתו



שידין אתי לכף זכות, כי-הזכות תלויה במדותיו



והענוה אחת מצלעותיו



ולפארני –במליו המתוקים



ולכבדני – בשיריו החזקים



כדי שתכפל האהבה



ותעדף הידידת והחבה



ולהודיעני במסתורי לבו



ומצפני חבו.



ואשר השביעני –מפרי אהביו



יחדני – בשמחה את-פניו



ואשר הרוני – מנחלי דדיו



יזכני – למתיק סוד יחדיו.



וחדות ידידי ואלופי על-הילד אשר-חנן אלהים אתי, אמנה היא להתערב בשמחה זו, כי-הם לי ילדים / ולו עבדים



והאל יתן יצאי ירכו כמותו



לנחל תורתו



ולירש תהלתו



וישים כים תלדותיו



וצאצאי מעיו כמעותיו



לבאר דעת ומועצה



להבין משל ומליצה



וללמד בישראל חק ומשפט.



והאמר עצתי תקום וכל-חפצי אעשה, יאמץ ידידי וגבירי ויחזק ידיו



וינצרהו ויכונן צעדיו



ויהיה-לו חומה ומבצר



ועזרת מצר



צעדו אל-יצר



ומצעו אל-יקצר.



וישא שלום לאין קצה וקצב



ובאין יגון ועצב



ומשאת שלומים



כמימי אגמים



ושפע ימים



אל-אביו הראש האדיר ש"צ ועלי אחיו וקרוביו – הנחמדים החשוקים



ועל-דודיו ואהוביו –הקרבים והרחקים



וענוים יירשו ארץ והתענגו על-רב שלום.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8300