


	
	לגביר דעות וחוסן ישועות
	



לגביר דעות וחוסן ישועות / ר' משה אבן עזרא

אל רבנו חננאל בן ישועה

  


לגביר דעות



וחסן ישועות



וחיל וצבא



וחומה נשגבה



ושמש בעיפה



וצל סלע-כבד בארץ עיפה



איש-חמדות



צור-מעוז ובית מצודות



ציץ הנזר



אבן העזר



יסוד האמונה



סוד הדעת והתבונה



הר המור גבעת הלבונה



משכיל בכל-חכמה



גבור חיל ואיש מלחמה



החכם הגדול



המעוז המגדול



מר' ור' חננאל



אלהים יראהו מאוייו



מספר ימי חייו



בן-כבוד ר' ישועה



בגן-אלהים יהיה חבלו



וכסא כבוד ינחילו



מכנף הארץ נשמע שמעו



ומאפסיה נודע טבעו



פי הזמן ישורר חסדו



ולשון ימותיו– תחוה כבודו



ושפת לילותיו–תשיח הודו



הרים יפצחו רנה בטובו



יער וכל-עץ בו



אבן מקיר צדקו תתנה



וכפיס מעץ יענה



הלכי מדברות יזמרו-לו



רכבי ימים יספרו גדלו



עברי ארחות יביעו מהללו



והעת אתו יזכירו



יתרועעו אף-ישירו



כלם יענו יחד



ויאמרו שכם אחד



עץ חיים פרח



בפאת מזרח



וכוכב שכל זרח



ולחוף ים ארח



יפיץ אורו עדי ערץ



לאחז בכנפות הארץ



פניו שמש מכלימים



ואוריו סהר מעלימים



וידיו תבל מגשימים



ותבוניו פתאים מחכימים



ומליו כושל מקימים



וניביו חולים מחלימים



דבר עולתה לא נמצא-בו ודפי



מלא חכמה וכליל יפי



אהב חכמה מכל-מסחר



ודעת מחרוץ בחר



ויתן את-לבו בעצמה



לדרוש ולתור בחכמה



ויצר עליה וישכל



וישר אליה ויכל



גלה יסדותיה



והערה אשיותיה



עד רדת חומותיה



וילכדה עם-בנותיה



קראו לבו לשכן גבהים



וימלא אתו רוח אלהים



וממעל לכוכבי-אל הוקם מצבו



ולא-גבה לבו



ובין כנפי כרובים יעופון רעיוניו



ולא-רמו עיניו



ועל-פני עבים נתכנו-לו מעלות



ולא-הלך בנפלאות ובגדלות



עד כי-חכמים לפניו נסכלו



ונבנים מפניו נבהלו



ומשכילים לעמתו נאלו



כף שמו לפיהם



וכחגבים היו בעיניהם



ולא-מצאו כל-אנשי-חיל ידיהם. – ואחרי הודיע אלהים אתי את-כל-זאת



עוררתי את-רוחי לחזות



איך אפאר באהביו – נפשי



ואכתיר בכתביו – ראשי



אז שמתי בנפשי לשמר



עצות בלבבי לאמר



בחבלי שירים – אמשכם



ובעבתות אמרים – אתמכם



נכבדות אדבר-בו



עד-אבוא כמים בקרבו



ולשוני תהגה צדקותיו



עד-אבוא כשמן בעצמותיו



אך בבאי חסדיו להתאות



ראיתי נפלאות



ולחק את-התבונה



ואין קצה לתכונה.



ועוד אני מדבר עם-לבבי



ומתיעץ עם-ילדי מחשבי



והנה צפון תעיר סמיה



ותימן תביא בשמיה



ואור ינוצץ



כברק ירוצץ



וקול נגינות



ושיר רננות



והמבשר יאמר וישחק



שמועה טובה מארץ מרחק



והקרא ירוץ ויקרא



הנה יום-בשורה



באה תשורה



מפנינים יקרה



מכתב מפאר



במחוגת השכל מתאר



ובעט הדעת מבאר



מחפיר



זהב אופיר



מפיר



יפי שהם וספיר



טוב מקנה וקדה



יקר מכל כלי חמדה



אמריו כמים קרים



וחזק צרים



דבריו כנפת צופים מתוקים



וכראי מוצק חזקים



מליו כשמן רכים



ומשלג זכים



כשלג ביום קציר תחשבנו



וגחלים בערו ממנו



מעניו מאד נפלאים



וטוריו בתרשיש ממלאים



כנפך על-ספיר ואחלמה



ושש ומשי ורקמה



מפאת טוריו



הפיחו כפריו



ומעבר טעמיו



נזלו בשמיו



ומרוח לקחו



נרדו נתן ריחו



והעת אתו אחזה ימיני



כל-יקר ראתה עיני



ותגבה נפשי בעיני



מכל אשר-היו לפני



וכל-אשר הגד לי חזיתי



וכאשר שמעתי כן ראיתי



כמר על-הכפר בלי-שקר



כמראה הערב והבקר



גן חמודות



על-פלגי תעודות



כל-עץ בו נתן פריו



מה-טובו ומה-יפיו



אריתי מורי



אכלתי יערי



שתיתי ייני וחלבי ונסכי



ופריו מתוק לחכי



וארבע פעמותיו



נחל מלא על-כל-גדותיו



בקיץ ובחרף לא-ייבש



על-פני ארץ כהלך דבש



לא-רעם לו ולא-נהם



שם הבדלח ואבן השהם



שלחן ערוך



ויין מסוך



וקול מריע



לקצה-ארץ יגיע



לכו לחמו בלחם פרסתי



ושתו ביין מסכתי



לחם מזמה



ולא לחם אדמה



טבח מוסר



ולא טבח בשר



יין אמונים



ולא יין גפנים



מגדי שכל



ולא מגדי אכל



בשמי חסדים



ולא בשמי נרדים



שירי תבונות



ולא שירי נגינות



ויודיעני נפלאות מזמה



ויגד-לי תעלמות חכמה



ענדתיו – על-גרגרותי



קשרתיו – על-אצבעותי



שמתיו – על-זרעותי



להיות לי למשמרת



לכבוד ולתפארת.



הוא ששוני



בעתות יגוני



ולרגעי חילי



שמחת גילי



אדבר-בו ועדיו ישיבני



אביט אליו ויפיו ירהיבני



בין צלעי הפלתי גורלו



ובניתי בית זבל לו



ובקרב קרבי המהימים



מכון לשבתו עולמים.



ומה הגמול אשר אשיב לנגדו



והשלם אשר אשלם לחסדו



ולשוני נעצר – מהגיד מעשהו



ויידי תקצר – לנגע בקצהו



לכן בראתי כי לתגמול ידידי



אין לאל ידי



שמתי בכפו



מקנת כספו



לאמה נפשי



לבל-תצא חפשי



ולבי לעבד רצוניו



ולעשות בו כטוב בעיניו.



ומי יתן-לי כח



לדאות על כנפי-רוח



לבוא אל-מגוריו



ולנפל על-צואריו



להודיעו סודי חבי



ולהגיד לו את-כל-לבי



ולספר אדות מסתורי



ותהפכות דורי



דור לא-שם אלהים נכחו



ולא-נאמנה את-אל רוחו



דור מה-רמו עיניו



וחרבות שניו



פרש לנפשי מקשיו



והנחילני ירחי-שוא



הרחיק מעלי גילי



ולילות עמל מנה-לי



למשחית הפך הודי



וצוקו חדש עמדי



חציו אכלו כחי



וחמתם שתה רוחי



ולא נעצבתי – אל-החיל כי נשלל



ולא דאגתי – כי-חלף ואמלל



ולא נהייתי – על כי-ספה – הכבודה



ולא נחליתי – כי-עפה –העבדה



כי בעין רעיוני



שרתי בגד זמני



ובאישוני זממי



ראיתי תהפכות ימי



זמן נעוו מפעלותיו



ותעו מחשבותיו



נעקש בארחותיו



ונלוז במעגלותיו



ישק



והוא כנחש ישך



יחריש



וכצפעני יפריש



יתאים להפריד



ישא להוריד



ולעקש יישיר



ולהוריש יעשיר



עשרו כרקב יבל



וחילו ישא-רוח יקח הבל



וכספו וזהבו



ככלי אין-חפץ בו.



הנה מעט ממהלכיו



ואלה קצות דרכיו



ואיך לא אבוז למפעליו



ואלעג למעלליו



ואני מעודי



כביר מצאה ידי



ויעוף העשר



כאשר ידאה הנשר



וכל-עמל ידים



יעשה-לו כנפים



למען דעת יד אדני כי חזקה היא.



אבל יזלו עיני



ואשא בשרי בשני



כי נשארתי בודד בארץ מולדתי



ואין איש אתי



ואני בה נחשב



כגר תושב



ולא אחזה גבר סביבי



ממשפחתי ומבית אבי



ספו – בה מורי דעה



ונאספו – מביני שמועה



גם-נבנו עשי רשעה



על-אדני דבריהם העתירו



וגדלו ויעשירו



ולא ידעו מחשבתו



ולא-הבינו עצתו



כי טח מראות ראותם



מהשכיל לבותם



ופליטי בין אשר נודעו



ושרידי יחש אשר נשמעו



דלו מאנוש נעו.



על-זאת אאנק דומם



ואשבה משומם



נגוע ומנסה



כי רע עלי המעשה



אכן עת רעה היא והמשכיל ידם, כי מה האדם שיבוא אחרי המלך את אשר-כבר עשוהו. לאדני הוחלתי עד-בוש



ואדע כי-לא אבוש



וחסיתי בשכן ערץ



והחוסה בו ינחל-ארץ.



ועוד ליום אשר אפו בו סער



כתנור בער



להיות כל-זד נוקש



וכל-עשי רשעה קש



יום אשר יחמל על-סגלתו



ומחזיקים בבריתו



כאשר יחמל איש על-בנו העבד אתו



ואף כי-סגלת הברואים



וראש הקרואים



המפלא במדותיו



היחיד במפעלותיו



רבנא אבון יחי לעד



ואשרו לא תמעד



הוא לי מבצר



לרגעי הצר



ומגדל



אם-הכאב יגדל



ודלת וחומה



מחרדת המהומה



ושמש צדקה



באפל המצוקה



מרחוק בשמיו יפיחו



ומאפסי-ארץ מוריו יריחו



מפי ספריו



אשמע דבריו



ובפני כתביו



אראה אהביו



ומבית מגוריו



יבאוני יצריו



ופני ירצון לחלות



על-משכבי בלילות



ואקרא בעתות צרתי



מארץ מרחק איש עצתי.



ועתה מכבוד אלופי



ישאלו אמרי-פי



אם-ייטב בעיניו



וכשר הדבר לפניו



לחזק חבלי האחוה



ולהתיר קשרי התאוה



ועל-ידי אמר וענינים



נתראה פנים



ובגן עטים וכתבים



נתעלסה באהבים



אולי כתבו הנעים והנאה



יתמך לבבי הנכאה



כי הנה בשמים עדי



ובמרומים שהדי



כי-הנפש אליו נכספת



והעין אליו דלפת



ומראהו שאפת



ומתשוקתו דמעה ערפת



ואין לאדני מעצור לזכר הנשכחים



ולקבץ הנדחים



וחבל הפרידה ירתק



וחוט התשוקה ינתק



לחבר את-האהל להיות אחד, אז אשר-פצו שפתי אקימה



ואשר נדרתי אשלמה.



ויבאר לי היטב שלומיו



ומצפני עלמיו



ושלום ציץ התעודה



הפטדה החמודה



ציצת הבשמים



וחמאת החכמים



ר' ישועה



לא תאנה אליו רעה



ויבלה שנותיו בנעימים



וכחול ירבה ימים



יתברכו בו גוים ויתגדלו



ובשמו יתהללו.



ועוד יודיעני בהגיע כתבי אליו



ויפל על-רגליו



המצא חן בעיניו



או הנשא פניו



ואם יגדל



אצלו או ידל



והאוסף עוד אם-אחדל.



ושלום רב



כממזרח למערב



ומעגלה לעקרב



עליו ועל-בני משפחתו



ולאחיו וילדי מחברתו



ולדודיו והסרים אל-משמעתו



וגיל פורח



ואור זורח



ורב שלום עד-בלי ירח



למען אדני אלהיך ולקדוש ישראל כי פארך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4618