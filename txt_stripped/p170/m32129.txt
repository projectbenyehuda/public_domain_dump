


	
	עובר על פשע
	



סליחה. חתימה: משה


עובר על פשע / ונושא חובה –

לצעקתי תשע / ולי הקשיבה,

ועל כל חטא ורשע / תכסה אהבה.

ובליל זה זכרה לי, אלהי, לטובה.





משכנך, מלכי, / קמתי לבקר

ובמהלל חכי / לבוחן וחוקר

בהיכלו, כדרכי, / לחזות ולבקר –

נא אל תרחק, כי / צרה קרובה.





שעה נא שועתם, / צור, וצעקתם,

ובמי דמעתם / מחה חטאתם,

ולטוב זכר אותם, / ובשר עדתם:



״ארפא משובתם / אהבם נדבה!״





הקם בת יניאון / לבה מצרים

וחיש יבראון / לה ימי נעורים,

ואותה ישאון / על כנפי נשרים –

ובניה יבואון / חליפות וצבא.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32129