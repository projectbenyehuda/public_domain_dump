


	
	לשמש בא
	



קינה על מות אבא אלפתח בן זאגורה






לשמש בא ובעפר מבואיו / פני רום קדרו עם כל צבאיו,

לשמעו שממו יושבי קצוות / ואכן הכאב יותר לרואיו.

בארזי הלבנון נפלה אש – / ומה־תשאל בעד טרפי דשאיו?

ואם טרף בכור מות כפיריו – / אמר, מה יעשו עדרי טלאיו?

אהה על עץ אשר גבהו סעפיו / עדי היו עצי עדן מקנאיו,

ועפר, אך ביום לחם חכמים / בצור לשון ירדף את צבאיו.

לאות ולנס הקימהו זמנו / ושח כי בו יהי מוחה חטאיו.

ופניו כללו יפי עדי כי / חליפות זהרו לבשו צבאיו,

כמו עתו לבד גילת ידידיו / ואך היא היתה עצב משנאיו.

צמידים על ידי ימים פעליו / להתפאר ועל צואר חלאיו.

ועצות הזמן דעתו תסכל / לפי רגע ותחכים את פתאיו.

מקור שכל, ואך מימיו כצופים / עלי ארץ לרוות את צמאיו.

והנו אחריו נתן למלח / ולא ירפאו לעד גבאיו.

יתנה סיס עלי אמיר למותו / והעגור יקונן בין עפאיו,

ואורים תאבו לסכל כאביו / וכוכבי מעלה לשאת חלאיו.

מיחל לחזות גבר כמותו / עמד! אין בזמן כי אם נביאיו.

ואולי תאמרה ילד דמותו – / הכל היום זמן יעש פלאיו?

לבבי יצרו עליו אדמות / ורחבי הארצות הם כלאיו.

ותבל בלעדי פניו שממה / בעיני – ואנשיה – פראיו.

משומם אשבה עמם, ואגיל / בבית קברו ואשלה עם רפאיו.

עלות שחר יעירני לזכרו / בעת למשחריו יצא ובאיו,

ולערב בערכו שלחנות בין / ויין מוסר ויקדיש את קרואיו,

ארח לך כאשר שמש יהי בא, / הכי את הוא ומראיך כמראיו.

ודע כי מותך אות כי לכלה / זמן נוצר ולשאול כל ברואיו,

וכי יבלו כמו בגד שחקים / וכי לא יהיו לעד נביאיו.

והן קברך ענן רום לא יקוה / להשקותו ולא ישאל נשיאיו,

בדמעת כל חסידי אל ירוה / ימות עולם ודם לבות יראיו.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31506