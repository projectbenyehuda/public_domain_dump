


	
	מה לך אנוש
	



מה לך אנוש / ר' משה אבן-עזרא




מה לך אנוש תעכר      צפונותיך



תועה כשכור        במחשבותיך



עד אן לא תזכר      אחריתך –



מתי תקום        משנתך:      מש' ו, ט


 


שקר נחלת        במעלליך



ופיך האכלת        פרי פעלך



למאד הסכלת       זמן הבלך



ימי ילדותך        ושחרותך:     קה' יא, י


  


הוגעת יוצרך        בחזק מצח



האמרת יצרך        להרע נצח



הדשת זכרך        בחרוץ קצח



על עבדותך        לתאותך:


  


חלפו שני נער       וזמן עדנה



והיו מעט מזער       וקפצה זקנה



ותסכל ותבער       מאין תבונה



כלו שנותיך        וזקנתך:


 


זד, עין פקחה       וחקר דעה



והט אזן פתחה       והבן שמועה



וצא לתור מנוחה       אל הבקעה



משכן אבותיך       וילדותך:


  


קרב בן ישאף לצל חסדיך



הומה בלב נעטף בעלות חמתך



צורי, אל תט באף אל עבדך בן אמתך:     תה' קטז, טז







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4211