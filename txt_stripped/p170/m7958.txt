


	
	[מרום איה חסדיך]
	



סימן: משה קטן




מרום איה חסדיך  /  נשבעת לחסידיך

שובה אדני עד מתי /  והנחם על עבדיך:     [תה' צ, יג]

שובה לעדר וצאן טרף / נתתו בפי עובדי תרף

הצל פליטיו ואל תרף /   ידיך מעבדיך:       [יהוש' י, ו]

הוזים בשבים ונרדמים /   עורר, סדורות עולמים,

חוס נא ונחם שוממים  /  ודבר על לב עבדיך:     [ש"ב, יט, ח]

קומם והצב גבוליך  /    ובנה מכון בית זבולך

וישע הדרך לפעליך /    יראה אל עבדיך:      [תה' צ, טו]

טבוע במי חרוניך  /    דל הוא וחרד לדינך

יזכה ותיקר בעיניך  /    נפשי ונפש עבדיך:     [מל"ב א,יג]

נשא חטא מגאל ואם תרחק / וקרב בקראו ואל תרחק

וזכר לאברהם ליצחק /   ולישראל עבדיך:      [שמ' לב, יג]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7958