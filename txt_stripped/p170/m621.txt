


	
	בני לו תחזה אתי בקברי
	



[בני לו תחזה אתי בקברי] / משה אבן עזרא


בני! לו תחזה אותי בקברי, / אסיר כלא ובשחת מגורי,



בבור נחבא, ואין יוצא ואין בא, / כמו טרף בצפרני עפרי,



והוד פני אשר נהפך למשחית, / ורמה כמעיל מעל בשרי –



אזי לא תהיה מכיר דמותי, / למען חשכו פני ועורי.



ואיך מוזר נתנוני קרובי / ואותי חשבו אחי כנכרי?



וכהם זנחו אותי ילדי – / וכן זדתי ושכחתי להורי!



מעט מזער יהי שכנם בתבל / ומקריהם יהי מחר כמקרי:



הכי יאכלם בכור מות, וזכרם / יהי נשכח עלי תבל כזכרי.



אמת, מקרה אנוש יוליד אלפים / כמקרה איש אשר ילך ערירי!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/621