


	
	אעירה שנת עיני
	



אעירה שנת עיני / ר' משה אבן-עזרא

סימן: משה


אעירה שנת עיני   לחבר את זמירותי



ואגבירה ניב לשוני  לנגן בנגינותי



אברך צור נחני   בצדקתו כל ימותי



אף לילות יעצני יסרוני כליותי:


תה' טז, ז


ממעי אם קראני  ומבטן הזכיר שמי



ושם חסדו נחני   והיתה ידו עמי



ולאור הוציאני   ועיניו ראו גלמי



וטובו הבטיחני   כרגע על שדי אמי



ולא לצרכו בראני  כי אם לצרך עצמי



לברך על יצירותי     ועל נפלאות נפלאותי:

שלח רוח באפי   ויפח בי נשמה



וישם דברו בפי   לבאר אמרי מזמה



ושח להמיש בכל גופי והוא עפר מאדמה



ועם אזני ועפעפי   לשרת נפש חכמה



וזמן טרפי על פי   ברעב ובצמא



אהודנו בשירותי    ומי אני ותהלותי:

הפליא בשכל ודעה  סגלת יצוריו בתבל



ויהי להם ישועה  והם היו לו חבל



ובכלות זמן מרגעה  והיו בוחרים הבל –



עד שיבה הוא רעה  ועד זקנה הוא סובל



עדי באו שנות רעה  והגיעו ימי אבל



והלבינו קוצותי     והחשיכו אורותי:

במה צור אהודך  על טובות גמלתני



ואיך אגיד חסדיך  אשר בם הענקתני



ומגזרת כבודך   הדעת חננתני



ומשפע הודך   הנפש נתתני



עד שובי עדיך   כי למות יצרתני



בנאדך שים דמעותי להשקות בם עפרותי:
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5640