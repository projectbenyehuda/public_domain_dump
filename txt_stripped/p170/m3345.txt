


	
	תאות לבבי ומחמד עיני
	




תאות לבבי ומחמד עיני –



עפר לצדי וכוס בימיני!

רבו מריבי – ולא אשמעם,



בוא, הצבי, ואני אכניעם,



וזמן יכלם ומות ירעם.



בוא, הצבי, קום והבריאני



מצוף שפתך והשביעני!

למה יניאון לבבי, למה?



אם בעבור חטא ובגלל אשמה



אשגה ביפיך – אדני שמה!



אל יט לבבך בניב מענני,



איש מעקשים, ובוא נסני.

נפתה, וקמנו אלי בית אמו,



ויט לעל סבלי את שכמו,



לילה ויומם אני רק עמו.



אפשט בגדיו – ויפשיטני,



אינק שפתיו – וייניקני.

כאשר לבבי בעיניו נפקד,



גם על פשעי בידו נשקד –



דרש תנואות ואפו פקד,



צעק באף "רב לך, עזבני,



אל תהדפני ואל תתעני!"

אל תאנף בי, צבי, עד כלה,



הפלא רצונך, ידידי, הפלא,



ונשק ידידך וחפצו מלא!



אם יש בנפשך חיות – חייני,



או חפצך להרג – הרגני!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3345