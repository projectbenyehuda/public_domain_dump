


	
	נפשי אויתיך בלילה
	




נפשי אויתיך בלילה!





אותה נפשי אל מקום נפשה

וכלתה אל מקור שרשה

ונכספה לנוה קדשה,

ללכת יומם ולילה!





נעם הכבוד בעין הדעת תראה

ומבלי אבר אליו תדאה

ותשאף עדיו ותשתאה –

בנשף, בערב יום, באישון לילה.





יקרו תשור על ידי פעליו

ותתאו לגשת אליו,

יום ליום תביע אמר מהלליו

ולילה ללילה.





מעודי עלי דגל חסדך נודע

ואהל יראתך מלבי בל נגדע.

אדני, חקרתני ותדע,

בחנת לבי פקדת לילה!





שבעתי נדודים על ערשות אנושים,

הריצוני פעמי למעונות קדושים,

בנפל תרדמה על אנשים

בשעפים מחזיונות לילה.





הסכלתי ואשגה כל ימי שחרותי

ונכלמתי כי הבלתי זמן ילדותי,

לזאת היתה לי דמעתי

לחם יומם ולילה!





ברה, בכלוא הגוף נעצרת,

התבונני כי העולם מעברת,

עורי עורי לראש אשמרת,

קומי רני בלילה!





רוצי, זכה, יצר תאוה לשבר

ודרך ישרה כל ימותיך לבר,

הכי חלדך כיום אתמול כי יעבר

ואשמורה בלילה!





בעל כרחו אנוש יולד לעמל,

וכל יצר מחשבותיו און ועמל,

והוא כציץ יצא וימל,

וידד כחזיון לילה!





ימים עליהם ישאו קולם,

מות ירעם ויסור צלם,

ועזבו לאחרים חילם,

רגי ימותו וחצות לילה!





יכבד עלי על יגוני בחטאתי,

כי לא שבתי עד כה ממשובתי,

יגעתי באנחתי, ומטתי בדמעתי

אשחה בכל לילה.





עיני בחם לבי נגרה ולא תדמה,

לקאת מדבר אני דומה,

יומם במסתרים נפשי תהמה

ותקם בעוד לילה.





קודרת בגלות ימי שביה,

הורידה לארץ עדיה,

תנוד ודמעתה על לחיה –

בכו תבכה בלילה!





בנשף קדמתי דמעתי ולא אנוחה,

אשפכה דם לבבי ואגיחה.

נפשי עלי תשתוחח, ועם לבבי אשיחה:

אזכרה נגינתי בלילה!





חלפו כצל ימי עלומותי

וקלו מנשרים שנותי

ולא אזכר מזמן שמחותי

לא יום ולא לילה!





זדים הציקוני והגדילו עלי בפיהם,

דוברים שלום ונושכים בשניהם –

נא יזכר רע מעלליהם

לפניך היום – יומם ולילה!





קדשו עצרה ורחצו והתקדשו,

הברו סיג לבבות והתאוששו.

המזכירים את אדני, אל תחשו

כל היום וכל הלילה.





התבשרי, בתי, כי עוד אנחילך חני

ולאט אנחך ואניחך במעוני,

כי אין גואל קרוב ממני –

ליני הלילה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31496