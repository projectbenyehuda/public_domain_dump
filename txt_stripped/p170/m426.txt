


	
	תם אהל צדק
	



לקרובה א'


תם אהל צדק     ומגורי ישר



שכן, ומעודו     מהלכיו אשר רחש בנכבדי    מזמה ופשר



וכל אשר היה ברוח:


דהי"א כח,יב





קרבת אלהים    חמד איש חלק



ציד בפיהו     לו אדמוני חלק



פרא אדם אחרי   צידו דלק



רדף קדים ורעה רוח:


הו' יב,ב

  


על דבר הבכרה   רבה משטמה



שעיר התנחם    ולהרגו דמה



נפשו שמתהו    לרדף בחמה



אל עני ונכה רוח:


ישע' סו,ב

  


מאביו יצא    אל ארם נהרים



ללון נטה     אל שער השמים



כבוד אל חזה   ולהשמעות אזנים



ותצלח עליו הרוח:


ש"א י,י



יורדים ועולים   ראה בסלם



טעמי מוצאם   ומובאם לו גלם



חזון נראה לסרעפיו  ולא נעלם



כנוח עליו הרוח:


במד' יא,כה

  


זבד טוב זבדהו   לשמר הליכתו



וזממיו להפק    להשיבו לאדמתו



היותם כל צריו   וכל אנשי מצותו



כקש לפני רוח:


תה' פג,יד



דר עם ארמי   וירב טובו



גדל ויתאו    לשוב אל מצבו



בגבול שוטם בא  וינע לבבו



כנוע עצי יער מפני רוח:


ישע' ז,ב



אותו בשר אל   כי לא ישכל



מלאך התאבק   עמו וישכל



שרה עם אלהים  ועם אנשים ויכל



אדם שליט ברוח:


קה' ח,ח



השכים ויחץ    מחנותיו לראשיהם



בניו ועבדיו    נשיו ואמהותיהם



רעד מחילי אחיו   ומרכבותיהם



וסוסיהם –    בשר ולא רוח:


ישע' לא,ג



בטח במבין    צפוני סרעפיו



ידע כי בדיו    ינובון וענפיו



ילידי שוטם    ומוטות כנפיו



וכל אגפיו –    אזרה לכל רוח:


יחז' יב,יד



ענות ילדיו    ישמע ויחישה



קול דרור יאזין   בפח גלות יקושה



במסגר עונה    נפשה יבשה



מעבדה קשה   ומקצר רוח:


שמ' ו,ט



את מי עיניהם   יזילון כמים



בדאבון נפש   וכליון עינים



נושאי על בצואר  ומועקה במתנים



ורפו כל ידים   וכהתה כל רוח:


יחז' כא,יב



עורה והפק   צרי לכאבי



זעף תשלח    לצר ישאג כלביא



רחום בשר    הרוגי השבי



הנני מביא –   בהם את הרוח:


שם לז,ה



חין ערכיהם   יעלה וישפר



זדונם ביום   ענות נפשם יכפר



קרא כי צר   לכל צד יזרה ויעפר



כעפר        על פני רוח:


תה' יח,מג


בזכרם בזאת יבא  ראש מנזרים



בפר בן בקר    ואיל מכרים



חקה מאת    משפיל ומרים



יוצר הרים      וברא רוח:


עמ' ד,יג






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/426