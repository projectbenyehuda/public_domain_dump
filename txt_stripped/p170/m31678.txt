


	
	אחלי וימים נוכלים
	



אל יהודה – הלוי? –






אחלי וימים נוכלים יהיו ואל / ישלו, וישלו אשר זבדו,

על מי אדבר ואל מי אזעק וכל / אנשי שלומי אל שאול צעדו,

או איך בעז אגיל ולא אגיל, והם / גלו ליד גלים והתעתדו.

אך מר ורע מזאת פליטיהם אשר / שחקו למשבתי ולא חרדו.

בגדו כמו נחל ולא נחלו עלי / שברי, ותם שברי ולא סלדו.

בי נהפכו יחד ורעות חשבו / לא ספרו מאז ולא הגדו,

עד רחקו לבות אחדים נוצרו / כרחק פגרימו והתאחדו.

אנוד בארץ נוד אשר תוכה ידי / ימים בעקבה את־עקבי נדו,

ארץ אשר לא אחסר בה כי אשר / יתממו עמי ויתחסדו

חלו בלב יחול במחלייו עדי / גבי כבדי מנשא כבדו.

חכמו בעיניהם ועם הבערים/ ראש נשאו להם אשר פקדו.

איגע וירגיעו ודרכי חמדו, / כי אשנאה דרך אשר חמדו,

יעצבו לי מאשר אשמח, הכי / אדאג אני מכל אשר בו חדו.

אהל משושי הזמן החריב ביום / האהלי צען וגריו נדו,

עמם שנותי קצרו כן ארכו / לילות נדודיהם והתמודדו.

לילות נדודים נמשכו להם ולא / שבו באור שחר ולא פקדו.

אמרו: הנאספו כסיליהם עלי / שחק ובעבות הנדוד נעקדו,

או הם נבכים ממבוכתי ואם / ננהו נהות עלי והתגודדו.

אחשה ואתאפק, הכי מתאפקים / על שערי מוסר ותם שקדו.

איכה יבהלוני ילידי יום, והן / יחדו יסופון כאשר נולדו.

דעה והשכל הפקדו עלי לבל / אחת למפעלם ובי הועדו.

שיאי עלי אף שוטני העלו עדי / ערש לרגלי על כסיל רבדו,

אשנא אשישותי אשר יתאוששו, / אבחל במזרקי אשר יקדו,

עד אשאלה משקי: היין גפן סדום / או ראש פתנים בכלי הפקדו?

מה לי ולב יכלה בקול שירים ואך / יכלה ויגיל אל אשר ספדו.

כל־תענוגי הזמן אמאס, לבד / חידות חכמים שכבר נפקדו,

או מכתבי אחי יהודה, כי לפי / מתקו ומכתם ופז נחמדו.

המה אשר רפיון ימיני חזקו, / המה אשר לבי לאט סעדו.

נפך עלי שהם ביד קלע, ואם / טורים במר על הכפור, הורדו.

מדבר לפתח סתומיו נאספו / שרים ואל סודות בפיו נוסדו,

די מחסור שכל לשאננים ובו / ארחו בני ארח והצטידו.



שירים לנגדם ימחאו כף כל־עצי / בשם והרי מר־דרור רקדו.



הם נלחמו עם עש ובניה, אבל / ראש הפכו נגדם והתלכדו.

שמעי חרוזיהם ישיחון: איך בני / איש כוכבי מרום בלי יד צדו?

איתן והימן לו זממיו שמעו / התפארו בהם והתעודדו.

בו מבני לוי ידיהם גבהו, / כי לו יצועי מאמר רפדו,

או שכלו אותם לשונות נפרדו / עזבו נאם דתם והתיהדו.

יחיו בעוד שמש – וכמה מדברי / חזון בארך הזמן נכחדו.

לו כל חסדים נבראו יהיו למול / חסדו – בפי השומעים חסדו.

אל תתמהו לבני שעפיו, כי אבות / מראות להעיד מעניו נועדו,

כאשר בני אשפה לעטיו יעטו / בשת בעת לפני כתב סגדו,

עטים כצפעונים, ואיך השתעשעו / בם אצבעותיו ועליהם הדו,

צמו ומרק הדיו ימצו, ורק / לריק בשנים כצור חדדו.

נשקים והם נשכים, ומפיהם מתי / שכל וכסל ראש ונפת רדו.

יום אחזה פלאי פלאים אמרה: / ממעשיו לבות אנוש עודו,



או אשמעה מופתי חרזים אענה: / מפיו לרקמת [ה]שרד שרדו.



אלה קצות דרכי תהלותיו אשר / אותם בצבאותם שחקים פדו,

תספר עפר ארץ ורום תמד – ולא / יספרו מרב ולא ימדו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31678