


	
	אל ממרומו יקרא לעמו
	



אל ממרומו יקרא לעמו / ר' משה אבן עזרא

סימן: אני משה קטן


אל ממרומו   /   יקרא לעמו



איש על מקמו  /  יבא בשלום!


שמ' יח, כג

  


נדרי אביא    /  ושירי אצביא



כי לבית אבי   /  שבתי בשלום!


ברא' כח, כא

  


ימי גיל תמו    /  ושירי דממו



כי נדמו    /   נאות השלום:


ירמ' כה, לז

  


מלך יעצר    /  ורוחות יבצר



ויצר תצר    /  שלום שלום!


ישע' כו, ג

  


שמה ישגו    /  ולרב ידגו



והתענגו    /   על רב שלום:


תה' לז, יא

  


היום לעיני /     יגלה לאזני



קול רם: אדני /   תשפת שלום!


ישע' כד, יב

  


קרב מחזה   /   ומאמר חוזה:



ובמקום הזה  /   אתן שלום!


חג' ב, ט

  


טוב ועז ושלום  /  יצו צור לעילום



אתה שלום    /  וביתך שלום:


ש"א כה, ו

  


נכאים שבתם   /  כי נמכרתם



תשמעו אתם:   /  עלו לשלום:


ברא' מד, יז
 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1943