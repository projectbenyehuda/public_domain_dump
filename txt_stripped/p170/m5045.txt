


	
	כל מעשה אדני מאד נורא הוא
	



כל מעשה אדני / ר' משה אבן עזרא

לקרובה א'




כל מעשה אדני              מאד נורא הוא



נעלם, ומפעלו              יודיעהו



ולשון נפלאותיו              היא תעידהו



כל פעל אדני                למענהו:           מש' טז,ד


  


מה תקוה ושבר              לשוכן תבל



יעוף בלי אבר              וישב הבל



כל ימותיו שבר              וליליו אבל



היצדק מי בקבר             כרקב יבל



ואם יטהר גבר              מעשהו:          איו' ד,יז


  


שנות אדם חלומים            ומות פותר



וישכן בית שלומים            וקצו חותר



בפנים נכלמים              ולב יבתר



בא לדרש רחמים            ולו יעתר



ובחסדיו כתמים             יכבס בנתר



יום איש יסתר              מרעהו:           ברא' לא,מט


  


הבן מחפיר ומבאיש            ישא עיניו?



ואיך אמריו יגיש            לפני אדניו



וחטאו לא ימיש             מעל פניו



ואם ילך כמחריש             יצף רעיוניו



כי על דרכי איש              שם עיניהו:          איו' לד,נא


 


זע מחטאתו              יכפר עוניו



צמא טל סליחתו            ירו צמאוניו



ואל בית תפלתו            ינהג בניו



וכפר אדמתו             לעין כל ועיניו



והראני אתו              ואת נוהו:           ש"ב טו’כה







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5045