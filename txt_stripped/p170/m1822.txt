


	
	לובשי סות אימים
	



לובשי סות אימים / ר' משה איבן עזרא

סימן: משה




לובשי סות אימים         ועוטי פחד



בליל זה משכימים         בלבב אחד



לכבוד שני ימים         נוסדו יחד –



טובים השנים         מן האחד!              קה' ד, ט


 


משושים חדשו          מעם האל



ובהם חבשו          פאר, עם האל –



וחסד רחשו         לפודה וגואל



יום בו יגשו          אחד באחד               איו' מא, ח



טובים השנים          מן האחד!





שלמים נקראים          בפיהם שניהם



וסליחת חטאים         על גביהם,



ומדברים נאים         ישירון עליהם:



הזה או זה יבשר         ואם שניהם כאחד?          קה' יא, ו



טובים השנים         מן האחד!





הרנין עם קדש         במזמור נעים



בראש שנה וחדש         ויום שעשועים



שלשה יתחדש         בם גיל שועים



משקדים גבעים          בקנה אחד –               שמ' כה, לג



טובים השנים         מן האחד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1822