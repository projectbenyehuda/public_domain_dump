


	
	ישרו דרכי מסלי
	



“לר' משה ן' עזרא ז”ל"

סימן: מש[ה]

לנועם: שבחי נפשי


ישרו דרכי מסלי    /    והלכו לציון גאולים



דברו על לב אמלי   /    נחמו נחמו אבלים:


  


מבכי מנעי את קולך,  /  סערה כים הומיה,



שכחי כל חרדת אבלך  /  תאניה ואניה –



ממעוף צוקה אגאלך   /  מעני גלות ושביה



קול מבשר טוב לגאולי  /  צהלי קולך בת-גלים:  / ישע' י, ל


  


שבתי לכם ברחמים  /  עם מתי אם לא רחמה



תשתי עוד כוס תנחומים / תשמעי אמרי נחמה



יושבי חשך שוממים,  /  זרחה לכם אור החמה!



וחזון נחמי שבילי   /    יחזו המשכילים:


  


העלו שירים המריצו,  /  עם סגלה מתי מספר –



ולשם אל העריצו  /   כי בריתכם לא תפר,



אחריו כאריה רוצו  /   וירימכם מגוש עפר



כי דברו נר לרגלי /   צור עשה אורים גדלים: / תה' קלו, ז


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7002