


	
	מבשר לעם
	



פזמון לשבת החדש

סימן: משה




מבשר לעם שפל ונבזה  /  ישלח נערץ בסוד קדושים

ולחי יאמר: שבו בזה /   בהר צבי קדש קדושים –

כיום אשר אמר חוזה  /  בעלותם מנוף חמשים:

שבת והחדש הזה   /    הוא לכם ראש חדשים:    [שמ' יב ג]

שדי מגוי עם זדון  /   ישלח את גלותו

אשר כל יום יגרה מדון /  עמו ויחיש להפאותו –

ושוד יבוא על צר וצידון / ולשעיר עד כלותו,

יום קרא: הנה האדון  /   אשר אתם מבקשים:      [מלא' ג, א]

הרם לנו הפודה  /    להוציא מפח נוקשים

ולהציל מיד צודה  /   רוחות נכאות ונפשים –

ואז על זאת לאל אודה  /  בקרבן שבת וראש חדשים

יחד, ולכל מועדי  /     אדני המקדשים:       [עז' ג, ה]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4037