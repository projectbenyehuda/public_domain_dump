


	
	לגן אהב זמן
	








לגן אהב זמן גדר ארחיו / לבל ימצא לבבי בו מנוחיו,

וסגר בעדו דלתי תנואות / לבלתי יפרחו צצי צמחיו.

עלי אף שוררי אדפק דלתיו / ובפני חומדי אבוא פתחיו,

ומנעוליו ביד אמר אשבר / ובשפת שיר אגדע בריחיו.

ואם קמוש יהי עולה — אפתה / לבבי כי עצי בשם פרחיו,

ואם ימר עסיסו לי – אהלך / כמתרונן בטוב ייני רקחיו,

ואם מנחלי גפרית רסיסיו – / אכנה בעדם פתי קרחיו.

ולב נדח באהבתו – בהשחות / לבבי אהיה משיב נדחיו,

וכמים לאט אבוא בקרבו / וכשמן במצפוני נתחיו,

עדי חשך אהלך אז לאורו – / ואם הקדיר עלי ראשי ירחיו.

ואוחיל לאכל מגן אהביו / שחיסים אם יצאוני ספיחיו –

ושירי יהיה צירי לדודי, / הכי ציר נאמן השיר לשולחיו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31990