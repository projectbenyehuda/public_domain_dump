


	
	ידידים לבית אל
	



פזמון ליום הכיפורים שחל בשבת


ידידים לבית אל נגשו / ועל דלתיו דפקו

ומחטא התבוששו / עת אליו צעקו,

יום אשר בו חדשו / שתי קדשות נחשקו –

חסד ואמת נפגשו, / צדק ושלום נשקו.





מגן לכל הולכי תם / ואין בלתו מושיע,

וביד כל איש יחתם / וישקיט ומי ירשיע –

לנשאר עירם מתם / סליחתו תשמיע,

ומעיני פשעו תסתם / וצו עליו מפגיע,

וחובים כצור חזקו / במי סליחה נשחקו.





שפך נא בלבב נבזה / פני האל כבדך

ודמעך יגר מזה / וגלה את סודך.

מנוחה וכפור ביום זה / נתן לך לבדך –

אחז בזה וגם מזה / אל תנח ידך,

כי מצוף מתקו / ובם זדונים מרקו.





הבט לנכלם וחופר / ומבוש ארצה גוהר,

ומחשבות און מפר – / כתמי פשעיו תטהר

וקרעי חסד תופר – / לעין כל ישעו תמהר.

וצדקך תצוה, וכפר / חיש על המטהר –

ובנים לשד ינאקו / יחשו ויתאפקו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32128