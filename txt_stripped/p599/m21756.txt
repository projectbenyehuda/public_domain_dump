


	
	בבואה
	






בבואה יש, קבועה בנשמת־נשמתי:



בבואתך.



מדי תבואי, היא תנהר אף תצהל



לקראתך.



מדי תאחרי, דומם היא תוחיל



בהלה;



מדי תתרחקי, תצא אחריך



בתפלה.



והיא טהורה, ברה — כבבואה של חמה



חכלילית;



טהורה מכתם, מצל של מחשבה



אוילית.



בדלח — מסגרת לה, והיא כמו מראה



מבהיקה;



שטן לא ישלוט בה, וכל יד בה שלוחה —



ארחיקה.



אחת רק אירא: יד קטנה, ענגה



ולא־זהירה —



פן בשעה רעה היא תפגם בדמותך



המאירה.



יד זאת לא אחת ושתים נשקתי:



הה ידך!..



וכי לא תזהרי, בתי, אן אבוא



בלעדך?


דצמבר, 1915.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21756