


	
	נטע
	






ביום שמחת־לבי התפתח הנטע…



קטן אז היה, באור שש לגדול.–



נבל, נטע־אשרי, נבל!



גבהו – עד אדן החלון, והשקתהו



יום־יום רעיתי היקרה מכל. –



נבל, נטע־דודי, נבל!



פרח בעציץ וייף נטע־אהבה,



מתמר אל על, בלי נטות ימין ושמאל.–



נבל, נטע־זיוי, נבל!



באחד הימים – ותך התולעת



את לב אשרנו הצעיר, בן־תמול. –



נבל, נטע־אבי, נבל!



באחד הלילות – ויך מלאך־מות



רעיה פורחת, ותורד לשאול.



נבל, נטע־אשרי, נבל!



אין יד להשקות הנטע ולבבי.



שנינו מאבקים, וכפופי־העל…



נבל, נטע־חיי, נבל!


ספטמבר, 1926.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21939