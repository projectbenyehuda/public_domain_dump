


	
	שקטו בליל־האביב...
	






שקטו בליל־האביב, שחורי־רעיוני –



ויפתח שער־ספיר להיכל־הוד ודביר־אדני.



ואתן הרגענה, מחשבות־פחדי האפלות,



בליל־אור זה, לירח זיו הוא ראשון, מלך־לילות.



שקטו בליל־האביב, רעיוני.



לילה יחיד לאלהים הוא, בזר עביבי־שש מפאר.



בו בטלית־תכלת יורדה, שקופה כלה, שכינת־זהר;



ואשר היא לו תגלה, ברוך־אדני הוא ומברך:



אל דביר אשר, אשר כחל, יובילהו ארח ארח.



שקטו בליל־האביב רעיוני.



החטאתי כי עניתי. לא חטאתי, אך עניתי.



עתה זר אני בארץ. בעביבי־רם – שם ביתי.



רדידים צחורים מעלפת, שם רעיתי מרחפת,



שם יונינה לי נשקפת – באשנב־בלימה,



בהיכל־אפס…



שמה חרש, מדי טילי, אעלה חרש, אעלה, אעלה,



ובפלטין, זבול־מסתורין, היא תשקני מיין־רקחה,



היא תרוני מיין־רקחה – כחל, קריר יין השכחה, – –



מנוחת־תכלת עלי תשיב, ותישנני בכנף־פלא…



שקטו בליל־האביב, רעיוני.


זיו, 1926.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21937