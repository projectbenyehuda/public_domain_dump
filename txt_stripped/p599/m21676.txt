


	
	ברשתות הכסף
	



(סהרוריה)




על ערבות־הים העגומות אורגת הלבנה הפגומה



רשתות של כסף, סוללת במים נתיבה מזהרת;



ולאור־התעלומות, הרועד חשאי, שם נינפה חורת



רכובה על גל אט ובדד לקול שירה חרישית, עגומה…



על ערבות־הים העגומות נלכדתי ברשתות־הפלאים:



עיני – לנתיבת־הכסף ולבי – לשירת־הנכאים.



מהיכן השיר בא החרישי, העגום, הטמיר – מהיכן?



רזי לי: פתח הנצח בית־גנזיו, המקדש הפלאי,



ובקדש־קדשיו נאנחו שם מיתרי הכנור החשאי



אנחה שיש בה מיגון השושנים הנובלות וריחן…



ושטוף בתמרורי־השיר – כחוור סהר וים קפא ונדם –



שט רוחי כצל שתום־עינים בנתיבת־הים וירדם.



בצעיף־משי רך, כלו שחור, התקפל הים ויתעלף.



על צור, פה ושם, אט בת־גלים מסרקת מחלפתה
הירוקה;



כל אחת בקשקשות־כסף נוצצת, וצחוקה



מרטט במרחב־הים ומתלבט, כיתום, על גליו…



וכמכה־הסהר בנתיבה הסלולה במרחק השומם



שט רוחי כצל שתום־עינים אל ארץ הנצח הדומם –



נפשי לנצח – ולחידת־העבר.



ילדות־הזהב, ילדותי החשוקה,



שובי הושיטי לי לחיך המתוקה! –



דממה. אין דבר.



כנפי־אם זכות וצחורות – איכן?



על כסא־הכבוד בהיכל־הנצח



נושקה לה שכינת־הרחמים על מצח –



היכן הוא היכל־אל? היכן?



נפשי לנצח – ולחידת־העבר.



נעורי־אור פרחו – ולמה לא ארכו?



אנה זה טסו כיונים ופרחו? –



דממה. אין דבר – –



ירט הדרך לנגדי. סוד־קפיצת הדרך מצאתי. –



הלך וטפף בנתיבה, נוגע ואיני נוגע,



ככה עברתי בנתיבה עד קצה כצל אלם, מחליק



לקול שיר־תמרורים משתפך על ערבות־הים העגומות.



שתקו הגלים וקפאו וכפפו עצמם לרגלי,



דומים לשיות מפקירות את צמרן לגוזז.



הקיץ הקץ על הנתיבה ולדרכי עדין אין תכלית.



פתאם כמו היה הים אדמת־כבול ורכסים שחרחורים.



נתקעו רגלי בגל קרוש – נחפז משנהו לעזרה,



ישן מפני חדש אוציא, – מדלג כצבי על הגבעות.



הפכו הרכסים לפתע עין־תכלת ויהיו כספנכסים



גאים בבדידות־מלכותם וברעמות אור־סהר חורור.



קלחה התכלת מרחוק מגבה לא שערתיו, לא ראיתיו.



חשאי וצנוע התרפק אור־תכלת על עיני השתומות,



ענג, ומסלסל, ורך כתלתלי־הזהב של ילדה.



נצנץ אור־כוכב במרחק, או שמא נר־נשמה שם נדלק? –



מגדל־אור, עוטה צעיף רז ומסתורין,



במרחק־מרחקים



נשא על פסגת־ההר וערירי ובודד הוא מולך.



ירט הדרך לנגדי, סוד־קפיצת הדרך מצאתי.



שור! זולפה שפעת אור־תכלת עלי קיר ענקי,
קיר־בדלח.



חשאי וצנוע התרפק אור־תכלת על עיני השתומות.



נגה התכלת ואורה הגנוז התדפק על לבי.



שלטה דומיה עמקה. התכוץ העולם לתוכו,



עצר נשמתו, וחור הסהר ההולך יחידי.



עלה וטפס עליתי עלי קיר־הבדלח החלק,



דומה למכה־הסהר התועה בלילות־הרזים,



היו צפרני כשמיר ורגלי כשפודין ננעצות.



והנה המגדל לפני, זורע מעל אור־יקרות,



וככר גדולה לרגליו, מוארה ורחבת־ידים.



פחד ורחב בי לבי: אם לא ראיתיה בהקיץ?…



פחד ורחב בי לבי: מרחב־יה, ארץ־הברכה – –



נפל מכתפי הר־נשף ונבקע אור־שחר על ראשי,



שחר־הפז הצנוע של חיי הצעירים, הפורחים – –



עוד כנף דמדומי־השחר כחלחלת מרפרפת בעולם,



כנף הדמדומים המשמשים מתוך תנומה קלה
ומתוקה, –



וכבר בהיכלה הקיצה המלכה־השמש משנתה,



פקחה עפעפי־הזהר ומאפריונה הזהב



עמדה, הציגה כף־רגלה על רצפת השיש הטהור.



נגשה לחלון וקרעה וילונו, מסתכלה בעולם.



נפזרו שערות־הפז על כתפי־השיש החטובות,



נפל בשחק ברק־הודן, ורצועות של זהב כנחשים



עקלתונים התפתלו במזרח לכל צד ונפוצו.



שפע ועלה לאפי ניחוח־המור עם הנרדים.



ישבה במרכבת־ארגמן ויצאה ליאור־בדלח שקוף,



חבוי בחיק־יער וחולם חלום־ילדותי הגנוז…



טובלה ככלה במי־מנוחות, מוסרה להם סוד־צניעותה.



כרע העולם בחביון־השיחים, מסתכל ביפיה,



פרש זרועותיו אליה ועל פתחי פיו תפלת האהבה…



עלתה המלכה חכלילית וכלילת־ההוד מן הרחצה,



שרביט־הזהב בידה וכתר־המלכות על ראשה.



עמד העולם מכרוע ועל פתחי־פיו תפלת־האהבה.



נזקפו אלוני היער, על בהונות רגליהם עמדו,



עמדו גם שיחים וציצים זעירים, כקטני־תינוקות



פורשים כפיהם הקטנות ובחדוה אל אמם
נמשכים…



עלתה החמה מזהרת למרום־השמים, שמי־בקר,



שרביט־הזהב הושיטה לעולם בבת־צחוק חכלילית



והוא כלו נמשך אחריה, צמא־אור וכמה: נשקיני! –



צחקה המלכה ותעמוד, ותשק לעולם על ראשו.



צפצוף בירקרק־העצים, צפצוף וברכה לשמש.



והנה בירקרק־הדשא מלבין דבר־מה כלבן־שלג:



קטנה מאד כתנת־פסים הבהיקה, צחרחרת כשלג,



כיס לה בצדה ושפתו ארוגה לנוי חוטי־שני.



נפשי אני לא ידעתי ולבי בי המה ככנור:



כתנת־אור תפרה לי אמי, ארגה השני באהבה,



ארגה אהבתה בשני ואת נפשה בפסים גנזה…



אט בכתנת נגעתי, ולבי בי המה ככנור:



חרדו וטסו מתוכה עדת־יונים צחורות־גפים,



כנפי רננים נעלסות, וכצבעי הקשת בענן,



נחפות בכסף וחוגגות, כנפי־רננים נעלסות.



פשטו היונים בשדה, יוני הבקר השאנן.



עלה באפי ריח השדה אשר ברכו אדני.



היה השדה חכלילי, זרוע חבצלות מסביב.



פשטו היונים בשדה, טסו על ראש ילד קטן,



מוחא בכפיו הקטנות ואדם־השושן ללחיו,



לו התלתלים הבהירים ועיני התכלת הברה.



עמדו היונים על כתפו, טסו על ראשו במחוגה.



צחק הילד ונהר, וקולו כפעמון־הכסף;



ענו בהגה היונים, הטסות בתכלת במחוגה:



"ילדי הבקר הננו



פה על הארץ הגדולה,



בנים לשמש העולה –



בנים לשמש אמנו.



בקר היא תרחץ פנינו



באורות־הזהב המפכים.



גלים של גיל עזים, זכים



שופעים ומציפים עינינו.



אחר לחוץ תשלחנו,



תשלח לירקרק־הכרים;



מזמזמים שם הפרפרים;



שירם־של־יום ישמחנו.



ילד ויונה ופרפר –



אחד אל אחד נתלקט,



על החבצלות נרקד,



בגלי־האורים נפרפר…



צליל צחוק וצפצוף ורננים…



נשחק, נתאבק, נמלט…



שחק ושמח בנו, ילד,



בימים־הטובים הלבנים"…



צחק הילד ונהר, וקולו כפעמון הכסף,



ענו בהגה היונים, הטסות בתכלת במחוגה –



שפעה עליהם החמה אור־חסד ורחמים נלבבים,



שוחקה אליהם ממקומה במרכז־העולם וברומו,



דומה לאם באה בימים ויפי־נעוריה עוד עומד,



חוגגה כלולות בן־זקונים וסביבה בניה כלמו,



כל צאצאיה נאספו, הגדולים וגם התינוקות,



כלם הושיבו האם על כסא של כבוד באמצע,



קולעים לה זר חבצלות ושושנים ולראשה מכתירים;



עומדים ומוחאים כפיהם ומרקדים מסביב לאמם,



מרקדים מסביב למלכת־חייהם, לשמש־עולמם, –



מרקדים מסביב ושרים את המנון־השמש הגדול…


אודיסה, 1910.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21676