


	
	מות
	



I


פתחתי את הדלת, דלת־קן.



שם אב ואם ובנות יונים. מה יגעתי,



יונתי, מני יום!



עוד מעט וגלית בחדר־התכלת לב־השן



לפסנתר, ושער תפתחי למלכות תכלת וחלום.



הד פעמי־מנוחה קרבים בלבי כבר שמעתי.



פתחתי את הדלת, דלת־קן.



עינים לי חביבות מבט־שכול הושיטו.



ואחרי־כן –



בטרקלין פני־המות מארון־השחור הביטו.


II


ירדה לחנות לקנות דבר־מה



למרק: עוד מעט ואישה בא.



ברום־מעלות חכה ילדה לה, ובעינו דמעה:



מדוע אחרו פעמי־אמא?



היא מהרה לשוב, ועל המעלות פגשה



בפלאי שחור־כנפים. נמסרה ולא רגשה.



רק אחזה במסעד – ועד שאישה בא



כה ישבה על המעלות, וביד למרק מה.


III


כשממית נתלתה בתוך הבית



ענקית. ארון שחור רובץ, ואין להניס…



כרביבים נופל קול זחלני לאומרי־תהלים,



בפרוזדור – לחש־שכנות. מספרה החנונית.



וצלה מרקד על הקיר, וכמו מספר



גם הוא בלחש, מגלה סוד: היא באה,



גם קנתה מה. כמדמה, אדם חי, כמדמה –



ולאחר שעה…


IV


באחד מן הלילות העגומים



השלחן מסלק אל הקיר, כאשם.



ונשמה מתחמקת דומם,



חרדה,



בלי ברכת־פרדה,



בצעדים לא־נשמעים, אל פרוזדורין



אבלים ומעלפים אור־מסתורין,



לקראת מלאכים טובים, – התפגשם?…



הראי נתעטף שחורים, הליט פניו…


V


לשמים שערי־ברזל,



עליהם מנעול אדיר תלוי של נחשת.



והשוער – זד לא ידע בשת,



או נרדם לעולמים…



ונפשותינו העצובות



מתדפקות על השערים הנזעמים –



ואינן נענות…



והבנות העלובות



ליד גוש־היה־אם בבכי לאין־נחמה.



בכי־תחנונים, כורעות. למה?


VI


עוד מעט ובאו השמשים.



החדר מלא ראשים



ועינים דומעות לא־נאמנות.



וגם דמעתכן, בנות.



יום יעבור, שנה, עשר – ושוב בשכרון־חיים



תגוענה לילה־לילה בשועת־מאויים.



שוב קן וילדי־חן ונשיקות,



ושוב בעבועי־אד של מרק לאור המראות המבהיקות…


VII


הילד – מדי שכבו, צחק לו יום־מחר.



ועתה ליד הארון, ארון שחור,



כחולם חלום לא־מובן, עומד הוא:



האמא – זו.



אז ינח את מבטו נבהל־שומם



בהכנעה על ארון־האם – זר דומם



של ורדי־תם.



ועליהם ביד חזקה קשור שחור שם יתם.


VIII


האב בכפיו פניו הליט, בוכה.



הארון דומם.



וכמקשיב אל הארון יצנח, כלו שוחה –



באד זכרונות נחיל־חלומות־אור מתרומם:



בסירה שט הנער, הוא, ונערה תמה.



בראי־היאור דגי־פז אדמומים פרכסו דומם…



על נהרות שכול ושמה



מאהילים פרפרים, לא־נשמע שר זמזומם…


IX


הארון הורם, לבבות זעו,



בסך בני־אדם עמדו – והאבדה



כמו שאלה: מי הם ולמה באו? –



כאבן הוצאה מן הבית כבדה.



המלוות בכו עוד, כמנחמות את הארון.



ומשנה־שכול – בראש הארון נסע שכול.



וכמחנק שם לי נחשול, ונצב חם בגרון –



על עלבוננו אשר מחול…


X


כבר כרו קבר לה – ולמה מחכים עוד?



כסוה!



או לחשה קרן־פז, מן השמים ציר:



ישועה?



או מארצות חמות באה דרור במעוף:



רפואה?



כבר כרו קבר לה – ולמה מחכים עוד?



כסוה!…


XI


הגולל נסתם. בנות נושקות עפר.



שפתים רוחשות,



לוחשות.



קול “קדיש” כברכת־פרדה רועדה אחרונה.



אחריה מבין עצים דוממים דרור עונה.



לה יקשיב דם רקיע־תכלת – עמק, שפר…



כבר עבר סער, ורוח־קר בקרעי־עבים



בתהום־הכחל מצחקה דם.



אזי חמקתי מיונתי ואתרחקה דם,



ואצחק לי לנפשי כל הדרך צחוק חרישי



על מקסם עולם עכבישי,



הפורש שוב את קוריו, קורי תכלת ואהבים…


מארץ, 1913.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21691