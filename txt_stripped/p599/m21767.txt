


	
	אלגיה
	






הלבנה העדינה



כרותה כמו בחרב;



לערבה בכי וקינה,



קינת זאבי־ערב.



הוי הרוחות! מעברים



קול ילל תשמענה:



לי תשאנה שאון יערים,



יערי־אוקרינה…



תנו את קולכן, הוי הרוחות



ביללים עזים!



דורכים שם בנאות־המנוחות



גדודי־אשכנזים.



אנשי דמים ומשטמה,



כמו עב חשכה דורכים



על זהב שבלי־השדמה,



עלי גנים פורחים.



אללי, רוחות! מעברים



קול ילל תגבהנה:



לי תשאנה חיל יערים,



יערי אוקרינה.



שם, בחוה הפורחת,



במקום עמדה ערשי,



ערש־ילדות, פעם אחת,



שמה אמי חרסי!



שם אחותי, גביע־שושן,



ברה היא לאמה;



בין שושנים זוקפות ראשן



טילה לה בנעימה.



אלהים הוא היודע



מה־שם יקרן עתה?…



נפשי קרבי תזדעזע,



תחיל בעלטה.





הלבנה העדינה



כרותה כמו בחרב;



לערבה בכי וקינה,



קינת זאבי־ערב.


ססקטון, יוני 1918.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21767