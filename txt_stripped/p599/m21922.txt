


	
	לזכר דוד פרישמן
	






מאבלי קמתי לילה ועיני רם השקיפה:



מה, אחרי ה“שלשים”, שחקים הטהרו!



לתכלתם יתר עמק, ורוח עצב שרוי



בכל – וזך, ויפעה…



אצילי־יגון סהר שט, בתכלת מורם,



וחור, ושבעתים עדין, רב־הסבל.



וענני־השיש, תפושי אור ואבל –



מה יכסיף רך הרהורם!



לי נדמה רגע: עולמי קסמים ומרגועים,



לנפש גדולה מקלט – ענני־הטהר.



ואאמין לראותה, משוה יתר זהר



וחן לעולמי־יה הגבוהים…


ספטמבר, 1922.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21922