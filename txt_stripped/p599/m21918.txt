


	
	בליל אבלי העירני אור...
	



לזכר נשמת אבי מורי ר' אריה הלל גינצבורג




בליל־אבלי העירני אור



מתרפק, מוזר, פלאי!



עין־כוכב היא, מסתכל בי



מרום, חשאי.



עין־כוכב היא, מסתכל בי



בלי חדל, ברך ובעיון…



עין־אב! המון אור רחמיו



משם אלי יופיעון.



בחרדה קמתי וברתת



ישבתי על המטה:



בכוכב – אבא! רוחו שם



אלי מביטה!



דם סח: "אני אביך, בני,



שמת בארץ־פרעות…



לך רבת כלתה נפשי – לא



זכני אל התראות"…



ולא נגלה מצחו, מצח־אור



רחב־זויות, נאה.



קולו סח מכוכב לי,



והוא לי לא יראה…


אבגוסט, 1921.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21918