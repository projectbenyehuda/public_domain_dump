


	
	דבר נביא
	






עיני — בערפל וכלי — כמו באד,



כה התהלכתי אתכם דומם ואגחך



כל היום, ובשובי לחדרי בליל־סתו —



הדלקתי נר, ולהב שארו אז ילחך:



ולהב־כאב אז יעלה ולחך את הלב,



וכמו בצבת משלהבת נתן לבי תוכי;



ושאלת־מרי, כקרדם מורם על הדביר,



הולמת אותי: מי ומה אנכי? —



ואעלה למשכב, ואתי עלה — עש,



ושכבתי בחשכת ליל־הסתו ועיני פקוחות



ואזני — לתולעת: חיי — חלום לא־בא



של אשר שלם, מחכה לי על מי־מנוחות



בסירת־צחור, בדמות של ילדת־גיל…



בשחור־הליל קול סופה אז לאזני נשא



ויליל מארצות־המטבח, עבר שם



מלאך־מות אדם אלפי מיל בטיסה…



וממרחק־עבר פלאי באה דמות



עטופה שחורים — ירמיה הנביא,



ותהי כתמונת־אש במסגרת עבי־ליל;



ואשמע דברו בחשכת לילה זה הסתוי:



"הנה אשר בניתי אני הורס, ואת



אשר נטעתי — ואתה תבקש לך גדולות?"…



ואוריד ראש, מביש…וסער קם בילל



וישאני, כשאת דק־אבק, עם הקולות…


ניו־יורק, סתיו 1914






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21748