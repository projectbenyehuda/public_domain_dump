


	
	משחק
	






פלגי־אור…



סיחים ששים גמא גיא ושלוליות…



לא צללים –



רוחות־אביב שובבות, אפלוליות



יורדות מן התלוליות,



משחקות ושוטפות,



בגלים טופפים, שדות־אור רחבים…



והעבים –



טף! וטוף! הדמעות קנאה נוטפות?



ולי אחת היא…



על הגדר דומם אעמד נשען,



אראה אור וצל משחקים – ולבי יישן:



אין לי חפץ במשחק זה.



ברק הרהורים חולפים: באין־עב ששון,



נעורים חובקי־עולם – ורפיון שה…



ועש בעץ־החיים, לא קרהו אסון,



ורפאות אין לחסון – –



תנו ואשן:



אין אני האחרון ולא הראשון…


כפר ליפניקי, 1912.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21681