


	
	בת־התכלת
	






היא אתי גדלה מראשית ילדותי —



ותהי לי בת־גילי, ותהי לי כרעותי.



על כף־עב רכובה, וקוצות לה זהב, —



ראיתיה, ולבי כאור אותה אהב.



ואהב התפרקד בגן בעבורה,



והעף את עיני ברום תכלת הדורה,



ואבד, ועלה במרום־תהום אליה



ושחק על כף־עב בזהב־תלתליה…



וארקם חלומות בתכלת ושנים,



ותפרכס בהמה כפרפר רב־גונים.



וכי רמז אור־כוכב אלי בבדידותי —



ואדע, כי היא זאת נשקפה, רעותי;



ובצפצוף־הצפור העולה בלילות



מגני — שמעתי את קול בת־התכלת.



לא גוף לה כי אראה, לא דמות־גוף כי אדע —



אך היתה בנפשי אט כנפה חרדה.



ואגדל, ותגדל; והיא בת־החלומות,



ואני בן־השפל, ודרכי — בין חומות.



ותהי אמת־חיי — בשחקים בהלם,



וחיי בשפל לי היו כצלם.



ועין איש לא פקדה עדין את דבירי:



הם ראו שפלותי, ולא ידעו שיר־שירי.


1914.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21746