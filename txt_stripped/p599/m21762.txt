


	
	שיר־היחיד
	






"מה־לך, צעיר? מה־לך היה



כי לפתע נשתתקת?



מעלמות, יונים נאות.



זה מימים נתרקחת?



אור פניך כסו עבים



של שעפים, ולא צחקת?



— "לא ידעתי נפשי, סבא,



ואם ידעתי — איך אגידה?



האמנתי: חיי לי הם,



ונפשי לי — ולי עתידה;



שר־הזמן אז בא ויחד



לי זעום־הגבות חידה.



רך כבקר־אור הייתי



וכל דאגה לא ידעתי;



מתקו לי מדבש החיים,



מנו לבי לא מנעתי;



אז לשמש, שר־אור גדול,



אמון, אהבה נשבעתי.



עד שקם בעולם סער,



מבול, עוד לא בא כמהו



בימי־קדם, בימיך —



ואחרינו — היבואו?



והעולם כלו חשב



לחזור אל תהו־בהו.



פתאם חשכו עליו שמיו,



ובצהרים לילה



כסה תבל, בצאת אל נורא,



מאדים, במגן־דם, לרע לה,



עם צבא אלים; — קם הסער,



והתערבו מטה, מעלה.



דבר נפל ביערות־עד —



וירעשו, וירתחו.



מקצה תבל ועד קצה



גדודי־עמים נערכו;



אל מחול־קרב בחורי־חמד



בחזקת יד, יד־רז, נמשכו



אל שדי־מות במרחקים —



כעגלים, עגלי־טבחה.



אל שדי־ירק, שם מטבח



לבן־המלך, לבן־השפחה.



הטה אזנך, גם הקשב:



הדי קינה גדולה סביבך…



ונפל צל על נפשי, סבא,



משדי־ירק במרחקים —



צל־המות…שמעה נפשי,



בהקיצי בליל־מחשכים,



תרועת־שופר, והמות —



קיסר עולה ממעמקים…



לכן לי לא ערבו חיי



ולא נעם דבש־עלמות:



כי מונפה מערצה



להחריב יום־יום עולמות,



עצי־חיים, היכלי־קדש,



ביום־מלחמות, ביום־נקמות.



לכן לי לא ערבו חיי



ולא אשמח אל גיליהם:



כי בהרתח סער אים



את היערות ואליהם,



גם אנכי, עלה תלוש,



עוד אנשא בין עליהם



עם שיר חיי אהבתי —



אל שדה זעם, קרב אדירים…



כי הסער פי לא ישאל,



לא ישגיח בשיר־השירים.



רבים אהבו — ונשאו,



ביד אכזרים, בכף לא־נראים — —



ולא על חיי, סבא, צר לי —



הן כמוני אחים רבים.



גם ידעתי: באש־מלחמה



שם יצרפו המכבים;



גורל עמים הנה נחתך;



לגואל־צדק יש מנבאים.



לבי, סבא, לעלבון חיי,



לעלבון של בני־דורי כלם:



כי לדור אחרון בא היינו



סלם־דם, לגאלה סלם;



מה־לדור אובד ולגאלתם?



ליורדי־שאול — במה ישלם?"…


זיו, 1917.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21762