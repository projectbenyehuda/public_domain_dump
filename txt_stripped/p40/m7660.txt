


	
	מסתרי פאריס - כרך שלישי
	



אל הקורא

הא לך,קורא יקר! גם החלק השלישי ממסתרי פאריז, ואתה שית לבך אל ניב שפתו ולשונו ואל נאמו והגיונו, ותמצא בו מעדנים לנפשך.

והנה לא אכלא מתת לפני המשכילים הישרים את דברי פי חכם חן אשר דבר בעלי העתים הנקובים בשם “מאגאזין ¯ פֿיר דיא ליטעראטור דעס אוילאנדעס” שנת 1858, נוממער 122, על אדות העתקתי זאת, וכה דבריו כלשונו: “אייזען סי אין העבראאישער שפראכֿע. אלס איינע ליטערארישע קוריאזיטאט איזט דיא יעצט אין ווילנא ערשינענדע העבראאישע איבערזעצונג פֿאן אייזען סיס “נעהיימניסע פֿאן פאריז” צוא בעצייכנען. דער איבערזעצער העררן ק' שולמאן, האט זיך בערייטס פֿריהער דורך אייניגע שריפֿטען אין העבראאישער שפראכֿע, “איבער זינאאיטישע אינשריפֿטען”, “צור געאגראפֿיע פֿאן פאלעסטינא” א, ז, וו, בעקאנט געמאכֿט. דער אונטער דער רעגירונג אלכסנדרס II געאיבטען מילדערען צענזור, איזט עס צו פֿערדאנקען, דאס יעצט אין רוסלאנד אויך ווערקע, וויא דיזעס, געדרוקט ווערדען דירפֿען. דיא העבראאישע בעארבייטונג דער " Mysteres de Paris " איזט פֿאן דייטשע, שפראכֿליכֿען אונד זאכֿליכֿען אנמערקונגען בעגלייטעט ‑ איין אומשטאנד דער (וויא שטיינשניידערס “העבראאישע ביבליאגראפֿיע” 1) וועלכֿער וויר דיא ערסטע קונדע פֿאן דיזער ערשייגונג פֿערדאנקען, מיט רעכֿט בעמערקט) פֿיר דיא געגענווארטיגען שפראכֿפֿערהאטניסע דער יודען אין רוסלאנד בעאכֿטונגסווערטה איזט. דיא איבערזעצונג, אהנע שקלאפֿיש צו זיין, שליסט זיך טרייא דעם אריגינאל אן, דאס זאגאר דורך העבראאיש-פֿראנצאזישע אסאנאנצען זעהר געשיקט רעפראדוירצט ווירד, וויא שאן דער טיטעל דעס ווערקעס בעזאגט, אינדעם דאס העבראאישע מסתרי ניכֿט בלאס דען זין, זאנדערן אויך דען קלאנג דעס ווארטעס " Mysteres " ווידערגיבט. עבענזא איזט דער נאמע " Fleur de Marie " זעהר גליקליך דורך פרח מר (דייטש: מירטהענבליטהע)” ווידערגעגעבען. דער געלעהרטע הערויסגעבער דער העבראאישען ביבליאגראפֿיע איזט אינצווישען דער אנזיכֿט, דאס דיזע געוואנדטע קעננטיניס אונד האנדהאבונג דער העבראאישען שפראכֿע אויף אנדערע אונד ווירדיגערע שטאפֿפֿע, אלס דען פֿארליגענדען, פֿערוואנדט ווערדען זאללטע." עד הנה דברי החכם הסופר ההוא, ולמלאות את דבריו אעתיק עוד בזה הדברים המעטים והנמרצים אשר כתב אלי אחד מגדולי חכמי דורנו על אדות העתקתי מ“פ ויותר ספרי, וז”ל: " הקנאה, הפתיות, הסכלות והעולה תקפוצנה פיהן ‑ והמשכיל המבקש האמת, ישבר דברי אמת ויאמר על ספרך זה (מסתרי פאריז) ועל כל מחברותיך בכלל ובפרט כח כלולות הן בהדרן, עכ"ל.

ואתה אל ראי המגביהי לשבת ומשפילי לראות ללבב, אתה בחנת לבי, בנתה לרעי, וידעת כי כל ישעי וחפצי בכל עמלי רק לרומם קרן שפתנו, להרים סכתה הנופלת ולעשות לה שם כשם השפות היפות המתהלכות בארץ החיים, חזקני נא ואמצני! חזק ידי לבצע מעבדי, ואמץ רוחי להחיות רוח שפת עברית העזובה והעלובה! תמוך אשרי במעגלותיה, אל תטשני ואל תעזבני אלהי ישעי, כי אתה מפלטי ומשגבי, צור עזי ומעזי!

כג: החלום

בחלום חזיון דמיונו ראה המורה שנית את רודאלף בביתו אשר באלוני בכות, החדר בו נקרו עיני השודד, לא שנה עוד ברב או במעט, רודאלף יושב על השלחן אשר עליו צבורים כתבי המורה, חניתו המגאלה בדם, והקמיע אשר נתן ללילית חברתו. פני רודאלף זועפים ונזעמים. על יד ימינו נצב דוד הרופא דומם ובלי-נוע, ועל שמאל יעמוד חרבונה ואותות שממון על פניו. המורה איננו עוד סתום עינים ומכה בעורון, ובכל זאת לא יראה עוד בעיניו, רק חורי עיניו ממלאים בדם תחת עינים, ובעד הדם ההוא ישקיף המורה וירא את כל הדברים אשר סביב לו אדמים כדם, כעיט צבוע אשר בטרם יתנפל על טרפו, הוא מרחף ממעל לו ברוח, ובקסמים אשר בעיניו יאסור את טרפו לבל ימוש ממקומו וימלט; כן מרחפת תנשמת 2 גדולה מאד ממעל לראש המורה, וראשה הוא ראש האשה הלילית המרשעת, והיא לא תסב את עינה המפיצה אש ירקרקת, מנגד פני השודד רגע קטן. כבאשון ליל, אשר אם יסכון האדם עמו, יכיר מעט מעט את אשר לפניו, ואשר לא התבונן בתחלה יודע לו; כן הכיר גם המורה כי ים אדום כדם יפריד בינו ובין השלחן אשר רודאלף יושב עליו, גם התבונן כי מרגע לרגע תגבה קומת רודאלף וקומת חרבונה והרופא עד כי גדלו מאד כבני ענקים ושיאם יעלה עד ספון הבית, וכאשר יוסיפו להשתרע מעלה מעלה, כן ישא גם הספון את ראשו ‑. ים האדום ההוא ירגע וישקוט, ופניו מבריקים כפני ראי אדום; המורה יביט בים הזה ויראה את צלמו הנבזה והנמאס. אך פתאם רתחו גלי הים כסיר נפוח, ובשוא גליו נעלם צלם דמותו ולא נראה עוד. מן הים הסוער ההוא יעלה אד אשר מראהו כמראה תכלת וכדמות שפתי מתים. האד עלה מעלה מעלה, וקומות רודאלף וחרבונה והרופא עלו ממעל לו וראשיהם לעב יגיעו. בתוך האד יראה המורה פני מתים ורפאים המתבוססים בדמי פצעיהם. לראשונה ראה תמונת איש זקן, שפל קומה, דל בשר וקרח. האיש הזה יושב בחדר ביתו ומונה שקלי זהב לאור המנורה, והמורה ראה בעד החלון את מעשהו ואת צברי השקלים אשר לפניו. עיני המורה נוצצו כזיקי אש, ובחמס ידיו קרע את החלון, וידלג ויקפץ כאריה משחית, ויתנפל על האיש ההוא ויביא את להבת חניתו בלבו וימיתהו. הרצח הזה נעשה בידים מהירות מאד עד כי לא עצר הנרצח כח לאנוק גם נאקת מות, וכרגע נפל שדוד על כסאו. הרוצח חפץ לשלוף את חניתו מגוית הנרצח, אך החנית מדבק בגויה ורתק בה כבזקים, וכל מאמצי כח הרוצח נשארו מעל ‑ ויחפוץ לעזוב את החנית ולנוס ולהמלט, אך ידו דבקה אל הנצב3כלהב אל גוית הנרצח ‑ וברגע ההוא שמע קול צעדי גברים וצלצלי חרבות בחדר השני. בראותו כי אין בו כח לשלוף את החנית גם להשיב ידו מהנצב, חפץ לקחת את נבלת המת על שכמו ולנוס אתה יחד, אך הגויה הדלה והקלה ההיא, נהפכה למשא כבד מאד ומחול ימים תכבד עליו, עד כי לא יכל להמיש אותה ממקומה. וקול הצעדים גם צלצלי החרבות, הולכים וקרב אליו ‑ המפתח יסוב בתוך המנעול הנה והנה ‑ הדלת נפתחה ‑ והחזיון גז חיש ויעלם כרגע ‑. אך התנשמת תניע את כנפיה השחורות ובקול מר אשר ישרוט בנפש השומע שרטת, תריע אף תצריח: “הזקן הזה הוא ריכֿרד אשר הרגת אותו ברחוב רילע ‑ זה הוא הרצח הראשון אשר רצחת וגם ירשת ‑ רוצח! רוצח!”

אד התכלת נהפך רגע קטן למראה שחור, אך עד ארגיעה שב ויהי שקוף 4 כבתחלה, ובעדו נשקף חזיון שני:

השחר פרוש על ההרים, ועל פני הארץ שכבת ערפל, והנה איש אשר לבוש כלבוש אחד הנוקדים 5, שוכב מת ארצה. סגור לבו קרוע, וחמשה פצעים זבי דם יראו בגויתו ‑. הוא שוכב מת מתגולל בדמיו, אך בכל זאת ישרוק לכלבו ויקרא לו כי יחיש לעזרתו ‑ אפס כי לא מפיהו יצא קול שריקותיו וקול קריאתו, כי אם מחמשת פצעיו הגדולים אשר הם נעים כשפתים דובבות ‑ קול מחמש6 זה היוצא ברגע אחד מפיות חמשה פצעים ההם, איום ונורא הוא מאד מאד!! ‑ והתנשמת המרחפת תמיד ממעל להמורה, הניעה כנפיה שנית, ותשמיע קול אנקה כאנקת החלל לפני מותו, ואחרי כן הרימה קול שחוק מורה מאד, ותקרא חמש פעמים: “הלא זה הוא הנוקד אשר לקחת נפשו ברחוב פאיסי ‑ רוצח! רוצח! רוצח!.” ומתחת-לארץ נשמע הד קול רעם דומה לקול שחוק התנשמת, ואחריו חרצו שני כלבים את לשונם על המורה, והכלבים גדולים ושחורים משחור, ועיניהם נוצצים כגחלי אש,-ובקול נורא הם נובחים וסובבים את המורה. הם נגעו כמעט אל עצמו ואל בשרו, ובכל זאת נדמה לו כי קולם ישמע ממרחקים, והרוח ישאהו על כנפיו ‑. לאט לאט ברחו כצל כל צלמי בלהות ההם, עד כי נמוגו ויעלמו בתוך האד הלבן העולה למעלה.

פני הים האדום כסו עוד הפעם באד גדול, אך כי בפעם הזאת הוא ירקרק ושקוף ודמיונו כאפיק נחלים 7, בתחלה נראה על פני אפיק נחלים ההוא עבטיט ויון מצולה, אשר בו תרמוש כל רמש וכל שקץ ורבבות חיות קטנות מאד, ואשר מרגע לרגע יגדלו כענקים ומראיהם מפיצים זועה נוראה, אחרי כן צפו מי מדמנה בתוך האפיק ההוא, ובמרוצתם ישטפו את הרפש והטיט, ואת נבלות החיות והבהמות אשר ישליכו יושבי העיר לתוכם. פתאם שמע המורה קול מפלת גוית אדם אשר השלכה בתוך המים ההם, וכרגע נראתה תמונת אשה הצוללת במצולה ומתאמצת להציל את נפשה ‑ והמורה ראה בתוך המים את דמותו ואת דמות לילית אשר ימהרו וינוסו מהאפיק ההוא עם תבה שחורה מעלפת במטפחת אדמה. אפס כי גם ברחקו מהמקום ההוא, בכל זאת תראינה עיניו את האשה ההיא אשר הוא ולילית השליכו אותה במי האפיק, ואשר היא יורדת במצולה מבלתי יכולת למלט נפשה מהמים הזידונים, אחרי רדת האשה בפעם הראשונה במעמקי מים, ראה המורה והנה היא שבה ותעל מהמצולה ופורשת זרועותיה כאיש אשר לא למד לשחות. אחרי כן שמע קול צעקת שבר, ואחריו אנקת מות, והאשה נשקעה במים עזים. והתנשמת המרחפת תמיד ממעל לו, השמיעה קול כקול אנחת האשה לפני מותה, ואחרי כן שחקה בקול פחדים מרגיז נפש השומע, והד קול שחקה יכפל בתחתיות ארץ, והאשה הצוללת במצולה אמצה בפעם האחרונה את שארית אונה לשאוף רוח, אך תחת שאוף רוח שאפה רק מי נחל בליעל ותחנק. פניה צבו ובצקו ויהפכו למראה תכלת. ערפלי עלטה אפפוה, ורבבות תולעים נוראים סבוה גם סבבוה. נבלתה צפה על פני המים, אך לרגעים תסב פניה מול פני המורה ותבט בו בעינים חשכות ומפיצות זועה, ושפתיה המתות נעות ‑. המורה ינוס מנוסת חרב וירחיק נדוד מאפיק נחלים ההוא, ובכל זאת תראינה עיניו את מראה האשה ההיא. והתנשמת תניע בכנפיה ותקרא: “היא האשה אשר השלכת אותה המימה ‑ מרצח! ‑ מרצח! ‑ מרצח!” והד תחתיות ארץ יען בקול את דברי התנשמת האלה, והקול הולך וקרב אליו, והמורה האמין כי הקול הזה ישמע מקצה הארץ ועד קצה ‑.

החזיון הנורא הזה נעלם מנגד עיני המורה. ים האדום אשר בעברו השני יראה המורה את רודאלף, הים ההוא החתל בערפלי חשך ועלטה, ואחרי כן שב למראה אדום, ולאחרונה נהפך לים שלהבת ואש מתלקחת אשר גליו ינשאו עד שחקים הים בוער כתופת ומשבריו כאש המסים, והמורה נצב כנציב אבן וכעמוד ברזל, ומבלתי יכולת להסב עיניו מתהום להבת ומוקדי עולם ההם אשר ילהטו את עיניו עד כי תמקנה בחוריהן‑. על פני תהום להט זה יראה המורה את מכיו ונרצחיו נוסעים לאט לאט הנה והנה זה אחרי זה. “הוא מראה דמות הנוחם ‑ הנוחם!” צעקה התנשמת בהניעה את כנפיה ובהרימה קול שחוק מרגיז לב ונפש. לשוא התאמץ המורה להסב עיניו מהמראה הזה! כי יד החזקה ונסתרת הכבידה עליו תגרת אכפה להביט תמיד על רפאיו השוחים בים הזה‑. תקצורנה שפתי נאמנים להביע את ענות נפשו בעת ההיא! עיני המורה הנטויות על ים שלהבת זה, ואשר הן רק נטפי דם, רתחו ולא דמו, קדחו וימסו ויהפכו לגחלים ואפר‑. ואז אפפה אותו עוד הפעם אפלה וחשכה נצחת כבראשונה.

כאביו האנושים סרו ממנו פתע פתאם בארח פלא. רוח צח, נחמד אף נעים נגע עד חורי עיניו הבוערים עוד באש פלדות. הרוח ההוא בלול בריח ניחוח משובב נפש, כרוח האביב המנשב משדה פרחים רטובים מאגלי טל בוקר. קול המון ינשוף ויהום באזני המורה, כקול רוח חרישית בין טרפי עצי היער, ובקול מעין גנים כי יעבור על פני חדודי אבני חצץ. אלפי צפרים מצפצפות סביב סביב ומנעימות זמירות-נפלאות מאד. ואחריהן ישירו נערים קטנים שירי יועם ונגינות עדנים כסוד שירי שרפי קדש, אשר אין אמר ואין דברים בפי אדם לספר צוף נועמם והוד חמדתם. רגשות עדינות התנוססו במשכיות לבב המורה, שמחת-עולם ונעימות נצח רחפו בבתי נפשו, וכרגע הועל על על, וירום עד לב השמים, ממעל לראש כוכבים, במרומים אין קץ ואין תכלה ‑‑‑.

אחרי התענגו רגעים מעטים על רוב שלום ונעימות אין חקר כאלה, השלך פתאם ארצה, וחשכת צלמות תשופנו כבתחלה, והנה הוא שב לאיתנו להיות שודד עור, ומרצח אין-עינים אשר קצר קצרה ידו לעשות שד ולהרבות רצח כאות נפשו. והנה קול פחדים באזניו, קול אדיר וחדר חדרי בטן, קול רודאלף הוא. המורה חרד ופחד במאד מאד, וקול רודאלף קורא אליו, אך לא ברוגז וקצף, כי אם ביגון וחמלה, לאמר:

“הוי בן עוני וגבר לא-יצלח! עוד לא נרצה עונך, עוד לא נרפאה משובתך, עוד לא לקחת מיד ה' ככל פשעיך כי התגברו! ‑ וכבל זאת מה רבו צרות נפשך ומה עצמו חבריך, חברי גנבים ומרצחים כמוך, הם הם המכים אותך מכת בלתי סרה, מוסר אכזרי מאד ‑ ביד אשה רעה נמכרת ממכרת עבד. היא תשחק בך כצפור, תשמח לאידך, תגיל במפלתך, ותועיל להותך ‑ נער קטן חלאת אדם ואין אונים, נוהג בך, ומציק לך עד מות. ואני בשפטי אותך משפט נורא כפי פשעיך הנוראים, אני הגדתי לך מראשית אחרית כי כה תהי אחריתך. התזכור עוד את הדברים אשר דברתי אליך אז? הלא כה היו דברי: “עד היום הזה רגזו גם גבורי כח מפני תנופת ידך, אך מהיום והלאה יסוב גם עליך האופן, וחרדת ופחדת מקול עלה נדף ‑. אתה נטשת נוה שאנן ונאות השלום אשר בס”ט מאנדע, מאנת לשבת שם ולהנחם על חמס ידך ולשוב אל ה' בכל לבבך ובכל נפשך לטוב לך, ועתה ‑ עתה כי נכספה גם כלתה נפשך זה מעט להחסות במשכנות מבטחים ונוה הצדק בבית שדה זה ‑ עתה כבר העברת המועד ‑ כבר עברה העת ‑ ובתגרת ידי מעולים וחומסים תמשך לרדת בבור שאון ומערת פריצים אשר יוסיפו ליסרה אותך מוסר נורא באכזריות רצח ‑. אתה יקשת להאיש אשר נקר את עיניך לבל תרבה עוד חמס ושד, יקשת לו, אך לא יכולת ‑ כי אף אם עודך עז כנמר וגבור כארי וצחה צמא לדמי נקיים, בכל זאת הנך אסור באזיקים, ורגליך לנחשתים הגשו‑. זה מעט צמאה נפשך הארורה לדמי אשת נעוריך ‑ והנה היא קרובה אליך פה בבית הזה, הנה היא בלי כל נשק ומגן, ובידך מאכלת חדה כתער הגלבים, ואין מעצר לרוח זוגתך לכלות בה את נקמתך ולהוריד אותה דומה ‑ אך ידיך אסורות, ורגלך בסד, והנך כגבר אין איל ‑. לו הקשבת למצותי, ושמת לבך להחלום האיום הזה, ותמלט נפשך מרדת שאול ואבדון ולהיות עדי אבד ‑. תעלומות החלום הזה, וסתרי המראות אשר הראת, מוסר תוכחה הם הם לך‑. ים האדום כדם אשר על פניו נראו הנרצחים אשר רצחת בזדונך, הוא הוא הדמים הרבים אשר שפכת ‑, תהם שלהבת אשר ראית תחת הים האדום ההוא, הוא מראה דמות הנחם אשר היה לך להנחם על רע מעלליך, ולענות נפשך בצום ובכי ומספד ולשוב אל ה‘, עד אשר יחנך וירחם עליך, ויראך את חסדיו אשר אין קץ למו בנשאו את עונך כי רב הוא ‑. אך לא כן אתה עמדך! מצחך נחושה, לבבך אבן, וגיד ברזל ערפך ‑ תחת הנחם על דרכיך הרעים, תוסיף עוד לטפול עונות חרב על עונותיך ‑ תחת שוב אל ה’, תשוב להרע ולהשחית ‑ נפשך תאוה תמיד תאוה עזה לשפוך דמים, וקצר תקצר ידך לבצע את עוז תאותך, כוסף נמרץ יציקך להשתרר על כל כאשר הסכן הסכנת לעשות עד כה, ותגרת יד קשי יומך תאכף עליך להכנע תחת ידי מתי רשע אשר עד כה היו חלשים ורפים ממך, ועתה הם תקיפים וחזקים ממך ‑ הוי בן עוני וגבר לא-יצלח!”

רודאלף עצר במלים מעט קט, והכרת פניו ענתה בו כי רגשי חמלה ורחמים מתנוססין בלבו על המורה האבד והאומלל. בשר המורה סמר מפחד ‑ ומה עז מכאובו בהתבוננו כי חמת רודאלף מציקו נהפכה לחמלה ורחמים!

"אחריתך ‑ הוסיף רודאלף לדבר ‑ “-אחריתך נוראה מאד, ולו היית כבד עון יתר הרבה מכל בני האדם אשר תחת כל השמים, גם אז לא היתה אחריתך רעה נוראה כאשר תהיה מעתה ‑ אויה, אויה לך! עתה לך באור אשך, ובזיקות בערת, מידך היתה זאת לך…”

ברגע ההוא נדמה להמורה כי אור עיניו שב אליו ‑ וישא את עיניו וירא צלמי זלעפה מרגיזי נפש ובלהות שחת ואבדון, עד כי אחזהו השבץ ויתחלחל ויצעק צעקה גדולה ומרה, ומקול צעקתו הקיץ מחלומו האיום והנורא.

כד: המכתב

מורה השעות השמיע את השעה התשיעית-בבוקר, ונעמי באה בלאט לחדר מרים, והנה היא ישנה עוד, אך שנתה לא ערבה לה, וברגע בוא נעמי החדרה, הקיצה משנתה.

“השלום לך, בתי!” אמרה נעמי ותשק למרים.

“שלום גבירה!” ענתה הנערה.

“הערבה שנתך בבקר הזה ולא הקיצות בלי עת?‑.”

“לא הקיצותי ‑.”

“טוב הדבר –, העור האומלל ובנו, הלכו מזה כעלות השחר, ויראתי פן נדדה שנתך מקול שאון השער בהפתחו.”

“מדוע מהרו העניים המרודים ההם וישכימו בבקר ללכת לדרכם?”

“גם אנכי לא ידעתי. אמש אחרי כי שבת מעט לאיתנך באתי בבית המבשלות ולא מצאתי שם עוד את העניים ההם, יען כי היו עיפים מאד וילכו לישון ולנוח בבית התחתון. הסוכן הודיעני כי העור הוא איש נדהם ורוח רעה תבעתהו, וכל אנשי הבית התפלאו על בנו הקטן אשר יחרף נפשו להיטיב לאביו האבד ולכלכל את שיבתו. ועתה, מרים, שבי נא היום בחדרך, ואל תצאי החוצה, כי אמש נודעו בך עקבות קדחת, ויראתי פן יבלע לך בלכתך אנה ואנה, והקור חזק שם בחוץ”.

“סלחי נא, גבירה! אנכי הבטחתי אמש לבוא אל בית הכהן היום בשעה החמישית, ולא אוכל שנות את מוצא שפתי.”

“לא בתי, אל תלכי היום, ומה גם כי פניך יתנו עדיהם כי שבעת נדודים בלילה הזה ושנתך נהיתה עליך ‑.”

“כן דברת, גבירה! הה שבעתי נדודים כל הלילה ‑ חלומות נוראים חתוני ויבעתוני! האשה לילית אשר מררה את חיי ילדותי, שבה ותתקפני בתגרת ידה ‑ הוי מה נורא החזיון הזה! ‑ אמנם רק רפיוני הוא ‑ וכל השומע הלא ישחק לי.”

“ואנכי לא אשחק לרפיונך אשר יציק לך, בת עני!” אמרה נעמי ברגשי חמלה בראותה כי עיני מרים ממלאות בדמעות. ומרים התרפקה על נעמי ותבך על צוארה מנהמת לבה.

“הה שמים! מה לך, בתי? הוי פלצות בעתתני!”

“מה רבו חסדיך אשר תפליאי לי, גברתי, ולבבי יחרף על אשר אעלים ממך את סודי אשר גליתי אמש להכהן ‑ מחר יגיד הוא לך את אשר דברתי …כי כבד ממני הדבר לשוב ולדבר-שנית את הדברים ההם ‑.”

“הרגעי נא, בתי; ונפשי יודעת מאד כי נאוה לך אך תהלה ולא תהלה על כל הליכותיך ‑ אל נא תבכי נא, בתי! ואל תוסיפי להדאיב עוד את נפשי!”

“סלחי נא לי, גברתי! הוי, גם אנכי לא ידעתי מה זה היה לי? זה יומים תתחולל רוח עצבת בקרבי, בלי רצוני נגרה עיני, ולבי ינבא לי כי נכונו לי ימי חשך ‑ אויה אויה לנפשי!”

“מרים, מרים! נפשי ירעה לי מאד על אשר תבראי ברוח דמיונך מציקים ומחבלים להציק לך ולחבל את נפשך, המעט ממנו צרות לבבנו בתבל כי נוסיף עוד לטפול עליה צרות רבות אשר ברוח הדמיון יסודן?‑.”

“כנים דבריך, גברתי! ואנכי לא אוסיף עוד לשוב לכסלה ‑.” נעמי חפצה לנחם את מרים בדברים טובים כמשפטה תמיד, והנה שפחתה באה החדרה ותאמר: “זבדי בא הנה בעגלה ומכתב בידו אליך מאת הגבירה דבורה.”

נעמי קראה את המכתב, וכתוב בו הדברים האלה:

“אחלה פניך, גברתי, כי תעשי אתי אות לטובה ותבואי אלי מהרה קל בעגלה אשר שלחתי אליך. גם תקחי אתך את מרים, כי נכספה נפש אביגיל גם כלתה לשוב ולהתעלס אתה בידידות. והנני מיחלת עליך ועל מרים, אני רעותך הנאמנה דבורה.”

“מה זה ימריצה כי שלחה אלי עגלת צב?” אמרה נעמי אל מרים, “אך דברי מכתבה יעידו כי לא אנה אליה רע ‑.”

“האסע גם אני אתך, גבירה?” שאלה מרים.

“אם נפשך יודעת כי סרה מעליך הקדחת, אזי תסעי אתי בדרך הקרובה הזאת, ועד השעה הרביעית אחר הצהרים נשובה הנה.”

“ידעת… כי הדרך הזאת תועיל לי לגרש את עצבוני ‑ ובשובנו הנה, אלכה לי אל הכהן כאשר הבטחתיו.”

“לבשי נא בגדים חמים, כי הקור חזק כיום.” אמרה נעמי אל מרים, ואחרי רגעים מעטים ישבו שתיהן בעגלה.

כה: ההכרה

נעמי ומרים הגיעו עד חצר בית האשה דבורה. הבית הזה גדול הוא ורחב ידים, ואותו נתן השר פֿאן נאירמונט שלוחים 8 לבתו צאזארינא בבואה במסורת הברית עם ההערצאג פֿאן לוצעניי. בעל האשה דבורה הוא הסוכן על הבית הזה, ודבורה צופיה גם היא הליכות הבית בחריצות כפיה, והיא כבת חמשים שנה, ופניה צוהלים ושמחים תמיד כפני אביגיל בתה. ובראותה את פני נעמי, שמחה שמחה גדולה ותקבל את פניה בכל אותות אהבה, ואביגיל נפלה על צוארי מרים ותחבק-ותנשק לה ברשפי אש ידידות.

“מה זה חרדת את כל החרדה הזאת לשלוח אלי עגלה?” שאלה נעמי את פי דבורה, “ובמה אוכל עזור לך גבירה?”

שמעי נא, גבירה!" ענתה דבורה, “את יודעת כי הבית הזה אשר אנכי ובעלי סוכנים עליו, הוא בית גבירה צאזארינא אשת ההערצאג פֿאן לוצעניי, אך אין שיח ואין שיג לנו עם ההערצאג רק עם אשתו הגבירה המפארה, אשר היא טובת לבב ויקרת רוח, ותגדל חסדיה הנאמנים לי ולבעלי מיום שבתנו בזה. והנה אתמול לעת ערב שלחה הגבירה העדינה הזאת מכתב אלי, וכתבו בו כדברים האלה: “הנני מחלה פניך כי תיפי את בית הגן בכל פאר ויופי, תמשחי את רצפתו בששר, גם תשימי בו כסאות ומטות, שלחנות ומנורות, מראות צובאות וכלי חמדה, עד כי יהיה הבית ההוא כלול בהדרו. כי ביום השלישי לפנות ערב, יבוא איש נכבד ונשוא פנים אל הבית ההוא לשבת בו ימים אחדים. ואת כבדי נא אותו כאשר תכבדי אותי בסורי אליך, ותני לו הוד ויקר כיאות לשר ונכבד כמוהו.” הנה כי כן כתבה אלי הגבירה פֿאן לוצעניי בעלת הבית הזה, ואנכי לא אדע מה אעשה? כי בעלי הלך בדרך רחוקה, ומאין אקח כסאות ומטות יקרות, מראות צובאות וכלי חמדה? הן כל אשר לי בבית, לא יאותו רק לבני כפרים כמונו, אך לא לפני שר וגדול ‑ כי על כן קראתי לך, נעמי רעותי הנאמנה, ואבקשה פניך כי תביאי עצה, תעשי פלילה ותוציאני ממבוכתי ‑.”

“הלא דבר קטן הוא.” ענתה נעמי בפנים צוהלים, “ומדוע תהי נבוכה, דבורה ידידות נפשי? הן אנכי יודעת איש עשיר בפאריז אשר בחנותו ימצאו כל הכלים היקרים הדרושים לחפצך לימים אחדים, ואנכי אשלח את אחד הנערים אליו, והוא יתן לך כל שאלתך בעד המחיר הקצוב אצלו ‑ ואחרי אשר ילך לו השר ההוא מהבית אשר ישב בו, תשיבי את כל החפצים ההם ליד בעליהם עם כסף המשכרת ‑.”

“תשואות חן חן לך, גבירה, כי חלצת נפשי ממבוכה גדולה.”

ברגע ההוא באה שפחת דבורה ותשם לחם על השלחן, ותאמר אל דבורה: " האשה המוכרת חלב באה הנה ‑."

“הוי אשה קשת רוח!” קראה דבורה באנחת לב.

“מי האשה ההיא?” שאלה נעמי.

“היא אשה אומללה”, ענתה דבורה. “להאשה הזאת ארבע פרות, ואת חלבן הובילה תמיד פאריזה, ובזה מצאה די מחסורה. בעלה היה חרש ברזל, ולפני ימים לא כבירים נרצח ברחובות עיר. וזה פשר הדבר: הוא נדבר עם אשתו כי תחכה עליו עד בואו אל הרחוב אשר היא מוכרת שם את החלב, ויהי בבואו שם וירא כי אנשים בני בליעל והלומי יין שפכו בזדון לבבם את כדי החלב, ועוד ידם נטויה להכות גם את אשתו, ויקם לגרש את הנבלים ההם, אך הם התקוממו גם לו, ויכו אותו באגרוף רשע מכות חדרי בטן, ובהתאמצו להבריחם מעל פניו, דקרהו אחד מהם בלהב חניתו וירצחהו.”

“שמה החזיקתני!” קראה נעמי. “ואיה הרצח? הנתפש בכף?”

“הה, לא! כי הוא נמלט בתוך השאון והרעש אשר קם בעת ההיא. אך האלמנה העניה יודעת אותו מאד ותכירהו בשובה לראותו, כי היא ראתה אותו פעמים רבות, בטרם רצח את בעלה ברחוב ההוא אשר היא מכרה שם את חלבה. אחרי מות בעלה, סבוה נושים רבים, עד כי מכרה את פרותיה ותשלם את נשיה, ועתה היא באפס תקוה ושלשה בניה עטופים ברעב. ואנכי בשמעי את עניה, ומדעתי כי אשה יקרה וישרה היא, ספחתי אותה אל אחת העבודות בביתי, ועתה היא באה הנה ‑. אביגיל בתי! הואילי נא והביאי את האשה העניה היא אל הבית אשר יעדתי לה.”

“טוב הדבר” ענתה אביגיל, “וגם מרים תלך אתי.”

אביגיל ומרים הלכו שלובי זרוע ושפחה הולכת אחריהן.

“איפה האשה ההיא?” שאלה אביגיל את השפחה.

“בחצר השני על יד הפועלים,” ענתה השפחה, “שם היא נצבת עם שלשה בניה ועם העגלה הקטנה אשר לה.”

“הוי מרים!” אמרה אביגיל, “לבי עלי דוי מדי אראה את פני האלמנה ההיא אשר קמטו בלי עת וחמרמרו מבכי, ועל עפעפיה צלמות! בפעם האחרונה אשר היתה בחדר הורתי, נגעה צרתה עד לבי. פלגי מים ירדו עיניה בדברה על דבר בעלה הנרצח, אך פתאם עצרה בעינות עיניה, ופניה פני להבים מרוב קצף וחמה בזכרה את הרוצח, אז יראתי מגשת אליה ‑ אך צדקה נפשה בחרות אפה בהמרצח העריץ ההוא ‑. צר לי מאד על האומללה הזאת! ונפשי ירעה לי על מרירי יום כאלה…”

מרים נאנחה בשברון מתנים, ובלי רצונה התפלצה מאד ותאמר: “הוי ואבוי לקשי יום אשר תחת השמש!! ‑.”

דומם ושחוח עין הלכה מרים עד בואה להחצר ההוא, ופתאם לפתע הלבינו פניה והתפרדו כל עצמותיה, כי אשה מעלפת שחורים צעקה צעקת שבר בראותה את פני מרים, והיא היתה האשה אשר מכרה חלב בתוך הסיטע, והזמירה קנתה מאתה חלב בבוקר בבוקר בהיותה עצורה בבית האשה עלוקה, בבית הנקרא בשם “שפן הלבן.”

כו: המכרת חלב

החזון אשר תחזינה עיניך, קורא נעים, בפרק הזה, היה בחצר השני אשר לבית האשה דבורה, חצר אשר שם נקבצו באו בעלי המלאכה, גם נשים רבות אשר שבו מעבודתן לאכול שם את לחם הצהרים.

בירכתי החצר תראה עגלה קטנה רתומה לחמור לבן, ובה צבורים כלי עץ וכל כלי בית האשה האלמנה המעלפת שחורים. נער כבן שתים עשרה שנה, עם שני אחיו הקטנים ממנו, החלו להוריד את כליהם מהעגלה. האלמנה אשר מכרה חלב בהסיטע, היא כבת ארבעים שנה, לחייה מסבלות בשר כאחת מבנות האכרים, פניה חזקים ומפיקים עז כפני גבר, ועיניה חכלילות מאד מבכי. וכראותה את פני מרים, צעקה צעקת שבר מנהמת לבה, אך עד מהרה התלקחה שלהבת נקם בקרבה, ואש זעם נשקה בה, ותתנפל על מרים ותחזיק אותה בידיה החזקות והגדולות, ותקרא אל העבדים ואל השפחות ואל הפועלים הרבים אשר בחצר, ותאמר: “זאת היא בת נעות המרדות היודעת את המרצח אשר רצח את נפש בעלי היקר; עיני ראו פעמים רבות כי היא נדברה עם המרצח ההוא, כי במכרי חלב בקצה הסיטע, באה בת בליעל הזאת בכל בקר לקנות חלב מני; והיא חברה לכל השודדים והמרצחים אשר בתוך הסיטע… הוי בת שובבה! אל תדמי בנפשך כי תמלטי מידי!” קראה האלמנה אל מרים הרועדת והבוכיה ומתאמצת לנוס.

פחד פתאם נפל על אביגיל, ולשונה לחכה דבקה. אך כאשר הוסיפה האלמנה להרים במרום קולה ולקלל קללות נמרצות את מרים, פתחה אביגיל את פיה ותאמר אל האלמנה: “גשי הלאה, משגעה! יגונך העז שנה את טעמך - שגית ברואה ‑ שגית ‑.”

“האנכי אשגה?” קראה האלמנה, “האנכי אשגה? לא, לא! לא שגיתי ברואה - הביטו נא וראו איך חורו פני בת בליעל זאת! ראו נא איך תצלצלנה שניה! - חכי נא, שובבה! אנכי אסגירך אל השופטים, והם יכבידו עליך אכפם להגיד להם מי הוא ואיפה הוא המרצח אשר רצח את בעלי היקר - ברגע זה אסחבך אל שר הפלך! - בואי, מכאובי, ובחזקת היד סחב אסחבך אל השר …”

“הוי אשה מבישה!” קראה אביגיל בחמה שפוכה אל האלמנה, איכה תעיזי פניך לדבר דברי בלע על רעותי ואחותי מרים?"

“רעותך ואחותך היא, גבירה!” אמרה האלמנה אל אביגיל, “מי יאמין כזאת? - אין זאת כי אם שנית את את טעמך, גבירה! הוי, נערה שובבה הסובבת בחוצות הסיטע עם עדת מרצחים, ההיא אחותך? אחותך? -.”

לדברים האלה השמיעו הפועלים קול תלונה דקה על מרים; כי לבם פונה אל האלמנה באשר גם היא מדלת העם כמוהם, גם רגשי חמלה התנוססו בם בראותם את פני האלמנה האומללה ההיא. ושלשה בניה בשמעם את צעקת-אמם, מהרו ויגשו אליה וישאו קול בוכים ויבכו בכי תמרורים בטרם ידעו עוד מה נהיתה. ומראה הילדים המעלפים בגדי אבל כהורתם, גם קול בכים ואנחות לבבם, העירו עוד את רגשי לבות הפועלים והעבדים והשפחות, ורשפי חמה על מרים.

ואביגיל אשר לבה חרד על מרים, צותה בקול גדול להעבדים לגרש את האשה ההיא עם ילדיה מהחצר ההוא, אך הם לא שמעו בקולה. ומרים נצבת דומם ובלי-נוע ובפנים זועפים במאד מאד, והיא אחוזה בידי האלמנה אשר החזיקה בה ולא רפתה ממנה. אך אביגיל האמינה כי רק מרוב פחד ובהלה, בושה וכלמה, נאלמה מרים ולבה סחרחר, ותוסף עוד לצות את העבדים לאמר: “גרשו נא את האשה הזאת מעל פני! האינכם שומעים? אנכי מצוה עליכם להבריח את האשה המבישה הזאת ובגלל עזות פניה וזדון לבה! -.” אך העבדים והפועלים לא שמעו בקולה גם הפעם, ואחד מהם הרהיב בנפשו עוז ויאמר אליה: “גבירה! הלא הנערה הזאת בת בליעל היא ועם מרצחים חלקה, ומדוע לא נסגיר אותה אל שר הפלך עד כי תגיד לו מי הוא המרצח אשר רצח את בעל האשה האומללה הזאת?”

עוד הפעם אצווה עליך", אמרה אביגיל אל האלמנה, “כי תעזבי כרגע את מרים ותחלי פניה לסלוח לך על משובתך. ואם תמאני, לא אתן לך מדרך כף רגל בבית הורתי-.”

“גרש תגרשי אותי, גבירה!” אמרה האלמנה, “טוב הדבר! - בואו נא בני האבדים והיתומים, בואו נא אלי ונלכה לבקש לנו פת לחם במקום אחר, וה' הטוב הוא אבי יתומים ודין אלמנות - אך בחזקת היד נסחוב את הנערה השובבה הזאת אל שר הפלך, והוא יוציא מלבה מלים להגיד לו מי הוא הרוצח נפש אביכם - ואת גבירה!” אמרה האלמנה אל אביגיל, “את הנך עשירה ובת נדיבים, ורעותך ואחותך היא בת מרצחת וילידת מערת פריצים, ועל כן לא יפלא בעיני כי לבך אבן ונפשך נחושה ולא תחמלי על אלמנה ויתומים אשר עורם כתנור נכמרו מפני זלעפות רעב -.”

“צדקה האשה הזאת!” אמר אחד מהפועלים כי נכמרו נחומיו.

“הוי אלמנה אבדת!” אמר השני.

“בעלה נרצח, ויש לה צדקה לדרוש את דמו!” אמר השלישי.

“מי זה יעצור בעדה לבל תחפש את הרוצח?” אמר הרביעי.

“עון פלילי הוא לגרש אותה מזה!” צעק החמישי.

“ההיא אשמה כי אביגיל אוהבת את בת בליעל זאת?” קרא הששי.

“מי שמע כזאת לגרש אשה אלמנה עם שלשה בנים יתומים רעבים בגלל בת רוצחת כהנערה ההיא?” נתן השביעי בקולו.

קול ההמון הולך וחזק, ואביגיל קראה: “מהלל שם ה' כי אמי באה הנה!” וכרגע עצרו כל הפועלים במלים.

“אביגיל ומרים קומנה לכנה לאכל לחם, כי בא מועד!” אמרה האשה דבורה בפנים צהלים.

“אויה לי אמי!” קראה אביגיל בקול בוכים, “הנה האשה הזידונה הזאת תטפול גדפים וקללות נוראות על מרים -” ובדברה קרצה בעיניה על האלמנה - “בשם ה', גרשי נא אותה מזה! גרשי נא אותה, כי נגע עד שמים עונה וזדונה -.”

“אך מה נהיתה בזה?” שאלה דבורה בפנותה כה וכה ותרא כי האלמנה תופשת בידיה את מרים הרועדת והנפעמת.

“גברתנו!” אמרו הפועלים אל דבורה, “ידענו נאמנה כי את תוציאי כאור משפט האלמנה הזאת בלי משוא פנים -.”

“הנה דבורה באה, והיא תשליכך מעל פניה” אמרה האלמנה אל מרים.

“אך מה זאת?” קראה דבורה (אל) האלמנה בזעם, “איך תעיזי פניך לנגוע במרים? - הזה הוא גמולי? עזבי כרגע את הנערה, ואם אין אודיעך את ידי, הוי נבלה ועזת מצח!”

“מאד נכבדת בעיני, גבירה כבודה!” אמרה האלמנה ותרף ממרים, “אך בטרם תרשיעיני בהשפטי ותגרשי אותי ואת ילדי היתומים, שאלי נא את פי הנערה השובבה הזאת אם היא יודעת אותי…”

“השמעת מרים?” שאלה דבורה בשממון.

“הגידי,” אמרה האלמנה אל מרים, “הגידי ואל תכחדי אם שמך זמירה? אמרי אמורי!”

“הוא שמי -” ענתה מרים ברעדה “הוא שמי לפנים -.”

“ראי נא, גבירה!” קראו הפועלים בשאון. “ראי נא, היא נתנה תודה - נתנה תודה! -.”

“היא נתנה תודה - אך מה עשתה? מה עשתה הנערה?” שאלה דבורה בחרדה.

“שאלי נא, גבירה!” אמרה האלמנה אל דבורה, “שאלי נא את פי הנערה השובבה הזאת, והיא תתן עוד תודה כי היא היתה בבית מרזח ברחוב הפול אשר בהסיטע ובכל בקר קנתה ממני חלב; גם תודה עוד כי פעמים רבות ראו עיני כי היא ממתקת סוד עם המרצח אשר רצח את בעלי - היא יודעת אותו היטב - הוא צעיר עוד לימים, פניו כשיד יחורו, שערות ראשו ארוכות, וכלי המקטרת לא ימוש מפיו תמיד - היא יודעת גם את שמו - הדברתי דברי אמת? הגידי, הגידי!” שאלה האלמנה את פי מרים.

“יוכל היות כי דברתי עם רוצח בעלך”, השיבה מרים בפיק ברכים ובחלחלה, “כי מרצחים רבים עצורים בתוך הסיטע - אך לא אדע מי מהם הוא הרוצח אשר רצח את נפש בעלך.”

“אוי לי!” קראה האשה דבורה, “אהה עלי! מה זאת? היא דברה עם מרצחים…”

ברגע ההוא החזיקה דבורה ביד אביגיל בתה, ותקרא: “מה רבה התועבה הזאת! - אביגיל, נוסי נא ואל תביטי פני הנערה הסוררה הזאת-. ועל הגבירה נעמי חרה אפי מאד כי ערבה את לבה להביא תועבה גדולה אל ביתי וכי נתנה את בתי להתרועע את בת בליעל כזאת ‑ הוי, הוי! מה נורא הדבר! -. אך זאת אשיב אל לבי כי גם נעמי איננה יודעת מי היא הנבלה הלזו, ובהודע לה יהדפנה לאבדון…”

מחשבות אביגיל נבוכו, וכל עצמותיה רחפו ממגור. כי היא בטהר לבבה לא יכלה לדעת את האשמה הגדולה העמוסה על נפש מרים אהובתה: רגשי יגון ועצב התרוצצו בקרבה, ואגלי דמעה נזלו עפעפיה בראותה כי מרים נצבת דומם ונפעמת גם נכלמת כנפש החוטאת לפני כסא המשפט.

“קומי, קומי אביגיל ונלכה מזה,” אמרה דבורה אל בתה, ואחרי כן פנתה אל מרים ותאמר: “ואותך בת לא-רחמה! ותך ירוע אל זועם בשבט עברתו על רוע מעלליך - ואיכה ערבת את לבבך להתערב בין אנשים ישרים, ומה גם להתרועע עם בתי תפארת בנות הצדק, עד כי גנבת את לבבה, והיא קראה לך אחותי את! אחותה - את - את חלאת כל מתי און, וזעומת ה' תחת השמש! הלא לך נכונו נחשתים ובית אסורים…”

“לבית אסורים תובל המרשעת הזאת!” קראו כל הפועלים בקול גדול. “לבית האסורים תובל - כי היא יודעת את הרוצח!”

“ומי יודע אם לא גם חברתו היא ברצח הזה?” קראו העבדים.

“הראית כי יש אלהים שופטים בארץ!” קראה האלמנה ותנופף את אגרופה על פני מרים.

ואת אשה יקרה!" אמרה דבורה אל האלמנה, “את תהי אצלי סוכנת בביתי ובשדמותי, ושכרך הרבה על אשר הודעתני מי היא השובבה הזאת-.”

“צדקה גברתנו בדבריה!” קראו כל הפועלים קול אחד.

“נלכה, נלכה נא בתי!” אמרה דבורה אל אביגיל, “נלכה ונשאל את נעמי פשר דבר איך אספה אל ביתה מפלצת כזאת?-.”

“אהה אמי! אך הביטי נא את פני מרים האומללה -”

“תלך היא לדראון עולם! תרד שאול חיים! אל תוסיפי להביטה - כי חרפה היא לך וכלמת נצח לא תשכח…”

“אי שמים!” קראה אביגיל ותמאן לעזוב את מרים. “אי שמים! הן אנכי לא אדע מה עותה מרים - ולו גם פעלה עולה, הלא לך לחוס עליה, כי היא מתעלפת - יהמו נא רחמיך, אמי-”

“סלחי לי אביגיל גברתי.” אמרה מרים בהביטה פני העלמה היקרה הלזו בעינים מפיקות תודה, סלחי נא לי! - למרות רצוני שמתי מסוה על פני - וללבי יחרף תמיד על ככה -."

“אמי, האין עוד רחמים בלבבך?” קראה אביגיל ותפרש בידיה.

“רחמים! - עליה? על חרפת אדם ובזוית עם כמוה? לולי פני נעמי אני נושאת, כי עתה שלחתי את הסוררה הזאת ביד פשעה אל המהפכת ובור כלא!” ענתה דבורה באכזריות לבבה, ותמשוך אחריה את אביגיל. ואביגיל הביטה בפעם האחרונה את פני מרים ותאמר:,מרים, אחותי היקרה, נפשי יודעת מאד כי חפה את מפשע, ואהבתי עזה אליך כמאז …"

“דומי, דומי!” אמרה דבורה אליה בשומה ידה על פיה, “דומי! ולבי יעלוץ כי כל הנצבים פה יתנו עדיהם כי לא התמהמהת אף רגע קטן עם הנערה החוטאת הלזו אחרי הודעך כי היא - האין זאת, פועלי צדק?”

“כן, כן הדבר,” ענה אחד מהפועלים, “אנחנו עדים כי אביגיל לא דברה דבר עם השובבה הזאת אשר שיח לה עם מרצחים-.”

דבורה משכה את אביגיל בתה ותביאה הביתה ומרים נשארה לבדה בין בני האספסוף אשר סבוה בקול פחדים. חיל אחז את מרים, קרסליה מעדו, ברכיה פקו, ותשען על השקת אשר על יד הבאר בחצר ההוא, ואימות מות נפלו עליה. על יד ימינה נצבה האשה האלמנה בפני להבים ובעינים מזרות קצף נורא ונקמה איומה, ועל שמאלה יעמדו שלשת היתומים ומתבוננים על הנערה היודעת את הורג אביהם אשר היא גם חברתו וממתקת אתו סוד, וכל הפועלים והעבדים יחנו כדור עליה, יסובבוה בפנים נזעמים ובעינים חוצבות להבת אש נקם. אך יותר מכלם התמרמרו הנשים - האמהות והשפחות - עליה, כי הוד יפי תארה ויפעת מראיה העירו בלבבן קנאה עזה ומשטמה בלי-מצרים.

כים שקט אשר גם רוח קטן יעיר בו שאון ורעש, ועליו יתנשאו בשצף קצף ויבלעו את כל הקרב אליהם; כן לב ההמון בני בלי למוד האמונים בכפרים. כל רוח קטן יעיר בקרבם רוגז ורעש, ולבבם יסער בלי דומיה עד עשותם ועד הקימם את מזמותיהם אשר יחשבו אותן לצדק וישר. גם בני הכפרים אשר סבו את מרים, לא עצרו ברוח שאונם, וישאפו לבלעה ולהשחיתה כרגע.

“נסחוב אותה אל שר הפלך” אמר האחד.

“כן, כן הדבר, ואם תהי סרבה, נודיע אותה את ידנו-” קרא השני.

“והיא ערבה את לבה ללבוש בגדים כבנות הכפרים,” אמרה אחת השפחות אשר צלמה נבזה מאד.

“והיא שמה מסוה צדק על פניה -” המו כל השפחות בקול שאון.

"והיא ארחה לחברה עם בת נדיבים, ותבז אותנו - " קראו הטבחות.

“הלא תגידי מי הוא הרוצח!” צעקה האלמנה בקול נורא מאד, “הלא את חברתו! - לשוא תבכי אחרי אשר נפלת בידי - אני אני אקרע את סגור לבך ואוציא משם מלים! - דברי, בת השחת! מי הוא רוצח בעלי! דברי!!”

מרים כי ראתה כי היא בתוך עדת אבירי לב וחזקי מצח, ואין מושיע לה, נשאה עיניה למרום, ותאמר אל האלמנה בתחנונים: “אשה ישרה! זה שני חדשים אשר אני יושבת בכפר בוקעפֿאל בבית הגבירה נעמי, ובכן לא אדע מי הוא המרצח ההוא-.”

אך כל הנצבים עליה הרעימו בקולם עליה: “נסחוב אותה אל שר הפלך! אל שר הפלך! ושם תתן תודה-.”

“נסחבנה סחוב והשלך!” נתנו כל השפחות בקולן עליה.

כראות מרים כי האנשים האכזרים ההם הולכים הלוך וקרב אליה, התיפחה ותפרש כפיה בלי רצונה, ותפן כה וכה כמבקשת עזרה.

“הוי עליך!” דברה האלמנה אליה באפה, “אם תפני הנה והנה אין מושיע לך, כי הגבירה אביגיל איננה עוד, ואת לא תנצלי!”

“הה אשה ישרה!” אמרה מרים אל האלמנה ברעדה, “אחן את נפשי לברוח או לבקש מעוז מצרי; ואני אשיבה לך דבר על כל אשר תשאלי ממני אם אך איטיבה לך בזה - אך מה עשיתי לכל האנשים האלה אשר ימיטו עלי פחדים ופלצות?”

“את גנבת את לב גברתנו ותתגאי עלינו אף כי יתר שאת לנו אלף פעמים עליך _ בזאת הרעות לעשות לנו!” קראו הטבחות.

“ומדוע חפצת כי תגורש האלמנה העניה עם שלשה בניה מזה?”

“אנכי לא חפצתי זאת כי אם הגבירה אביגיל-” ענתה מרים.

“דומי!” שאגו קולות רבים, את לא חלית את פני אביגיל בעד האלמנה ובניה, ותיטב בעיניך להכרית אכל מפיהם-."

“היא לא בקשה בעד האלמנה ובניה-”

“היא רעת לב-.”

“נפש נחושה לה!”

“אנכי נאלמתי מעוצם יד בלהות” השיבה מרים, “עד כי לא עצרתי כח לחלות פני אביגיל בעד האלמנה.”

“ומדוע לא נאלמת מדבר עם מרצחים?”

מרגע לרגע השתובבו האנשים ההם, וחמתם התלקחה בם עד להשחית, ואלמנה הכתה בשגעון מעזוז נקמתה וחמתה. ומרים הנשענת על השקת אשר אצל הבאר, בראותה כי עדת מרעים ההם ירוצו אליה בעברתם, צעקה מנהמת לבה: “אהה! חוסו נא עלי! אל תטרפו נפשי-.” אך בקרוב אליה האלמנה בשצף קצפה, יראה מרים על נפשה פן תהדוף אותה אל תוך הבאר, ותצעק מרה" “בשם ה'! אל תקרבי נא אלי, ואל תהדפני אל הבאר -.” ודבריה אלה העירו מחשבה אכזריה בלבות האנשים ההם, ויחלו לשחק בה שחוק נורא מאד, כמשפט בני בלי בינה כהם אשר שחקם הוא כמתלהלה היורה זקים חצים ומות -.

“נשליכה אותה המימה!” קרא אחד מהם.

“כן, כן! נשליכנה אל הבאר,” קרא השני.

“הוי, אחי! שאוה והטילוה אל מצולת המים!” קרא השלישי.

“נטבול אתה במי הבאר!” קראו כל ההמון בקול פחדים.

מרים האמינה כי בא קצה, שם תמות ושם תקבר, ותמהר ותכרע על ברכיה, ובעשתות שאנן הפקידה רוחה ביד ה', ותפרוש כפיה השמימה, ושפתיה נעות.

האנשים ההם בראותם איך התעתדה הנערה למות, איך היא כורעת על ברכיה, ושפתיה תבענה תפלה דומיה לאלהי הרוחות, נזרו אחור ולא נועזו לבצע את מחשבות אונם. אך הנשים הצובאות שם, שאגו בעברתן ותאמרנה: “שאוה והטילוה! למה תעמדו מרחוק? בוז לכם, נמוגי לב!‑.” אז נגשו שני אכרים אכזרים אל מרים - אך בשלחם את ידם אליה, נשמע פתאם קול קורא בזעם: “הרפו!” וברגע ההוא נראתה הגבירה נעמי אשר בקעה בתוך ההמון ההוא ותתיצב על יד מרים ותאמר: “קומי בתי! קומי מכרוע על ברכיך, כי לא יעשה כן בלתי אם לפני ה'”.

פני נעמי התאדמו מרוב זעם, ובעינים מפיצות עברה וקצף הביטה על האנשים הקשים ההם, ותתן עליהם בקול עז ותאמר: “אוי לכם סכלים ופראים! איך נועזתם לשלוח ידכם אל הנערה האומללה הזאת? -.”

“הלא היא…” ענו האנשים, אך נעמי לא נתנה אותם לבצע את דבריהם, ותוסף לדבר בקול זעמה: “מה היא? היא בתי! והכהן הישר באדם אשר בכפר הזה, הוא מגן בעדה, הוא יחשבה לו לבת ויוקיר אותה מאד, ומי זה יעוז לצרור את הנפש אשר הוא מכבד ומוקיר מפז? - ואף אם היתה הנערה הזאת בת שובבה ועזובה מכל, גם אז לא היה לכם המשפט להמיט עליה רעה! על מה חפצתם לשלוח בה יד? מי שמכם לשרים ושופטים בארץ? הלא עון פלילי הוא ועון חרב לעשות כדבר הרע הזה אשר עשיתם! ישלח בכם ה' חרון אפו, הוי בנים סוררים ומשחיתים! -. קומי מרים בתי! נלכה ונשובה אל ביתנו, כי שם יכבדוך כל אנשי לב כאשר יאות לנערה יקרה וישרה כמוך, בתי החמודה!”

נעמי החזיקה ביד מרים ללכת משם, וכל בני האספסוף נסגו אחור בבושה וכלמה בהודע להם עותתם, אך האלמנה הרהיבה בנפשה עז ותגש אל נעמי ותאמר: “אנכי לא אתן את הנערה ללכת מזה, אך אתי היא תלך אל שר הפלך להגיד לו מי הוא הרוצח אשר רצח את בעלי! -.”

“שמעי נא” אמרה נעמי אליה ותטמון זעמה בחבה, “שמעי נא אלי! ודעי כי אין לך משפט וצדקה להביא את הנערה אל השופט, רק את לכי לך ואמרי אליו כי הוא ישלח לקרוא לה, ואז - אם יראה השופט כי נכון לעשות כן - אז אבוא גם אני עם הנערה לעמוד במשפט -. ואל תתברכי בלבבך כי הרעה הנוראה אשר באה עליך, היא תכסה על הרעה אשר עשית לבתי היקרה הזאת לסכסך בה נחשים צפעונים כאלה, אשר עוד מעט כלוה בסכלותם ובפחזותם וזדון לבבם!! ועוד הפעם אודיעך כי העלמה הזאת יושבת בביתי אשר בכפר בוקעפֿאל, ואת הגידי זאת להשופט, ואם יכשר הדבר בעיניו לקרוא להנערה, אזי ישלח אלי, וכל אשר יצוני אעשה.”

דברי טעם כאלה השקיטו סערת חמת האלמנה, ותשב על יד הבאר ותשק לבניה בבכי תמרורים.

אחרי רגעים מעטים באה עגלת צב, ונעמי ומרים ישבו בעגלה לשוב לביתן. בנסוע העגלה על פני בית דבורה, ראתה מרים כי אביגיל יושבת על יד החלון ועיניה יורדות דמעות, ובהביטה פני מרים הניעה אליה בראשה באהבה עזה.

כז: נחמה

“הוי, גברתי, מה רבה כלמתי, ומה עז יגונך בגללי!” אמרה מרים אל נעמי בשובן אל בית מושבן. “לפי ראות עיני רבת את ריב חרפתי עם האשה דבורה, ולמעני תהי משטמה בינך ובינה כל הימים! הה, את אשר יגורתי בא לי! יסר יסרני יה על אשר רמיתי את דבורה ובתה, ולא הגדתי להן דבר אמת -”

“דבורה רעותי טובת מעללים היא, אך לא טובת שכל - וידעתי נאמנה כי היא תנחם מחר על הרעה אשר עשתה היום-.”

“לא יזעף לבי עליה - כבוד בתה יקר הוא בעיניה. והיטב חרה לה עד מות אחרי הודעה כי ידידת בתה היא בת…”

נעמי לא מצאה מענה על קשט אמרי אמת כאלה, ותדם, ומרים הוסיפה דבר: “ביום מחר יגלה קלוני בכל הפלך הזה - אך לא למעני, כי אם למען אביגיל, לבי עלי דוי פן תהי חרפה וגדפה על היותה רעיה ואחות לנפש שפלה וזעומה כמוני…”

“הרגעי נא, בתי!” אמרה נעמי אליה אחרי דומיה ממשכה, הרגעי נא, בתי האהובה! וזכרי נא כי את - את חפה מפשע, ורק מתי רשע ההם אשר הטביעו נפשך בבוץ, רק הם יאשמו ‑. האדון הצדיק רודאלף יחשבך לבת, ינטלך וינשאך באהבתו ובחמלתו, ולא ינוח ולא ישקוט עד כי ישיבך על גפי מרומי האשר, הכהן הישר באדם, סתר לך, ישמרך: כאישון בת עין, ובצל צדקתו תמצאי מנוח וישע, וגם אנכי לא אתן שנת לעיני, ולעפעפי תנומה, עד כי תאשרי בארץ -. והיום אשלח ציר נאמן אל האדון רודאלף עם מכתב, ואודיעה לו את המקרה הרע אשר קרך בחצר האשה דבורה, גם אבקשהו כי יבוא הנה, והוא עם הכהן ימתיקו סוד וישימו עצה להיטיב לך ולשלם נחומים לנפשך האבלה והישרה-."

כה נחמה הגבירה נעמי את מרים, ותחבק אותה בזרועות אהבה ותבך על צוארה.

“עתה בתי!” הוסיפה נעמי לדבר, “עתה לכי נא אל הכהן כאשר הבטחתיהו אמש, ואמרי לו כי אני מחכה עליו פה בבית, וגם האדון רודאלף יבוא הנה, ויחדו נביאה עצה, נעשה פלילה - לכי לך בתי היקרה! אל תרגזי בדרך ואל תעצבי, כי חדות ה' היא מעזך.”

אחרי רגעים מעטים הרימה מרים את פעמיה ללכת אל בית הכהן, ותעבור על יד המשעול אשר שם הסתתרו המורה ולילי עם הפסח הקטן כאשר נדברו יחדו.

כח: הפגישה

השמש ירדה במורד הרקיע באפסי ים, ודממה דקה חונה על פני הבקעה.

מרים קרבה אל המשעול אשר לה לעבור בו למען הגיע אל בית הכהן, והנה מתוך המשעול ההוא עלה נער קטן ופסח אשר פניו זועפים מאד, ובראותו את מרים מהר וירץ לקראתה, ויאמר לה בקול בכים: “חוסי נא, עלמה טובת לב! הוי, חוסי נא! -!”

“מה לך? מה לך, בן עני?” שאלה מרים ברגשי חמלה.

“הה, אמי העניה והזקנה כשלה נפלה פה בתוך המשעול - אוי לי, לבי חרד פן נשברה רגלה - ואנכי חלש ובאין אונים להקים אותה - ואם לא תחישי את גברתי לעזרתה, אויה, אז תמות עלי אמי היקרה …”

“הן גם אני רפת ידים, אך בכל זאת אלך אל מקום מפלת אמך, אולי אוכל הועיל לה,” אמרה מרים.

“ה' הטוב יגמלך טובה תחת טובת לבבך, גברתי!” אמר הפסח.

“האינך מילדי הפלך הזה?” שאלה מרים את פי הפסח בלכתה אתו בחפזון.

“לא, גבירה!” ענה הפסח, “מעיר רחוקה אנחנו, ופנינו מועדות לבקר את בית הכהן היושב בהר הזה אשר הוא נודע לאמי -.”

“גם אני הולכת אל הכהן הזה” אמרה מרים בלכתה הלאה.

“אמי! אמי!” קרא הפסח בן חמוץ-זרוע, “חכי נא אמי כמעט רגע, הנה עלמה נדיבת לב הולכת אתי לעזור לך” ובדבריו אלה הודיע ללילית ולהמורה כי יחלצו חושים ויעמדו הכן לאחוז את טרפם.

“איפה נפלה אמך?” שאלה מרים.

“לא רחוק מזה, תחת אלה עבתה אשר שם במורד -.”

פתאם עמד הפסח מלכת, כי שעטות פרסות סוסים נשמעו בדרך ההיא.

“עוד הפעם נכזבה תוחלתנו!” אמר הפסח בלבו, וברגע ההוא נגש פרש רוכב על סוס אביר ולבוש מחלצות כאחד השרים הגדולים, ואחריו בא עבדו הרוכב על סוס יקר גם הוא, ושניהם נצבו על יד מרים והפסח. הפסח התבונן בפני השר ההוא ויכירהו כי הוא השר פֿאן ס"ט רעמי אשר לפי דברת ההמון הוא אוהב את ההערצאגין פֿאן לוצעניי -.

“בת נדיב”, אמר השר פֿאן ס"ט רעמי אל מרים, “בת נדיב! היטיבי נא והראיני את הדרך אל בית האשה דבורה סכנת בית הגבירה פֿאן לוצעניי.”

מרים התפלצה לזכר שם האשה ההיא אשר בחצרה נפל עליה פחד פתאם, ותשפל עיניה ותען ברעדה: “פנה לך הימין עד בואכה ליער צומח עצים, ומשם תשמאיל ותלך מהלך רגעים מעטים, ועפעפיך יישירו את בית האשה ההיא.”

“אודך בכל לבב, היפה בעלמות! כי הודעתני את הדרך אשר אלך בה, לא כן האשה הזקנה השוכבת שם במורד תחת העץ, כי היא אך נאנחת ומיללת ולא השיבה לי דבר.”

“אמי הזקנה היא!” נאק הפסח בקול ילל.

מרים זכרה את אשר צותה ההערצאגין פֿאן לוצעניי את דבורה סכנת ביתה לפנות בית מושב בעד שר גדול ונכבד, ולא פסחה על שתי הסעפים כי זה הוא השר הזה-.

השר ועבדו רכבו לדרכם, והדממה שבה לקדמותה. אז צהלו פני הפסח ויקרא: “אמי! אמי! הנני, הנני! ואתי עלמה נדיבת לב להושיע לך-.”

כמעט אשר קרבה מרים אל מאורת המשעול, אמרה לילית אל המורה בלאט: “קרב הנה, אישי!” והיא מהרה ותתנער מעפר ותקפוץ ממקומה ותחזק בימינה את צוארי מרים, ואת שמאלה שמה על פיה, והפסח התיצב על כפות רגליה לבל תוכל למוש ממקומה. המעשה הזה נעשה בחפזון גדול מאד עד כי לא התבוננה עוד לילית בפני מרים, ולא ידעה עוד מי היא. אך עד אשר הגיח המורה מן המארב ועד אשר משש בידיו ויקרב אל חברתו, הביטה לילית את פני מרים ותכר אותה כי היא הנערה אשר כלתה בה חצי זדונה לפנים.

“החולדה היא!” קראה לילית בשמחת לבב, וזיקי רצח מעינה הירקרקת התמלטו, “את היא החולדה! השטן הסגירך עוד הפעם אלי; זה גורלך לנפול בידי תמיד! בפעם הזאת אכבס את פניך ברעל הפיטריאל אשר בצלחתי -. קום, אישי! החזיקי בה עד אשר נשליכנה אל העגלה. והשמר לך לבל תנשכך החולדה בשניה.”

המורה אחז בידיו הגדולות והחזקות את מרים, ובטרם יכלה עוד להרים קולה, השליכה לילית את אדרתה על ראשה ותצרור אותה כצרור כלי, עד כי לא עצרה כח להניע יד ורגל ולהשמיע קול.

“עתה, אישי, קח נא את הצרור הזה”, אמרה לילית, “שאהו והטילהו אל העגלה! ראי נא כי החולדה איננה כבדה כהאשה ההיא אשר נשאנוה והשלכנוה המימה באפיק הנחל, האין זאת?”

לדבר הזה יחרד השודד חרדה גדולה. כי זכר את החלום הנורא אשר ראה בליל אתמול, ולילית הוסיפה דבר: “מה לך, אישי, כי תרעד? מאז הבוקר תפחדנה עצמותיך לרגעים ושניך תצלצלנה -. מהר נא, אישי! ושא שביך - כן! כן!”, הוסיפה עוד דבר בראותה כי המורה לקח את מרים על זרועותיו כילדה ישנה. “מהרה ולך אל העגלה!”.

“אך מי ינהלני?” שאל המורה.

“מה עז כח זכרונו!” אמרה לילית “הוא יזכור כל דבר קטן -.” ובדברה הורידה את צעיפה מעל ראשה, ותאמר אל המורה! פתח פיך וקח את קצה צעיפי בין שניך, הפסח יקח את קצהו השני בידו, ובכן ינהגך יביאך עד העגלה."

הפסח לקח את קצה הצעיף בידו, ובשמחות וגיל נהל את המורה, ולילית מהרה ותרץ אל העגלון להגיד לו כי דרכם צלחה.

ואנחנו לא ננסה לתאר בזה את בלהות צלמות וזלעפות שאול אשר כתרו את מרים בנפלה פתאם ביד לילית והמורה. נפשה התעלפה, רוחה התעטפה, וכל עוד נשמתה בה.

אחרי רגעים מעטים הובאה מרים אל עגלת חצר-מות המחכה שם עליה, ולילית והמורה גם הפסח ישבו בעגלה, ויובילו את הנערה האבדת והמתעלפת ההיא אל בקעת ס"ט דעניש אשר שם מצפה תם אחי שרה על בואה עליו.

כט: ימימה ההרוילית

יזכור נא הקורא כי יום אחד בטרם שדדה מרים על יד המורה ולילית - כאשר ספרנו בזה - מלט רודאלף את ימימה אשת השר פֿאן הארווילע, מפח יקוש אשר טמנה שרה לרגליה בקנאתה בה, ואשר גלתה את אזני בעלה השר כי אשת נעוריו בגדה בו ועשתה חוזה עם האיש קארל ראבערט - כאשר ידעת כבר קורא יקר -. ורודאלף שב מהבית אשר שכר לו ברחוב ההיכל, אל היכל כבודו, ויחשך את הליכתו אשר חשב ללכת אל בית מארעל, ליום המחרת, כי האמין כי הקל מעט את עני העני ההוא על יד צרור הכסף אשר נתן להגבירה הארווילע לחלק בביתו לבעבור יחשוב השר פֿאן הארווילע כי רק לתמוך ידי עניים שחרה אשת נעוריו את הבית ההוא-. ורודאלף שכח בעת ההיא כי הפסח בן חמוץ-זרוע גנב את צרור הכסף ההוא מיד הגבירה הארווילע - כמספר כבר בזה -. בשעה הרביעית אחר הצהרים הגיע מכתב ליד רודאלף וכתוב בו כדברים האלה:

“אודך, הוד מלכות! אודך בכל לבב כי חלצת את נפשי ממות, גם הפכת את קלוני לכבוד - ונפשי אותה לצקת לפניך עוד היום את תודתי ואת ברכתי - כי אולי ביום המחרת תשית הבושה מחסום למו פי -. ואם תגדיל חסדך עמדי לראות פני היום לפנות ערב, אזי תגמור בעדו את היום הזה במעשה הצדקה כאשר החלות - ואני מצפה עליך, הוד מלכות! אני אמתך ימימה פֿאן הארווילע.”

לעת ערב בא רודאלף לבית הגבירה ימימה, ובמרוצת הדברים אמר רודאלף אליה: “הידעת, גבירה! כי שרה הסוררה בקנאתה בך הדיחה אותך בשפת חלקות ולשון רמיה לעשות חוזה עם קארל ראבערט האויל והבליעל? הידעת זאת, גבירה?”

“הוי, כי כן נחשתי גם אני זה ימים אחדים, אך לא חפצתי ללכת לקראת נחשים עד - עד כי כמעט שכנה דומה נפשי! - אך איככה נגלה רז הלז להדר כבוד מלכותך?”

“אמש בבית משתה הגבירה… בשבתי בגן בחורף במסתר, הטיתי אזני ושמעתי את דברי שרה אשר דברה באזני תם אחיה, ויודע לי כי שוחה עמוקה היא כורה ללכדך בדבר החוזה הזה. ובשמעי את דברי בלע ההם, חשתי ולא התמהמהתי לבקשך ולגלות אזנך את מערכי לבב שרה, ולמורת רוחי לא מצאתיך אמש, והיום בבקר יראתי להודיעך זאת על ידי מכתב, מיראתי פן יפול המכתב ליד בעלך אשר כבר עברה עליו רוח קנאה - ובחרתי לחכות עליך בבית ההוא אשר ברחוב ההיכל להצילך מפח יקוש…”

“במה אכף לאדני המלך, ואקדם להודך והדרך על החסד הגדול הזה, כי חלצת נפשי מעבור בשלח בחמת קנאת בעלי, גם הפכת קלוני לכבוד בעיניו, בתתך אמן בלבבו כי לתמוך ידי משפחה עניה עליתי על מדרגת העליה ההיא…”

“אם יש את נפשך להשיב לי כעל כל תגמולי עליך, הגד תגידי לי באמת ובתמים למה זה ועל מה זה רוח בעל נעוריך סרה כל הימים, ורוח רעה נוססה בו תמיד? ואת יודעת מה עזה אהבתי אליו מנוער, ומה עצמה תוגתי בהעלם ממני רוח יגונו מבלתי יכולת לבוא עד תכונתה ולגהות ממנו מזור…”

"הוי! נאנחה ימימה במגנת לב, הוי אדוני המלך כי הקשית לשאול ממני - אך לעשות רצונך, אדוני, קדש הוא לי! אפס כי בטרם אגלה לך את דבר סתר זה, תואיל נא אדוני להטות אזנך ולשמוע את תולדות ימי חיי בימי ילדותי כי מהם היתה נסבה כי אסרתי במסורת ברית עולם עם בעלי השר. שמעני נא אדוני נשיא אלהים!

“בהיותי כבת שש עשרה שנה, מתה עלי אמי שרתי בנשי הצדק וחותם כל בנות נדיבים, היא אהבתני אהבה בלי-מצרים, ואהי שעשועיה ונחמתה בימי יגונה ומרודיה, היא לא ישבה בסוד עליזים ככל רעותיה, כי לא היתה בריאה אולם, גם לא אותה בזה, וכל ישעה וחפצה היו רק ללמד אותי לשון וספר ולחשוב חשבונות ומחקרי ארץ ודברי ימות עולם כיד החכמה הטובה עליה. ויהי היום ויבוא אבי לחדר אמי ויגל את אזנה כי לוקח הוא לביתו אשה אלמנה צעירה לימים ובת נדיב, והיא תהי מורתי תחת אמי הורתי כי כשל כחה. הבשורה הזאת נחתה כרעם מתחולל בלב אמי ובלבבי, כי לבותינו נבאו לנו כי נכונו לנו ימי חשך וצלמות לרגלי האשה הזרה ההיא, ונתחנן אל אבי לבל יביא את האשה לביתנו, ואנכי בכיתי והתנפלתי אליו לבל יבצע מזמתו, אך הוא לא שעה אלינו. ועוד ביום ההוא הביא לביתו את האשה רולאנד…”

“רולאנד?” שאל רודאלף “הזאת היא האשה אשר לקחה אביך לו לאשה אחרי כי באת את במסורת החתונה עם השר הארווילע?”

“כן, הוד מלכות! היא האשה רולאנד, אשה מבישה אשר גוה מבלי חמדה ויופי, ונפשה מלאה מומים ודופי, אשר שמה מסוה צדק על פניה, ושבע תועבות בלבה, ואשר בפיה צוף ונופת, ובקרבה שחת ותופת. האשה הזאת פרשה רשת האהבה לרגלי אבי, והוא נלכד בשחת רשתה. האשה הזאת היתה כעש בלבב אמי וכרקב בעצמותיה, ואין קץ לכל הרעות והתלאות הנוראות אשר המיטה עליה, עד כי מעט מעט בלתה את שארה וכלתה את לבה ותפול למשכב. בעת ההיא מת הרופא אשר האמינה בו אמי תמיד, ולהאשה רולאנד היה רופא ואוהב נאמן יליד איטאליע, ואבי לקחו לרפא אמי מחליה - אשר מתה בו -. הרופא ההוא היה שנוא נפשי בגלל האשה רולאנד בעלת סודו, אך הה ליום! כי אמי האמינה בחכמתו ובאמונתו, כי באמת רופא גדול היה הרופא פאלידארי ההוא…”

לזכר שם פאלידארי שנו פני רודאלף, ויאמר בלבו: עתה נודע הדבר כי פאלידארי הוא בפאריז, והוא האיש צאזאר בראדאמנטי אשר ראיתי אתמול ואשר שנה את שמו -. אחרי כן שם רודאלף אל ימימה דברתו, ויאמר: “הגידי נא לי, גבירה! כמו היו אז ימי שני חיי הרופא פאלידארי?”

"הוא היה אז כבן חמשים שנה., ענתה ימימה.

“ומה תארו ומראהו?”

“פניו זועפים תמיד ועל מצחו תשכון עננה - כל ימי חיי לא אשכח את צלם דמות תבניתו, את עיניו הלבנות והחדרות חדרי לבב, ואת חוטמו הארוך והמעקל…”

“הוא האיש!” קרא רודאלף “הוא ולא אחר!” - ואולי תדעי לך אם האיש הזה עודנו בפאריז?

“לא ידעתי, בשנה הראשונה אחרי קחת אבי את האשה רולאנד, עזב הרופא ההוא את פאריז, ואחת מרעותי אשר הרופא ההוא היה רופאה לפנים, היא ההערצאגין פֿאן לוצעניי ספרה לי…”

“ההערצאגין פֿאן לוצעניי?” שאל רודאלף בשממון “מה ספרה לך האשה הזאת על אדות הרופא ההוא?”

“היא ספרה לי כי הוא הלך בדרך רחוקה, וכתב אליה מכתבים רבים מלאים דברים נפלאים אשר ראה ואשר שמע בארצות רבות ואיים רחוקים. וזה כחדש ימים שאלתי את פי ההערצאגין אם היא יודעת איה איפוא הרופא ההוא כעת, והיא השיבתני ברוח נבוכה כי אין איש יודע מקום שבתו, ורבים אומרים כי הוא כבר מת -.”

“נפלאת היא בעיני,” אמר רודאלף בזכרו כי ההערצאגין פֿאן לוצעניי שחרה זה מעט את פאלידארי בביתו.

“האתה יודע את האיש הזה?” שאלה ימימה את רודאלף.

,הה, מי יתן ולא ידעתיו! -. אך כלי נא את ספורך: ולאחרונה אגידה לך מי ומה הוא האיש פאלידארי הזה אשר הוא איש כבד עון ומשחית לחבל…"

“איש כבד עון ומשחית לחבל הוא הרופא פאלידארי!” קראה ימימה בתמהון לבב ובנפש נבהלה, “והוא אוהב נאמן להאשה רולאנד, והוא היה רופא נפש אמי…הוי, אמי מתה תחת ידו מקץ שלשה ימים לבואו אל ביתה… אהה שמים! אם כן לא שקר נבא לי לבי אז, ונאמן הוא הקול אשר קרא בקרבי כי הרופא הזה ישיא מות על אמי בעצת האשה רולאנד לבעבור תירש היא את גברתה… אויה נא לי כי כאשר דמיתי כן היתה! … כל הימים אשר חלתה אמי לא עזבתי את ערש דותה רגע קטן, ורק פעם אחת יצאתי החוצה לשאוף רוח צח, ובשובי הביתה שמעתי אחורי הדלת קול מלחשים, ואט אזני ואשמע והנה האשה רולאנד ממתקת סוד עם הרופא פאלידארי, והוא יעננה בקול: “וביום השלישי יהיה האות הזה -.” וביום השלישי מתה אמי…”

“נעויתי משמוע!” צעק רודאלף מנהמת לבו.

“מני אז היה הרופא בעיני כאיש דמים, והאשה רולאנד כמארת ה', אך זמותי לא עברו פי, ואהי נאלמה, וכאב נעכר המה בחבי, וסערת נקמתי עצורה בכליותי-. אחרי מות אמי, לקח אבי את האשה רולאנד להיות עינה צופיה הליכות ביתו תחת אמי, פלגי מים ירדו עיני, אנחות שברו את לבבי, ובאש עברתי מלאתי פי תוכחות חמה, והוכחתי את אבי על הביאו שנית אל ביתו את סמל הקנאה הזאת, ואמרתי כי אבחר במות משבת עם האשה המבישה ההיא בבית אשר ישבה בו הורתי היקרה והישרה בנשים, אך אבי ענני במנוחת לבב כי התולים תצמיד לשון נערה קטנה כמוני, וכלם ישא רוח, יקח הבל, ועל אפי הביא את האשה רולאנד אל חדר הורתי. מהיום ההוא הכעסתי את צרתי זאת גם כעס, אך כאשר הוספתי להכעיסה ולהרעימה, כן הוסיפה היא להראות אלי פנים שוחקים וכל אותות יקר וגדולה, ואבי בראותו כי היא משלמת לי אהבה תחת שנאה וטובה תחת רעה, האמין בה כי היא נעלבת ואינה עולבת, שומעת חרפתה ואינה משיבה, אהבת את איבתה ומברכת את מקלליה, ובגלל אלה הוסיף להטות אליה חנו וחסדו ואהבתו, ואותי היה עוין כל הימים. פעמים רבות נתן עלי אבי בקול זעמו על השליכי עליה שקצים בכל שאט בנפש, אך היא חלתה בכל פעם את פניו בשפת חלקות ובלשון רכה לבל יחר עלי אפו וישא לחטאות נעורים. אפס כי רק באזני אבי דברה בלשון רמיה כזאת, ובהיותי אתה לבדי בבית, הבריקה עלי עיני זעם ותפחידני תמיד כי תפיל עלי הוה לא אדע שחרה, ותביא עלי שואה ממרחק לא אדע כפרה. פעם אחת הריקה עלי מרירות רעל ותאמר: “השמרי בנפשך, בת לא רחמה! פן אכריעך תחתי ולא תוסיפי קום-.” “כאשר הכרעת את אמי?” השיבותי אמרי לה, “אך הרופא פאלידארי איננו כעת פה להבטיחך כי ביום השלישי יהיה האות הזה.” כחצים שנונים ירדו דברי אלה בלבה, אך היא נשאה בשרה בשניה, ותשמור לפיה מחסום, ויום נקם בלבה. ולבלתי הלאותך, הוד מלכות! בלהג הרבה אספר לך בדברים מעטים אחרית דבר, כי פעם אחת קרא אבי את שכניו הקרובים אליו לאכול אתו לחם, והאשה רולאנד שתה עליה את עדי אמי, את שביסיה ואת נטיפותיה, את טבעותיה ואת לחשיה ואת כל חליתה, ותשב ראש על השלחן לימין אבי, ואני נשאתי את עיני על הקיר אשר עליו תלויות תמונות בני ביתנו המשוחות בששר על גליונות, ואראה כי תמונת אמי נעדרה ואיננה שם, ותחתיה תמונת האשה רולאנד. בחמת רוחי דברתי את אבי קשות, ואמרתי: “המעט ממך כי הושבת את צרת אמי בביתה בחייה, כי תוסיף עוד להושיב את תמונתה תחתיה במותה להאביד כל זכר לה!!” אבי היה כאיש אשר אין בפיו תוכחות וישם ידו למו פיו, אך האשה רולאנד העזה פניה ותען עזות ותאמר: “אנכי השלכתי את התמונה הזאת אל בית המבשלות.” אז עלתה חמתי באין מעצור, וצעקתי מרה: “הוי מנכרת טובה! הזה הוא גמולך שגמלת לאמי גברתך אשר אספה אותך לביתה בתור אסופת רעב! - הוי שפחה כי תירש גברתה! !-.” הדברים האלה שמו שמות בבית, אבי נבהל משמוע ויהי כהלום רעם, השכנים היושבים על השלחן הורידו לארץ ראשם, והאשה רולאנד הגיחה מקירות לבבה אנחה נוראה ותפול מעל כסאה אחורנית ותתעלף, ואנכי נסתי וחשתי מפלט לי בחדר המקרה …”

“ביום השני בא אבי אל חדר משכני, ויאמר אלי: “עתה באתי לבשרך כי אחרי אשר ישלמו ימי אבלי על אמך, אקח לי את הגבירה רולאנד לאשה, לבל תוסיפי עוד להבזותה בשם שפחה - אך מטעם מוסד וכמוס עמדי אתנה אותך לאיש בטרם אבוא אני במסורת החתונה עם הגבירה רולאנד. הירושה אשר נפלה לך מהורתך, רבה היא, עד אלף אלפי שקלי פֿראנק, והיא לך לשלוחים -. ומהיום עד יום חתונתך לא תעזי פניך לבוא עוד אל הבית הגדול אשר אנכי והגבירה רולאנד יושבים בו - השמעת את פקדתי? …” כה דבר אתי אבי בזעם אפו, ויפן וילך לו. ומהיום ההוא ישבתי בדד, וחייתי חיי יגון וצער, עד כי אויתי גם קויתי את היום אשר בו אלקח לאיש - יהי מי יהי -. והאשה רולאנד חגרה חמות ותכעיסני כל הימים, ותמלא פני קלון מרבה להכיל, עד כי קצתי בחיי ושבחתי את המתים. ויהי היום בשבתי בגנת הביתן, הובא אלי מכתב חתום בחותם אליעזר הסופר שכננו ומודע לאבי, וכתוב בו כדברים האלה: “דעי נא, בת נדיב! כי אביך חפץ להביא אותך במסורת החתונה עם שר גדול ונכבד אשר שמו מארקיז פֿאן הארווילע. השר הזה הוא איש צעיר לימים, עשיר גדול ובעל נכסים רבים, גם יפה תואר ומשכיל. אפס כי בכל אלה מאנו שני אבות לתת לו את בנותיהם מקץ ימים מעטים אחרי אשר ארש אותן השר הזה, אשה אחר רעותה - ואנכי אינני יודע מה חסרון ומום מצאו בו כי רחקו מעליו - ואת, בת נדיב! ראי והתחקי על שרש הדבר -.” דברי המכתב הזה הרעישו את מורשי לבבי, כי מעודי לא שמעתי את שמע השר הארווילע, גם אבי לא נשא מעולם את שמו על שפתיו, ויגדל עוד פחדי בראותי כי בפתע פתאום נסעה האשה רולאנד מבית אבי - בית הקיץ הרחוק מהלך שלשה ימים מפאריז - ואבי הודיעני כי רק למעני נסעה האשה ההיא פאריזה. נחשתי כי לבעבור קשר אותי במעדנות עם השר הארווילע מגמת פניה - ולא לטובתי! -. מקץ שמונת ימים שבה האשה רולאנד מפאריז, ובעצם היום ההוא קראני אליו אבי החדרה, ויאמר אלי: " זה ימים רבים אני חושב מחשבות להצליחך ולהשגיא אחריתך. בעוד חדש ימים ישלמו ימי אבל אמך. מחר יבוא הנה השר מארקיז פֿאן הארווילע, איש צעיר לימים, יפה אף נעים, רב אוצרות וחכם לבב אשר יש לאל ידו להושיבך על גפי מרומי קרת. הוא ראה אותך בהיותך בסוד עלמות משחקות, ונפשו חשקה בך, ואם ימצא הוא חן בעיניך, אז תהי עזר כנגדו לתקופת ששה שבועות. אולם אף אם תמאני בו ותפריעי עצתי, ידוע תדעי כי בכל זאת אקח לי את הגבירה רולאנד לאשה כתם ימי אבלי, ואז תתני לה כבוד ויקר כיאות לאשת אביך - ואם גם אז תוסיפי סרה, מרה תהיה באחרונה -.” אז דברתי במר נפשי: “חלילה לי להפריע עצתך, בדבר השר הארווילע, אך שמוע שמעתי כי שתי פעמים ארש לו השר הזה בנות נדיבים…” “ידעתי זאת” ענה אבי, “גם ידעתי נאמנה כי רק הוא לא אבה לקחת אותן בהודע לו כי יחבר להן כסף נדה, והן תלטשנה עיניהן רק על כספו כי רב הוא ועצום -.” מהיום ההוא צהלו פני האשה רולאנד בראותה כי עצתה קמה ותתעודד כי היא במזמותיה הרבות פרשה את הרשת הזאת לרגלי, ובידעה את הנסבה הנכונה אשר בעבורה מאסו בו שתי העלמות אשר ארש לו תחלה, התאמצה בכל עוז להפילני בחבלו למען קחת ממני נקמה נוראה מאד -. סוף דבר כי השר הארווילע בא אל בית אבי, וימצא חן בעיני בגלל תמו וישרו ובגלל נעימות דרכו והליכותיו. אך נפלאתי מאד בהתבונני כי האיש העשיר והשר הנכבד הזה, הוא נעצב תמיד, ותוגה חרישית צפונה בחדרי לבבו כל הימים. ימים אחדים אחרי בואו לבית אבי, בא השר לחדרו ויסגור הדלת בעדו, ויוסף משרתו הניא את אבי מבוא אל אדונו לבקרו, באמרו כי כאב ראש אחזהו ולא יניח איש לגשת אליו. אחרי שני ימים שב השר וירא אלינו, אך לחייו הלבינו, ופניו נפלו עד מאד - פעמים רבות אותה נפשי לשאול את פיהו מדוע הוא ככה דל ועצב כל הימים? גם מדוע לא אבה התחתן את שתי העלמות אשר בחר בהן בתחלה? אך בכל פעם בשתי גם לא ערבתי את לבי לשאול ממנו את הדברים האלה-. שלשה ימים לפני חתונתי, באו שני שושביני השר פֿאן הארווילע, הלא הם: ההערצאג פֿאן לוצעניי, והשר פֿאן ס“ט רעמי, כצאתי מחפתי נפל אבי על צוארי וישקני ויבך, וגם האשה רולאנד חבקתני ונשקה לי, ותדבר באזני לאמר: “זכרי נא אותי בימי אשרך: כי אנכי הסבתי בדבר חתונתך.” דבריה אלה, אשר לא ידעתי אז אל מה ירמזון, ירעמו כעת באזני כרעם מתחולל-. אחרי משתה הערב ישבנו במרכבה, אני ובעלי, ונדא כעל כנפי נשרים ונבוא פאריזה.”

פה עצרה הגבירה ימימה במלים, לחייה התאדמו, ועיניה נמלאו רסיסי דמעות ובכל זאת התחזקה ותוסף לספר:

“בשת פני כסתני, וסגור לבי יקרע ויזוב דם - אך עצור במלים לא אוכל למען תדע ובחנת דרכי ותתן לי צדק -. בבואי אל בית בעלי השר הארווילע, נפלה עלי חרדת מות לא ידעתי שחרה - בנשף בערב יום הובאתי אל חדר משכבי - אחרי כן בא הארווילע החדרה, ואימה חשכה ופלצה נצחת אחזוני - ופתע פתאם …הוי מחתה וזועה!! פתע פתאם החזיקני בעלי בכל מאמצי כח ויאנק אנקת חלל וינהק נהקת מות - לשוא התאמצתי להמלט על נפשי! כי הוא מחזיק אותי בזרועותיו החזקות כמטילי ברזל, ואין מציל! וכרגע עוה את פניו, עיניו התהפכו בחוריהן כלפידי אש, ומפיו יז קצף מהול בדם - ויפל מלוא קומתו ארצה, ובנפלו הניח אותי חפשי, ואנכי נצבתי נפעמת ושוממה בעת אשר פרפרהו חולי הנכפה, ושד השחת אחז בערפו ויפצפצהו…הה! זה הוא נשף חשקי - וזאת היא נקמת האשה רולאנד!”

“פלצות בעתני!” קרא רודאלף, “מארת ה' תחול על ראש המרשעת ההיא אשר ברשעתה וזדון לבה המיטה עליך הוה לא תדעי שחרה!”

“הוה על הוה ושאה על שאה כתמן באוני ויבלעוני, כי בעלי הוריש את מחלתו הארורה גם לבתי היחידה, והרופאים החליטו פה אחד כי מחלתה זאת תמאן להרפא כל ימי חייה, יען כי מידי אביה מורשה היא לה - אויה, אויה נא לי!” צעקה ימימה במר נפשה ותספק כף ותבך בכי תמרורים מנהמת לבה עד כי לא עצרה כח לדבר עוד, וגם רודאלף נאלם דומיה ויורד לארץ ראשו.

ל: רוח נדיבה

“עתה ידעתי,” אמר רודאלף אחרי דומיה ממשכה, “עתה ידעתי למה זה יתנוסס יגון עז בלבב הארווילע תמיד, מדוע הוא ככה דל ועצוב רוח כל הימים…”

“תן תודה, הוד מלכות! כי הארווילע חטא חטאה גדולה מאד במשכו אותי אחריו בחבלי אהבה - אי שמים! הלא עון חרב הוא אם איש כמוהו אשר מחלת הנכפה קננה בו, יחטוף במשכו ברשתו כלמה יתומה כמוני, ויוריש עוד את מחלתו הנמבזה והארורה גם לבתו אחריו!! - ובעיני מתים מחלד יכבד עוד איש כזה וינחל תהלה ותפארת! -.”

“לא אהדר גם פני ידיד נפשי כהארווילע, ואודה כי הוא חטא ואשם - אך חטאת האשה רולאנד כבדה שבעתים מחטאתו, כי הדיחה אותו לעשות כדבר הרע הזה למען קחת ממך נקם רצח כזה - ואנכי אשר עד כה הייתי מאשר לנקום בכל עת נקמת ה' מאנשי דמים ומרמה, אקוה כי יבוא יום אשר אשיב נקם גם להאשה הזידונה רולאנד אשר נגע עד שמים עונה ושאול חטאה! -. אולם את גברתי! אף כי לך הצדקה ולבעלך בשת הפנים כי הפילך למשואות נצח, בכל זאת יאות לך לעורר גם רחמים על מכה אלהים ומענה כמוהו, אשר מוקדי שאול יוקדים בחבו תמיד, וכל בלהות צלמות ידכאו לארץ חיתו - הלא תחוסי עליו גבירה בטובת לבבך, הלא תחמלי עליו ימימה, כי רוחך טובה ונפשך ענגה…”

“הה נשיא אלהים! לו יכולת לשער בנפשך מה נורא המראה ההוא באחוז שד השחת בעורף האדם וינפצהו על עפר מות, והאדם יתנפל מלא קומתו ארצה, ילטוש עיניו, יעוה פניו, ויז קצף ודם מפתחי פיהו, ובחמה שפוכה יבעט ברגליו, יספוק בידיו, לא יראה ולא ישמע, לא יריח ולא ימיש - ואחרי עבור רוח העועים ורוח השגעון והתמהון האיום והנורא הזה, יעמוד החולה משומם ונקשה, נפעם ונדהם - הוי תסמר שערת ראשי! -. בכל פעם אשר יפרפר שד עיפתה אבי החולי המר והנמהר הזה, את בתי יחידתי, ויפצפצה באכזריות חמתו, אז יאחזוני צירים וחבלים…ואז אקלל את אביה על אשר השיא מות כזה עליה…אך כשך חמת מחלתה, ורוחה תשוב אליה, אז תשך גם חמתי מעל בעלי, ורוח חמלה יתעורר בקרבי, ורגשי עצבים יתנוססו במסלות לבבי על בעל נעורי האבד בעניו. אך הלבעבור זאת אסרתי בעבותות החתונה בימי ילדותי? לבעבור ירעשו מורשי לבבי כל ימים ויסערו בסערות משטמה ורחמים, איבה וחמלה, שנאה וחנינה? ולבעבור הניד שנה מעיני כל הלילות על ערש בת עניה גועת מלדה אשר לרגעים אשור עקבות מותה? ואחרי כל אלה יזרה עוד מלא חפנים מלח על פצעי האנושים באמור אלי כל היום כי מאשרה אנכי בחלד וחבלים נפלו לי בנעימים תחת השמש - הה, דמיוני כהר שרפה אשר על כל עבריו יפרחו שושנים ונצנים מרהיבי עין, ובקרבו אש להט ומוקדי עולם…”

“הוי! גדול כים שברך, גבירה! ובמה אנחמך ותנחמי? וחלילה לי להיות כאחד ממנחמי הבל ועמל…אולם גבירה! עוד יש בידי צרי לצרות לבבך, ורפאות תעלה לענות נפשך, ואת אם תאבי ותשמעי בקולי לכל אשר איעצך, אז תשכחי עצבך ורגזך, תשבעי שמחות עולם ונעימות נצח, ושמך יעמוד לברכה לדור דורים…”

“הוד מלכות! מה זה תשמענה אזני?” שאלה ימימה בבהלה בשמעה את דברי רודאלף ההם אשר דבר ברגש ובהוד קול עוז. “בשם ה'! עוץ נא לי…והיה מלאך מושיעי בצר לי!…”

“גבירה! עצתי בחונה היא - ואני בחנתיה בימי נודי ומרודי, ומצאתי כי היא שקוי לעצמות יבשות, מרפא בשרים וחיי נפשות - עצתי תצהיל פנים משמן, תשמח לבב מיין, תציל ממות ותנהגנו על מות - ועצתי זאת הלא היא: עשות צדק, החיות רוח שפלים, להיות מעוז לדל, מחסה לאביון, משען לחם לרעבים, עינים לעור, ורגלים לפסח. ואנכי סלותי לי מסלה חדשה במעשה הצדקה, ובמסלה הזאת הלכתי והצלחתי עד כה כי למן היום אשר החלותי לרדוף צדק, זה דרכי: להסיר מעל ראשי מצנפת הרוזנים ולהרים ממני עטרת הנסיכים, ולהתחפש בבגדים אחרים כאחד מבני העם, ללמד לשוני דבר כלשון בני ההמון וכניב שפתותיהם, ולחפש בנרות את מעון עניים מדכאים ובכורי דלים, רבץ ילדי עוני עשוקים ורצוצים, ולאמצם במו פי, לפחת בם רשפי נוחם, ולהזיל להם די זהב מכיסי עד כי יושעו תשועה נצחת -. ואם את גבירה, תואילי לכת כמוני במסלה דרך אלכה לי אני, והיית חברתי במעשה הצדקה, אז - חי ה' - אז תראי ונהרת ורחב ופחד ושמח לבבך כל הימים, אז תשמעי חדשות ונצורות לא שמעה אזנך מעודך, אז תבואנה אלפי ברכות לראשך, ברכות אבדים ומרי נפש, אז יסכו לך אלפי עינים דמעות תודה, ואז תתענג נפשך עונג בלי-מצרים, עונג אשר לא בעפר יסודו, ושפתי בשר לא תוכלנה להביע באמר ודברים -.”

“רב תודות לך, הוד מלכות! על עצתך הנפלאה הזאת - ואנכי יודעת כי אין שמחה לנפש כשמחת עשות צדק וחסד - אך במסלה החדשה אשר סלות לך אתה, הוד מלכות! לא נסיתי עוד הצג כף רגלי, ואתה בטובך הגדול משכני ואחריך ארוצה בשמחת כל לבב - וראשית דרכי תהיה לתמוך ידי חרש אבן ההוא היושב בעלית קיר הבית אשר ברחוב ההיכל…”

“לא גברתי! בבית ההוא לא תוסיפי עוד לבוא - ואנכי אעזור להעני מארעל ההוא, כי שם גם בית שבתי על יד העליה ההיא-.”

“מה זה ידבר הוד מלכותו? המצחק אתה לי?”

“עוד מעט ותדעי את סודי - ועתה אשובה נא לדבר דברים אחדים על אדות בעלך ובתך: דעי נא גבירה! כי אם תתמכי אשרך בדרכי חסד ומעגלי צדק, אז תרף שנאתך גם מבעל נעוריך ותסוב תנחמהו ממצוקותיו ותלאותיו הנוראות-. ואנכי אשלח לך רופא אמן ומפליא לעשות אשר הוא רופאי זה ימים רבים, והוא נסה פעמים רבות - בהיותו עוד באמעריקא - לרפאות עבדים כושים ממחלת הנכפה, ויצליח, ואולי יצלח לו לרפא גם את בעלך ובתך…”

“מה שם הרופא הזה? הה מלאך מושיעי!”

“דוד שמו והוא מבני הכושים, אך רופא גדול מאד.”

"הוד מלכות! החייתני בעצתך הטובה, ובתקותך הנעימה נפחת בי נשמת חיים - וכמו נבאתי בכתבי אליך “כי אם תגדיל חסדך עמדי לראות פני היום לפנות ערב, אזי תגמור בעדי את היום הזה במעשה הצדקה אשר החלות-.”

“שלום לך גברתי!” אמר רודאלף ויקם מעל הכסא “עתה אלכה ואשובה אל מקומי, וביום השלישי אוסיף לשחר את פניך ולהתיעץ על צפונותיו במעשה הצדקה - שלום לך גבירה! חיי בטוב!”

אחרי הדברים האלה ישב רודאלף במרכבתו, ויסע לביתו, ונפשו צהלה ושמחה בזרעו זרע הצדק על לבב ימימה אשת הארווילע ידידו.

לא: ריש ועוני

יזכור נא הקורא את האיש מארעל חרש אבן היושב בעלית קיר הבית אשר ברחוב ההיכל, ואל העליה ההיא נוביל כעת את הקורא היקר.

ראש האשמורה האחרונה בלילה, הנה זה בא, ועל פני החוץ ישלג החורף וישלך קרחו כפתים. נר קטן יגיה שביב כהה בעלית בית מארעל, ואין בו כח להאיר את החשכה הרובצת שמה. העליה ההיא קטנה וקצרת ידים גם שפלת קומה היא. רצפתה מלאה רכסים ומעקשים, מוץ ותבן, בלואי סחבות ובלואי מלחים, דומן, רפש וטיט. ספון העליה מחספס בכפור דק ועליו יתעלם שלג. קירותיה רטובים וירקרקים, וחלונה הקטן והצר נסתם ברגבי שלג. על שלחן מרבע אשר אפסו מסגרותיו, וצלעיו כמסוס נוסס מזוקן, על השלחן הדל ההוא מתנוצצים אבני שהם יקרות ונפלאות עד מאד, כי זה האיש מארעל ילטוש אבני יקר בעד מעט שלמים, ולאנשי ביתו גם לכל יבוא הגד יגיד כי אבנים אין חפץ בהן הוא לוטש למען היות להן ברק כאבני אש. כחש להם האיש היקר הזה למען לא ימשכו האבנים ההן עליהם את עיני רואיהן, ולבל יחמדו את יפין ואת חוסן יקרתן בלבבם-. הדבר הזה יעיד לנו מה גדלה אמונת מארעל בעיני העשירים עד כי האמינו באיש עני כמוהו לתת לו סגלות יקרות כאלה - ובכל זאת לא שתו העשירים ההם לתת את לבם לחמלה עליו ולהוציאו ממצוקותיו הנוראות!-.

והאיש הישר מארעל יושב על כסא ישן בלי ידות, ומרוב עבודתו כל הלילה, נפלו חבלי שנה על עיניו, ויצנח מעל הכסא וישען על השלחן ושמורות עיניו נצמדו. על ראש העני הזה קרחת, וסביב לקרחתו יראו שערות לבנות מעטות. מעיל קרוע וטלוא, יכסה את בשרו,ונעלות בלות ומטלאות ברגליו. הקור חזק מאד בבית, עד כי - למרות השנה העזה אשר תתקפהו - תרעדנה עצמות הישן לרגעים. בכל הבית ישמע רק נחרת מארעל השקוע בשנתו, כי שבע הנפשות זולתו אשר בבית, לא יישנו ולא ינומו. אמנם כן כי שבע נפשות סגורות בבית הקטן והצר ההוא, הלא הן: שלש ילדות ושני ילדים - בני מארעל -; אם הבנים והבנות - היא אשת מארעל -; ואם אשתו - היא חותנתו אש היא כבת שמנים שנה והכתה בשגעון ובתמהון לבב. וכלם - זולת מארעל - לא יישנו, כי הקור העז והרעב הנורא גם ידי המחלה ינידו שנה מעיניהם העיפות.

בירכתי העליה רובצת חותנת מארעל על מצע עור, ומכסה אדרת שער אשר בלתה מרוב ימים. על ידה מתגוללת ארצה על שק תבן ילדה קטנה בת ארבע שנים אשר מחלת השחפת דבקה בה ונגעה עד נפשה, על השק ההוא רובצות עוד שתי ילדות אחיותיה, ושני ילדים אחיה. פני כלם קבצו פארור, ועל עפעפיהם צלמות. עורם צפד על עצמם, ובדיהם ינועו ויזועו מפני זלעפות רעב וצנת קרח. ממולם תתהפך אם הבנים בצירים וחבלים על מצע בלואי המלחים, וכל עצמותיה תרעדנה מתגרת יד קדחת נמרצת אשר החזיקתה זה ימים רבים. סביבות עיניה כמראה תכלת, לחייה קמטו בלי עת ותארה חשך משחור. שפתותיה לבנות, מבקעות וזבות דם. דומית מות בעלית הבית, אין פוצה פה ואין מגיח אנחה מלבו מרוב מכאוביו, לבל יעירו את אבי הבית העיף והיגע אשר חבלי שנה אפפוהו. אם הבנים מתבוננת על בניה העטופים ברעב ומרעידים בקרה-. המשגעה הזקנה רובצת דומם ועיניה מפיצות אש זרה כעיני חיה רעבה - אך פתאם נשאה ראשה הגלוח ותשב על ראש המצע - עיניה נטויות על השלחן אשר עליו הנר ואבני השהם - אחרי כן קמה לאט לאט - ראשה ינוע כה וכה; שפתה התחתונה, העבה והשרועה, רועדת בלי הפוגה, ופניה הלבנים והנוראים, התעותו ויפיקו זועה וגועל נפש-. כגנב התחמקה המשגעה ותגש אל השלחן ותתיצב על יד אבני השהם. בעצלתים הרימה את ידיה הרועדות ודלות הבשר, ותשימן על אור הנר ליחמנה בקרה, אך היא לא נזהרה עד כי נכוו ראשי אצבעותיה באש, ותוציא מקירות לבה המיה מוזרה לחרדת השומעים. לקול הנורא הזה, התעורר מארעל משנתו, וישא את עיניו וירא והנה חותנתו נצבת עליו.

“מה לך, אם? מה חפצך פה?” שאל אותה מארעל; ובהאמינו כי בני ביתו ישנים, דבר אתה בקול דממה לבל יעירם משנתם, ויאמר: “שובי שכבי, אמי! ואל תעירי בקולך את רחל והילדים…”

“אני ערה- אני מחממה את קציעה אחותי”, אמרה הילדה הבכירה אשר היא כבת עשתי עשרה שנה.

“גם אני ער,” אמר אחד הילדים, “כי הרעב איננו מניח לי לישון.”

“הוי בני היקרים!” נאנח מארעל, “אני דמיתי כי הנכם ישנים…”

“מארעל!” קראה רחל, “מארעל! תן נא לי מעט מים כי צמאתי מאד ואש הקדחת קודחת בעצמותי כל הלילה.”

“הנני רעיתי לעשות שאלתך,” ענה מארעל את אשתו, “אך בתחלה אשיבה את אמך למנוחתה - אל תגעי באבנים האלה!” אמר אחרי כן אל הזקנה אשר הושיטה את ידה לקחת את בחיר כל אבני השהם אשר על השלחן. “שובי נא ושכבי על משכבך!” הוסיף לדבר אליה בקול רם.

“זאת - זאת!” ענתה המשגעה ותור באצבעה על אבן השהם.

“יראתי כי לא אבריחך מזה אם לא אראך קשה!” קרא מארעל בקול אל חותנתו להפחידה ולהרחיקה מעל השלחן.

“הוי לי, מארעל!” יללה רחל אשתו, “אש צמאוני תאכלני, חוסה נא עלי ותן לי מעט מים.”

“לא אוכל - לא אוכל למוש מזה לבל תשלח אמך את ידה אל אבני שהם האלה ותוסיף להאביד אחת מהנה כבשנה העוברת - הה ה' הוא יודע מה רבו תלאותי בעבור השהם ההוא, ומי יודע מה זה יקרני עוד בעבורו?-.”

מארעל חשב מחשבות רגע קטן, ויאמר אל אחד הילדים: “שמעון, לך נא והביאה מים לאמך, כי הנך ער.”

“לא, לא ילך,” אמרה רחל, “אני אחכה עליך, כי יגורתי פן יבלע להילד בקור הנורא הזה-.”

“גם בקומי לא יוכל הקור להציק לי יותר מבשכבי פה.” אמר הילד ויקם ממשכבו.

“גשי הלאה!” צעק מארעל אל הזקנה העומדת על השלחן ושולחת את ידה אל אבני השהם.

“אמי, המים קפאו בתוך הכד.” אמר שמעון אל אמו.

“שבר נא איפוא את הקרח, בני!” השיבה רחל.

“הקרח עב מאד - ולא אוכל לו,” אמר הילד.

“מארעל, שבור נא למצער את הקרח אשר בכד,” אמרה רחל בקול בוכים “אם אין לי לשתות רק מים, תנה לי איפוא מעט מים, כי לשוני נשתה,.”

“אהה ה'! מה לי לעשות? הנה אמך כמשמר נטוע וממקומה לא תמוש,” צעק מארעל מנהמת לב נשבר ובכל מאמצי כח לא יכול להמיש את המשגעה מעל השלחן, והיא התקצפה עליו ותוציא שאגת יללה ממעמקי לבבה.

“קראי לה את!” אמר מארעל אל אשתו; “כי לפעמים היא שומעת בקולך.”

“אמי! שובי ושכבי! ואם תאבי ותשמעי, אשקך ספל קאפֿפֿע, כאשר אהבת תמיד.”

“זאת - זאת!” הוסיפה המשגעה דבר, ובפעם הזאת חגרה שארית כח לקחת בחזקה את אבן השהם, ואז הוציא מארעל מקל חובלים מתחת השלחן ויעופף אותו על פני המשגעת להבהילה ולהבריחה מפניו, אך לשוא! כי היא נסתה לנשך בשניה את ידיו, ומעיניה התמלטו זקי אש.

“שובי שכבי!” צעק מארעל בקול פחדים ויך במקל על השלחן פעם אחר פעם עד כי ברחה המשגעה, והוא רודף אחריה בקול רעם וצועק “שכבי, שכבי על משכבך כרגע, ואם אין ודשתי את בשרך!!.” המשגעה נבהלה נחפזה מקול מארעל ומקול מהלומות מקלו אשר הוא מכה על הרצפה, ותתנפל ותרבץ על מקומה הראשון ותיבב ותילל מבלי הפוגה. הילדים והילדות אשר דמו כי אביהם הכה מכות נוראות כאלה את אמם הזקנה, הרימו יחדו את קולם בבכי ויאמרו: “אל נא תכה את אמנו הזקנה, אל נא תכה אותה, אבינו!!”

מראה עלית בית מארעל, עניו ומרודו, ענות אשת נעוריו אשר אש הקדחת תלהטה מבית, אסון ילדיו העטופים ברעב ונקשים בקרה, יללת חותנתו הזקנה והמשגעה המיללת כזאבה רעבה, ובכי הבנים המתחננים אל אביהם לבל יכה את אמם הזקנה, הן כל הדברים הנוראים האלה, יקרעו את לבב הקורא, וימלאו את כל בתי נפשו רתת ומחתה אשר תקצורנה גם שפתי נאמנים להביעם, וגם עט סופר מהיר ילא לתאר אותם בשרר המליצה.

לב: החוב

מארעל, חרש האבן, הסכין לראות מראות כאלה בתוך ביתו, אך בפעם הזאת נלאה נשוא עוד את כובד מצוקותיו, ויצעק מנהמת לבו: “אהה ה'! עד מה תמשוך אפך ותענני עד מאד? הרגני נא הרוג, כי טוב מותי מחיי מרים ומאררים כאלה! וחותנתי נוספה גם היא על צרותי העצומות!”

“היש בי אשם כי אמי תשתגע עליך?” ענתה רחל אשתו בקול בוכים.

“ומה אשמתי אני כי הפגיע בי ה' אסון כלכם?” צעק מארעל. “הוי, מה חיי? הלא חיי עבדות! לילה ויום אני עובד עבודת פרך למענכם ולא אתאונן גם לא אתלונן על ככה, כי כה נטל עלי קשה יומי; אך עתה כשל כח הסבל בהשתרג עלי תלאות רבות וצרות מצרות שונות - הוי, שדי המר לי מאד ועל לא חמס בכפי העמיס סבלות עני וחלי ומדוה על ראש גבר לא-יצלח כמוני, ועל כלם לשמור לרגעים את המשתגע לבל תרע ולבל תשחית - אי שמים!!.” כה דבר מארעל במר רוחו ויתנפל על כסאו כאיש נפעם ויספוק כף ויאנק בשברון מתנים.

“מה אעשה אם פקידי בית אספי דלים ימאנו לאסוף את אמי אל הבית ההוא?” ענתה רחל בקול ילל, “ומה תועיל לך מהותך אם תזעק חמס על דבר אשר אין לאל ידך לשנותו?”

“לא אוכל הועיל לי,” אמר מארעל וימח דמעתו מעל פניו, “צדקת רעיתי! אך עני וגוע כמוני לא יעצר כח לעצור ברוח יגונו ומרי שיחו בהשתער על ראשו צרות רבות ורעות מארבע רוחות השמים ובפעם אחת, אוי לי!”

“הגמיאני נא מעט מים!” התחננה רחל, “אש צמאון תלהט בקרבי, ושלהבת הקדחת קדחה בלבי - חוסה נא וחושה להשקיט אשי…”

“חכי נא רגע,” ענה מארעל ויקם מכסאו ויקח את כד המים, וישבר בכח את הקרח המכסה את המים, ויצק מעט מים אל צלוחית ויגש לאשתו המושיטה זרועותיה היבשות לקראתו, אך כרגע נחם מארעל ממעשהו ויאמר: “המים קרים מאד, ויראתי פן יבלע לך - כי אחזת קדחת את -.”

“אם יבלע לי בזאת, טוב מאד!” השיבה רחל, “מהרה ותן לי את המים, הם יקריבו את קצי, ואתה תצא לחפשי מסבלותי, ולא יציקו לך כי אם אמי ובני האבדים -.”

“הה לי!” אמר מארעל באנחת לב, “אל נא תוסיפי יגון על יגוני בדברים יורדים חדרי לב כאלה - הוי, יגורתי פן תתקפני רוח עועים מעוצם יד מצוקותי - הכח אבנים כחי. אם לבבי מטיל ברזל? - אני חרד לרגעים פן כמקרה חותנתי יקרני גם אני…ואז, אז תשבר לכם גם משענת קנה רצוץ כמוני - ודעי נא רחל כי רק בגללכם אשא ואסבול נטל חיי התבל; ולו הייתי לבדי, כי עתה כבר השלכתי במצולות הנהר את נפשי ואת עניי ומרודי יחד -.”

“ידעתי עותתי!” אמרה רחל ברגש, “ומאד הסכלתי בהכאיבי את לבבך היקר באמרי פי - סלח נא לי, ידיד נפשי! כי לא להרעימך חשבתי, רק כי ידעתי נאמנה כי לא לעזר ולא להועיל אני לך ולבנינו הקטנים - זה חדשים אחדים אני מתהפכת בצירים וחבלים על ערש דוי - אהה ה'! לשוני לחכי דבקה; אחלי, השקני נא מעט מים!”

“אני מחזיק הצלוחית להחם מעט את מימיה ביד -.”

“הנך איש טוב! ואנכי דברתי אתך קשות -.”

“הה, אשה קשת רוח את, גם החלית, ועל כן מלאת תלונה וזעף - אך דברי אתי מה תדברי, ואל תוסיפי לדבר כי את עלי לטורח.”

“סלח נא לי, אלוף נעורי!”

“הא לך המים, אך שתי נא מעט מעט, כי המים קרים הם עדנה.”

“אודך בכל לבב, מארעל!” אמרה רחל ותשת בכל אות נפש.

“הו, הו,” הוסיפה רחל לדבר, “עתה קר לי מבתחלה - הנני כשוכבת בין רגבי קרח מבלתי יכולת להניע יד ורגל -.”

מארעל פשט את מעילו מעליו ויכס בו את רחל, ויותר ערום כי לא היתה לו גם כתונת על בשרו.

“מה זאת עשית? הלא יקפיאך הקור!”

“אם יתקפני הקור, אשוב ואלבש רגע קטן את מעילי.”

“הוי איש אבד! צדקת בדברך משפטים את אלהי המשפט - מה עוננו ומה חטאתנו כי ייסרנו מוסר אכזרי מאד, ועל עצת עשירים יופיע וימלא אסמיהם שבע וברכה עד בלי די אף כי הם …”

“דעי לך כי גם עשירי עם מסבלים יגונות וכעס ומכאובים-.”

“אך הם לא יסבלו זלעפות רעב וצנת קרח - ראה נא, מארעל, מדי אחשבה כי האבנים הטובות אשר אתה לוטש, לא יתנו ולא יוסיפו לבעליהם העשירים כי אם ראות עיניהם, ירגז רוחי בקרבי, ועם לבבי אשיחה: הלא אך אבן אחת מהנה, היתה לנו למחיה גדולה להציל מעוני נפשנו ולחיות את עוללינו וטפנו ברעב, תחת אשר לבעליהן לא יועילו מאומה…”

“אם תשאלי שאלות כאלה, שאלי נא מה יועיל לשר האלף בשכרו לו בית מדות במכפלה השניה ויפארהו בכל פאר, והוא לא יבוא לביתו רק לעתים רחוקות? מה יתנו ומה יוסיפו לו יריעותיו החטובות אטון דמשק, כסאותיו וגליונותיו המצפות זהב, אם הוא יגור בבית אחר רחוק מזה?”

“גם זאת יפלא בעיני, ואשת פיפילעט תשיק עוד את ביתו יום יום לבל ירטבו כלי הבית - הלא החום ההוא העולה בתהו, היה לנו למשיב נפש בקרה הנוראה הזאת! הוי על עשירי עם! הם יבלו כספם לריק, וזהבם להבל, ומעניים מתעטפים ברעב יקשיחו את לבבם…”

“העשירים אינם אבירי לב, רק אינם יודעים את ענות עני -. הם נולדו על ברכי ההצלחה, יחיו בצל הכסף, ויתענגו על רוב שלום, ומי זה יזכיר אותנו אליהם? גם איככה יוכלו לדמות בנפשם מצוקות הרעב והקור אשר יציקו לעניים מרודים כמוני? אם ירעבו לפעמים - אז ישמח לבם על ככה, יען כי אז ימתקו המטעמים לחכם ביתר שאת. אם יחזק הקור בחוץ, יתענגו ויאמרו כי בזה יטהרו פני השמים וישב רוח צח מבריא בשר איש. ואם יצאו לשוח אז ברחובות קריה, ימצאו בשובם הביתה חדרים מרוחים חמים ויפים, וכפי אשר יגדל הקור בחוצות, כן יגדל עונג נפשם על חום ביתם -. כי על כן לא יוכלו העשירים לנוד לנו בגלל רעבון נפשנו וקור בתינו אחרי כי להם יערב הרעב, ינעם הקור, ויוסיף להם עונג ונועם - ולו היינו אנחנו עשירים מנעורינו כמוהם, כי אז לא היינו גם אנחנו טובים מהם.”

“אם כן הדבר טובים הם בני העניים מכל עשירי עם כי הם יעזרו איש את רעהו ככל אשר תמצא ידם-. העלמה יונת-צחוק תחץ את לחמה הצר עם ילדינו, תניד שנה מעיניה לתפור כתנות בד לילדותינו, ושארית כחה תחגור לתמוך ידינו.”

“הנך רואה כי העלמה הזאת טובת לבב היא יען כי גם היא צורפה בכור עוני, והיא יודעת את נפש העני - ולו יכלו העשירים לחוש זאת כמוה, כי אז לא הכבידו גם הם את לבבם, ולא האטימו אזניהם משמוע זעקת דל -. אמנם גם בבני העשירים ימצאו אנשי לב אשר יחושו את ענינו ואת לחצנו, והגבירה אשר היתה פה אתמול, תעיד לך כי כנים דברי, כי היא חרדה חרדה גדולה בראותה את ענינו -.”

“אך היא לא שבה עוד אלינו לתמכנו בימין צדקה.”

“אולי תבוא עוד הנה, כי עוד היום גדול.”

“לפי דבריך צדקו העשירים אבירי הלב ורחוקים מחמלה…”

“לא אתן להם צדק, רק אגזור אמר כי אם ידעו את נפש העני, כי אז לא היו כבדי לב וחזקי רוח, ותחת אשר יחפשו תמיד למצוא עניים אשר אכף עליהם פיהם לשלוח בעולתה ידיהם, תחת זה התחקו על שרשי רגלי דלים ישרי לב עובדי כל מלאכת עבודה העמוסים בחבלי עוני ובבנים, ובביתם אין לחם ואין שמלה, ויד העוני והלחץ תכביד לפעמים את אכפה עליהם לבל יעמדו בנסיון ויעברו חוק -. אמת הדבר כי צדקו בני האדם ביסרם את החוטא על חטאת נפשו, אך עוד צדקו מזה אם היו תומכים את ידי האיש ההוא לבל יחטא למלאות נפשו כי ירעב. מה רבו האנשים אשר עד חצי ימיהם השיבו מעול ידם, עד כי חזקה עליהם יד הרעב ותמשכם בחזקה להתיצב על דרך לא טוב -. אך מה יסכנו לי רעיונות כאלה? בני האדם יאחזו דרכם מאז ועד עתה, ולא יסולו להם מסלה חדשה וישרה -. ואני יען כי עני אני וגוע ואין עוזר לי, על כן הנני מדבר צדקות, ולו הייתי גם אני איש עשיר, כי אז דברתי גם אני על דבר משתה ושמחה ותענוגות בני אדם -. ועתה, רעיתי, מה לך עתה? ההוטב לך מעט?”

“לא טוב לי עתה מאז - רגלי נהפכו לרגבי קרח - אך אתה, אתה תחרד מתגרת יד הקרה, קח לך את מעילך ושוב לבש אותו, גם כבה את הנר כי אתא בוקר.”

שביב אור כהה הגיח משכבת השלג המכסה את חלון בית מארעל, ויאר את העוני והחוסר אשר בבית ואשר הסתירם החשך עד כה מעין רואי.

“מתי תבוא האשה מתיה לקחת את האבנים אשר אתה לוטש בעבורה?” שאלה רחל את פי מארעל היושב על שק התבן עמוק במחשבותיו.

“בבוקר הזה,” ענה מארעל, “אך עלי ללטוש עוד אבן שוא אחת למען היות לה ברק ותופיע לעין כאבן שהם -.”

“אבן שוא?” אמרה רחל, “הטרם אדע כי אבני שהם אתה לוטש, ורק את בני ביתך תשלה ותאמר כי אבני חצץ הן? -.”

“בפעם הזאת אדבר דברי אמת - אפס כי את ישנת בפעם האחרונה בבוא מתיה הנה ותביא לי עשר אבני חצץ להחליקן עד היות להן זהר ודמות תבנית אבני השהם אשר הביאה אלי לפני ימים אחדים, ואשר הן היו באמת אבני חפץ יקרות מאד -.”

“ולמה זה לה אבני חצץ בדמות אבני שהם ההן?” שאלה רחל.

“אשה גדולה, אשת הערצאג, בעלת אבני יקר ההן, צותה להאיש בודיון, הסוחר באבני חפץ, למכור את עדיה ולעשות תחתיו עדי שוא אשר ידמה לעינים כאבני שהם - והאשה מתיה סוכנת בית הסוחר בודיון, ספרה לי זאת בהביאה אלי את אבני השהם לבעבור עשות כדמותן וכמראיהן מאבני חצץ האלה המונחות על שלחני. ולא אנכי לבד, כי אם עוד ארבעה חרשי אבן, עושים כמעשה הזה, ועל כלנו לבצע את מעשינו היום בבקר, והאיש בודיון ישבץ אותן במשבצות זהב, האשה מתיה ספרה לי עוד כי נשים כבודות תמירינה פעמים רבות בסתר את אבניהן היקרות באבני שוא …”

“הנך רואה כי גם אבני חצץ תעדינה את הנשים השאננות כאבני נזר, ובכל זאת צרה עינן מתת אף אבן אחת יקרה להושיע לעניי עם הנושאים זלעפות רעב כמונו -.”

“אשה קשת יום את, ועל כן תצמיד לשונך דברים אשר לא כן - התאמיני כי הנשים העשירות יודעות ומכירות את ענות מארעל העני המתעטף ברעב עם אשה וילדים רבים?-.” ענה האומלל ויורד לארץ ראשו, וידום.

“הגידה נא לי מארעל מה משכרתך בעד העבודה הזאת?”

“הלא ידעת כי כבר שלמה לי האשה מתיה בטרם החלותי עוד את מלאכתי זאת?”

“אם כן הדבר לא אדע מה נעשה והלחם אזל מביתנו זה יומים?”

“גם אנכי לא אדע מה אעשה!” ענה מארעל ויאנח.

“אולי תלוה לך בריעה רבע שקל כסף?”

“הה לא! כי חבול חבלנו לה כל בגדינו, וכל אשר היו לנו עבטנו כבר לבריעה, ובלי ערבון לא תחונן אותנו עד חצי אגורה…”

“אבל מה נעשה לטפנו המבקשים לחם? אוי לי! ואתה הסבות בדבר כי מאנת לבוא אל בית גומלי חסדים בשנה הזאת…”

“הלא תדעי לך כי גם שם לא יחן עני אם לא בתת ערבון - ועוד גם זאת כי אין מכיר לי, ואיך יתן כסף לעני מוזר כמוני?”

“אך מה נעשה לעוללינו העטופים ברעב? הה! מה נעשה להם?”

“אולי תבוא הנה האשה הכבודה אשר בקרה אותנו אתמול…”

“אולי? הה תקות הבל! היא שכחה את ענינו ואת לחצנו-. אך נס נא לבקש מעט כסף מהאשה מתיה אשר תעבוד אותה זה כעשרים שנה, כי איככה תוכל לראות בגוע בעל מלאכתה עם בניו ברעב?”

“לא אאמין כי תלוה מתיה אף קשיטה אחת - כי היא קדמה אותי במאה ועשרים פֿראנק לפני ימים רבים, והיא גם היא איננה עשירה, ורבות פעמים יציק החוסר גם לה -.”

“הלא תראה כי הסכלת עשות בעשותך עבודה בעד אשה עניה כמוה, ולא תשקוד על דלתות עשירים לקחת מביתם עבודת מלאכה, ורק אתה נסבה לכל הרעה הנוראה אשר מצאתנו-.”

“אנכי הנסבה?” קרא האבד במר רוחו, “אנכי? - הלא אמך, הוי, רק היא הביאה עלינו את כל מצוקותינו! כי לולי נטל עלי לשלם בעד אבן השהם אשר האבידה המשגעה הזאת, כי אז לא קדמוני ימי עוני כאלה, אז לא הייתי משתכר אל צרור נקוב, ואז לא אכף עלי זמני ללוות אלף ושלש מאות פֿראנק מיד יעקב פֿערראנד הסופר - תקלל חלקתו בארץ! -”.

“העוד יזעף לבך על הסופר הזה? העוד תמאן התרפס ורהב איש עשיר כמוהו אולי יחוס עליך ועל נפשות ילדיך? הן אמת כי צר כין וכלי הוא מאד, ובכל זאת נס נא לבקשהו…”

“הממנו אבקש חסד? ממנו? טוב לי לבקש עזרה במעונות אריות והררי טרף … אל תשאי את שם האיש הזה על שפתיך, כי לשמו ולזכרו יאחזוני רוח עועים ורוח רעה!” לדברים האלה שנו פני מארעל המפיקים תמיד רצון ושקט, וירגז ויתקצף ויתר ממקומו וירץ בבית הנה והנה ויאמר: הלא ידעת, רחל, כי רוחי טובה, ומעודי לא התאויתי יום אנוש אף על שונאי ומנדי, אך את הסופר הזה 9 אקלל שבע ביום, ונפשי אותה להשיב גמולו בראשו ולעשות לו כאשר עשה לי -." אחרי כן הניח את כפות ידיו על מצחו ויאנק במרירות לב: “אהה ה' אלהים! מה פשעי ומה חטאתי כי הסגרת אותי ואת כל בני ביתי ביד עיט צבוע ורע מעללים כזה? למה תביט עול, בוגד ורשע עריץ כהסופר הלז, ותחריש בבלעו חית עניים נקיים למלאות תאות נפשו?-.”

“הס, הס! בחדר משכבך אל תקלל עשיר אשר חפשך בידו, ואשר יש בו כח לאסרך בבית האסורים עד כי תשלם לו 1300 פֿראנק אשר הוא נושה בך, וכבר העברת מועד השלומים זה כשלושה חדשים. הה, גם אנכי שנאתי מאסתי את הזד הארור הזה, אפס כי עתה אשר חיינו מסורים בידו, עתה יאות לנו להתרפס…”

“ולהמיר בידו את כבוד בשמת בקלון? האין זאת?” קרא מארעל ברגז קולו. “אויה! הנה אנכי ובני ובנותי נתונים לצמיתות ביד אכזר ונפש נחושה! הה בשמת בשמת! הה בתי היפה והנעימה! יפה את כלבנה וברה כחמה, ועל כן באה עלינו הצרה הגדולה הזאת בתגרת יד הסופר העריץ ההוא - כי לולי היתה בשמת בתנו יפה-פיה וענגה, כי אז לא הלוה לי הסופר הנוכל הזה 1300 פֿראנק - אנכי איש ישר וחרוץ במלאכתי, וסוחר אבני החפץ לא היה לי כנושה, ויתן לי מועד עד אשר שלמתי לו בעד השהם אשר האבידה חותנתי, אך הסופר ההוא משכני בערמתו ומזמתו הרבה וילוני כסף לשלם להסוחר בעד השהם, לבעבור אהי לו עבד עולם, ולבעבור יחזיק בבשמת בתנו ולא ירפנה עד כי… ולולי עשה את התחבולה הזאת, כי אז לא נתתי את בשמת לשבת בביתו אף יום אחד - אהה עלי! נתנני ה' ביד לא אוכל קום - הנני ביד הסופר כצפור ביד יקוש ולא אפצה פי…”

“אך מה תוכל עשות כעת? לא תוכל לקחת את בשמת מביתו, כי הוא אמר אליה לאמר: אם תעזבי את ביתי, אוריד את אביך בבור השבי בגלל כספי אשר אני נושה בו. ואם יבצע הסופר את אמרתו, והייתי אני ובנינו הקטנים מתי רעב. ואף אם תקח בשמת עשרים פֿראנק לחדש בבית איש אחר - בעזבה את בית הסופר - מה ישפוק הקומץ הזה להשביע רעבון שש נפשות גם בלחם עוני?”

“אמנם הלמען חיינו נעזוב את כבוד בשמת להיות לכלמה?”

“אתה רואה תמיד בעד זכוכית מגדלת; הן אמת כי הסופר יארוב לה במסתרים ועינו תשמור נשף - הן אמת נכון הדבר, ובשמת הגידה לנו זאת כמה פעמים - אך היא עלמה יקרה וישרה, ובעד כל כופר לא תאבה ולא תשמע לו -.”

“אמת תדברי כי בשמת עלמה יקרה היא, ישרה וברה וחרוצה במלאכתה - הלא אמרתי לך אז כי כנטל החול יכבד עלי להפרד מעליה, הלא אמרתי לך כן בעת אשר אבד השהם מביתנו והיא חפצה להיות אמה בבית איש עשיר לבל תהי גם היא עלינו למשא. ועתה - הוי, עתה היא אמה בבית אכזר ועריץ אשר יעבידנה בפרך, ויתעמר בה כבשפחה מקנת כספו, והיא היתה כבודה תמיד בבית אבותיה, אהובה ונעימה! - הה, היא היתה ששון לבי ואור עיני, גם עבודתי לא כבדה עלי מדי ראי את יפעת תום פניה, את הוד עיניה וענות חן שפתותיה, ומדי שמעי את הוד קולה בהרנינה מוצאי ערב ובוקר. בפנים מאירים ובלב שמח עשתה תמיד את מלאכת ביתנו. קסם על שפתיה! עד כי גם הורתך שמעה בקולה ותנח מזעפה וחמת רוחה הרעה. ומה עזה אהבתה אליך, רחל! איך כלכלה בנעימים את מחלתך! איך הפכה כל משכבך בחליך, ותשמח את לבבך בארשת שפתים וספורים ערבים. איך גדלה את אחיה ואחיותיה בטוב טעם ודעת… הה, היא היתה מלאך השלום בביתנו, ובצאתה מאתנו נאסף שמחה וגיל מלבבנו, ונדמו נאות השלום בתוכנו…”

“הס, הה הס! אל תזכיר ראשונות, כי לבי יקרע לגזרים!” אמרה רחל ותשא קולה ותבך מנהמת לבה.

“ובזכרי כי בתנו שמחת גילנו ומלאך שלומנו, נתונה בידי איש עריץ ובליעל, והוא מתנכל עוד לחלל את כבודה - הה בזכרי זאת יתעותו רעיוני לבבי, ורוח עועים יתנוסס בחבי - בחמת רוחי אבה לטרוף את נפשו הארורה בכפי, ולשום אחרי כן קץ גם לחיי המרים והמאררים -.”

“ומה תהי אחריתנו אז? -. עוד הפעם אני מגיד לך כי אתה מגדיל את איפת דאגתך - כי אולי שחק הסופר לבשמת באמרו אליה לשמוע לו… ואיך לא תאמין כן גם אתה? הלא ידעת כי הוא הולך תמיד לבית התפלה ברגש, ואנשי הרוח הם הם אנשי ביתו, ורבים אומרים כי איש אמונים הוא, וכסף יתומים יאצרו בביתו…”

“מה תוכיחי בכל אלה? הלא רק כי הוא צבוע מתקדש ומתחסד -. ובשמת אף כי היא בעלת נפש יקרה ותצנע לכת, בכל זאת יגורתי כי הצבוע הזד ההוא יכביד עליה אכפו, בהפחידו אותה כי יאסור את אביה בבית האסורים, והיא יודעת כי אז יתעלפו כל בית אביה ברעב, ובכן תפתה… אוי! ראשי! ראשי! -.”

“ידיד לבי! חדל נא מברוא ברוח דמיונך מציקים ומחבלי נפש כאלה? המעט ממך ענינו ולחצנו באמת כי תוסיף עוד לטפול עליהם צרות רבות אשר לא נבראו… שובה למנוחתך… ועל מה זה תפחד תמיד? על מה?”

“יען כי זה כשלושה החדשים אשר מדי תבוא בשמת לבקרנו ותשק לי, יתאדמו לחייה, ובשת פניה תכסה -.”

“מרוב שמחתה בראותה אותך יאדימו לחייה-”

“ולבי יאמר לי כי בושה תכסה פניה - גם רוחה סרה כל הימים.”

“יען כי עיניה תראינה את ענות נפשנו ואת לחצנו -. ובדברי אתה על אדות הסופר, אמרה לי כי הוא חדל להפחידה עוד בדבר הכסף אשר הוא נושה בך, ולא יאמר עוד לאסרך בבית האסורים…”

“אך מי יודע המחיר אשר בעבורו השיב ידו מבלעני? בשמת איננה מגדת לי מאומה, ופניה ילבשו בשת בכל פעם אשר תשקני - הוי, מי יודע אם לא שמעה לקול הנפש לבל ישך את אביה…”

“ואיך תשוח עלי נפשי מדי אזכרה כי אבן אחת מאבני שלחנך, יכול תוכל להושיע לנו, לשלם להסופר את כספו ולקחת את בתנו לביתנו!” אמרה רחל ותאנח בשברון מתנים.

“מה יסכון לנו אם נרדף אמרים ריקים כאלה? מי לא יבין זאת, כי לו היינו עשירים, לא היינו עניים?” ענה מארעל בפנים זועפים, וישרת לבבו וטוהר נפשו לא נתנוהו האמין כי אשתו תחשוב מחשבת פגול בדברים ההם, ויוסף לדבר: “נכוף נא כאגמון ראשנו מול שטף המים העובר עלינו-. אשרי האיש אשר ידו משגת לגדל את בניו בביתו ולשמרם מפח יקוש, ואוי לגבר אשר מעוני וחוסר ישלחם מביתו לעבוד זרים…”

וברגע ההוא נשמע קול מהלומות על דלת הבית.

ל"ג: משפט חרוץ

מארעל קם בבהלה לפתוח את הדלת, והנה שני אנשים לקראתו, האחד גדל קומה ודק בשר, בעל פנים נזעמים, לחייו מלאות אבעבעות, שפמו יורה אימה, זקנו שחור ורק כה וכה זרקה בו השיבה שער לבן, צוארו ארוך ואדום כדם עם שערות קצרות. שם האיש הזה ברע. השני קטן ממנו, בריא ושמן, עיניו נוצצות ומתהפכות תמיד בחוריהן. וחזות פניו מפיקות עזות, ושמו אחירע.

“צחנת עוני ודבר פה במעון הצר הזה!” אמר ברע בצעדו על המפתן.

“כן הדבר, בשמים ראש לא יתנו בזה ריח” ענה אחירע בגועל נפש ויגש אל מארעל המתבונן בו בלי חמדה ובתמהון.

"מבעד הדלת הפתוחה עד החצי, נשקפו פני הפסח בן חמוץ-זרוע, אשר התחמק בלאט ויצא בעקבות שני אנשים ההם לרגל ולהתחקות על שרשי רגליהם, ומה חפצם בבית מארעל.

“מה לכם פה:” שאל מארעל בחרות אפו על הבוז אשר בזו לו.

“האתה הוא האיש מארעל?” שאל אחירע.

“אני הוא.”

“מארעל חרש האבן?”

“אני, אני הוא.”

“היש בפיך נכונה?”

“מה לי לשקר? - הגידה נא מה חפצך בביתי, או צא החוצה?”

“ראה נא.” אמר אחירע אל ברע “ראה נא איך העז הנבזה הזה את פניו! ועתה דע נא לך נבל כי אני שלוח אליך קשה - אך איש כמוהו יתאוה להאסר, יען כי שם לא ירעב ללחם, ולא יירא לבו מבית האסורים כאשר יירא השר פֿאן ס”ט רעמי אשר נס וימלט ולא נודע מקומו…"

“אם לא ידעתי כי הלומי יין אתם, כי עתה חרה אפי בכם,” אמר מארעל אליהם, “ועתה צאו מביתי כרגע שכורים!”

“אי לך חדל אישים! התאמין כי נכסף נכספנו לשבת בביתך אשר הוא בית מחראות ושאר ימאסוהו גם כלבי עבדינו?-.”

“אהה ה'!” קראה רחל אשר עד כה דבקה לשונה לחכה מרוב פחד. “זעק נא חמס אישי! למען יאספו אנשי החצר להושיעך מכף העריצים האלה! ראש דבר הסתירה נא את אבני השהם הצבורים על השלחן…”

ומארעל בראותו כי האנשים ההם קרבים אל שלחנו, ירא באמת פן גנבים ושודדי ליל הם, וימהר ויכס בשתי ידיו את אבני השהם אשר על השלחן. והפסח הקטן אשר שמע את דברי רחל, ואשר ראה את מעשה מארעל, אמר בלבו: “עתה ידעתי כי אבני חפץ ילטוש מארעל, ואך ערום יערים באמרו כי אבני חצץ הנה - טוב, טוב לי כי נודע לי זאת - ואני אודיע הדבר ללילית, ללילית, …”

“אם לא תצאו מזה כרגע, אקרא את אנשי המשמר,” אמר מארעל.

הילדים והילדות הרימו קול בוכים, והמשגעה ישבה על משכבה.

“אנשי המשמר?” קרא אחירע “אנחנו נקראים הנה אם מאן תמאן ללכת אחרינו לבית האסורים -.”

" כן הדבר". אמר ברע, “אנחנו שלחנו אליך לסחוב אותך אל בית האסורים. השמעת, נבל! אל בית האסורים, אל בית האסורים!”

“מה עשיתי? מה פשעי ומה חטאתי?” צעק מארעל בשממון.

“מה עשית?” אמר אחירע, “מה עשית? העוד תשאל? לוה רשע ולא ישלם! ההבנת את דברי? ההבנת?”

“מי זה נושה בי?” שאל מארעל.

“יעקב פֿערראנד הסופר.”

יעקב פֿערראנד?" צעק מארעל. “אי שמים! פֿערראנד הסופר!” הוסיף מארעל לצעוק ויפול על הכסא אחורנית ופניו הלבינו כפני מת.

“אנחנו שוטרי בית המשפט.” אמרו שניהם, ושלחנו אליך להביאך אל בית האסור. ושמע נא את פתשגן דבר המשפט אשר נחרץ עליך."

ברע הוציא מכיסו מגלת ספר ויקרא: “שופטי הצדק חרצו על האיש מארעל חרש אבנים להאסר בבית האסורים אם לא ישלם ליעקב פֿערראנד הסופר 1300 פֿראנק עם תרבית אשר הוא נושה בו.”

“אך בשמת? בשמת?” צעק מארעל כאיש נדהם, “איה בשמת? איה? העזבה את בית הסופר? העזבה את ביתו כי יש את נפשו להורידני בור שחת? אי שמים! מה היתה אחרית בשמת? -.”

“מי היא בשמת?” שאל אחירע.

“הניחה לו לדבר,” אמר ברע, “האינך רואה כי אין בראשו נכונה? לך אתנו מארעל! מהרה ולכה!” קרא ברע בקול ויקרב אל מארעל, “אל תעצרנו עוד בבור צחנה הזה; נפשי אותה לשאוף רוח צח, ופה אך רוח קטב ודבר!”

“אל תלך אתם, מארעל!” צעקה רחל בשארית כחה “לחם את לוחמיך! הה, קבע את קובעיך נפש! אל תהי מוג לב, ואל תתן לשבי נפשך, וזכר נא כי אז נמות כלנו ברעב…”

“דומי סכלה!” נתן עליה אחירע בקול פחדים. “אם ישלח בעלך אצבעו בי, אז אעשה אותו כלה!”

ומארעל אשר כל מעיניו אך בבשמת בתו, לא שמע את הדברים האלה, ופתאם קרא בעליצות לב מר: “בשמת עזבה את בית הסופר - עתה אלך בשמחת לבב אל בית האסורים.” אך בהביטו את אשתו וילדיו, נאנח במרירות ויזעק: “אפס מי יחיה אז את נפשות אביונים נקיים האלה? החפץ יחפוץ הסופר במות צאן אובדות ההן? אויה!”

“שים קנצי למלים,” אמר אחירע “מהרה ולכה אתנו!”

“הה אדוני הטובים!” קראה רחל ממשכבה, “סלחו נא לי כי דברתי אתכם קשות - לא אאמין כי תקשיחו כה את לבבכם להוריד את מארעל לבור השבי; כי מה תהי אז אחריתי ואחרית חמשה ילדי ואמי האומללה אשר הכתה בשגעון? הביטו נא וראו את אמי העניה הרובצת שם ארצה ובבשרה תשרוט שרטת - חוסו נא אדוני! בשם אלהי הרחמים, חוסו נא!” הוסיפה רחל להתחנן ולבכות, ותפן אל בניה ותאמר אליהם: “כרעו נא ילדי האובדים! כרעו לרגלי האדונים הטובים האלה, ועפר רגליהם לחכו לבל יוליכו את אביכם לבית האסורים, את אביכם הנותן לכם לחם!”

אך הילדים הערומים והיחפים לא נועזו לעזוב את רבצם, ויוסיפו לילל על משכבותם. והמשגעה בהאזינה את השאון והרעש אשר בבית, ובהביטה את פני האנשים המוזרים הגיחה אנקת ילל ישימון מקירות לבה ותלחץ אל הקיר בקול יללה איומה מאד, מארעל התפלץ, לבו מת בקרבו, והוא היה לאבן, כי הרעה הנשקפת עליו, נוראה היא עד אין קץ, עד כי לא יכול האמין אם הוא ער או ישן וחלום רע יבעתהו. מרגע לרגע עזבהו כחו, וישב על כסאו בראש כפוף, בידים רפות ובמתנים מלאות חלחלה.

“אלפי רעמים יפוצצו את הנבל הזה!” הרעים ברע בקולו על מארעל, “התלך אתנו כרגע? ואם מאן אתה ולקחנו אותך בחזקה! התאמין כי באנו לשוח ולהתענג בבית מחראות זה? לך אתנו כרגע! ואם תאחר עוד מעט, וסחבנוך סחוב והשלך עד בור השבי - .” ובדברו החזיק את מארעל בחוזק יד ויניעהו וינידהו הנה והנה. המעשה הרע הזה, הפיל פחדי מות על ילדי מארעל, ובבהלה נחו הילדים הערומים ממשכבם ויתנפלו ארצה לרגלי השוטרים וירימו קול נהי ובכי תמרורים: “חוסו נא! אל נא תמיתו את אבינו!.” למראה הילדים הערומים והמיללים אשר כל עצמותיהם תרעדנה מקרה ובלהות, המו מעט רגע רחמי אחירע, ולבו הברזל נע בקרבו, אך ברע האכזר בעט בילדים המחזיקים וחובקים את רגליו ברעדה ויללה, וירחיקם מעליו. ופתאם נהיתה עוד רעה נוראה בבית מארעל, רעה אשר אך לזכרה יתפוצץ גם לב האבן: כי בת מארעל הבכירה השוכבת על מצע תבן עם קציעה אחותה הצעירה והחולה, קראה בקול בוכים: “אמי אמי! - לא אדע מה היה לקציעה? - בשרה קר ככפור - עיניה נטויות עוד עלי, אך אין יש רוח בפיה -.”

הילדה הקטנה הזאת אשר חלתה מחלת השחפת, ישנה המות בחיק אחותה הבכירה מבלי האנק ומבלי הוציא הגה מפיה, ועיניה נטויות על אחותה האוהבת אותה מאד. תקצורנה כל שפתי נאמנים להביע את מצרי שאול אשר מצאו את רחל אם הילדה לשמע הדבר הנורא הזה, לבה הגיד לה כי מתה עליה בתה העניה מחמל נפשה, וסערות אנחות התפרצו ממעמקי נפשה.

“קציעה שוכבת כמתה, אתה אל רחום וחנון! יראה ורעד יבוא בי!” קראה הילדה הבכירה בגיחה משק התבן ותפול בזרועות הורתה.

רחל שכחה כי אין בה כח לקום ממשכבה, ותתאמץ ותקם ללכת אל בתה, אך מאין אונים נפלה באנקת מות על רצפת הבית, והד אנקתה, כרעם מתחולל הרעים בחדרי לבב מארעל, עד כי התעורר מתרדמת רעיוניו וירץ כברק אל בתו הילדה, והנה היא - מתה. כי צנת הקרח הנורא וזלעפות רעב הקריבו את מותה, וכל יצוריה קפאו ככפור מתגרת יד המות.

לד: בשמת

מארעל אשר מכובד תוגתו וחרדתו, סמרו שערות ראשו הלבנות, עמד דומם ובלי-נוע, ועל זרועותיו גוית בתו המתה ובעינים כהות ויבשות מדמעות הוא מתבונן בה.

“מארעל! מארעל! תן לי את קציעה” קראה האם השכולה ותושט ידיה אל בעלה. “לא אאמין, לא אאמין כי מתה הילדה; ובעיניך תראה איך יחם בשרה בהשכיבי אותה בחיקי.”

המשגעה ראתה את הסער המתחולל בבית, ותקם ותט את ראשה אחורי שכם מארעל הנצב כנציב אבן עם הילדה המתה, ורגעים אחדים התבוננה בגוית נכדתה מבלי הוציא הגה מפיה, ואחרי כן פתחה את דלתות שפתיה ותשאג שאגה מרגזת נפש כחיה רעה רעבה, ותשב ותרבץ על משכבה, ולשונה תצמיד הדברים האלה: “רעבה, רעבה הילדה, רעבה!-.”

“ראו נא אדוני!” אמר מארעל אל השוטרים, “ראו נא את בתי המתה - בת ארבע שנים - אמש נשקתי עוד אותה, ועתה - היא מתה - חיי נא קציעה! חיי נא בתי! ואני ארד תחתיך דומה -.” כה דבר האב האבד, ובינתו חשבה להסתתר.

“מארעל! הבה נא לי את בתי, נפשי אותה לראותה עוד הפעם!” קראה רחל בשארית כחה.

“היליכי את הילדה!” אמר מארעל וינח את בתו בזרועות אמה, והוא כסה פניו בכפות ידיו ויבך בכי תמרורים מנהמת לב נשבר.

רחל השכיבה את גוית בתה על שק התבן ותשא קינים והגה והי, וכל הילדים כרעו על ברכיהם אצל אחותם המתה ויבכו ויזעקו מרה.

השוטרים אשר רגע קטן נכמרו נחומיהם על מות הילדה העניה, שבו ויכבידו את לבבם כבראשונה.

“שמע נא,” אמר ברע אל מארעל, “בתך מתה עליך, הוי, מה עז מכאובך! אך הלא כלנו בני תמותה, ואין לאל ידנו להשיב אחור את ימין המות -. ועתה אתה לך אתנו ואל תעמוד, ועד מתי נשב בביתך?”

מארעל לא הקשיב את דבריהם, ויעזוב עליו שיחו ויאמר: “מי מלל לי לפני רגעים אחדים כי יקטוף המות את השושנה הנעימה הזאת? ואני עני וגוע ואין ידי משגת לקנות לה ארון ותכריכים! - קציעה! קציעה! ערומה באת עלי תבל, וערומה תצאי ממנה - אוי לי! מי יתן מותי אני תחתיך, בתי, בתי! -. אך מאשר אנכי כי לא באה עוד קציעה בשנים, ובעד ילדה קטנה כמוה יתן חרש העצים ארון קטן בלי כסף על דברתי - ועגלה לשאת אותה למה לי? תחת זרועי אשא את ארונה עד בית מועד לכל חי - הא! הא! הא!” הרעים האומלל בקול שחוק מכאיב לב, מורה מאד, כי בינתו התנודדה, וטעמו שנה.

“בינת האיש הזה, נוע תנוע.” אמר אחירע אל ברע. “ראה נא איך יעוה פניו כפני משתגע - והאשה המשגעה מיללת שם כזאבה רעבה - והזעקה הקיפה את כל פנות הבית - מה רב אסון הבית הזה! - אך בכל זאת נמהר נחישה מעשינו - ואם מתה בתו, היש בנו אשם? - איש עני כמוהו, למה זה יוליד בנים רבים?”

“בוא, בוא אתנו! מהרה! חושה כרגע!” אמר ברע בהחזיקו ביד מארעל, “ועד מתי תעצרנו בחדר מות זה? אם אין לך לשלם את אשר לוית, תקח ענשך בבית האסורים-.”

“האדון מארעל - בבית האסורים?” נשמע קול מאחורי הדלת, וכרגע הופיעה עלמה יפה בבית.

“הוי יונת-צחוק!” אמר אחד הילדים אל העלמה ההיא, “הצילי נא את אבי מיד האנשים האלה החפצים לסחוב אותו לבית האסורים, גם קציעה אחותי מתה.”

“קציעה מתה? אויה!” קראה העלמה יונת-צחוק בקול בוכים, “ואביך יאסר בבית האסורים? לא אאמין למשמע אזני!” ובדברה הביטה פעם על מארעל ואשתו ופעם על השוטרים, ואחירע נגש אליה ויאמר: “עלמה יפה! השיבי נא את האיש הזה לתבונתו, בתו אהה מתה עלו, אך אנחנו צוינו להביאו אל בית האסור בגלל אשר לוה ולא שלם - ואנחנו שוטרי בית המשפט.”

“אם כן אמת הדבר!” קראה העלמה ותפרש ידיה.

“אמת נכון הדבר, והנושה שלח לקחת את האיש הזה לבור השבי.”

“אי שמים!” צעקה העלמה, “מה לעשות להצילו מדעתו?”

“מה לעשות? אחת משתי אלה: לשלם או להאסר. ואת טובת לב! אולי תלוי לו אלפים שקלי כסף?” אמר ברע בלעג ובלזות שפתים, “ואם תעשי כזאת, אז נלכה לנו ברגע הזה.”

“אבוי!” יללה העלמה, “הלא גם נפש נחושה תדלוף פה מתוגה, ואתה תלעג עוד לאיד נורא כזה!”

“ואנכי לא אלעג,” אמר אחירע אליה, “ובאמת אשאלך אולי תוכלי לעשות תחבולה לבל תראינה עיני אם הבנים בקחתנו את בעלה מזה, ובזאת תסתירי עמל מעיניה גם מעיני אישה -.”

העלמה שמעה בקולו ותגש אל רבץ רחל אשר עששו עיניה מדאבון לבה עד כי לא ראתה את העלמה הנצבת עליה, רגעים אחדים.

בינת מארעל שבה אליו לאט לאט, אך כל עצבותיו נערמו ויתיצבו כנד מול עיניו, ויתבונן כי רק הסופר חטא ואשם בהקשיחו את לבבו כיענים במדבר, והשוטרים אך כלי משחתו המה.

“האין קץ ותכלה לשבתנו פה?” צעק ברע, “מהר, חיש קל ולך אתנו כרגע!”

“לא אוכל לעזוב את אבני חפץ אשר על שלחני!” ענה מארעל, “אשתי שנתה את טעמה מעוצם צרותיה, ומי ישים עינו על אבנים יקרות כאלה?”

“טוב, טוב הדבר,” אמר הפסח בלבו, “אני אגיד זאת ללילית -.”

“הרפוני נא אך היום הזה,” התחנן מארעל, “עד אשר אשיבה את האבנים ליד בעליהן, ומחר שובו הנה ועשו אתי כטוב בעיניכם.”

“זאת לא נוכל עשות, וברגע הזה נריצך אל בור השבי, ואת האבנים קח אתך - מהרה ובוא! כי עיני אשתך מוסבות כעת מנגדך ולא תראה בלכתך עמנו -.”

הניחו נא לי עד אשר אקבר את בתי!" חלה מארעל את פניהם בדמעות עין ואנחות לב.

“לא, לא נרפך עד ארגיעה!” נתנו עליו השוטרים בקול פחדים.

“מתי נחרץ משפטי זה?”

“זה כארבעה חדשים, אך יעקב פֿערראנד הטה חסדו לך עד יום אתמול, כי רב חסד הוא, ועתה צוינו להביאך אך בית האסור.”

“ביום אתמול צוה הסופר לאסרני? ומדוע לא באה בשמת הנה? הה! איה? מה נעשה בה?” אמר מארעל בקחתו את האבנים מעל השלחן וישימן בארגז קטן, ויוסף לדבר: “אבל עוד העת גדולה לחשוב בבית האסור אל אדות בשמת-.”

“קח את בגדיך ולכה אתנו,” דברו השוטרים אליו.

“בגדים! ואין לי - ואתם הלא תבושו ללכת ברחובות קריה עם איש לבוש קרעים כמוני.”

“על יד המדרגה נצבת עגלת צב, אשר עליך לתת שכרה ובה נשב ונסעה עד מחוז חפצנו, ועין לא תשורנו.” ענה ברע בלעג.

“אבי!” קרא אחד הילדים אל מארעל, “האם קוראה לך,”

“שמעוני נא אדוני!” אמר מארעל בלחש אל השוטרים, “עשו נא עמדי חסד ואמרו נא בקול רם כי עתה תרפו ממני ותלכו לכם ומקץ שלשה או ארבעה ימים תשובו הנה, וצאו החוצה וחכו עלי על המדרגה, ובעוד שלשה או ארבעה רגעים אצאה אליכם - לבעבור לא תראינה עיני אשתי ובני בקחתכם אותי ויעוררו זעקת שבר …כי יגורתי פן אשתגע אז ממראה עיני ומשמע אזני.”

“אך אולי תשלה אותנו ותמלט כצבי מיד?” שאל ברע.

“חי ה' ארדה אליכם בעוד רגעים אחדים!”

“אין מנוס לו בלתי אם דרך המדרגה. ושם נתיצב אנחנו,” אמר אחירע, “ועל כן נעשה את שאלתו.”

“שמענו בקולך,” אמר ברע אל מארעל. “אנחנו נחכה עליך בחוץ, אך אל תאחר מרדת אלינו.”

“שמע נא,” קרא אחירע אל מארעל בקול רם, “שמע נא אם באמת ובתמים תבטיח כי מקץ ארבעה ימים תשלם את אשר לוית, נלכה כעת מזה, אך אתה שמור נא מוצא שפתיך.” וברע ההוא יצאו השוטרים מהבית, והפסח הקטן הסתתר בסתר המדרגה לבל תשורנו עין.

“ראי נא רחל,” אמרה יונת-צחוק, “השוטרים חלפו הלכו למו.”

“אמי!” אמר הילד הבכור, “השוטרים לא יקחו עוד את אבינו מזה.”

“מארעל, מארעל! קח לך אבן שהם ומכור אותה, ואיש לא ידע מזה” אמרה רחל ברוח חבלה, " ואז לא תרעב עוד קציעה ללחם, ולא תמות עוד."

מארעל התבונן כי בני ביתו גרעו ממנו עיניהם, ויתגנב ויצא בלאט מביתו, ובראות ברע אותו, נתן עליו בקולו: “רד מהר, רד!” “חוסה נא עלי” התחנן עליו מארעל, “וחכה עוד רגע קטן.” ובדברו כרע על ברכיו וישקף בעד חור הדלת על אשתו וילדיו, ויאמר: “חיו בשלום ילדי הנעימים! חיי בשלום רחל! ביד ה' אפקיד אתכם, מחמדי הטובים, והוא יכלכלכם!” “הקץ למעשה תעתועיך?” דבר ברע אליו באפו “רד מהר ואל תעמוד!”

מארעל קם מכרוע על ברכיו, והנה קול קורא מתחתית המדרגה: “אבי! אבי!” “בשמת!” קרא מארעל במועל ידיו, “רב לי כי אראנה ואחבקנה בפעם האחרון.” “מהלל שם ה'! עוד לא העברתי המועד.” אמרה בשמת, ותמהר ותעל על שלבי המדרגה. “הרגעי נא!” נשמע עוד קול אחר מתחתית המדרגה, “הרגעי נא, אני ואלפֿערד נצבים פה ולא נטוש את האנשים ללכת מזה עד אשר תדברי אתם את דבריך.” כה דברה אשת פיפילעט בקול גדול ותתיצב עם בעלה לרגלי המדרגה.

אחרי רגעים אחדים נפלה בשמת בזרועות אביה, ומארעל קרא בגילה וחיל: “האת היא בשמת בתי, בת עיני? - אך מה לך כי כה חורו פניך? אהה ה'! מה לך, בתי?”

“אין דבר, אין דבר - רק יגעתי במרוצתי - ועתה הא לך פרשת הכסף אשר עליך לשלם-.”

“מה זאת, בשמת?” שאל מארעל בתמהון.

“הנך חפשי, אבי! הא לך פדיון נפשך.”

“מי הגיד לך את אשר נעשה לי?”

“ידעתי הכל - ידעתי! קחו אדוני את הכסף,” אמרה בשמת אל ברע בתתה לו צרור כסף.

“אך מאין לך כסף, בתי? מאין?” שאל מארעל ברגזה ובדאגה.

“עוד מעט ואגדך, אך עתה הרגע נא - גם לך והרגיע לבב אמי.”

“לא, לא תמושי מזה עד כי תגידי לי מאין לקחת את הכסף,” אמר מארעל.

“חכה נא מעט,” אמר ברע אל מארעל ויספור את הכסף, הלא פה רק 1300 פֿראנק - ואיה היתרה?"

הלא עליך לשלם רק 1300 פֿראנק, אבי?" שאלה בשמת בשממון.

“כן הדבר,” ענה מארעל.

1300 פֿראנק הוא רק הקרן", אמר ברע, “ואיה התרבית? הלא מעת קחתך הכסף עד הנה עליך לשלם עשתי עשרה מאות פֿראנק תרבית!”

“אלי! אלי!” יללה בשמת, “אני האמנתי כי הוא לא נושה בך כי אם 1300 פֿראנק - אדוני הישר,” אמרה בשמת אל ברע, “היתרה ישלם לך אחרי ימים אחדים-.”

“בעוד ימים אחדים? - טוב הדבר; הביאי את הכסף אל בית המשפט, והשופטים ישלחו את אביך לחפשי, כי להם המשפט לעשות ככה, אך לא לנו - עתה לכה אתנו!” דבר ברע אל מארעל , “לכה אתנו לבית האסור ואל תעמוד רגע קטן!”

“התקחו את אבי בחזקה?” צעקה בשמת.

“אם לא ישלם את התרבית נסחבהו סחוב והשלך אל בור השבי, אחירע! לך לראשונה…”

“חסד! חסד!” בכתה בשמת ותחנן אל השוטרים, וברע התנפל בזעם על מארעל ויחזק בו בחוזק יד ויקרא: “אם תמאן ללכת ברגע הזה, אשים בסד רגליך ועם מצנים אקחך אל המהפכת…”

“הוי אבי האבד! שוא דמיתי כי אצילך מירדי בור!” אמרה בשמת ותפרש בידיה.

“אהה! אין צדק בשמים, ובמרומים אין חסד!” קרא מארעל במרירות.

“צדק משמים נשקף!” קרא פתאם קול אדיר ונעים, וברגע ההוא נראה רודאלף על פתח בית מארעל - כי הוא עמד אחרי הכותל וישמע את כל הדברים הנזכרים בזה -. פני רודאלף הפיקו יגון ודאבה ועיניו מזרות חסד ורחמים גם רוגז וקצף, השוטרים נבהלו נחפזו ויסוגו אחור, מארעל ובתו השתוממו למראה עיניהם, ורודאלף הוציא מכיסו צרור שטרי כסף ויקח שלשה מנהם ויושיטם לברע ויאמר אליו: “הא לך 2500 פֿראנק; ואתה השיבה את הכסף אשר לקחת מיד העלמה הזאת.” והשוטר אשר השתומם למראה עיניו, לקח את השטרות מיד רודאלף ויתבונן בהם פנים ואחרו ויסתירם בצלחתו, אחרי עבור רגעי התמהון, שב כובד לבב ברע אליו ויתבונן אל רודאלף מכף רגלו ועד ראשו, ויאמר: “בשטרות האלה לא חלו ידי מזיף, אך מאין לקחת מטמון כזה? - בגדיך לא יעידו על עשר רב כזה -.” כי רודאלף היה לבוש אז כאחד מבני העם, ובגדיו מעפרים בעפר בהיותו בבית פיפילעט השוער.

“הלא צויתיך להשיב להעלמה הלזו את כספה!” ענה רודאלף קשה.

“הלא צויתיך! - היש לך צדקה לצות עלי?” קרא השוטר בנופפו אגרופו מול פני רודאלף.

“השיבה לה את כספה!” דבר אליו רודאלף שנית ויחזק בזרוע ברע בחזקת היד עד כי כרע השוטר ויפול ארצה מתגרת היד החזקה הזאת, ויזעק: “הה אל תשבר נא אזרועי מקנה!”

“השיבה את הכסף! הלא שלם לך עד קשיטה אחת, ומה לך עוד פה? השב להעלמה את כספה, וברח לך מזה, ואם תתמהמה עוד רגע, וגלגלתיך מן המדרגות.”

“הה! הוי! הא הכסף -.” אמר ברע בהשיבו את הכסף ליד בשמת. “אך השמר לך מהתעמר בי עוד בגלל כי עצמת ממני, פן…”

“מי שמך לשר ולמושל כי תעולל עלילות כאלה?” שאל אחירע בהסתרו תחת שכם ברע.

“מי הוא האיש הזה כי יעוז לעשות כה? מי הוא?” שאל ברע.

“מי הוא? הה סכל! הוא בחיר כל גרי החצר הזה,” קראה אשת פיפילעט אשר באה אז לבית מארעל בחפזון, ובידה סיר מרק רותח אשר הביאה לבני מארעל.

“מה להמכשפה הזקנה הזאת ולנו?” אמר אחירע.

“אם תגעו בי ביד, אנקר את שתי עיניכם בצפרני אלה!” קראה אשת פיפילעט בזעם, “והאדון רודאלף יגלגלכם כרגע מן המדרגה, ואני אטאטא אתכם במטאטאי, ובערתי אחריכם כאשר יבער הגלל עד תמו!”

“הזקנה הזאת תסער להפיצנו - כסף השלומים הלא קבלנו, גם בעד טרחנו שלם לנו, אם כן נמהר ונלך מזה.” אמר ברע אל אחירע.

“קח לך את ספר החוב,” אמר ברע אל מארעל בהשליכו את הספר לרגליו.

“הרימה את הספר מן הארץ! הלא שלם לך הכסף ולמה זה תשפוך בוז על האיש מארעל?” אמר רודאלף בהחזיקו שנית בזרוע ברע. והשוטר העריץ הזה בראותו כי עוד רגע קטן ותקע אזרועו מקנה בחזקת יד מתקוממו, השח וירם את הספר מהארץ ויתנהו ליד מארעל העומד כאיש חולם חלום.

“אף אם ידך מטיל ברזל, השמר לך פן תפול בידי וגדעתי את זרועך!” אמר ברע וירם ידו מול רודאלף וימהר הוא ורעהו וינוסו, ואשת פיפילעט נקמה את נקמת רודאלף, ותשפוך את מרק הסיר הנפוח אשר בידה על ראשי השוטרים, אשר לולי נסוגו אחור, נכוו במרק הרותח ההוא.

“רבבות רעמים וברקים!” צעק ברע, “מי זה שפך מי אש עלינו?”

“אלפערד!” קראה אשת פיפילעט אל בעלה, “אלפערד! זקן! תנה ממהלומות פטישך או באבן או באגרוף על ראשי השוטרים האכזרים ההם, כי הם נועזו לחרף גם אותי, את אשת נעוריך! הך, אלפֿערד! הך ואל תחוס!” ובחרות אפה זרקה על השוטרים גם את הסיר אשר בידה, והסיר נשבר לרגליהם בקול רעש גדול.

בעת אשר הרעימה אשת פיפילעט אלפי קללות וגדופים על השוטרים, התנפל מארעל לרגלי רודאלף ארצה, ויאמר: “אתה הוא מלאך מושיעי! אתה חייתני מירדי בור, החיית את כל בני ביתי -.”

“לה' הישועה!” ענהו רודאלף, “ואתה ברך נא את שמו, וידעת היום כי הוא מושיע ישרי לב, עיניו אל חסידיו! ואזניו אל שועתם!”

לה: יונת-צחוק

בשמת בת מארעל היתה כבת שמונה עשרה שנה, יפי עלומים ותום ישרת לבבה, הופיעו על פניה, ויפעת חן וחסד שפוכה על כל בדי עורה. ואנחנו לא ניגע לריק לתאר בחרט אנוש את הרעיונות השונים אשר התרוצצו בלבב בעלמה הזאת, גם בלבב אביה ואמה וכל בני הבית בהתבוננם על רודאלף איש חסדם הגואל משחת חייהם. השמחה העזה אשר התגעשה פתאם בקרבם, השכיחה כמעט רגע את מות קציעה הילדה האהובה. ורודאלף אשר חפץ להודיע לבית מארעל כי לא יוסיפו עוד לסבול רעב וחוסר, גם להסתיר מהם כי הוא הפליא חסדו להם, שם פניו אל מארעל, ויאמר:

“ההיתה אשה כבודה פה אתמול בבוקר?”

“כן, אדוני, וחרדתה גם תוגתה העידו כי עניי ומרודי נגעו עד נפשה-.”

“אותה שלח ה' להיות לכם למושיע, ואני רק סוכן ביתה וסר אל משמעתה-.”

“הגבירה ההיא…”

“הגבירה ההיא שלחה אותי הנה לחלץ אותך מעניך, כי אני גליתי שלשום את אזנה מה רבו צרותיך - כאשר ספרה לי אשת השער - והגבירה היתה אתמול בביתך, ועיניה ראו כי לא הגדתי לה אף החצי, והיום צותה עלי לעשות אתך חסד אלהים - וגם בימים הבאים לא תסתיר הנדיבה ההיא את פניה ממך עד אשר תשים לך מקום להשתכר שכר רב…”

“מה יקר חסד הגבירה הזאת!” אמר מארעל, “הלא צדקתי באמרי כי לו ידעו העשירים את ענות עני, כי אז חמלו עליו.”

“השמעת, רחל, כי בעלך יצדק בדבריו!” אמר רודאלף.

“מאין ידעת, אדוני, את שם אשתי? ומי הגיד לך את הדברים אשר נעשו אתי כיום?” שאל מארעל בתמהון.

ממוצאי בקר נחבאתי בזה," אמר רודאלף, “כי חפצתי לראות את מעשיך ולשמוע את דבריך מבלי אשר תדע אתה כי רואה ושומע אני את כל הנעשה בביתך, ובכן מצאתי ראיתי כי הנך ישר באדם, בר לבב ונפש יקרה, וברגע אשר חפצתי לצאת ממחבואי ולהצילך מיד השוטרים, שמעתי את קול דברי בתך, והנחתי לה את השמחה לפדות את נפשך, אך בראותי כי השוטרים עזי הנפש מנעו ממנה את השמחה הזאת, קמתי אני להושיעך כמצוה עלי מפי הגבירה אשר היתה אתמול בביתך. כי הגבירה ההיא הזילה את הזהב הזה מכיסה לחלצך מעניך, גם פקדה עלי לבשרך כי היא תעש לך בית נאמן, תפתח לך מקור חיים ומעיני ישועה כיאות לישר לב וצדיק תמים כמוך מארעל ידידי.”

“אך מה שם הגבירה היקרה ההיא?” שאל מארעל, “מי היא החשמלה הסוככת כנפי צדקתה על עני וגוע כמוני? הגידה נא לי!”

“אם תבטיחני אתה גם אשת פיפילעט להסתיר את שמה, והגדתי לך.”

“אנחנו נשבע להעלים את שמה!” אמר מארעל ואשת פיפילעט כאחד.

“שם הגבירה הלא הוא” ימימה אשת השר מארקיז פֿאן הארווילע", אמר רודאלף.

“הה!” קרא מארעל במועל ידיו, “השם הנכבד הזה קדוש יהי לי! כי הוא שם המלאך הגואל אותי מכל רע. ישכח שמי אם אשכחהו, אם לא אברכהו שבע ביום, ואתפלל בעדו לרגעים -. הגבירה ההיא חלצה נפשי ואת נפש אשתי וילדי ממות…הוי, ורק את קציעה בתי קדם המות!” ובדברו מחה רסיסי דמע מעל עיניו.

“מאת ה' היתה זאת, ומי יאמר אליו מה תעשה?” אמר רודאלף בפנים זועפים. “ועתה איש יקר? הנה לפניך חדרי ביתי אשר במכפלת החצר הזה, בוא נא אתה וכל אשר לך ושבו שמה עד אשר תקחכם הגבירה היא אל בתים טובים וחדרים מרוחים מהם. מהר נא אדוני לבוא אל חדרי מושבי, ואני אבקש את פיפילעט להכין ארון ותכריכים לקציעה ולהביאה אל בית מועד לכל חי.”

“חלילה לי אדוני!” ענה מארעל, “חלילה לי אדוני להניד את רגליך מבית מושבך - לא, לא אדוני! ומה גם עתה אשר לא אירא רע עוד, עתה יחשב לי מעוני הדל כהיכל עונג, ואם יחנני ה' להשיב את בשמת אלי, האח, אז תפאר היא את ביתי כבראשונה.”

“בשמת בתך לא תעזוב עוד את ביתך, ואתך יחד תאכל בטוב אשר ייטיב לך ה'”, אמר רודאלף.

“היאמנו דבריך, אדוני? היתכן הדבר הזה? רעיוני נבוכים, והנני כחולם חלום - התשועה הנפלאה הזאת תתן עדיה כי עיני ה' פקוחות על כל דרכי איש, ורחמיו על כל מעשיו.”

“בטח בה' תמיד, כי הבוטח בו חסד יסובבנו. ועתה ידידי! בוא נא אתה וכל בני ביתך אל חדרי משכני, ואני אשכור לי בית אחר לשבתי. גם הגידה נא לי אם האיש יעקב פֿערראנד הוא הסופר הגר ברחוב הנקרא רוע דו סענטיער?”

“כן אדוני!” הידעת אותו? - הוי העריץ הצבוע הזה דכא לארץ חיתי, ומי יודע אם לא נגע גם בכבוד בשמת…?" ובדברו ספק כפיו וירקע ברגליו.

“האכזריות אשר עשה לך הסופר, תעיד כי לא בצע את מזמתו, ולבעבור הנקם מבתך צוה להסגירך על מסגר - אך לולי זאת דמיתי אז גם אני כמוך, כי איש עושה מזמות הוא, ושבע תועבות בלבו - אך גם יומו יבוא וישלח ביד פשעו לחרפות ולדראון עולם!”

“הון ועשר בביתו, גם הוא מתחפש בבגדי קדש ומי זה יגלה עונו?” אמר מארעל באנחת לב.

“השמים יגלו עונו!” קרא רודאלף, “הלא ידעת כי למלאכי אל שדי אין מספר, אליך שלח מלאך השלום להצילך מרעתך, ובו ישלח מלאך אכזרי לשלם לו כרעתו -.”

ברגע ההוא ירדה העלמה יונת-צחוק מעלית בית מארעל ועיניה ממלאות בדמעות. “שמעי בת!” אמר רודאלף אליה, “נפשי אותה לפנות את חדרי מושבי להאדון מארעל ולבני ביתו עד אשר תבוא הגבירה - אשר על פיה אני עושה חסד למארעל - ותקחהו אל בתים גדולים וטובים מאלה.”

העלמה הביטה פני רודאלף בתמהון, ותאמר: “מה רב טובך, אדוני! חסד אלהים הוא זה!”

“אולם את בתי,” אמר רודאלף אליה, “את תרשיני לערוך את מכתבי חשבונותי בחדר מושבך עד אשר אמצא לי בית אחר לשבתי.”

“בכל לבבי אתנך אדוני שבת בחדרי עד שתחפץ!”

“אם כן הדבר, יואל נא האדון מארעל לרדת עם כל בני ביתו ולשבת בחדרי ביתי.”

“אבי! האם קוראה לך, בוא, בוא נא אבי!” קרא אחד הילדים למארעל.

“לך נא מארעל ידידי,” אמר רודאלף אליו, “ואני אלך לי ופניתי את חדרי ביתי למענך, ואז אקראך…”

“עתה שכנתי הנדיבה,” אמר רודאלף אל העלמה יונת-צחוק, “עתה עוד שאלה אחת לי אליך, הנה נא ידעתי כי בת חיל את בהליכות בית, על כן הביאי נא לי עצה איפה אקנה בגדים בעד מארעל ובני ביתו, גם שלחנות, כסאות, מנורות, מטות וכרים וכסתות וכל המחסורים אשר יחסרו למארעל בשבתו בחדרי ביתי אשר אפנה למענו?”

" הלא ידעת אדוני," ענתה העלמה, “הלא ידעת כי ברחוב הזה שוק המסחור הנקרא בשם היכל”, שם ימכרו כל המחסורים אשר יחסרו לאנשים כמונו, ושם תמצא ידך לקנות כל כלי בית וכל מיני בגדים בעד מארעל וביתו. אפס איפה תקח כסף רב כזה? ."

“דעי נא בתי כי הגבירה אשר צותני לשום עיני על מארעל לטובה, היא פקדה עלי לבל אחשוב כספה ולא אחוס על זהבה… ועתה בואי נא אתי אל ההיכל.”

"אלך אתך אדוני אף כי לא בידי עתותי…אמרה העלמה, “אך חכה נא מעט עד אשר אלבש את בגדי.”

“אם תואילי בתי אביא את כתבי חשבונותי אל הדרך בטרם תלבשי את בגדיך,” אמר רודאלף אליה.

“טוב מאד, אדוני! ואז תראינה עיניך את הליכות ביתי”. ענתה העלמה ותרד אל חדר מושבה, ורודאלף בא אל ביתו לנקות את בגדיו אשר עפרו בעלית בית מארעל, ואחרי כן בא אל חדר יונת-צחוק. במרוצת דברינו נודיע את הקורא מדוע לא נודע אל רודאלף כי הזמירה נגזלה לפני היום ההוא בתגרת ידי שודדים ומרצחים. גם נזכיר פה את הקורא כי רק העלמה יונת-צחוק ידעה את מקום משכן זערמען בת הגבירה נעמי, ונפש רודאלף אותה לדעת זאת. הליכתו אל ההיכל עם העלמה, היתה לבעבור יתודע אליה עד כי תאמין בו ותגל לפניו את תעלומות זערמען, גם לבעבור גרש מלבבו את יגונו העז על דבר מות הילדה בת מארעל, אשר היתה כבת ארבע במותה, וכן היתה גם בתו כאשר מתה עליו. ובאמת היתה מרים (היא הזמירה) כבת ארבע שנה בעת אשר נתנה אותה סוכנת בית יעקב פֿערראנד אל לילית לגדלה בביתה. במשך הספור הזה נודיע להקורא למה זה ועל מה זה הסגירה הסוכנת ההיא את מרים ביד לילית.

לו: תולדות יונת-צחוק

העלמה יונת-צחוק היתה כבת שמנה עשרה שנה כהזמירה רעותה וחברתה לפנים בבית האסורים. שתי הנערות האלה נפלגו בתכונות נפשותיהן ובהליכות חייהן אשה מעל אחותה. הזמירה היתה עצובת רוח תמיד, ושעפי יגון התנוססו במשכיות לבבה כל הימים, דאגת ימים יצרו שברה לבה, ודמיונים שונים עוכרי שאר ונפש הציקו לה בלי הפוגה, ויונת-צחוק היתה צהלת ושמחה תמיד, צחוק נעים יופיע על פניה, פיה מלא שחוק ולשונה רנה, מחשבות שלום ואשר רחפו בבתי נפשה כל הימים, ודאגת מחר גם תמורות העתים וחליפותיהן לא עכרו את רוחה את רוחה הטוב רגע קטן, ורק בראותה ענות עני ובשמעה שועת נכאים וקשי יום, רק אז התקדרו רעיוני שמחתה בעבי יגון, ומטר דמעות מעפעפיה יזקו, אולם כהפנותה שכמה ממרירי יום ההם, שבה רוח ששונה ותטהר העננים, ונעים זהר יגה עליה כבתחלה. הזמירה בחלה תשואות קריה ושאון עליזיה, ונפשה נכספה גם כלתה לשוח בנאות דשא על מרבדי שושנים ונצנים חטבים אטון האביב, ויונת-צחוק אהבה המית עיר הומיה ורעש קול המונה ושאונה, ותבחר מרצפת אבני פאריז גם בעת רפש וטיט, מחמדת שדה זרע וכל יפעת נות התולדה. היא פארה את חדר מושבה בכל פאר ויופי ככל אשר השיגה ידה, וכל ששת ימי המעשה ישבה בביתה ותעש בחפץ כפיה, רק ביום השבת יצאה לשוח ברחובות קריה עליזה. יפי חן מראיה והדר יפעת חמדתה, הרהיבו עיני כל רואיה, אך תמתה וישרה כמלאכי שמים סככו בעדה וינצרוה מכל משגה ושגיון -. ציר נפלא אשר עשה לו שם בארץ כשם רפאל אבי כל חרשי צירים בדורו, ושמו קאבריאן, התרועע אליה ויחמוד יפיה בלבבו, אך לבה פנה ממנו ולא הטתה אזנה לו, וכל מעיניה היו בהעלם היקר זערמען בן נעמי - אשר רודאלף מבקש אותו, וכל ישעו וחפצו להשיבו אל אמו -.

“מה טוב ומה נעים חדר משכנך!” אמר רודאלף אל העלמה בצעדו על מפתן ביתה, " לביתך נאוה תהלה -."

“כן אהבתי, אדוני!” ענתה העלמה, “וזה כל משושי ותענוגתי.”

“מה נאוו יריעות חלונך - וארון עצי ארז הלז, מה יפה מראהו…”

“על הארון הזה פזרתי כל כספי אשר אספתי בבית האסורים-.”

“בבית האסורים? מדוע אסרת, יונתי?” שאל רודאלף בתמהון.

“על לא עול בכפי, כי אם בגלל עניי ומרודי.”

“בגלל עניך אסרת עוד בבית האסורים? האם יחשב עוני לעון?”

“שמע נא אדוני ותדע פשר דבר. אחרי מגפת החלי-רע נשארתי עזובה וגלמודה בחלד - ואז הייתי כבת עשר שנים -”

“אך מי כלכלך עד העת ההיא?”

“אנשים יקרים וישרים - והם מתו במגפת החלי-רע” (ובדברה נמלאו עיניה אגלי דמעה) מעט רכושם אשר הניחו אחריהם, לקחו הנושים, ועלי לא שת איש את לבו לחמלה. בראותי כי אין עוזר לי, הלכתי לפני פתח בית המשמר אשר היה נוכח פתח ביתנו, ואמרתי אל העומד על המשמר::אדוני! אבותי מתו עלי, ואני לא אדע אנה אלך? אנה אפנה? ומה אעשה?" ואז בא שר בית המשמר ויצו להוליכני אל בית האסורים כמשפט נערה משלחה ועוטיה, ובכן הייתי כלואה בבית האסורים עד מלאת לי שש עשרה שנה, ושלחתי לחפשי."

“אך מי היו אבותיך?” שאל רודאלף.

“את אבי לא ידעתי, ואמי הביאתני אל בית אסף הילדים מקוצר יד להביא לחמי, ובהיותי כבת שש שנה לקחה אותי אל ביתה, אך אחרי ימים מעטים הלכה בדרך כל הארץ, והאנשים היקרים אשר הזכרתי לך ואשר גרו בבית אבותי, לקחוני להם לבת בראותם כי נשארתי יתומה עזובה ואין מושיע לי -.”

“ומה היתה מלאכת האנשים ההם?”

“האיש גבריאל היה חרש עצים, והאשה חוה היתה ארגת, והוא גם היא היו שמחים וטובי לב תמיד, כל ימיהם כחגים ינקפו, פיהם מלא שחוק, ולשונם רנה. דאגת מחר לא לחצה לבותם, ועיניהם רק לנוכח הביטו. אותי אהבו אהבה טהורה ונאמנה, מפתם האכילוני, מכוסם השקוני, בחיקם נשאוני, ואהי שעשועיהם יום יום, כי לא היו להם בנים ובנות, דרכיהם והליכות חייהם שמתי גם אני לי לקו, וכמוהם הייתי שמחה וטובת לב, ופי מלא צחוק ושחוק בלי הפוגה, ועל כן קראו לי בשם “יונת-צחוק”, וזה שמי עד היום הזה. ויתר תולדותי אספר לך בשובנו מההיכל, ועתה נבואה נא אל בית פיפילעט השער ונודיעהו כי בעוד שתי שעות יובאו אל חדרי ביתו בגדים וכלי בית בעד מארעל ובניו, ונבקשהו כי ישים עינו על החפצים ההם ויעלם אל חדריך.”

“צדקת, יונתי!” אמר רודאלף אליה, “נרדה נא אל בית פיפילעט.”

ופיפילעט יושב בפנת ביתו וכובעו על ראשו כפעם בפעם וכל מחשבותיו על המנעל אשר הוא תופר. “פיפילעט אדוני!” אמרה העלמה אליו, “חדשות אגידה לך - מארעל וכל אשר לו נושעו תשועה נצחת על פי האדון רודאלף שכני זה. ועתה אנחנו הולכים לקנות כל המחסורים אשר יחסרו למארעל וביתו, על כן יהי נא חסדך לשום עינך על החפצים אשר בעוד שתי שעות יובאו הנה, גם להעלותם ולהביאם אל חדרי האדון רודאלף אשר פנה אותם בגלל מארעל ובניו לשבת בהם ברחבה ורוחה.”

“יהי אדוני רודאלף ברוך ומבורך בגלל חסדיו הנאמנים!” קרא פיפילעט בהניחו את המנעל מידיו ובנשאו מרום עיניו, “ואני אשימה עיני ולבי על החפצים אשר יובאו הנה, גם אביאם אל מקומם בשלום.” ברגע ההוא בא איש עטוף באדרת שער אשר רק עיניו יראו החוצה, וישאל אם האשה בריעה בביתה. “הבאת מס”ט דעניש?" שאלהו פיפילעט. “מס’ט דעניש בשעה השניה בלילה,” ענהו האיש. “אם כן הדבר, עלה! כי בריעה בביתה כעת.” והאיש בעל האדרת נעלם כרגע ויעל על המדרגה לבית בריעה.

“מה זאת?” שאל רודאלף את השער.

“היום יעשה דבר גדול בבית בריעה, כי אנשים רבים עולים ויורדים תמיד לדבר עם בריעה. והיום בבוקר אמרה אלי: כל איש אשר יואיל לבוא אל ביתי, תשאלהו: הבאת מס’ט דעניש? ואם יענך: מס’ט דעניש בשעה השניה בלילה, אז תתנהו לבוא אל ביתי.”

“נפלאת היא בעיני!” קרא רודאלף.

“גם בעיני יפלא הדבר, ועל כן אמרתי כי לא דבר ריק הוא, ומי יודע מה יעשה בבית-בריעה? ומה גם כי הפסח בן חמוץ-זרוע (ילד שובב ובן פריץ אשר הוא משרת את צאזאר בראדאמאנטי) הוא עם אשה זקנה עורת עין הנראת בשם לילית, באו הנה הלילה בשעה השניה אחר חצות. האשה לילית ישבה בבית בריעה עד השעה הרביעית, והעגלון חכה עליה. מה חפצה לילית בבית בריעה? ומאין היא באה בשעה השניה אחר חצי הלילה? שתי חידות הן, ולא אדע פתרונן!” אמר פיפילעט בתמהון.

“והאשה לילית נסעה מזה אחר השעה הרביעית בלילה?” שאל רודאלף.

“נסעה - אך אדמה כי עוד היום תבוא שנית הנה, יען כי בריעה אמרה אלי להניח את לילית לבוא אל ביתה מבלי שאול את פיה מאין היא באה.”

רודאלף האמין - גם לא שגה - כי לילית עשתה רעה חדשה בלילה ההוא, אך לא ידע ולא שער בנפשו כי הרעה ההיא נגעה אל עצמו ואל בשרו -. כצאתו עם העלמה מבית השוער, והנה אשת פיפילעט לקראתם, כי שבה מהשוק עם סל ירקות, וכראותה את רודאלף ואת העלמה, צהלה קולה ותקרא: “מה טוב ומה נעים לכת שכן ושכנה גם יחד - האח! האהבה היא גברת התענוגים -.” וכרגע נעלמה הזקנה בחשכת אולם הבית, ותקרא: “אלפערד! הנה רעיתך באה!”

ורודאלף עם יונת-צחוק יצאו החוצה שלובי זרוע, וילכו למו.

לז: הליכות יונת-צחוק

כפור וקרח פזר החורף העז על פני ארץ וחוצות, רודאלף ויונת-צחוק הולכים הלוך וקרב אל השוק הגדול המכונה בשם היכל. בעברם על פני חנות גדולה ורחבת ידים, אמרה העלמה אל רודאלף: “הראית שם את מורה השעות ואת כוס הפרחים? אותם אותה נפשי לקנות, ואקוה כי עוד מעט ואאסוף די כסף מקנתם.”

“הלא משכרתך מצער היא ואיככה תחשכי עוד כסף רב לקנות כלי יקר כזה?” שאל רודאלף.

“מדי יום ביומו אחשך שלשים אגורות, כי מאכלי לא בריאה, ולצמאי אשתה רק מים, בסוד משחקים לא אשב, ותענוגות בשר זרו לי, ועל כן תמצא ידי לאסוף כסף. אפס כי זה כשבעים בראותי כי נקיון שנים וחוסר לחם בבית מארעל, הלויתי לו את כספי אשר קבצתי על יד על יד -. באמרי כי הלויתי לו את הכסף, לא דמיתי כי ישיבנו לי בימים הבאים, רק לבל יחורו פניו ולבל יבוש לקחת נדבת לבי…”

“עתה כאשר רוח לו, ישיב לך את כספך.” אמר רודאלף.

“ואני לא אהי סורבה מקחת את הכסף, לבעבור תשיג ידי לאסוף די כסף לקנות את מורה השעות וכוס הפרחים כי אויתים.”

“אך מדוע לא תשיתי לבך גם על ימים יצרו?” שאל רודאלף.

“מדוע זה אשית לבי עליהם?”

“פן - חלילה - תחלי ותפלי למשכב, ומה תעשי אז אם לא יהי לך כסף? -”

“האנכי אחלה? - אנכי?” שאלה העלמה ותמלא שחוק פיה.

“למה זה תצחקי?” שאל רודאלף, “על חלומותיך ועל דבריך!” ענתה הנערה ותוסף לצחוק. “העל כי אמרתי לך פן תאנה אליך מחלה, צחקת?” “כן הדבר! האנכי אחלה? אנכי?” אמרה הנערה בקול שחקה. “הלא יתכן היות כדבר הזה?” הוסיף רודאלף לשאול בפנים זועפים. “לא אדוני, לא! האוכל בשר אבירים, ודם ענבים אשתה? הלא אנכי אכלת לחם חקי במדה ובעת אשר ארעב, ואשתה רק מים קרים במשורה ובעת אשר אצמא. קנאה, שנאה, תאוה וכבוד זרו לי, לבי שמח תמיד, וכליותי תעלוזנה כל הימים, פי מלא שחוק, ושפתי תרועה, דאגת הימים הבאים לא אדע, והנני שמחה ומאשרה בחלקי, ואיזה דרך תעבור עלי מחלה? איככה? ומדוע?.” כה דברה העלמה ותוסף להרים קול שחוק בלי הפוגה.

רודאלף התפלא על עוצם בטחונה הנעים, ויצר לו על אשר חפץ לרופף את עמודי הבטחון המאשר הזה. אמנם לא על תהו ורוח יסדה העלמה את בטחונה, כי אם על אדני אמונתה בטובת ה‘, בצדקתו וחמלתו ורחמיו על כל מעשיו, ותאמן אמונה אמן כי לא יעזוב ה’ את יתומה עניה כמוה אשר בזעת אפיה תביא לחמה, ואשר היא באביב חלדה ועצמותיה מלאו עלומים-. התדאגנה צפרי שמים בעת הזמיר, עת תרחפנה על פני שושני האביב בקול רנה וצהלה, או עת תגבהנה עוף ברום תכלת הרקיע בשמחות וגיל; התדאגנה אז לימי הרעה, ימי החורף והקרח הנורא? -.

“הלא תאבי ולא תחפצי כל דבר?” שאל רודאלף את פי הנערה.

“לא אבה דבר תחת כל השמים, כי אם לקנות את מורה השעות וכוס הפרחים אשר ראינו בחנות ההיא, ואותם אקנה - מתי? לא אדע עוד, אך אקוה כי לא ימשכו הימים -.”

“וזולתם לא תאוי מאומה?”

“לא - כי את אשר שאלתי לגור עם שכן טוב, נמלא לי כיום. ואתה שכני הטוב, הלא תלכי אתי לשוח בימי החופש והמנוחה?”

“אלך - ובימי האביב נצא השדה לשוח בנאות דשא…”

“לא, כי נאות שדה שנאתי, ורק את פאריז אהבתי, אך בכל זאת יצאתי לשוח פעמים אחדות במגרשי ס”ט גערמען, לעשות בזה את רצון רעותי אשר ישבה אתי בבית האסורים, ואשר נקראה בשם זמירה על אשר הנעימה זמירות תמיד -; היא היתה עלמה יקרה וישרת לב!"

“ומה זה היתה לה מני אז ועד עתה?”

“זאת לא אדע; היא הוציאה את כספה אשר אספה בבית האסור, מבלי שום לב על ימים העתידים, גם לא לבעבור השג שעשועים ושמחות; היא היתה עצובת רוח תמיד, אך עדינה ונעימה ובעלת נפש טובה -. בעת אשר הלכתי אתה לשוח, לא היתה לי עוד כל מלאכת עבודה; ומעת אשר השגתי עבודה, לא יצאתי מפתח ביתי; אני נתתי לה את כתובתי, אך היא לא שחרה את פני; ולפי ראות לבי תעשה גם היא את עבודתה ביד חרוצים -. ועתה אתה אדוני אם יש את נפשך להפיק ממני רצון, תנהגני ותביאני אל ראש הומיות אל רחובות קריה אשר תהימינה מאדם, וחדשות ונצורות תצמחנה שם לרגעים, כי כן אהבתי, אדוני! - גם שכני האחרון, זערמען, גם הוא הפיק זממי, ובימי המנוחה והמרגוע הוליכני אל אשר היה שם כוח ללכת…”

“אך איה כעת זערמען שכנך הטוב?”

“אדמה כי הוא בפאריז עדנה.”

“היבקר אותך לפעמים?”

“מיום אשר העתיק את מושבו מזה, לא בא עוד אל ביתי.”

“ואיה מקום משכנו כעת? ומה מעשהו?”

“מדוע תשאל למקום משכנו, אדוני שכני?”

“יען כי יש לאל ידי להיטיב לו אם אך יודע לי איפה אמצאהו.”

“ידעתי גם ידעתי כי טוב ומטיב אתה, וכי יש את לבבך לעשות טובה עם זערמען, ובכל זאת לא אוכל לגלות לך מקום מושבו, כי הוא חלה את פני להעלים זאת מעיני כל חי מטעם הכמוס עמדו, וחלילה לי לשנות את הבטחתי אשר הבטחתי לו - ואתה אדוני אם גלית לי אתה את סודך, הלא אז לא חפצת גם אתה כי אלך ואגלה סודך -.”

“אך אם לטובה גדולה…”

“חדל נא ממני, אדוני! ואל תוסף נא דבר על אדות הדבר הזה, כי בעד כל סגלות המדינות לא אודיע לך מקום משכן זערמען!”

פני רודאלף נפלו בשמעו את דברי העלמה אשר דברה במשפט חרוץ כי לא תגלה את מקום משכן זערמען בעד כל הון, אך בכל זאת קוה כי בחכמתו גם בתחבולותיו יצלח לו עוד להוציא מלבה את אשר יאבה, וילך אתה הלוך ודבר עד הגיעם אל השוק הנקרא בשם “היכל” אשר שם יקנו דלת העם את בגדיהם ואת כלי ביתם ואת כל המחסורים אשר יחסרו להם.

לח: ההיכל

רודאלף ויונת-צחוק באו אל אחת החנויות אשר בתוך ההיכל לקנות שם את המחסורים אשר יחסרו לבית מארעל. בעלת בית המסחור, אשר שמה איזבל, הראתה להעלמה את סחורת ידה, ורודאלף התבונן אז על ארון עצי שטים ספון בלוחות ארז, אשר מכסהו מפאר בפטורי צצים מעשה ידי אמן, ועל המכסה רשומות אות מ ואות ר, וממעל להן צפת יפה כחותם תכנית אשר לבני הרוזנים. תאות רודאלף לראות את הארון הזה פנימה, הרהיבתהו לפתוח את תבותיו וארגזיו, ובפתחו את הארגז האחרון, מצא שם אגרת כתובה בלשון צרפת, וכה דבריה: "דע נא אדוני כי רק הרעה הנוראה אשר מצאתני, רק היא תכביד עלי את ידה להפיל תחנתי לפניך, ואם לא נגעה הרעה כי אם אל עצמי ואל בשרי, כי עתה אחריש ואגוע, אך מה אעשה לבתי? אויה לי! כי גם נפשה ברעה תתמוגג, ועצור במלים לא אעצר כח. שמעני נא אדוני וישמע אליך אלהים! הלא ידעת אדוני את התלאות הנוראות אשר השתרגו עלו על צוארי אחי, כי מסחרו הלך ארחות עקלקלות, ובכל אשר פנה הבדילו ה' לרעה ולמארה ומגערת, עד אשר קץ בחייו המרים והמאררים וישלח יד בנפשו -, וזה כשמנה חדשים באני מכתב ממנו - והוא היה מכתבו האחרון - וכתוב בו קינים והגה והי, ובסופו המליט עטו את הדברים האלה: “בקראך את המכתב הזה, לא אהי עוד בארץ החיים, כי שבח אני את המתים, ובחרתי במות - ועתה דעי נא אחותי כי זה שנה וחצי מכרתי את נחלתך בשלש מאות אלף פֿראנקים, ומכסת הכסף הזה נתתי במרבית ליד הסופר יעקב פֿערראנד, ואמרתי לו כי כספך הוא, ובכל עת אשר תשאלי את הכסף מידו, ישיבנו לך בתרבית (תשע למאה). ועתה לכי לך פאריזה אל בית הסופר הזה, ותקחי את כספך מידו. ספר תעודה לא נתן אלי האיש פֿערראנד להעיד כי לקח את הכסף ממני, וכה משפטו תמיד לבלתי תת ספר תעודה להאנשים אשר יניחו כספם אצלו. יען כי איש צדיק וישר הוא, ודברתו טובה היא מכל ספרי תעודות. והיה בבואך לביתו ותגידי לו את שמך, השב ישיב לך כרגע את כספך בתרבית.”

“אחרי עבור ימי אבל אחי, באתי פאריזה, עיר אשר אין לי בה מכיר ומודע זולתך אדוני אשר ידעתיך בשם על פי הענינים אשר היו לך עם בעלי. ויהי בבואי לבית יעקב פֿערראנד והגדתי לו את שמי, דבר אתי קשות, ובאש עברתו טפל גדפים ונאצות על אחי באמרו כי אחי לוה ממנו אלפים פֿראנק ולא שלם לו, “אך למה יפלא זה בעיני?” הוסיף לדבר באפו, “כי לאיש משחית נפשו ומאבד עצמו לדעת, נקל הוא להיות גם רשע לוה ולא משלם.” דבריו אלה הרגיזו את רוחי, כי צדקת אחי מודעת היא בכל גליל פאריז, וזולת אשר חטא לה' ולי בשלחו יד בנפשו, זולת זה היה איש ישר ותמים דרך כל ימי חייו, ולא השאיר אחריו נושים בלתי אם את האיש יעקב פֿערראנד הזה אשר יאשימהו בשקר. בחמת רוחי אמרתי לו כי ינכה את האלפים פֿראנק ההם מן מכסת שלש מאות אלף פֿראנק אשר לי ואשר הניחם אחי בידו. אז הביט בי האיש הקשה הזה בתמהון לבב, וישאלני: “מה זה תדמי בדבריך אלה? הלנסני בחידות באת הנה?” “לא בהירות אדבר!” עניתיו, “הלא לפני שנה וחצי הפקיד אחי את כספי בידך, סך שלש מאות אלף פֿראנק, ועתה נכה נא מהם את אלפים פֿראנק ההמה אשר אתה נושה באחי.” שחוק אכזרי נראה על שפתי האיש פֿערראנד, ובעינים מפיקות קלסה ורוגז הביט בי, ויאמר: “החלום חלמת, גברתי, או אם באת ללעוג לי? לא זאת כי אחיך לא נתן לי מעולם אף קשיטה אחת בפקדון, אך גם זאת כי הוא לקח ממני שני אלפים פֿראנק במלוה, ולא השיב לי מאומה.” המענה הזאת מחצה וחלפה לבבי כחץ שנון, והדבר אין בי להביע לך אדוני תוגתי ומבוכתי ומצוקתי.,הוי!” צעקתי מרה, “מה היה לכספי? ואם תם הכסף ההוא לבהלה, תמה אני לגוע ברעב, עם בתי יחד! ומה תהיה אחריתי ואחרית בתי?” “זאת לא אדע”, ענני הסופר בקר רוח, “אך זאת ידעתי כי אחיך לא הפקיד בידי מאומה, ובמרמה הבטיח אותך על ככה, והוא האביד גם את כספך במסחריו הרעים אשר סחר במסתרים -.” “מוציא דבה אתה!” נתתי על הסופר בקולי, “לשונך תצמיד דברי בלע! אחי היה ישר לבב וישר דרך, ואותי נצר מכל משמר, ומי יעוז להרשיעהו כי עשה לי רעה גדולה כזאת - .” “אך מי זה יעוז להרשיע אותי כי מכחש בפקדון אנכי?” שאל יעקב הסופר בקול תלונה כאיש צדיק מנער הנוער כפיו מעול ואין ברוחו רמיה, “לא אוכל להרשיע אותך,” עניתיו, “אפס כי חלילה לי מהרשיע גם את אחי ולחמוס עליו מזמות כי הוא רמני ויפילני למשואות נצח!” “הראיני נא את ספר התעודה,” אמר הסופר אלי פתאם, “ספר תעודה אין בידי,” השיבותי לו אמרים, “אך אחי כתב אלי כי הוא הפקיד בידך את כספי…” “היש בידך המכתב ההוא או מכתב אחר המכלכל בתוכו את הדבר הזה?” הוסיף הסופר לשאול. “המכתבים ההם אבדו ממני! ואחי הבטיחני כי בהגידי לך את שמי, תשיב לי את כספי כרגע -”. “אם כן הדבר גברתי לא אוכל הועיל לך ברב או במעט!” ענה הסופר בנחת. “אמנם אם את פוסחת עוד על שתי הסעפים ולא תדעי לך אם אני או אחיך הצדיק; לכי נא והגישי את משפטך אל שופטי העיר, והם ישפטו בין איש ישר הולך אשר זה כשלשים שנה כשמן תורק שמו, וזכרו לברכה, ובין איש בליעל אשר אבד הונו בענין רע ולאחרונה אבד גם את נפשו לדעת -. אך אדמה כי תבחרי לשאת ולסבול בדומיה את קשי יומך - אשר לא אנכי הסבותיו - מהגש את משפטך לפלילים לגלות בזה את חרפת אחיך לעיני השמש ולהניח את שמו לאלה וקללה לחרפות ולדראון מבלי הועיל לך עד מה…” “אבל אדוני!” צעקתי מנהמת לבי, מה אעשה לבתי? הלא אם ינתק מבטחי זה ממני, אז תתעטף בתי בזלעפות רעב -." “איש נבל המיט עליך רעה, ומה אוכל עשות אני?” השיב הסופר בנחת, “ועוד הפעם אני מגיד לך כי אחיך רמה אותך, ואם לא תאמיני לי, הנה שערי בתי המשפט פתוחים לפניך, ויש לאל ידך להשפט אתי.”

“ברצח בעצמותי יצאתי מבית הסופר, השברתי משנה שברון, ולא ידעתי על מי אנוסה לעזרה? ומי יוציאני ממצוקותי? הן ספר תעודה אין בידי לשבר מתלעות עול ולהוציא בלעו מפיו, גם קצר קצרה ידי לשלם להמליצים לבעבור יוציאו כאור משפטי, ועל כן חשתי מפלט לי אליך אדוני. ונפשי בשאלתי, ובתי בבקשתי…”

פה תם המכתב, כי לא השלימה אותו הכותבת קשת הרוח, גם את שמה ושם בתה ושם האיש אשר אליו ערכה דבריה, לא רשמה במכתב ההוא, ורק בשוליו כתובים הדברים האלה: “לכתוב אל הגבירה ההערצאגין פֿאן לוצעניי.”

רודאלף חשב מחשבות על אדות המכתב הזה, ולבו נבא לו כי אשה כבודה מבנות נדיבים אשר ירדה פלאים ואין עוזר לה, הכינה את המכתב הזה לשלחו אל איש עשיר וקצין עם, אך לא שלחה אותו מבשת פניה. ואף כי אין עדים לענות ביעקב פֿערראנד את רשעתו כי כחש בפקדון אשר הפקד בידו, בכל זאת האמין רודאלף בדבר הזה, יען כי איש חנף ואכזר אביר לב וחבר לאיש משחית הוא הסופר הזה, ובעשותו חמס ורצח למארעל ולבתו, לא יבצר ממנו לעשוק גם את הון האשה ההיא אשר אין בידה ספר תעודה להעיד בו כי הוא עשקה. רודאלף התעצב אל לבו כי נעלם ממנו ולא ידע איה בית אשה מרת הנפש ההיא להצילה מרעתה, וישם על לבו להודיע זאת להגבירה ימימה ההארווילית אשר היא רעיה אהובה לההערצאגין פֿאן לוצעניי, והיא תתאמץ למצוא אותה ולחלצה ממצוקותיה.

“ידידי!” אמרה יונת-צחוק אל רודאלף, “הנה ברותי בזה את כל כלי הבית בעד מארעל, ואתה שלם נא את מחירם.”

“טוב הדבר,” ענה רודאלף, “אך לכי נא גם אל חנות הבגדים וקני שם בגדי חרף למארעל ולאשתו ובניו ובנותיו, ואני אחכה עליך פה עד שובך.”

“שמעתי ידידי!” ענתה העלמה ותלך לה אל חנות הבגדים אשר שם מנגד, ורודאלף נשאר עם איזבל ויקח עמה דברים.

לט: גלות זערמען

“מה מחיר החפצים אשר קניתי מידך?” שאל רודאלף את פי איזבל.

“שלש מאות פֿראנק,” השיבה בעלת המסחר, ובה' אשבע כי לא אשתכר רק חמשה עשר פֿראנק, כי גם אנכי שלמתי כסף מלא בעד החפצים האלה לאשה אלמנה מבנות אצילים ואפרתים אשר קדמוה ימי עוני, ותמכור את כל אשר בביתה, להחיות ברעב נפשה ונפש בתה.

“הגם את הארון הזה קנית מידה?” שאל רודאלף.

“כן, אדוני. הה! לבי עלי דוי מדי אזכרה את ענות בת עוני ההיא ואת קשי יומה ומרת נפשה. שלשום באה האומללה ההיא הנה, ובבשת פנים שאלה אותי אם אקנה מידה כלי בית וכרים וכסתות, ואמרתי לה כי במכרי חפצים כאלה בחנותי, הלא עלי גם לקנות, והלכתי אחריה, והיא הביאתני בבית קטן ודל, שם התבוננתי בפני האשה, והנה היא עוד צעירה לימים, וכל הליכותיה יתנו עדיהן כי בת שוע היא מבנות עשירים ורוזנים, שם ראיתי גם את בתה הרכה והענגה, היפה והנעימה, והיא מעלפת בבגדי אבל כאמה. ככל אשר שאלה ממני האלמנה בעד כלי ביתה, נתתי לה, וגם את הארון הזה קניתי מידה. אמנם בתה העדינה חבקה בשתי ידיה את הארון ותבך מנהמת לבה. “פנינה!” אמרה הורתה אליה “פנינה! אל ירע הדבר בעיניך - כי מאת ה' היתה זאת - והוא יכאיב ויחבש -.” ובדברה לא עצרה כח גם היא לעצור בדמעותיה, ואנכי לא יכולתי לראות ברעתן, ושלמתי להאלמנה מאה וחמשים פֿראנק, ואת החפצים הבאתי הנה בעגלה, ומאז לא ראיתיה עוד עד היום הזה.”

“מה שם האשה ההיא?” שאל רודאלף.

“לא ידעתי, אדוני, כי לא נועזתי לשאול לשמה.”

“ואיה בית מגורה כעת?”

“גם זאת לא ידעתי, כי בבואי עם העגלה לקחת את החפצים האלה מביתה, לא מצאתיה עוד שם, והשער הגיד לי כי היא יצאה מהבית ההוא ולא הגידה לאיש אנה פניה מועדות, ובכן נסתרה דרכה ממני.”

רודאלף התעצב אל לבו על ככה, כי אין לאל ידו להושיע להאלמנה ההיא ובתה אשר גם עקבותיהן לא נודעו לו, ולא נשאר בידו רק המכתב אשר מצא בתוך הארון ואשר רשום בסופו כדבר הזה: “לכתוב לההערצאגין פֿאן לוצעניי,” גם נודע לו כי שם בתה פנינה. ובכל זאת קוה כי ימימה תשאל את פי ההערצאגין רעותה, ואולי היא יודעת את בית האלמנה הזאת ובתה ותודיע זאת לימימה.

“הא לך פרשת הכסף בעד החפצים.” אמר רודאלף אל איזבל, “ואת תואילי נא להביא עגלה הנה ולהביא את החפצים לרחוב ההיכל מספר שבע עשרה, כי שם ביתי.”

“ברחוב ההיכל מספר שבע עשרה? בחצר ההוא הייתי פעמים רבות. פעם אחת קניתי שם כלי בית ובגדים מאשה אשר שמה בריעה ואשר תלוה כסף את עניי עם - ופעם שנית הייתי שם לפני ששה שבועות, וקניתי שם כלי בית מיד איש צעיר לימים אשר ישב במכפלה הרביעית והעתיק אחרי כן את מושבו מהחצר ההוא…”

“אולי שם האיש ההוא יוסף זערמען?” שאל רודאלף.

“זה שמו. הידעת אותו?”

“הוא ידידי ומיודעי, ולמורת רוחי לא ידעתי כעת אנה אמצאהו?”

“אני אגיד לך אנה תוכל למצוא אותו.”

“הגידי נא לי, גברתי!”

“הוא עושה מלאכה בבית איש סופר ברחוב סענטיער…”

“אולי שם הסופר ההוא יעקב פֿערראנד?” שאל רודאלף.

“כן הדבר, אדוני. והסופר ההוא איש צדיק תמים, קדוש יאמר לו, גם הוא ממשכימי בוא וממאחרי צאת מבית התפלה…”

“איך ידעת כי יוסף זערמען עושה מלאכה בבית הסופר הזה?”

“זה כששה עשר יום בא זערמען הנה לקנות לו מטה וכסא ושלחן, ובשלחו ידו אל כיסו לשלם לי, מצא את הכיס ריק, כי שכח לקחת את כספו. אז אמרתי לו קח לך את אשר קנית, ומחר אבוא אל ביתך לקחת את כספי, אך הגידה לי אן אמצאך? ויענני ויאמר לי: “מקום שבתי הוא ברחוב סענטיער בבית יעקב פֿערראנד הסופר.” וביום השני מצאתיו שם וישלם לי.”

לבב רודאלף רחב ופחד ושמח בהגלות נגלות לו מקום משכן זערמען, וכל עצמותיו גיל תחגורנה בשומו על לבו את השמחה העזה והעצומה אשר תשמח נעמי בהודע לה כי יוסף בנה יחידה חי, ועוד מעט ויציגהו הוא (רודאלף) לפניה. ברגע ההוא שבה העלמה יונת-צחוק, ותאמר: “עשיתי ככל מצותך, ידידי! וקניתי קנין טוב בעד מארעל ובני ביתו.”

מ: המחזה

רודאלף ויונת-צחוק באו אל אולם ביתם, והנה אשת פיפילעט השער לקראתם, והיא מיללת ונחפזת ומפרשת כפיה. “מה לך אשת פיפילעט?” שאלה יונת-צחוק את פיה, “ואנה תרוצי בבהלה?”

“האת פה, בתי?” אמרה אשת השער, “אותך שלח ה' הנה; בואי נא עזרי לי להציל את נפש אלפֿערד ממות!”

“אהה! מה זה היה לו?”

“אישי האהוב התעלף פתאם! רוצי נא, בתי, וקני לו בעד שתי קשיטות יין צרוף - כי זו רפאותו מדי תציק לו קבתו - חוסי נא ולכי לך לקנות לו את היין, ואני אשובה אל אישי - הוי, ראשי סחרחר!”

העלמה מהרה ותלך.

“אך מה נהיתה, גבירה?” שאל רודאלף בבואו על סף בית פיפילעט.

“גם אנכי לא ידעתי עוד, אדוני! אני הלכתי לעשות את עבודת אלפֿערד בעיר, ובשובי לביתי אהה מה ראיתי? ראיתי והנה אלפֿערד משתרע ארצה על ארבעת רבעותיו - הביטה נא וראה, אדוני!” הוסיפה דבר בפתחה את דלת ביתה: “הביטה נא וראה, היעמוד לב אדם למראה הנורא הזה?”

מראה נורא! פיפילעט יושב לארץ, גבו ישען על המטה, וכובעו על ראשו כפעם בפעם, אך בפעם הזאת כובעו שקוע על פניו ומכסה את גבות עיניו גם קמט כה וכה. ההתעלפות חלפה הלכה לה, והוא החל להניע מעט את ידיו כאיש אשר יחפוץ להדוף את משנאו מפניו, אחרי כן התאמץ להסיר את פני הלוט, הלוט על עיניו, ומסכת כובעו הנסוכה על פניו.

“הנה רוחו שבה אליו!” קראה אשתו, ותשח ותזעק באזניו: “מה לך, אישי? ראה נא, הנה רעיתך נצבת עליך! אכן סר מר המות? עוד מעט ויוצק יין צרוף לתוך פיך, ותשוב לאיתנך.”

אחרי כן צהלה האשה קולה בחונף וחלקות ותוסף לדבר: “הנפל שודד עליך, ולקחת נפשך זמם? הגידה נא, ידיד לבי!”

אלפֿערד הגיח אנקה איומה מקירות לבבו, ובאנחה משברת מתנים הוציא מפיו הגה: “קאבריאן!” ויושט שנית אזרועו כאיש החפץ להדוף מתקוממו מפניו.

“קאבריאן!” צעקה אשתו, “הציר הארור הוסיף עוד סרה! - בחלום הלילה הזה הפחיד השד ההוא קאבריאן את אלפֿערד, עד כי צעק צעקה גדולה ומרה בשנתו. השעיר ההוא ימרר את חיי אלפֿערד בהקיץ, וגם בחלומות יבעתהו, הוי רודאלף אדוני! אלפֿערד הוא כחוטא אשר ירד שאול, וקאבריאן הוא המלאך האכזרי אשר ייסרהו מוסר אכזרי מאד.”

רודאלף שחק בקרבו בהודע לו כי הציר ההוא אשר היה שכן קרוב ליונת-צחוק, עשה שחוק חדש לאלפֿערד.

“ענני נא אלפֿערד!” קראה האשה, “אל נא תאלם - שובה למנוחתך - ומדוע תחשוב כל הימים מחשבות על דבר הציר ההוא? הטרם תדע כי מדי תהגה בו, יאחזך חולי הקבה! -.”

“קאבריאן!” נהק אלפֿערד שנית בהתאמצו להרים את כובעו מעל פניו, ובעינים מלאות פחדים הביט כה וכה. וברגע ההוא באה יונת-צחוק עם צנצנת יין צרוף. “ברוכה את, יונתי! על חסדך זה”, אמרה אשת השער ותוסף דבר: “הא לך, זקן! הא לך רפאות תעלה, שתה נא ותאורנה עיניך.” ובדברה שמה את הצנצנת על שפתי בעלה ותאבה לשפוך את היין אל פיו בחוזק יד, והוא נאבק עמה בכל שארית כחו וימאן לשתות, אך לשוא! כי היא גברה ממנו בכחה ותחזק ראשו בידה האחת, ובידה השנית הושיטה את צואר הצנצנת בין שניו ותאלצהו ביד חזקה לשתות ולמצות את צנצנת היין, ותקרא אחרי כן בצהלה כגבור מנצח, ותאמר: “עתה תחזקנה רגליך ותתנער מעפר, זקן!”

ובאמת התחזק אלפֿערד אחרי שתותו את היין, ויקם ויעמוד על רגליו, וישאל ברעדה: “הראית אותו?” “את מי?” שאלה האשה. “ההלך מזה?” “מי? מי?” “קאבריאן!” ענה אלפֿערד באנחת לב “הוא העיז פניו לבוא הנה?” שאלה האשה בתמהון. ואלפֿערד הניע בראשו לאות כי היא מצאה את חידתו, וידום.

“ההיה קאבריאן בזה?” שאלה יונת-צחוק ובחזקה עצרה בשחוק.

“לא-אדם הזה ירע וישחית לאלפֿערד תמיד”, ענתה אשת השוער, “ומי יתן והייתי אני בזה עם מטאטאי! אך ספר נא אלפֿערד איך נהיתה הרעה הגדולה הזאת?”

אלפֿערד הניע בידו לאות כי יש את נפשו לספר את אשר קרהו, וכל השומעים החשו ויאזינו בדממה את אמריו, והוא פתח את פיהו ויאמר:

“זה מעט הלכה לה רעיתי לעשות את דרכי אשר לי ללכת -.”

“אישי האהוב שבע נדודים כל הלילה,” אמרה אשתו פתאם, “כי חלומות רעים בהלוהו, ועל כן פרקתי את העול הזה מעל צוארו, ועשיתי את דרכו.”

“החלומות אשר חלמתי בלילה הזה, אצבע אלהים היו,” הוסיף אלפֿערד לדבר ביראת הכבוד. “כל הלילה נבעתי בחלומי בתגרת יד קאבריאן, ומגורתי באה לי - כי בשבתי על הכסא לתפור את הנעל הזה, והנה קול צעדים באזני. הנבא לי לבי? או היה אות ממרום? כי זלעפה אחזתני לקול הזה, ונשקפתי בעד החלון, אהה! ומה ראיתי? ראיתי תמונת…”

“תמונת קאבריאן!” קראה האשה ותספוק כפיה.

“תמונת קאבריאן!” הוסיף אלפֿערד דבר בפיק ברכים וחלחלה. תמונתו הנמבזה נשקפה בעד החלון, והוא הביט בי בעיני חתול -. לא, לא! בעיני נמר הביט בי כמראה אשר הראיתי בחלום חזיון לילה. חפצתי לדבר, אך לשוני לחכי דבקה; חפצתי לקום, אך רתקתי כבאזיקים אל מושבי; הנעל נפל מידי, ואהי כאבן דומם וכמטיל ברזל. וכרגע שמעתי קול הדלת הסובבת על צירה - הדלת נפתחה, וקאבריאן - בא הביתה! -. לאט לאט הלך לו, ויעמוד ויור בי את חצי עיניו הטמאות, ויוסף לצעוד צעד אחד ויעמוד שנית, עמד דומם ויבט בי בעינים חודרות, ואחרי כן הניע עוד את רגליו ויעמוד שלישית ויתבונן בי בפנים איומים כפני שד משחת. ואנכי יושב עוד דומם כאבן על כסאי, והוא הולך הלוך וקרב אלי, ובעיניו אסרני כנחש את הצפור-; כל עצמותי רחפו ממחתה, ובאימות מות ראיתיו ולא יכולתי הסב עיני מנגדו -. ויהי בהיות אך כפשע בינו וביני, אז לא עצרתי כח לשאת עוד את רשפי אש עיניו, ועצמתי את שתי עיני - ואשמע כי הוא נגע בכובעי, ולאט לאט הרים את הכובע עד כי נותרתי בראש גלוי - אז אחזני השבץ, לא יכלתי שאוף רוח, קול שריקות וזועות באזני, ואנכי סגרתי עוד את עיני ביתר עז - והארור ההוא חבק את ראשי בשתי ידיו, ואת מצחי המלא זעה קרה, נשק מנשיקות פיהו -. אויבי בנפש זה, נשק לי בשפתיו הטמאות אחרי אשר ענני ימים רבים לבקש ממני קוצה אחת ממחלפות ראשי! הדבר הזה העיר בקרבי פלצות גם פליאה נשגבה - ובהיותו שולל ונפעם השיב קאבריאן את כובעי על ראשי כבתחלה, ובחזקת היד הכה בכובע עד אשר הורידו על עיני, כאשר ראיתם אתם בעיניכם. החרפה האחרונה הזאת הכריעתני ואפול על פני ארצה, וברגע ההוא אשר יצא הזד מביתי לאט לאט, ברגע ההוא התעלפתי -." ובדברו התנפל על כסאו אחורנית ועוה פניו מרוב פחדו. יונת-צחוק אשר לא יכלה עוד להתאפק משחוק, מהרה ותצא מהבית, גם רודאלף לא יכול לעצור בשחוק כי אם בחוזק יד. ופתאם נשמע קול רעש בחוץ, קול המולה כקול מחנה, ועד מהרה נשמע קול צלצלי חרבות בחצר ההוא.

מא: האסור

“אויה רודאלף אדוני!” קראה יונת-צחוק אשר שבה הביתה ברעד ופלצות, "בעל פקדות עם אנשי צבא נסבו את החצר הזה.

“עין ה' פקוחה עלי!” קרא אלפֿערד בתם לבבו; “הם באו לאסור את קאבריאן - אך אהה כי הם אחרו לבוא!”

בעל הפקודות בא אל בית אלפֿערד. על פני השר הזה ילין עוז גם חסד ורחמים, ומעיניו נשקף צדק וישר.

“אדוני!” אמר אלפֿערד פיפילעט אל השר. “אדוני! אחרת לבוא; השודד נס וימלט, אך אנכי אתאר לך את תמונתו: שחוק אכזרי על שפתיו, מעיניו יתמלטו שביבי עזות…”

“מי האיש ההוא?” שאל השר.

“קאבריאן הוא! ואם תרדפהו מהר, תשיגהו עוד.” אמר השער.

“אינני מבקש את האיש ההוא!” ענה השר, “אך הגידה נא אם ישנו פה חרש אבן אשר שמו מארעל?”

“ישנו פה, אדוני!” ענתה אשת השער.

“הביאני נא אל ביתו!” אמר השר אליה.

“אל ביתו?” אמרה האשה בשממון “הלא צדיק וישר הוא, ובכפו לא דבק מאום!”

“הראיני את מבוא ביתו!” פקד השר עליה, והיא הלכה לפניו להראותו את בית מארעל, והשר אחריה, אך פתאם עמד השר בראותו כי רודאלף ויונת-צחוק הולכים אחריו, וישאל: “מי אתם? ומה לכם פה?” " הוא והיא גרים פה במכפלה הרביעית," אמרה אליו אשת השוער: “סלח נא לי, אדוני!” אמר השר אל רודאלף, “סלח נא לי! לא ידעתי כי אתה גר בבית הזה.” ורודאלף בראותו את יקרת לבב השר, אמר אליו: “אדוני! עיניך תראינה בבית מארעל אב אבד ובנים מתעטפים ברעב, ובלילה הזה מתה לעיני מארעל בתו ברעב ובקרה -.” “נכון הדבר,” אמרה אשת השוער, “ולולי חש האדון הנצב פה עמנו, לפדות בכסף מלא את נפש מארעל לבל יאסר בבית האסורים, לולי זאת כי עתה כבר מתו כל בני בית מארעל ברעב ובקרה -.” השר הביט פני רודאלף בתמהון לבב. “כנים דבריה,” אמר רודאלף “כי איש עשיר אשר ספרתי לו איך האיש הצדיק מארעל אבד בצדקו, הוא הזיל זהב מכיסו לשלם לנושה מארעל את נשיו לבל יסגר על מסגר -.” והשר אשר חזות פני רודאלף ודבריו מצאו חן בעיניו, ענה ואמר: “גם אנכי לא אפונה בצדקת מארעל, וצר לי מאד כי שלחתי אל ביתו לקחת את בשמת בתו לבית הכלא,” רודאלף זכר את פרשת הכסף אשר הביאה בשמת לשלם לשוטרי בית המשפט ולהציל את אביה מידם -. וישאל: “מה פשעה ומה חטאתה אדוני?” “קו חשד מתוח עליה כי היא רצחה נפש עולל - ומאד יצר לי להכאיב את לבב אביה בדבר הרע הזה, אך מה אעשה ועלי למלאות את פקדת שולחי -.” “אך קו חשד הוא?” שאל רודאלף, “ועוד לא נודע הדבר אל נכון?” “השופטים” ענהו השר, “השופטים יודעים עקבות הרצח הזה על פי דברי איש אמונים וישר באדם, אדון בשמת בת מארעל.”

“הלא הוא יעקב פֿערראנד סופר הקהל?” שאל רודאלף בחרי אף.

“כן הדבר,” ענהו השר, “אך למה זה יחרה כה אפך?”

“יעקב פֿערראנד הוא איש דמים ומרמה!” קרא רודאלף בזעם אפו.

“הנני רואה כי לא ידעת את האיש הזה והליכותיו. האדון יעקב פֿערראנד איש נכבד הוא ונשוא פנים, צדיק בכל דרכיו, וחסיד בכל מעשיו, ותמתו גם צדקתו נודע לכל יודעי שמו.”

“עוד הפעם אני מגיד לך כי הוא איש דמים ומרמה; הוא חפץ לאסור את מארעל באזיקים בגלל אשר מאנה בשמת בתו לשמוע לו ולמלא את תאות נפשו - ואם רק הוא הלשין על בשמת, ידעתי נאמנה כי שקר ענה בה, והיא חפה מפשע.”

“לא להוכח במלים באתי הנה,” ענהו השר בנחת, רק לעשות את פקדת הממשלה ולהביא את בשמת לבית האסיר, ושופטי המלך ישפטוה כפי מעשיה."

“שאני נא אדוני!” אמר רודאלף אל השר. “שאני נא כי בחפזי ובאש עברתי העתרתי עליך דברים אשר זה לא המקום ולא זו העת לדבר. ועתה אחת אשאלך אדוני לבל תאסור את בשמת לעיני אביה ואמה. כי רעמים אדירים הלמו מחצו את ראש אביה בלילה הזה, ואם תאסר עוד בתו לעיניו, יגורתי פן תדבקהו מחלת השגעון, אשר עקבותיה נודעו כבר על פניו מעת לעת אשר מתה בתו לעיניו ברעב ובקרה. גם אשתו, אם בשמת, שוכבת על ערש דוי, ומחלתה אנושה מאד, ואם תאסור עוד את בתה לעיניה, הלא אז תמות כרגע. ובשם ה' אשביעך כי תחוס נא ותרחם על האב האבד והאם האומללה, ותקרא אליך את בשמת אל החדר הזה אשר ממולנו, אשר הוא חדר העלמה הנצבת שם בסתר המדרגה עם אשת השוער…”

“הנה נשאתי פניך לדבר הזה!” ענהו השר.

בעת אשר נדברו רודאלף והשר, עמדה העלמה יונת-צחוק עם אשת השוער במורד המדרגה, ולא שמעו את דבריהם. ואז קרא רודאלף אל העלמה ויבקש את פניה: “עשי נא עמדי חסד והרשיני נא לשבת בחדר מושבך זמן לא כביר.” “בכל לבבי, אדוני! והא לך מפתח החדר:” ענתה העלמה. “אך מה נהיתה למארעל?” “אני אספר לך הכל,” אמר רודאלף, “אך עוד שאלה קטנה לי אליך כי תואילי נא לשוב אל ההיכל ולהגיד שם לבל יובאו הנה החפצים אשר קנינו שם, עד לעת ערב.” “שמעתי, אדוני, אך הודיעני נא הבאה עוד רעה חדשה על מארעל?” “אויה, יונתי!” ענה רודאלף, “רעה נוראה מאד הדביקתהו, ועוד מעט ותדעי זאת.” “אהה ה' הטוב!” צעקה הנערה, “עוד לא שלמו ימי אבל מארעל…” הנערה הלכה אל ההיכל, אשר שלח אותה רודאלף שם, למען הסתיר עמל ויגון מעיניה.

“אדוני!” אמרה אשת השוער אל השר, “התתנני לשוב אל אלפֿערד? כי עוד לא השיב רוחו מחרדתו אשר החרידו קאבריאן הארור.”

“לכי לשלום,”אמר השר אליה, ויותר הוא עם רודאלף, ושניהם עברו על פני הבית אשר מארעל ובניו יושבים בתוכו, ופתאם נפתחה דלת הבית ההוא ובשמת התפרצה ותצא בחפזון מפתח הבית, ופניה כפני מת, “חיה בטוב, אבי!” קראה הנערה, “עוד מעט ואשובה הנה, אך עתה אלכה לי -.” “בשמת, בתי, שמעי נא בקולי!” קרא מארעל ההולך אחרי בתו ומתאמץ להשיבה אליו הביתה. ובראותם את פני רודאלף והשר, התיצבו כרגע ויעמדו דומם ובלי-נוע. אחרי רגע קטן אמר מארעל אל רודאלף: “הלא אתה הוא מושיענו ואיש חסדנו, ועתה עזר נא לי לשובב בתי אלי. הה! לא ידעתי מה זה היה לה כי היא מתאמצת לברוח מבית אביה. אפס כי חלילה לה לשוב אל בית אדוניה העריץ והאכזר, האין זאת? ואנה פניה מועדות? על מי תנוס לעזרה? ולמה זה? ועל מה זה?”. לב רודאלף נשבר בקרבו, ולא היה בו כח להשיבו דבר, אך השר דבר בפנים נזעמים אל בשמת: “האת היא בשמת בת מארעל חרש האבן?” “אני היא”, ענתה הנערה רתת, וברגע ההוא פתח רודאלף את חדר יונת-צחוק ויבוא שמה. “ואתה הוא מארעל אביה?” הוסיף השר לדבר בהביטו על מארעל. “אני הוא, אדוני, אבל…” “בוא נא אתה ובתך פה החדרה”, אמר השר, וינופף ידו על חדר יונת-צחוק אשר רודאלף בא לתוכו. למראה פני רודאלף התנחמו מעט מארעל ובתו ויבואו החדרה. השר סגר את הדלת בעדם, ויאמר בפנים זועפים אל מארעל, “ידעתי את ישרך גם את קשי יומך, וצר לי מאד להודיעך כי באתי אליך בפקדת שופטי העיר לקחת את בשמת בתך אל בית הכלא.”

“אכן נודע הדבר!” צעקה בשמת “אויה לי! אבדתי, אבדתי!” הוסיפה לצעוק בחרדה גדולה מאד ותתנפל בזרועות אביה.

“”מה זה תדברי?" שאל מארעל. “הנך משגעה! - מדוע אבדת? - לאסרך בבת האסורים בא השר הנה? מה צדקה יש לו לעשות כה?”

“בשם שופטי העיר באתי לאסור את בשמת,” אמר השר בעצבון.

“אויה, אויה לי!!” צעקה בשמת מנהמת לבה ותכרע על ברכיה.

“בשם שופטי העיר?” אמר מארעל אשר בינתו החלה להתנודד מתגרת יד הרעה החדשה הזאת, “מדוע תאבה לאסור את בתי בשם השופטים? אנכי אבוא באש ובמים אם יש בבשמת עין אשר חטא - אני ערב את בתי לטוב; אני אביה, והיא בתי, בתי הישרה והיקרה, האין זאת, בשמת? השופטים חפצים לנתקך מזרועותי אחרי אשר האל הטוב השיבך אלי לנחמני על קציעה בתי כי מתה עלי? לא, לא יתכן זאת! - ואתה השר, הבה גדל לבשמת, תן לבתי כבוד! רק רשעים בבית האסור ידמו, ובתי - חפה היא מפשע - ואולי שגית אדוני - כן, כן הוא, שגית אדוני - הבשמת אחת היא בכל פאריז? הלא עוד נערות רבות בעיר אשר תקראנה בשם הזה! שגית, שגית אדוני!…”

“למורת רוחי לא שגיתי - בשמת לכי נא אחרי!” אמר השר.

“האתה תשדד את בתי ממני?” צעק מארעל בקול פחדים מרוב מצוקתו, ויתנפל על השר בחמת רוחו, אך רודאלף השיב אחור את ימין מארעל, ויאמר אליו: “הרגע נא, אל תמרה את פי השר הישר הזה, ולבבך יהי סמוך ובטוח כי בתך תשוב אליך וצדקה יצא כאור, כי זכה וחפה היא מכל פשע.”

“זכה היא כשמש וחפה כמלאך שמים!” קרא מארעל, “ומי כמוני יודע את תמתה ואת צדקתה” - אך פתאם זכר מארעל את הכסף אשר הביאה לו בשמת לשלם את נשיו, ויקרא: “אך איפה לקחת את הכסף, בשמת? איפה לקחת את הכסף אשר הבאת היום בבקר?” ובדברו הבריק על בתו בעיני זעם. ובשמת הבינה הגיגו, ותאמר: “האנוכי אגנוב? אנכי? חלילה לי!” ולחייה התאדמו מרוגז. “הנך רואה אדוני” אמר מארעל אל השר, “כי היא לא שלחה בגנבה את ידה, יען כי היא תכחש בדבר, ומעודה לא הוציאה מפיה דבר שקר - ומה גם כי פה נצב האיש אשר שלם בעד נשיי - ובשמת השיבה את הכסף אל האיש האלמוני אשר השאיל לה את הכסף, האין זאת, בשמת? -.”

“לא על דבר גנבה תאסר בתך” ענהו השר.

“אך, אהה ה'! על מה זה נחתך דין קשה כזה על בתי? אנכי אביה, אנכי אשבע לך כי זכה היא וחפה מכל חטא, ומעודי לא נשבעתי לשוא -.”

“מה ממך יהלוך אם תדעי את האשמה אשר טפל עליה זד ארור?” אמר רודאלף אל מארעל. “אך יהי לבך נכון ובטוח כי בתך תשוב אליך אחרי צאת לאור צדקתה - ועתה הרגע נא…”

“אדוני!” אמר מארעל אל השר מבלי הטות אזנו לדברי רודאלף, “אדוני! לא יתכן הדבר לקחת בת מאביה מבלי הודע לו את אשמתה. אני חפץ לדעת מה עול מצאו בה השופטים כי יצמיתו בבור חייה?”

“הקול נשמע כי בתך רצחה נפש עולל.” אמר השר.

“אני - אני לא אבינה - היא - היא -” אמר מארעל, ויוציא מפיו עוד דברים זרים בלעגי שפה ובלי סדרים.

“מדוע לא תבין זאת?” אמר אליו השר ברוח עצבת, “אך הרגע נא כי עוד לא נודע אל נכון אם היא רצחה את נפש עולה.”

“שקר, שקר הדבר”, אמרה בשמת בהתאמצה להשיב את רוחה, אנכי אשבע כי הילד נולד מת - וחלילה לי להמית את בני! חלילה לי מעשות…"

“את בנך, בת השובבה!” קרא מארעל וינופף זרועי ידיו להכות אותה. “את בנך - את בנך!!”

“חוסה נא, אבי! הה, חוסה נא!” התחנה בשמת בקול בוכים.

“שופט צדק!” קרא מארעל אל השר, “צו לאסור את בת בליעל זאת בכבלי ברזל! היא לא בתי! לא בתי -.” וברגע ההוא הפנה שכמו ללכת, אך בשמת התנפלה לרגליו, ותחזק את ברכיו, ותבך בכי תמרורים, ותאמר:,אבי! אבי! שמע נא אמרי פי -"

“אדוני השר! צו לאנשיך ויסחבו את הנבלה הזאת לבור כלא!” אמר מארעל בהתאמצו לגרש את בתו מעליו.

“שמע נא לדברי בתך!” אמר רודאלף אליו ויחזיקו בידיו לבל ילך משם “שמע נא אמריה, אולי צדקה היא - אל תקשה לבבך!”

“היא! היא! אויה לי!” צעק מארעל בלב נשבר. “היא חללה את כבודה! היא המירה גם כבודי בקלון! היא…”

“אך אולי עשתה זאת לבעבור הצל אותך וכל בני ביתך?” אמר רודאלף אליו בלחש. הדברים האלה הרעישו את מורשי לבב מארעל ובעינים מפיצות עברה וזעם חרק שן וישאל את פי בשמת: “הסופר יעקב פֿערראנד? ההוא…?”

“חוסה נא, אבי! ואני אגיד לך הכל, ואז תדע ובחנת כי לא בי האשם -.” התחננה בשמת אל אביה.

“אל תקשיח את לבבך, ושמע אמריה” אמר רודאלף אל מארעל.

“מה אשמע? נבלותה וזמתה? עוד מעט וישמעו בקהל רב -.”

“אדון נכבד!” אמרה בשמת אל השר“חוסה נא עלי ותן אותי לדבר דברים מעטים באזני אבי בטרם אפרד מעליו, ואולי לנצח! גם אתה אדוני רודאלף מושיענו ואיש חסדנו, גם אתה תשמע את דברי, אמנם רק אתה ולא אחר -.”

“הנני נותן לך רשיון לעשות כן.” אמר השר אליה.

“הלב ברזל לך ונפשך נחושה כי תמנע מבתך את הנוחם האחרון הזה?” אמר רודאלף אל מארעל. “ואם תאבה להשיב לי גמול על חסדי אשר הפלאתי לך, אזח תטה אזנך לדברי בתך.”

רגעים מעטים נדמה מארעל, ויאמר: “כדבריך כן יהי, אדוני!”

“אך אנה נדבר את דברינו?” שאל רודאלף.

“אנה?” אמר מארעל, “אנה? בעלית קיר ביתי אשר שם שוכבת בתי המתה - המקום ההוא יאות לדברים כאלה - שם נראה אם תעוז בשמת להכחיד האמת תחת לשונה בפני אחותה המתה…”

מארעל עלה בחפזה אל העליה מבלי פנות אל בשמת בתו.

“אדוני!” אמר השר אל רודאלף, “ראה נא לבל ימשכו הדברים בין האב והבת, כי יראתי פן ישנה טעם האב האבד אשר גם עתה עקבות השגעון על עיניו נודעו -.”

“גם אני יראתי פן תתקפהו רוח עועים מרוב שיחו וצרתו, על כן אתאמץ להקציר את הדברים בין האב ובתו.”

רודאלף מהר ויעל גם הוא אחרי מארעל ובשמת על העליה.

מב: התודה

חזות קשה! מראה איום!

בת מארעל המתה שוכבת ארצה על מצע תבן ומכסה בשמיכה שחורה. מארעל יושב על השלחן אשר הוא עובד עליו את עבודת מלאכתו, ראשו יורד לארץ, ידיו תרפינה, עיניו נוצצות כשביבי אש ומשוטטות על נבלת בתו המתה. רגשי זעמו נחו שקטו מעט בהתבוננו את פני מתו, ויהפכו לרגשי יגון ותוגה נוראה, ומורשי לבבו נמסו באש יגונו. פני בשמת חורו כפני מת, ונפשה מתעלפת גם מתעטפת בתוכה, וכל עצמותיה תרעדנה, ברגזה ובדאגה החזיקה את יד אביה, זרם דמעות התפרצו מעיניה, ומנשיקות פיה נשקה את יד אביה הרזה והדלה מאד, רוגז וקצף עפו מלבב מארעל, והדמעות העצורות בקרבו, פרצו ושטפו שטוף ועבור על לחייו אשר קמטו ממצוקה ומחתה. ורודאלף נשען על הקיר ומתבונן בלב נשבר את המראה הנורא הזה. דומיה איומה שוררת בעלית הבית, ואחרי כן פתחה בשמת את פיה ותאמר: " הוי אבי, אבי! לו ידעת בצרת נפשי!…“,הה בתי!” ענה מארעל, “לבי ישבר בקרבי - את - הוי, את תאסרי בבית האסורים - את תמני את בנות בליעל אשר העוו את דרכן - אויה לי!!” הוסיף מארעל דבר וחמתו שבה ותבער בקרבו, “בחרתי לראותך מתה פה ארצה על יד אחותך, מראות …” “גם אני חפצתי במותי…!” ענתה בשמת. “החרישי, בת עוני!” אמר מארעל “הה נחמתי על דברי אלה - אך ספרי נא איך נהיתה הרעה הגדולה הזאת - ובשם ה' השבעתיך לבל תכזבי! - ספרי נא, כי הרגעים ספורים, ושם במורד מחכים אנשי חיל עליך, אח! מה נורא הרעיון הזה!”

“אני אגיד לך את כל לבי, אבי היקר!” אמרה בשמת ברעדה “אך הבטיחני נא אתה גם האדון רודאלף לבל תגידו את דברי לאיש, כי אם יודע לאדוני כי אנכי גליתי סודו, אזי יבלע וישחית אותך ואת כל בני ביתך, ואתה לא ידעת מה רבה רעת האיש הזה ואיך רמה ידו…”.

“מי הוא האיש ההוא?” שאל מארעל.

“יעקב פֿערראנד אדוני.” ענתה בשמת ותתחלחל מאד.

“הסופר? הסופר? ימחה שמו לדור דורים!” צעק מארעל.

“האיש ההוא” אמר רודאלף, “האיש ההוא רע מעללים לבעל זרוע דמה, אך בישע אלהים תשבר זרועו בעוד ימים מעטים, ותגלה רעתו בקהל רב. ואם תספרי לי, בשמת, את כל אשר עולל לך הרשע ההוא, אזי אדע איך לריב את ריבך ולנקום את נקמתך-”

“גם אחלה את פני אבי והאדון רודאלף לבל תגידו לאיש את שם עוד איש אחד צעיר לימים, אשר הרבה להיטיב עמנו, ואשר הוא משרת את יעקב פֿערראנד, כי אנכי נשבעתי לו לבל אגיד את מקום מגורו.”

“אם האיש הזה הוא יוסף זערמאן, אזי תהי בטוחה כי אנחנו לא נגלה את סודו,” אמר רודאלף אליה.

“הידעת אותו, אדוני?” שאלה בשמת בתמהון.

“העלם היקר זערמאן אשר גר פה שלשה חדשים, הוא משרת את הסופר הארור ההוא?” שאל מארעל, “הלא בבואו הנה בפעם הראשונה, אמרת כי מוזר הוא לך!”

“כן נדברנו בינינו, כי טעם כמוס עמדו לבל יודע לאיש איה מקום מושבו. ואני יעצתיו לגור פה בחצר, מדעתי כי הוא יהיה שכן טוב לבית אבי.”

“אך מי הביא את בתך לבית הסופר?” שאל רודאלף את מארעל.

“מי? ימי עניי ומרודי גם מחלת אשתי - הוי, ארור היום אשר בו נמכרה בתי לעקר ויליד שחת כפֿערראנד!! -.”

“ספרי נא לי,” אמר רודאלף אל בשמת, “ספרי נא לי את הליכות הסופר עמך מיום בואך אל ביתו, למען אדע במה להצדיק את נפשך בפלילים.”

“בימים הראשונים אשר הובאתי אל ביתו, עבד בי בפרך, אך אנכי לא התאוננתי גם לא התלוננתי והטיתי שכמי לסבול. מדי יום ביום השכים הסופר לכת לבית התפלה, ואנשי רוח הם אנשי ביתו תמיד ומתי סודו, ועל כן האמנתי כי איש צדיק וחסיד הוא. מדי עמדי לפניו, דבר אתי קשות, ולא הביט פני. חדר מושבי היה עלית קיר אשר אין לה מנעול ובריח, ואני יראתי לישון שם, ובקשתי את פני הסופר לעשות מנעול או בריח לחדר מושבי, אך הוא התפלא על החפץ, ויאמר אלי: “למה זה לך, סכלה?” ומני אז לא ערבתי עוד את לבי לבקש מאתו הדבר הזה, ומיום ליום הוסיף הסופר לרדות בי בפרך, וידבר אתי קשות ודברים יורדים חדרי לבב, ומה גם באזני אנשי הרוח וסוכנת ביתו. בעת ההיא נאבד מבית אבי שהם יקר, וירע לו רעה גדולה מאד. ואנכי ספרתי הדבר להסוכנת, והיא אמרה אלי: “חלי נא את פני האדון פֿערראנד, אולי ילוה לאביך כסף.” לעת ערב בשומי על השלחן לחם, אמר פֿערראנד אלי: “שמעתי את אסון אביך, וידעתי כי יחסר לו 1300 פֿראנק, לכי והגידי לו כי יבוא אלי למחר בבקר ואני אתן לו את מכסת הכסף.” אז בכיתי מרוב שמחתי, ואמרתי: “במה אקדם לאדוני? אכף לגדל חסד כמוך אדון נכבד?” וביום מחר בבקר נתן לאבי את פרשת הכסף ההוא-”

“ואנכי כתבתי לו שטר חוב,” אמר מארעל. “ונטלתי עלי לשלם לו את הכסף מקץ שלשה חדשים - כאשר צוני אז - וגם אנכי בכיתי מרוב שמחתי, ואמרתי לו כי הוא איש חסדי ומלאך מושיעי -.”

“איך לא בנת לרעו הרע בתתו לך מועד קצר כזה לשלם לו את כספו אף כי נפשו יודעת מאד כי קצר תקצר ידך לעשות כן?”

“הוי רודאלף אדוני!” ענהו מארעל, “הסופר רמני ובחלקת לשונו הדיחני באמרו אלי כי רק לפנים הוא לוקח שטר חוב מידי, ועד עבור שתי שנים לא יהיה לי כנושה. אפס כי אחרי כן נוכחתי כי רק לשום חחו באפי מזמתו, ולבעבור תפוש את בשמת בתי במצודה רעה, עשה זאת… עתה ספרי נא, בתי, ספרי אחרית דבר… הה, ראשי סחרחר… ורוח שגעון תפעם בי!”

“מני אז,” הוסיפה בשמת לספר, “מני אז אמצתי זרועותי לעבוד את אדוני עבודת משנה, וסוכנת ביתו אשר שנאתני תכלית שנאה, העמיסה עלי עבודות קשות מאד. ופֿערראנד הוסיף לדבר אתי קשות, ומה גם בכל עת אשר היתה הסוכנת בבית, אפס כי לפעמים התגנב אלי מעיניו הנוצצות, מבט אשר יפיק אהבה - ובראותו כי התאדמו לחיי, שחק לי בלזות שפתים. פעם אחת הלכה סוכנת ביתו לפנות ערב - אשר לא הסכינה לעשות כן עד היום ההוא - גם כל משרתיו הלכו למו, ואת השוער שלח אדוני בדרך רחוקה להביא מכתב, ונשארתי רק אני לבדי בבית ועבדתי את עבודתי. ופתאם צלצל אדוני בפעמון לקרוא לי אליו אל חדר משכבו, ויהי בבואי החדרה, ויחבקני בזרועותיו, ופניו פני להבים, ועיניו נוצצות כשביבי אש, פלצות אחזתני עד כי לא יכולתי למוש ממקומי. אחרי רגע קטן התאוששתי ואאבק עמו בכל מאמצי כחי, עד כי הושיעה לי ידי להמלט ממנו, ואברח מפניו אל אולם הבית, ואת הדלת סגרתי בעדו לבל יצא מפתח ביתו. אפס כי הוא התדפק על הדלת בחזק יד, ויסע את כפות המנעול ממקומו, ואני חשתי וכביתי את הנר, והוא עמד בחשכה, פעמים רבות קרא בשמי, ואני לא עניתיו. אז הרעים עלי בקול פחדים: “הוי בשמת! אם תהיי סורבה - אצמית בבור כלא את חיי אביך על אשר לא שלם לי את כספי, שלש עשרה מאות פֿראנק!”. וברגע ההוא שמעתי כי הוא נעל בעדי את דלת האולם אשר אני והוא בתוכו, ובכן אבד מנוס ממני. והוא הלך אל חדר משכבו, ויביא נר דולק בידו. הה! תקצורנה שפתי להביע את החרדה אשר נפלה עלי אז! בכל כחי נלחמתי אתו - מחדר לחדר נסתי מפניו, והוא רודף אחרי - מבתים התחתים אל השנים דלקני, ומן השנים אל השלשים הרדיפני, עד כי נלאה נשוא עוד, באש עברתו ובחמה שפוכה החזיק בי ויכני מכות נוראות, באגרוף רשע הכה לחיי עד שפך דם מפני ומשני -.”

“אלי! אלי!” צעק מארעל בנשאו ידיו השמימה, “הזד הארור הזה עשה עון חרב, ובעיני מתי חלד צדיק וישר הוא, ומי זה ישלם לו כרעתו?-.”

“גם לו יעשה כגמול ידיו!” ענה רודאלף ויחשוב מחשבות רגע קטן, ויפן אל בשמת ויאמר: " ספרי נא אחרית דבר!"

“זמן רב התאבקתי עם פֿערראנד, כחי עזבני וקרסלי מעדו, והנה השוער בא ויצלצל בפעמון השער, ובידו מכתב. פֿערראנד ירא פן יבוא השוער אליו עם המכתב, ויאמר אלי: “לכי והביאי את המכתב הנה, ואם תגידי דבר מכל אשר נהיתה פה, אז אבלע ואשחית את אביך ואת ביתו; אם תנוסי מביתי, גם אז אשפוך זעמי על אביך; ואם תבקשי לך שרות בבית אחר, אז אודיע לכל כי גנבת כסף וחפצים בביתי ועל כן גרשתיך מעל פני, ובכן לא יאספך איש אליו הביתה-.” ביום השני באתי לבית אבי וחפצתי לספר לו כל אשר קרני - גם חפצתי לעזוב את בית הסופר, אך זכרתי את הרעה הנוראה אשר יביא אז הסופר על אבי וביתו. גם שמתי על לבי כי אז לא אמצא עבודה בבית איש אחר - כאשר דבר אלי הסופר - ומאין אוכל לתמוך ידי אבי ולסעוד את אמי החולה?.”

“הה!” נאנח מארעל בשברון מתנים, “אנחנו אשמים כי נתנו אותך לשוב לבית הבליעל ההוא - אביך ואמך הוציאוך אל הורג-.”

“בשובי אל אדוני,” הוסיפה בשמת לספר, “רעם פניו אלי ודבר אלי קשות כפעם בפעם, וסוכנת ביתו יספה עוד לענותי בכל עבודת פרך, ולא נתנה לי גם לחם חקי. בלילה שבעתי נדודים, ושנתי נהיתה עלי, כי בכל רגע האמנתי כי פֿערראנד יבוא בחדר מושבי אשר אין לו מנעול ובריח, והוא צוה לקחת מחדרי את התבה אשר סגרתי בה את הדלת לבל יוכל לפתוח אותה, ולא נשאר בביתי רק כסא אחד, שלחן קטן וארגז, ובהם נסיתי לסגור את הדלת בעדי, וישנתי מלבשה בבגדי. ימים רבים הונח לי, כי פֿערראנד לא יסף עוד להרגיזני, ולא ראה את פני, עד כי דמיתי בנפשי כי הוא שכחני. פעם אחת נתנני לבוא אל בית אבי, ואני באתי אל בית אבותי, וכלנו היינו אז שמחים מאד. עד היום ההוא ספרתי לך, אבי יקירי, את כל התלאות אשר מצאוני. אך עתה אספר לך את הרעה הנוראה אשר באתני אחרי כן (ובדברה רעדה בשמת ותתחלחל מאד) את הרעה אשר עד כה הסתרתיה ממך -”.

“ידעתי גם ידעתי.” אמר מארעל, “כי רעה נוראה באתך ואת תסתירי אותה מנגד עיני. חורת פניך, תוגת נפשך ואנחות לבבך נתנו עדיהן… ואני הגדתי מאה פעמים לאמך כי יגורתי פן אנה לך הסופר הארור רעה, אך היא שמתני לאיש חולם בהקיץ - ועתה, עתה הנה באה ונהיתה מגורתי אשר יגורתי! - אויה נא לנו!!” צעק מארעל כאיש נפעם, ועיניו התנוצצו כעיני משגע.

“כמעט שקטה נפשי מרגזה.” הוסיפה בשמת לספר, “והנה בלהות צלמות! פעם אחת הלך פֿערראנד מביתו לעת ערב, גם שפרה סוכנת הבית הלכה לה והשאירה לי ארחתי: פת לחם וכוס יין מהול במים. ככלותי את עבודתי, אכלתי את ארחתי ועליתי אל חדר משכבי, והנה פתאם לפתע עיפה נפשי, ותרדמה עזה נפלה עלי… הוי! זה לי שבעה חדשים אשר יחפש רוחי ויחשב לדעת ולהתחקות על שרשי התרדמה ההיא, ועד כה לא מצאתי עוד את פתרון החידה הזאת… עד מה ארכה תרדמתי, לא ידעתי, אך בהקיצי… והנה פֿערראנד לצלעי… וכבודי מחלל…”

“שקר, שקר תרמיתך!” קרא מארעל בזעף אף, “תני תודה כי מיראת לבבך פן יסגירני אדוניך על מסגר, נפתה לבך… תני תודה…!”

“אנכי אשבע בגופת אחותי המתה, כי אמת יהגה חכי…”

“אל תכזבי! הגידי! מדוע חפץ אדוניך לאסרני אם את לא התקוממת לו ותעתרי אליו-?”

“אנכי נעתרתי אליו? חלילה! רק כנפול עלי תרדמה… נפלאת היא בעיניך, אבי, גם בעיני יפלא זה…”

“אך בעיני לא יפלא,” אמר רודאלף, “ועתה אל תאשים נא את בתך, מארעל - אך הגידי לי, בשמת, ההיה טעם מוזר ביין ההוא אשר השאירה לך אז סוכנת בית פֿערראנד?”

“כן, אדוני! טעם מרורים היה מהול בו, אך אני לא שמתי לבי לזה, יען כי פעמים רבות מסכה הסוכנת מי לענה בשקויי לבעבור הרעימני - כי שנאת מות שנאתני הסוכנת -.”

“ההיה לך כאב ראש בטרם נרדמת?” הוסיף רודאלף לשאול.

“כן הוא, אדוני! גידי רקותי שרגו, ודמיהם התרוצצו בקרבם והלמו ומחצו ראשי, רוב עצמותי רעדו, ונפשי ירעה לי מאד.”

“ארור פֿערראנד העריץ והבליעל!” קרא רודאלף. “הידעת, מארעל, הידעת כי הזד הארור פֿערראנד מסך שקוי שנה בכוס אשר שתתה אז בתך? ובלי תפונה היה בכוס יין חמר מלא מסך אפיום. השקוי ההוא הפיל מהומת מות על רגשות בשמת, ותרדמה עזה כמות זמן רב - ובהקיצה, ראתה כי טמא אותה פֿערראנד -.”

“עתה ידעתי פשר דבר אסוני - ואבי ראה נא כי לא בי האשם - אבי! אבי! הה, מה היה לך, אבי היקר?”

מארעל שקע במצולות תוגה נוראה, עוה פניו, ועיניו יצאו מחוריהן, האיש הישר והתמים הזה לא יכול לדעת ולהבין איך יעשה בן אדם רצח ותועבה כזאת. בינתו כשלה ונפלה רגע קטן, וכל עשתונותיו טבעו בתהו ובהו - אות הוא כי השגעון קרוב לבוא. אך עד ארגיעה התנערה רוח בינתו, ויקרא בלב קרוע: “הוי נבל, נבל! נבלה כזאת - לא שמעה עוד אזן אדם!!” ואחרי דברו, העמיק שנית בנבכי מבוכות רעיונות תהו -. ולמען שים קנצי לדברי עצבת אלה, אמר רודאלף אל בשמת: “התחזקי, בתי! וספרי נא לי אחרית הדבר למען אדע איך לכלכל דברי במשפט -”.

“הוי אדוני! עוד לא הגדתי לך החצי. במצאי אז את פֿערראנד לצלעי, צעקתי מרה מנהמת לבי, וחפצתי לנוס אך הוא החזיק בי בזרוע כח, ואני הייתי רפת ידים ובאין אונים ולא יהי בי כח להמלט מידו. “מה לך כי נזעקת?” שאלני הנבל, “לא ברצונך הטוב הבאתני עד הלום!” “הה אדוני!” עניתי במגנת לב, “מי ראה כזאת! מי שמע כאלה? אתה חללת יצועי בעת אשר נפלה עלי תרדמה, והבאת עלי חרפת עולם: אני אגיד זאת לאבי -” אך הוא נתן את קולו בשחוק, ויאמר: “מה תגידי לאביך? התגידי לו כי את הרחבת לי משכבך למשכב דודים? הלא אז יקללך ויכה אותך חרם! או אולי תעיזי פניך לדבר שקרים כי אנכי תקפתי אותך? - זכרי נא כי אביך הלא הוא בידי, ובחרוני אורידהו לבור כלא!” “הלא ידעת כי עניתני בשנתי?…” צעקתי בקול בוכים, “אנכי? עניתיך? אנכי? הוי מצח נחושה! הלא בלילה הזה עשה יוסף זערמען את מלאכת חשבונותי בחדר התחתון, ועתה שאלי נא את פיהו אם שמע אף הגה מפיך, ולו היה בזה אונס, איך לא שמע קול צעקתך” הבשדה מצאתיך כי צעקת ואין שומע ומושיע לך? -.”

“הוי, הוא עשה בתחבולותיו להיות נקי מכל עונש!” אמר רודאלף.

“מצוקה עזה אחזתני, רעיוני נבוכו, ולשוני מדבק מלקוחי. ואז לא ידעתי כי הוא השקני שקוי כזה, והאמנתי כי רק ישנתי, על כן לא התאוננתי ולא ספרתי לאבי מאומה, מדעתי כי הוא לא יאמין בדברי, ומה גם כי גם בעיני נפלאת היא איך לא הקיצותי אז משנתי -.”

“לא אפונה,” אמר רודאלף אל בשמת להקל מעליה משא תודתה, “לא אפונה כי מני אז התרפסת רבות פעמים והרהבת את אדוניך מיראתך לבל יבלע את אביך אם תהי סורבה -?”

בשמת השפילה עיניה ארצה ותתאדם.

“ומני אז לא הראה לך עוד קשה ולא הונה אותך בדברים רעים?”

“לא, אדוני רודאלף! כי למען הסר מעליו גם קו חשד, הוכיח אותי פעמים רבות בעת אשר היה כהן המשנה וסגנו בביתו, הכה אותי בשבט פיו, גם בקש את הכהן כי יוכיחני גם הוא, באמרו כי לבי נפתה ללכת אחרי הבחורים סופריו משרתיו, ומרה תהי אחריתי, ולולי חסה עינו על אבי הישר, כי אז גרש אותי כבר מהסתפח בביתו. ככה ידבר פֿערראנד תמיד באזני הכהן, ובאזני כל האנשים הבאים אליו.”

“ובמה הצטדק, בהיותו אתך לבדך, על הדברים ההם?”

“הוא נשבע לי כי אך מצחק הוא, אבל הכהן ושאר אנשי בריתו, האמינו בדבריו אשר דבר בי, והכהן אמר אלי כי משנה עון לי, בהיותי שובבה בבית איש צדיק וישר - ואנכי לא ידעתי מה אשיב על תוכחתו, רק השפלתי עיני, בשת פני כסתני, ונאלמתי דומיה, וכל אלה העידו כי אנכי ארשע. קצתי בחיי עד כי פעמים רבות חפצתי לשום קץ למו: אך בכל פעם זכרתי כי אם אבצע מזמתי, לא יהי עוד גם משענת קנה רצוץ לבית אבי, כי אנכי תומכת מעט את ידם במשכרתי, ובזכרי זאת נחמתי מאשר יזמתי ואט שכמי לשאת ולסבול את חיי המרים והמאררים. אפס כי כל צרותי הראשונות נשכחו פתאם בתגרת יד צרה האחרונה. כי חבלתי והריתי… ולבי אמר לי כי בהודע לאדוני דבר הריוני, אז תחת עורר עלי רחמיו, ימיט עוד עלי הוה על הוה, ולעפר מות ישפתני -.”

מארעל, אשר אסף את בינתו הצולעה אליו, הביט בשממון הנה והנה, ויאמר אל בתו: “מה זאת אמרת, בשמת?”

“בהודע לפֿערראנד כי הרה אנכי…”

מארעל התפלץ מאד, אך רודאלף הרגיעו ברמיזת עיניו.

“כן - כן הוא,” אמר מארעל, “אך הוסיפי נא לספר, בשמת!”

"אז שאלתי את פיו במה אוכל להסתיר את חרפתי אשר הוא הסב אותה לי - אך הוא לא נתנני לדבר עוד, ויתבונן בי בתמהון כאיש לא שומע, וישאלני אם שניתי את טעמי, בנפש מרה השיבותי לו אמרי "אי אדוני! אם תקשיח לבבך מתת לי רחמים, רחם נא על עולי אשר הוא פריך. “הוי נבלה!” קרא פֿערראנד במועל ידיו. “איכה תעיזי כה פניך לתת אותי לפני בן מביש אשר ישכן לעפר כבודו להתרועע עם שפחה נמבזה כמוך? מצח אשה זונה לך! הלא אנכי העידותי בך מאה פעמים באזני אנשי שם ואמרתי לך כי משובותיך ומצהלותיך יהדפוך לבאר צרה - ועתה תטפלי עלי שקר נורא כזה - צאי, טמאת השם, צאי מביתי כרגע!”

“הוי!” קרא רודאלף, “נבלה כזאת לא נשמעה עוד בארץ!-.”

מארעל לא דבר דבר, וירד מעל השלחן אשר ישב עליו, וימהר ויקח פצירה פים ארוכה וחדה, ויתפרץ וירץ החוצה. רודאלף הבין את מחשבתו, ויחזק בו ולא נתנו ללכת, ויאמר: “אנה תלך, מארעל?” “שמור את נפשך!” קרא מארעל בחמת נפשו ובשצף קצף בהאבקו עם רודאלף. “השמר לך לבל אעשה רצח משנה!” ובדברו הניף את הפצירה על רודאלף.

“אבי! אבי! - הלא הוא מצילנו!” צעקה בשמת.

“לא, לא - הוא חפץ להציל את מרצחנו!” ענה מארעל ברוח עועים בהאבקו עם רודאלף. אמנם רודאלף לקח ממנו את הפצירה וישליכהו החוצה, ובשמת חבקה את אביה ותאמר: “אבי! הלא האדון רודאלף איש חסדנו הוא, ואתה הניפות את ידך עליו; שובה למנוחתך!”

הדברים האלה השיבו את רוח בינת מארעל אליו, ויך את פניו באגרופיו ויפול לרגלי רודאלף ארצה.

“קומה נא, אב אבד!” אמר רודאלף אליו, “אני ידעתי את מכאובך ואת עצבך ורגזך, וכמוך אשנא את פֿערראנד גם אני, אך השבעתי אותך לבל תעיר ולבל תעורר את הנקמה בלי עת - ודע לך כי לא יארכו הימים וישפט פֿערראנד משפט חרוץ כדי רשעתו וחמסו.”

“אלי! אלי!” קרא מארעל בקומו מהארץ, “איך ישפט עני וגוע כמוני את איש עשיר ונשוא פנים כפֿערראנד אשר הוא גם מתקדש ומתחסד לעיני השמש? - ובלעדי זאת איה עדי? ומי יגיש עצומותי? גם מי יאמין לי? אחת היא על כן אמרתי!” קרא מארעל וחמת רוח שגעון החלה שנית לבעתו, “אחת היא אשר תשפוט את משפטי בלי משוא פנים, אחת היא הפצירה או המאכלת…”

“החרישה נא, מארעל!” אמר רודאלף אליו ברוח נעצבת, והניחה לבתך לספר כי עלי לדעת הכל, למען אדע מה לדבר בשער -." ומארעל התנפל בלי כח על כסאו אחורנית, ובשמת יספה לספר.

“דברי פֿערראנד הרעימוני וידכאוני, ואז היתה השעה העשירית בבקר, ופֿערראנד ידע כי כהן המשנה יבוא לסעוד אתו לחם, ובדברו אתו קשות, הופיע הכהן, ואז אמר פֿערראנד אליו: “הלא יסרתי רבות פעמים את הבת השובבה הזאת, והעידותי בה כי מרה תהיה אחריתה. עתה באה ונהיתה רעתה! וזה מעט נתנה לי תודה כי היא עשתה זמה, ותבקש אותי להצילה מרעתה - אוי לי כי אספתי אל ביתי בת בליעל כזאת! -.” “אי לך שובבה!” דבר הכהן אלי באפו “איך לא שמעת בקול אדונך הישר והתמים, ותלכי במועצותיך ותתורי אחרי לבבך ואחרי עיניך! - ועתה לא יכפר לך עון משנה זה - ואתה פֿערראנד ידידי! אל תחוס ואל תחמול על בת לא רחמה זאת -.” הנה כי כן דבר אלי הכהן אשר גם הוא האמין כי פֿערראנד צדיק הוא בכל דרכיו ותמים דעים. ואני נבהלתי מפניו, לבי סחרחר, ולשוני לחכי דבקה. אך כרגע התאמצתי וחפצתי להצטדק, אפס כי בהוציאי אך רגע מפי, נתן עלי פֿערראנד בקול זעמו:,דומי, נבלה! הלא שמעת את אשר צוני הכהן לבל אחוס ולבל אחמל עליך - בעוד שעה תצאי מביתי!!” ובלי תת אותי לדבר דבר, אחז ביד הכהן ויביאהו אל חדר אחר. ואז נסך יגוני העז רוח עועים בקרבי, והייתי כמשתגעת. עיני ראו כי גורש גורשתי מבית אדוני, ואדם אין אשר יאספני אל ביתו - גם דמיתי כי פֿערראנד צוה לקחת את אבי לבית האסורים - ועוד רעות רבות וצרות התיצבו נוכח פני בכל בלהות צלמות. אחרי שתי שעות, בא פֿערראנד אל בית מושבי, ויאמר: “העודך פה? צאי מביתי כרגע!” “רחמני נא, אדוני!” התחננתי אליו ואכרע לפניו על ברכי “אל תשליכני מלפניך בעת רעתי - הה! על מי אנוסה לעזרה? מי יחמול עלי? ומה תהי אחריתי?” “אחריתך עדי אבד!” אמר הזד העריץ אלי, “תיסרך רעתך, ושקריך יוכיחוך -.” “איך לא תבוש לאמר כי דוברת שקרים אנכי?” עניתיו בזעם אפי, “הלא נפשך יודעת כי רק אתה הסבות בנפשי -.” “צאי כרגע מביתי! צאי!” הרעים עלי בקול פחדים, “איככה תעיזי פניך להפיח ולדבר עלי שקר כזה? ולמען נקום את נקמת חרפתי, אצמית בבור חיי אביך, ומחר יהיה האות הזה -.” “הוי אדוני!” דברתי בתחנונים, “אל תעשה נא כן, אל תאסור נא את אבי, ואל תגרשני מביתך, ואנכי אשבע לך לבל אוסיף עוד דבר כדברים האלה - ועד אשר אוכל להסתיר את מצבי מעיני רואים, עד העת ההיא אל תשלחני מביתך -.” אחרי תחנונים רבים נעתר אלי אדוני, ואני חשבתי לו זאת לצדקה. אפס כי הוא הוסיף לרדות בי בפרך חמשה חדשים, ולעתים רחוקות כראותי את פני זערמען וישאלני מדוע נפלו פני, בושתי גם נכלמתי להגיד לו דבר אמת - ובעת ההיא יעצתיו לשום את משכנו בחצר הזה, וזה כשני חדשים העתיק את מעונו מזה, ויבקשני לבל אגיד לאיש איהו. חמשה חדשים עניתי ענות מורה מאד ושפתי תקצורנה להביע אף שמץ דבר מצרותי ותלאותי העצומות. וזה מעט הציקתני רוח יגוני ותאלצני עד מות, עד כי עלה על לבי לעשות עון פלילי - אך רוחי הטובה עצרתני מעשות את מזמתי - ולבלתי העלים ממך רודאלף אדוני כל דבר, אודיעך גם הדבר הזה: אשת פיפילעט ספרה לי כי בחצר הזה יגור רופא איטאליאני צאזאר בראדאמאנטי, אשר הוא…"

בשמת לא יכלה לבצע את דבריה, ורודאלף זכר כי בהיותו בפעם הראשונה בבית פיפילעט, הביא איש עתי שני מכתבים שם, ואחד מהם כתוב בכתב מוזר ובדמעות עין אל הרופא צאזאר בראדאמאנטי, ויאמר אל בשמת: “ואת, בת עוני, כתבת אל הרופא ההוא מכתב לפני שלשה ימים - ודמעותיך אשר נזלו על המכתב, מחו מעט את אותות כתובתו?…” בשמת הביטה פני רודאלף בשממון, ותאמר: “מאין ידעת זאת, אדוני? -.” “הרגעי נא, בתי! אני הייתי אז לבדי בבית פיפילעט, ובלי רצוני התבוננתי במכתב ההוא, ולבי אמר לי כי אשה קשת רוח כתבתו -.” “כן הוא, אדוני!” אמרה בשמת,“אני שלחתי אל הרופא ההוא מכתב בלי שם, ובקשתיו לבוא לעת ערב אל מקום פלוני אלמוני, כי דבר נחוץ לי אליו, ואני לא אוכל לבוא אל ביתו מטעם כמוס אשר יודע לו בדברו אתי-. ומגמת פני במכתב ההוא היתה לקחת מיד הרופא שקוי אשר יעביר מעלי את חרפתי-. אפס כי לעת ערב בלכתי מהלך עשרה רגעים לראות פני הרופא, נחמתי על מחשבת אוני, ושבתי לבית אדוני, וראיתי כי דלת גנת הביתן פתוחה, והמפתח בתוך המנעול מבחוץ. באתי לתוך הגן ונעלתי את הדלת ואת המפתח לקחתי בידי והנחתיו על מקומו בחדר אשר לפני חדר משכב אדוני, ובחדר משכבו המתיק תמיד אדוני סוד עם מתי סודו במסתרים, ואיש לא יכול לבוא שם בעתים ההן, וגם שפרה לא באה שמה בלי רשיונו. ויהי בבואי אל החדר ההוא, והנה פֿערראנד לקראתי, וכראותו אותי נבעת ויבהל וימהר ויסגור את דלת חדר משכבו אשר ישב שם איש אחד, ובשצף קצף החזיק בגרגרותי, ויאמר אלי בזעם נורא וברעדה: “לרגל את הבית באת - להטות אזנך אחרי הדלת והמזוזה - מה שמעת פה? הגידי, הגידי מה שמעת פה? ואם אין אשים מחנק לנפשך!” אך כרגע נחם על דבריו, ויסחבני סחוב והשלך ויהדפני אל בית המבשלות, ואת הדלת סגר בעדי מבחוץ ונעל.”

“השמעת מה נדברו פֿערראנד ורעהו?” שאל רודאלף.

“לא! ואם ידעתי כי הוא ממתיק שם סוד, כי אז לא באתי החדרה. אחרי שתי שעות פתחה לי שפרה את דלת בית כלאי ותשלחני לחפשי, ובערב ההוא לא ראיתי עוד את פני פֿערראנד. למחר בבקר פגשתיו, ודמיתי כי בקצפו יתר ידו ויבצעני, ומה מאד תמהתי בשמעי כי הוא דובר אלי בנחת לאמר: “הלא צויתיך רבות פעמים לבל תבואי אל החדר ההוא בדברי עם אנשים, ומדוע לא שמעת בקולי? אך יען כי שבתך בביתי יהיה אך מעט, על כן לא אפקוד עליך את חטאתך עוד.” דבריו אלה אשר דבר אלי בשובה ונחת, היו לפלא בעיני בזכרי את רעם מדברותיו אשר דבר אתי אמש, והלכתי לעשות סדרים בחדר משכבו. ואני הייתי רפת ידים וחסרת אונים, כי בלילה החליתי מאד, ויהי אך החל החלותי לתלות את בגדי אדוני על היתד, התעלפתי פתאם, ובנפלי ארצה אחזתי במעיל התולה על היתד, וקרעתי את ללאות המעיל מעל היתד, ויפול המעיל אתי יחד ויכסני, ובשוב רוחי אלי ראיתי והנה דלת החדר סגורה, ופֿערראנד דובר עם איש אחד. אז אספתי את רוחי ואת נשימתי אלי, לבל יודע לפֿערראנד כי אני שוכבת תחת המעיל, ובלי רצוני שמעתי את אחרית הדברים אשר דבר פֿערראנד עם רעהו במסתרים.”

מג: הדבר

“עם מי דבר פֿערראנד?” שאל רודאלף.

“גם אנכי לא ידעתי, כי קולו מוזר לאזני.”

“ומה נדברו איש אל רעהו?”

"אנכי לא שמעתי את ראשית דבריהם, רק את הדברים האלה: “נקל הדבר מאד,” אמר האיש המוזר, “כי איש אחד אשר יכנה בשם חמוץ-זרוע, הביאני בברית עם שודדי מים, היושבים על אי קטן בנהר זייגע על יד דרך אסניערעס, והם אנשי זרוע, שודדים ומרצחים אשר כשחוק להם להרוג נקי וצדיק בעד שקל כסף. אביהם גם אבי אביהם הומתו בפלילים על במת מטבח, שני אחיהם נשפטו להיות אסירי-אני כל ימי חייהם, אך הורתם עם שלשה בנים ושתי בנות, יגורו עוד על האי ההוא אצל אסניערעס. ואת הנערה ההיא אשר תאבה לשלחה לעזאזל, תביא אל האי ההוא לבית שודדי מים ההם המכנים בשם בני מארטיאל, והם יראו בעיניה כדיגים ישרי דרך ותחפוץ לשבת בתוכם, ואני אבוא שם במלאכותך לתת לה רפאות תעלה, ובכוס רפאותה אמסוך אגלי מות, ומקץ שמנת ימים תעש הנערה חוזה עם שאול -.” “טובה עצתך, רעי!” אמר פֿערראנד, “וביום השני אשלח את הנערה אל בית מארטיאל, ואגיד לה כי אשלח אליה את הרופא ווינצענט -.” “שם ווינצענט אשר תכנני בו, מצא חן בעיני,” ענהו רעהו, "ואתה ידידי ראה נא כי פקדתך תשמור רוחי תמיד, את מכתבך קבלתי אמש בלילה בשעה העשירית, ובבקר הזה חשתי ואבוא אל ביתך. חיה בטוב! ואל תשכח את שם האי אסניערעס, את שמות בני מארטיאל ואת שם הרופא ווינצענט. השמות האלה יביאו את יפתך בתחתיות ארץ מקץ שמנת ימים-. הה, הדבר אין בי לספר ענות נפשי בהודע לי תעלומה איומה כזאת! וכצאת פֿערראנד עם איש סודו החוצה, אז חשתי גם אני לצאת, ובפיק ברכים וחלחלה עליתי אל חדר משכבי. מקץ שתי שעות, באה אלי שפרה ותאמר: “האדון דבר רדי אליו אל חדר מושבו, כי דבר לו אליך.” בבואי אליו החדרה, רחפו פתאם כל עצמותי, והוא אמר אלי בנחת: “את נהיית ונחלית, כאשר תעיד חורת פניך. הרונך היא סבת מחלתך - ועצבונך יוסיף עוד להחלותך -. ואף כי את טפלת עלי שקר, ותחפאי עלי דברים אשר לא כן, בכל זאת אחמול עליך, רחם ארחמך, ואעשה עמך חסד ואמת…” “הה אדוני היקר!” קראתי ברגש, “דבריך הטובים האלה, ייטיבו לי את רעותיך…” “במה הרעותי לך?” שאלני ברגז קולו. “לא הרעות לי, אדוני! סלח נא לי!” אמרתי אליו מיראתי פן יחר עלי אפו וימנע מעזור לי. “שמעי, בשמת!” הוסיף אדוני לדבר, “לכי לך היום אל אביך והגידי לו כי אנכי אשלחך מזה אל שדה יער להיות שם שנים או שלשה חדשים ולשום עינך אל הבית והשדות אשר קניתי שם, ובמשך ימי שבתך בבית שדה ההוא, אתן את כסף משכרתך לאביך. וביום המחרת תסעי מפאריז אל בית שדי ההוא, ואני אתן בידך מכתב תעודה אל האשה היקרה מארטיאל - אשר לה בנים ישרים, דיגים וסוחרים - ומושבה על אי נחמד אצל אסניערעס, והיא תרבה להיטיב לך, כבת תחשבי לה, וכל מחסורך עליה. ואנכי אשלח אליך את רופאי ידידי אשר שמו ווינצענט, והוא יתן לך רפאות תעלה עד שובך לאיתנך, ראי נא מה גדול חסדי עליך!”

כרעם מתחולל הלמו דבריו אלה את חדרי לבבי, ראשי סחרחר, עשתונותי אבדו, ולבי חלל בקרבי, ובתמהון הבטתי פני פֿערראנד ונאלמתי. ולו התמלטו מלשוני מלים כי בבקר שמעתי את אשר יעץ עלי, כי אז עשה העריץ הזה אתי כלה. “ההבנת את דברי?” שאלני ברגש, “הבנתי אדוני!” עניתיו ברעדה, “אך אין את נפשי אל בית שדך ההוא-.” “מדוע תבעטי בחסדי?” שאלני באותות קצף, “הלא שם תמצאי מנוח וייטב לך-.” “לא, לא, לא אלך שמה! כי לא אוכל לעזוב את בית אבי וללכת לנוע על העצים - טוב לי לתת תודה ולהגיד עוני לאבי ולמות מחרפה ובושה -.” “לכי לחרפות ולדראון עולם!!” הרעים עלי פֿערראנד בשצף קצף, ויהדפני בכל מאמצי כחו ונפלתי ארצה, “עד מחר אחטם לך,” הוסיף לדבר. “וביום מחר תלכי לבית מארטיאל, או תגרשי מביתי, ואת אביך אשים בבית האסורים-.” כשעה וחצי שכבתי לבדד ארצה מבלתי יכולת להתנער ולקום מהארץ. אחרי כן באה שפרה ותנהלני ותביאני אל חדר משכבי. שם שכבתי נפעמת ובאין אונים עד עבור השעה הראשונה אחר חצות הלילה, ואז אחזוני צירים וחבלים נוראים, ואדע כי אלד נפל אשת בל יחזה שמש… ואני יראתי להרים קולי, רק חבשתי ראשי בכר מטתי ואאנק דום, כי לבי אמר לי כי אם יודע מצבי לפֿערראנד אז יקרא להרופא ווינצענט להשקני סף רעל, או בידיו יחנקני ויעביר קול כי הקשיתי ללדת ומתי. אך עתה נחמתי על הדבר הזה, כי לו היה נודע אז מצבי לפֿערראנד וימיתני, כי עתה לא שבעתי עוד קלון, ולא טפלו עלי שקר כי רצחתי את עולי… סוף דבר: אחרי סבלי צירים וחבלים, המלטתי וילדתי - מת. נפל טמון לא ראה אור וחיים-."

בשמת לא יכלה עוד דבר, ותשא קולה ותבך. ומארעל אשר עד כה שמע את דבריה ברעיונים נבוכים ובשממון, הביט פניה בעינים נטויות בשמעו את קול בכיה, ויאמר: “היא בוכה - למה היא בוכה? מדוע? - כן, כן הדבר, ידעתי - פֿערראנד - ספרי נא עוד, בתי! - הוי בתי, בת עוני! גם עתה יקרה את בעיני - אך זה מעט לא הכרתיך, כי כהתה עיני מדמעה - הה, ראשי! ראשי!.” “הנך רואה אבי!” אמרה בשמת אליו “הנך רואה כי לא בי האשם, האין זאת?” “לא בך האשם, בתי!” ענה מארעל. “הסלחת לי, אבי?” “סלחתי לך, בת עוני! עוד אני אוהב אותך אהבת אב, אף כי - הה, ראשי! ראשי!” בשמת הביטה פני רודאלף ברעדה, והוא אמר אליה: “הניחי נא לו עוד לנוח - וספרי אחרית הדבר.”

אחרי כי הביטה בשמת פעמים אחדים את אביה, הוסיפה לספר:

“בזרועותי חבקתי את עולי, והנה הוא קר ככפור - שמתי פי על פיו, והנה אין רוח בפיו - נסיתי להחם את בשרו - אך לשוא! חכיתי עד אור הבקר, והתבוננתי בו, והנה הוא - מת. כעס וחמלה, רגז ועצב, התרוצצו בקרבי, ושפתי תקצורנה לתאר באמר ודברים את רגשות רוחי אז. אימות מות נפלו עלי לבל יתגוללו עלי להאשימני כי אנכי המתי את עולי, וכל ישעי וכל חפצי היה לקבור אותו ולהסתיר את קברו מעיני כל חי, כי אז תאפס יראתי ותאסף חרפתי, גם אז אוכל לעזוב את בית פֿערראנד ולהסתיר מאבי את כל אשר באתני. בטרם קמו אנשי הבית משנתם, חשתי ועלפתי את מתי במטפחתי, והלכתי אט עד ירכתי הגן לחצוב לבני קבר, אך בלילה היה כפור עז עד כי קפאה האדמה ולא יכולתי לחפור בה ביד, וטמנתיו במרתף רק אשר בחורף לא יבוא איש שמה, וכסיתיו בארגז, ושבתי לחדר משכבי. בשעה התשיעית בבקר, באה שפרה לבקרני, ואמרתי לה כי החליתי מאד, ובקשתיה כי תתנני לנוח על משכבי כל היום, ולמחר אלכה לי אל אשר יהיה רוחי ללכת כאשר פקד עלי אדוני. מקץ שלש שעות בא פֿערראנד אל חדרי, ויאמר: “אנושה מחלתך, ואת היית בעוכריך כי מאנת לקבל את הטוב ולנסוע לבית מארטיאל - ובכל זאת חלילה לי מהקשיח את לבבי ממך בעת רעתך, ולעת ערב אשלח אליך את הרופא ווינצענט, והוא יגהה ממך מזור.” נפשי יצאה בדברו! ואמרתי אליו כי נואלתי במאני לשבת בבית מארטיאל, ועתה אחרי יום או יומים בהקל חליי, אסע שמה; אך גם עתה לא אנושה היא מחלתי, כי זה חלי ואשאנו, ועוד מעט ואשובה לאיתני, כן דברתי בערמה, וקויתי כי אחרי יום או יומים אעזוב את ביתו ואשובה אל בית אבי ואעלים ממנו כל הבא עלי -. פני פֿערראנד צהלו בשמעו את אמרי, ויצו לשפרה לכלכל את מחלתי ולשום עינה עלי, כל היום ההוא יגורתי וחרדתי לרגעים פן יודע לאיש קבר בני. בלילה בנפול תרדמה על אנשים, הלכתי אל בית אוצר העצים, ולקחתי משם קרדום, ובעמל רב חפרתי בור בארץ וקברתי בו את בני בדמעות שליש. אחרי כן שבתי אל חדרי, וקדחת נמרצה אחזתני. בבקר שלח פֿערראנד לבקרני ואמרתי כי הוקל חליי, וביום המחר יהי בי כח לנסוע לבית מארטיאל. גם ביום ההוא נחתי על משכבי, ולעת ערב קמתי וירדתי לבית המבשלות להחם בקרה. שם אחרתי בנשף, ובשובי לחדרי, פגשתי את יוסף זערמען אשר פניו כשיד יחורו, ויאמר אלי בחפזו ובהושיטו לי צרור כסף: " למחר בבקר יאסור פֿערראנד את אביך בבית האסורים בגלל שלש עשרה מאות פֿראנק אשר הוא נושה בו ואין לו לשלם, ועתה הא לך את פרשת הכסף, וכאור הבוקר רוצי לאביך ותני לו את הכסף כופר נפשו - עתה נודע לי כי פֿערראנד עיט צבוע הוא, מתקדש ומתחסד ושבע תועבות בלבו, אך אני אבלע את המסוה אשר שם על פניו. ואת בשמת אל תגידי נא לאיש כי אנכי נתתי לך את הכסף הזה -.” כה דבר אלי זערמען ויתן לי את הכסף אשר פֿערראנד נושה באבי, והוא מהר וילך לו ויעלם.

מ"ד: השגעון

“בבקר הזה.” הוסיפה בשמת לספר, “בבקר הזה בעוד כל אנשי בית פֿערראנד ישנים, התחמקתי ובאתי הנה עם צרור הכסף אשר נתן לי זערמען לפדות את נפש אבי, אך לא היה בכסף כדי גאולתו, ולולי חשת אתה אדוני לעזרתו, כי עתה כבר שכנה נפש אבי בבור כלא. אחרי צאתי מבית פֿערראנד, באה שפרה לחדר משכבי - כן יאמר לי לבי - ותמצא בו עקבות דם - ובכן נודע לפֿערראנד את אשר היה לי-. ואת פניך אדוני רודאלף אחלה כי תואיל נא בטובך להשיב את צרור כסף הזה ליד יוסף זערמען - אשר ידעת איהו גם בלעדי-. ועתה אשבע לך עוד הפעם כי רק קשט אמרי אמת ספרתי, ועד בשחק כי ידי לא שפכו את דמי בני…” פתאם חרדה בשמת ותזעק: “אהה אדוני! ראה נא מה היה לאבי?” בנפש נבהלה התבונן רודאלף וירא כי רוח שגעון נוססה במארעל, הוא לא ידע מי עמו בבית, לא ישמע את אשר ידבר אליו, ואף כי אין בידו כלי מלאכתו, הנה הוא מניע בידיו, מולל ברגליו ומניד את גוו כאלו הוא לוטש אבנים, ולשונו צללה אל חכו וישמע קול כקול הגלגל בהתגלגלו ללטוש את האבנים. “הוי אדוני!” צעקה בשמת שנית, “הביטה נא וראה…” ואחרי כן נגשה אל אביה ותקרא: “אבי, אבי!” אך הוא התעיף עליה עין מפיצה פלצות כעיני המשוגעים, ומבלי שנות את תנועותיו, אמריו יאמר: “שלש עשרה מאות פֿראנק חבתי להסופר - ועלי לעבוד, לעבוד עבודתי עד כי תמצא ידי לשלם לו, ואני אשלם! אשלם אשלם! -.” “אי שמים!” יללה בשמת, “הנה בינתו נסתרה, ויד השגעון עליו חזקה-.” “מארעל, ידיד יקר!” אמר רודאלף אליו, “ראה נא הנה אני פה בבית, גם בשמת נצבת עמכה בזה. והיא חפה וזכה מכל חטא-.” “שלש עשרה מאות פֿראנק-” אמר מארעל מבלי פנות אל רודאלף, ויתנועע הנה והנה כעושה מלאכתו. “אבי! אבי יקירי!” צעקה בשמת ותכרע לפניו על ברכיה ותחזק בידיו, אך הוא דחפה בחזקה, ויוסף לדבר: “שלש עשרה מאות פֿראנק - ואם אין, יוסר ראש בשמת מעליה -.” “הוא הכה בשגעון!” זעקה בשמת מנהמת לבה, “אויה, אויה נא לי!-.” “התחזקי נא, בת עוני!” אמר רודאלף אליה, “לפי ראות עיני לא ימשך שגעונו - מצוקות עצומות השתערו עליו בפעם אחת עד כי האבידו עשתונותיו, אך עוד מעט ותשוב רוח בינתו אליו -.” “אבל,” צעק בשמת, “אבל מה תהי אחרית אמי ואמה, אחי ואחיותי? הלא מעתה ימותו ברעב! -.” “ואיה איפה אנכי?” אמר רודאלף, “התחזקי נא, בתי, והבליגי עלי יגונך. את הראיתיני לדעת כי אין בך אשם, ועוד מעט וידעו זאת גם כל באי שער פאריז-.” “אהה אדוני! ראה נא, חרפה נצחת, שגעון ומות הביא פֿערראנד עלינו, ובעיני כל צדיק וישר הוא, ואין דורש דמינו מידו!-.” “אני, אני אדרוש את דמכם מיד שופכם!” קרא רודאלף בהוד קול נורא “אני אגלה את עון הזד הארור ההוא, ואני אקח ממנו נקם - נקם נורא ואיום!!-.” “יואל נא אלוה ויאמנו דבריך,” אמרה בשמת בקול בוכים, ואני לא אבה לראות את נקמתי ממנו, רק את נקמת אבי על אשר נסך עליו רוח עועים, ואת נקמת בני אשר הוא הסב בנפשו להיות נפל טמון-." אחרי כן נסתה בשמת להרעיש את מורשי לבב אביה ולהעירו מתרדמת רעיוני מבוכתו, ותאמר:,חיה בטוב, אבי! אני הולכת להצמת בבור צלמות, ועיני לא תשוב לראותך עוד עד עולם - חיה בטוב, אבי! אבי! אבי!-." אך גם הדברים הנמרצים האלה לא עצרו כח לשובב את בינת מארעל אליו, כח יד השגעון עליו קשתה.

פתאם נפתחה הדלת והשר בא הביתה, ויאמר אל רודאלף: צר לי מאד לשום קנצי לדבריכם, אך מה אעשה ורגעי ספורים-."

“דברינו תמו,” ענהו רודאלף בהראותו לו את מארעל, “אבי בשמת אינו שומע עוד את אשר ידבר אתו - כי הוא הכה בשגעון ובתמהון לבב.”

“הוי!” אמר השר “כאשר יראתי כן היתה - מה נורא הדבר! ואני אשר גם עד כה חפצתי להצדיק את הבת האומללה הזאת, אני אשבע כי מעתה אתאמץ בכל מאמצי כחי לעמוד לימין צדקה, ואספר לראשי השופטים את ישרת בית מארעל ואת ענים וקשי יומם, ומה גם את הרעה האחרונה אשר נתכה על ראש מארעל, והשופטים יוכחו כי פֿערראנד התעולל על בשמת עלילות ברשע -.”

“אם כה תעשה,” אמר רודאלף אליו, “תעשה הטוב והישר, וה' ישלם לך כמעשיך, יאר פניו אליך וישם לך שלום. ועתה עשה נא אתי אות לטובה והודיעני איכה נגלתה עלילת בשמת?-.”

“בבקר הזה באה סוכנת בית פֿערראנד אלי, ותודיעני כי בבית אדוניה היתה אמה אשר שמה בשמת בת מארעל, והיא היתה הרה ללת, ועתה ברחה לה משם, ובחדר משכבה נמצאו רשמי לדה, ויבקש הדבר וימצאו עקבות צעדים בתוך השלג, ובעקבות ההן יצאו בני בית פֿערראנד, וימצאו ילד מת קבור בסעיף אדמה בתוך הגן-. ואני באתי ביתה פֿערראנד והנה הוא קוצף קצף גדול כי בביתו נמצא דבר בליעל כזה, וכהן משנה אשר היה אז בבית פֿערראנד הגיד לי כי בשמת נתנה לפניו תודה כי היא שחתה דרכה, גם שמע פעמים רבות כי פֿערראנד הוכיח אותה ויגד לה מראשית אחריתה -. ופֿערראנד גלה את אזני כי אני אמצא את בשמת בבית אביה - ובכן באתי הנה.”

“אודך אדוני היקר על יקרת רוחך!” אמר רודאלף אל השר. “אני אביא את מארעל לבית אספי דלים, אותו ואת חותנתו, ורפא ארפאם-.” ואחרי כן פנה אל בשמת הכורעת עוד לפני אביה, ויאמר אליה: “ואת, בת עוני, לכי לך אחרי השר הישר הזה, ולאמך אל תגידי דבר-. אל תעצבי ואל תדאגי, כי אני אכלכל את כל בית אביך, ולא יחסר כל להם, גם לאביך אעלה ארוכה ורפאות תעלה - לכי לך, בתי, ודעי כי לא יארכו הימים ויצא כנוגה צדקך, כי זכה את וחפה מכל חטא-.”



אחרי שתי שעות הובא מארעל וחותנתו לבית אספי דלים על פי רודאלף בידי דוד הרופא. אבני היקר אשר בבית מארעל, נתנו לרחל אשתו למשמרת, וביום ההוא השיבה אותן ליד מתיה סוכנת בית מסחר… והפסח בן חמוץ-זרוע אשר ידע כי אבני חפץ לטש מארעל, לא נח ולא שקט עד אשר נודע לו כי הסוכנת מתיה יושבת על יד בקעת ס"ט דעניש במספר שנים עשר. יונת-צחוק הודיעה לאט לאט ובמועצות ודעת לאשת מארעל כי בשמת בתה לקחה לבית האסור, ובעלה ואמה אספו לבית אספי דלים. בתחלה בכתה רחל בכי תמרורים מנהמת לבה, ותמאן להנחם, אך אחרי עבור סערת התוגה הראשונה, התנחמה מעט מעט בראותה כי בבית גדול ורחב ידים היא יושבת עם בניה ובנותיה, לחמם נתן, ומלבושיהם וכל מחסוריהם ינתנו להם בכבוד ואהבה על פי רודאלף איש חסדם.

מה: תא הסופרים

בתא הסופרים אשר ליעקב פֿערראנד, יושבים סופריו ומזכיריו ועל פניהם אותות שממון ומבוכה, והם נדברים איש אל רעהו כדברים האלה: “לא אאמין,” אמר אחד מהם, “לא אאמין כי יוסף זערמען גנב שבע עשרה אלף פֿראנק מאוצר האדון פֿערראנד-.” “גם אנכי לא אאמין בזה,” אמר השני. “צר לי על זערמען,” אמר השלישי, “ויגון עז התחקה על שרשי נפשי בראותי כי העלם היקר והישר הזה לקח לבית האסור -.” “זה כחמשת רבעי שנה אשר הוא בן משק בית האוצר, ולא חסר עוד משם אף קשיטה אחת -.” “רע עלי המעשה אשר עשה פֿערראנד להצמית בבור חיי זערמען, ומה גם כי זערמען נשבע לו בשם ה' כי לא לקח רק 1300 פֿראנק, ואת אשר לקח השיב לו בבקר הזה וברגע ההוא אשר שלח פֿערראנד לקרוא את השוטרים -.” “נפלאת היא בעיני מדוע התגולל פֿערראנד על זערמען?” “אך איך שלח זערמען את ידו בבית האוצר לקחת 1300 פֿראנק מבלי שאל את פי בעליו? -.” “הבעבור זאת יטפול עליו פֿערראנד עוד אשם להגיד כי גנב ממנו שבע עשרה אלף פֿראנק? ומה גם אחרי אשר השיב לו את אשר לקח ממנו! -.” “כל הדברים יגעים, ואין אנחנו יכולים לדעת פשר דבר - אך הנה דניאל בא, ומאד יתפלא על החדשות אשר צמחו פה -.” “מה הן החדשות?” שאל דניאל, “כי לקחה בשמת לבור האסור? זאת ידעתי מאז הבקר, וזולת זאת לא ידעתי -.” “לולי התמהמהת עד כה, כי אז ידעת עוד חדשה אשר נהיתה בזה-.” “כנפי נשרים אין לי,” אמר דניאל, “ומזה עד רחוב שאילאט, מקום משכן השר פאן ס”ט רעמי, מהלך שלש שעות הוא -." “העוד לא בא השר הזה הנה? -.” “לא,” ענה דניאל, “אך הודיעני כי עוד היום יבוא הנה -.” “להשמעות אזנים יש נושים רבים מאד להשר הזה, והם מיראים אותו להורידו אל בית הסהר-.” “כן שמעתי גם אני.” ענהו דניאל, “ואחד מנושיו פקד עליו לשקול אל בית אוצר פֿערראנד את שלשים וארבעה אלף השקלים אשר הוא נושה בו, ואנכי לא אדע מדוע פקדהו כדבר הזה-.” “השר הזה שב אתמול מבית השדה אשר התחבא שם שלשה ימים מפחד שוטרי בית המשפט-.” “אך מדוע לא ינקשו נושיו לכל אשר לו? מדוע לא יקחו ממנו את היכלו ואת כל כלי ביתו, וסוסיו ומרכבותיו בעד נשים?-.” “השר פאן ס”ט רעמי ערום כנחש הוא, וכפי דבריו הוא גר בבית איש עשיר, כל כלי הבית לא לו המה, אך למשרתיו, והוא שכרם מידם, גם סוסיו ומרכבותיו שכר מיד רכבו, ומדי חדש בחדשו יתן לו שכרו - ומה מידו יקחו הנושים? - אך הגידו נא לי מה היא החדשה אשר צמחה פה מעת לכתי מזה?" שאל דניאל את פי הסופרים. לפני שתי שעות התרוצץ האדון פֿערראנד הנה, ובזעם נורא הודיענו כי יוסף זערמען גנב אמש שבעה עשר אלף פֿראנק מבית אוצרו, ויברח וימלט ואיננו. “הזערמען יעשה נבלה כזאת? אין זאת!” קראנו כלנו פה אחד. “אני אומר לכם כי הוא גנב ממני שבע עשרה אלף פֿראנק!” ענה פֿערראנד בשצף קצפו, “הוא גנב! הוא ולא אחר!” וברגע ההוא בא השוער ויודיעהו כי שר בית המשפט עם שוטרים באו הביתה. אחרי רבע שעה בא זערמאן הנה ויברך את האדון פֿערראנד בשלום, והוא ענהו שלום וישאלהו: “מדוע אחרת היום לבוא?” “שיח ושיג לי ודרך לי…” ענהו זערמען. “ההלכת להסתיר את כספי אשר גנבת ממני!” הרעים עליו פֿערראנד בקול פחדים. פני זערמען כפני מת הלבינו, ויען ויאמר: “בי אדוני! אל נא תרע לי…” “התתן תודה כי לקחת את הכסף?” שאל פֿערראנד בזעם אפו. “אני נותן לך תודה, אדוני! והא לך הכסף אשר לקחתי - ואני האמנתי כי השב אשיב את הכסף לבית אוצרך בבקר הזה בטרם תקום משנתך - אך אחרתי לבוא בגלל הדרך אשר היה עלי ללכת - ואני משביעך בשם ה' לבל תדיח עלי רעה ולבל תפיל עלי הוה בגלל הדבר הזה, כי בקחתי את הכסף ידעתי נאמנה כי אשיבנו לך היום בבקר - והא לך שלש עשרה מאות פֿראנק אשר לקחתי אמש -.” “הרק 1300 פֿראנק גנבת ממני?” נתן עליו פֿערראנד בקולו “הלא חמשה עשר אלף פֿראנק גנבת מהמלתחה הירוקה, ואלפים פֿראנק מהארגז האדום אשר בבית אוצרי! -.” “לא, לא אדוני,” ענה זערמען ברעדה “חי ה' כי לא לקחתי רק 1300 פֿראנק, ויותר מזה לא לקחתי מאומה, מלתחה ירוקה לא היתה בבית האוצר מעולם, ובאלפים פֿראנק אשר בהארגז לא נגעתי-.” “דום שודד לילה!” גער בו פֿערראנד, “הלא בגנבך 1300 פֿראנק כפי דבריך, מי זה יואל להאמין לך כי לא גנבת יותר? שופטי צדק ישפטוך כרשעתך, ואני חלילה לי לתת לך רחמים, למען ישמעו כל אנשי ביתי וייראו-.” “אחרי כן בא שר בית המשפט עם השוטרים ויאסרו את זערמען בעבותים כגנב ויסחבוהו לבית האסורים.”

“נפשי ירעה לי על זערמען!” אמר דניאל, “ומי מלל לו כי ימנה את גנבים שודדי לילה? זערמען הישר באדם, הנחמד אף נעים, ההוא יאסר בעבותים וירד אסור אל בור כלא? אמנם לבו אמר לו כל הימים כי איד נכון לצלעו, ועל כן היה סר וזעף תמיד, ולא התערב בסוד עליזים כל הימים.”

“אולי אהבתו לבשמת היתה נסבה לעצבונו ויגונו?-.”

“מה זה תבענה שפתיך, ידידי?”

“רוח שפרה דוברת בו, כי היא אמרה לנו בבקר הזה כי זערמען אוהב את בשמת, והוא אבי הילד הנרצח-.”

“שקר, שקר, ענתה בו שפרה, וזה כארבעה עשר יום אשר הגיד לי זערמען את כל לבו, ויודיעני כי אוהב הוא אהבה עזה כמות את עלמה עניה תופרת בגדים אשר מושבה בחצר ההוא אשר גר בו בתחלה, ובדברו זאת התגלגלו אגלי דמעות מעיניו. אך את בשמת לא אהב מעודו ועד היום הזה, גם לא דבר אתה דבר מיום שבתו בזה -.”

ברגע ההוא בא אביר הסופרים הביתה ויאמר לדניאל: “המלאת את דבר שולחך?” “כן הדבר,” ענהו דניאל, “הייתי בבית השר פֿאן ס”ט רעמי, והוא יבוא היום הנה לשלם את נשיו, גם הגבירה שרה אחות תם תשחר היום את פני אדונינו פֿערראנד-." “ומה ענתה הגבירה רולאנד אשת אבי ימימה ההרוילית?” “היא נתנה לי מכתב אל פֿערראנד, ותאמר כי אולי תבוא גם היא לבקר את אדונינו לפנות ערב.” ברגע ההוא הביא השוער מכתב קטן אל אביר הסופרים, וכתוב בו כדברים האלה. “מורף הבריטאני יבוא בשעה השלישית אחר הצהרים לבית פֿערראנד, כי דבר נחוץ לו אליו-.” “מי הוא האיש מורף הזה?” “לא ידענו אותו, גם לא שמענו את שמעו -.” “עוד אחת לי להגיד לך,” אמר דניאל אל אביר הסופרים, “כי באדינאט צוני להודיע להאדון פֿערראנד כי יעשה עם השטר הנודע לו, כטוב וכישר בעיניו. גם את קארעל ראבערט ראיתי, ויאמר לי כי יבוא היום הנה.”

"הנה עגלת צב באה - עגלה יפה-פיה מאד ורתומה לסוסים דוהרים, והרכב מלבש שני עם זרי זהב…,

“עגלת השר פֿאן ס”ט רעמי היא!" קרא דניאל.

אחרי רגעים אחדים ירד השר פֿאן ס"ט רעמי מהעגלה.

מו: השר ס"ט רעמי

כבר הודעתיך, קורא יקר, הליכות השר פֿאן ס"ט רעמי, יפי תארו וחמדת מראהו, גותו ואונו ושפעת תענוגותיו, והוא שב אמש מבית השדה אשר לההערצאגין פאן לוצעניי, אשר נחבא שם מפני ברע ואחירע שוטרי בית המשפט. השר הזה בא אל תא הסופרים אשר ליעקב פֿערראנד, פארו על ראשו ומטהו בידו, ובצואר עתק ובגאוה וגודל לבב שאל: “אי יעקב הסופר?”

“האדון פֿערראנד עושה מלאכתו בחדרו,” אמר אביר הסופרים, “ועתה חכה נא בזה מעט עד אשר יצוה לקרוא אותך אליו.”

“האנכי אחכה?” דבר השר בגאוה ובוז, “לך אמור לו כי השר פֿאן ס”ט רעמי הנה, ועד מהרה יבוא אלי!"

“סורה נא אדוני אל החדר השני,” אמר אביר הסופרים, “ואני אלך ואגידה להאדון פֿערראנד את אשר צויתני.”

השר פֿאן ס“ט רעמי רעם פנים ויבוא החדרה, וישב שם בדד כרבע שעה, ויחר לו מאד ויתקצף על פֿערראנד, ואחרי כן הובא אל חדר פֿערראנד. עוד לא צעד השר שני צעדים בחדר, עוד לא הוציא הגה מפיהו, ופֿערראנד שנא אותו שנאה עזה, יען מה? יען כי לפי משמע אזניו ערום הוא גם ממנו, ולפני ערמתו מי יעמוד? ויען כי פֿערראנד מאס מאד את תפארת רום אנשים, את יפעת הוד עלומים ואת גאון עוז פניהם ותהלוכותיהם אשר כלם יחדו נקבצו בהשר פֿאן ס”ט רעמי. והשר אשר לא ידע עוד את פֿערראנד כי אם לשמע אזן, דמה כי האיש הזה הוא טוב לבב או בער וכסיל, כי כן היו כל ישרי דרך והולכי תום בעיני השר, כסילים ואוילים, וגם פֿערראנד כאחד מהם, כי גם הוא נודע לאיש צדיק תמים בכל פאריז. אך לא כאשר דמה כן היה!

“נפלאת היא בעיני,” אמר השר פֿאן ס"ט רעמי בצעדו החדרה, "נפלאת היא בעיני כי הלאיתני לבוא הנה, תחת אשר היה לך לבוא אלי ולקחת מידי את הכסף בעד השטרות אשר נתתי לבאדינאט ואשר הוא הרדיפני בגללם-. ואם אמנם כי יש לך דבר אלי זולת דבר השלמים, לא היה לך להניחני שבת בחדר החיצון יותר מרבע שעה, וכן לא יעשה! -.

פֿערראנד לא פנה אל השר עד כלותו את דברי חשבונותיו, ואחרי כן הניח לאט לאט את עטו מידו, ואת קסת הסופר והגליון פנה מהשלחן, ויסב את עיניו על השר ויבט בפניו בעינים נטויות זמן רב מבלי דבר דבר, ואחרי כן נתן עליו בקול עוז: “איה הכסף?”

מנוחת לב פֿערראנד וקר רוחו ודברו הקשה, העירו עוד את חמת השר פֿאן ס"ט רעמי, כי הוא לא האמין עד כה אשר הסופר הנתעב והנאלח הזה בוז יבוז לו, ולא יחשוב את שר נכבד כמוהו רצוי כל חברת עליזים וסוד משחקים, כליל כל בחורי חמד ואהוב בנות נדיבים ועלמות שאננות.

“אים השטרות?” דבר שר בקול מושל.

הסופר לא ענהו דבר ויור באצבעו על מלתחת עור גדולה המונחת על השלחן, לאות כי השטרות צפונות בתוכה, והשר לא דבר גם הוא מאומה וישם ידו אל חיק מעילו ויוציא מלתחה יפה מעלפת פנינים, ויקח משם ארבעים אלף שטרי כסף פֿראנק, ויראם להסופר.

“כמה תתן לי?” שאל הסופר.

“ארבעים אלף פֿראנק!” ענהו השר.

“הגישה אלי את הכסף” אמר הסופר.

הא לך - והשיבה לי את שטרותי!" אמר השר בזרקו את שטרי הכסף על השלחן. והסופר לקח את השטרות ויתבונן בם לאור החלון, ויהפכם מצד אל צד פעמים רבות כאיש אשר לבו חרד פן יתן לו שטרי כסף מזיפים. לדבר הזה התקצף השר ביתר עז עד כי הלבינו פניו מרוב כעס. והסופר הניע והניד בראשו הנה והנה כאלו נגלו לו מחשבות השר, ויפן אליו מעט ויבטא בשפתים דולקים: “לא דבר חדש הוא לראות בפאריז שטרות מזיפים-.” ובדברו הוסיף עוד להפוך את השטרות מצד אל צד ולהתבונן בם.

“למה תדבר באזני כדברים האלה?” שאל השר בזעם אפו, אך הסופר לא ענהו מאומה ויבט בפניו בעינים חודרות רגעים אחדים, ויוסף להתבונן ולהתחקות על שרשי השטרות.

הנני מצוך להשיבני על שאלתי! השמעת?" הרעים השר בשצף קצפו ובקול נגיד ומצוה על הסופר.

“השטרות האלה אינם מזיפים -” אמר הסופר בתתו אל השר את שטרי חובותיו גם 1300 פֿראנק, ויאמר: “הא לך הנותר מן כספך אשר נתת לי, כי גם בעד כל ההוצאות אנכי מנכה הפעם-.”

עיני השר כהו מכעס, ולא שעה אל הכסף הנותר, וידבר אל הסופר בזעם אפו: “הלא שאלתי מדוע דברת אלי כי ימצאו שטרות מזיפות בפאריז?-.”

“יען כי על אדות שטר מזיף קראתיך הנה!” ענה הסופר ויטביע את עיניו החודרות בעיני השר. “לא אבין פשר דבריך-” אמר השר. “שמע נא,” נתן עליו הסופר בקולו “הידעת את משפט סופר הקהל? לפניו יגלו לפעמים עלילות רשע ומזמות אנשי און - לפנים תאלצהו פקדתו להתחבר עם בנים שובבים וילדי פשע - ולפעמים יש לו להתאמץ בכל עוז לבל יחלל שם איש נכבד בארץ-”.

“אך למה זה לי לדעת זאת?” שאל השר ברוגז קולו.

“שם אביך הישר באדם נקרא עליך, ואתה חללת אותו-”

“מה רבה עזות פניך!” קרא השר בגאותו וחמתו.

“לולי חסתי על שם אביך הנכבד לבל יחלל בארץ על ידך, כי עתה, תחת קרוא אותך אלי, היית קרוא אל בית המשפט -” ענהו הסופר.

“הלנסני בחידות קראתני הלום?” אמר השר בבהלה.

“לפני שני חדשים זיפת שטר על שם אחיעזר וחירע מרעהו היושבים בהאמבורג-”

“שקר, שקר תדבר! אחיעזר וחירע כתבו וחתמו את השטר-.”

“אחיעזר וחירע לא היו ולא נבראו בהאמבורג מעולם, ורק אתה בדית את שמותיהם מלבך, והנך ברעתך-.”

“איך ערבת את לבבך לטפול עלי שקרים כאלה!”

“עוד הפעם אני מגיד לך כי אתה, אתה עשית שטר מזיף, והאיש אשר השטר ההוא בידיו כעת, הוא יודע זאת ברור כשמש, והוא היה אמש בביתי ויבקשני לקרוא לך ולהודיעך כי אם אינך נותן לו כעת מחר מאה אלף פֿראנק, אז יודיע תרמיתך לשופטי המלך, ואני אמרתי לו כי אתה ירדת מטה מטה ותפול פלאים וקצר קצרה ידך לשלם גם את החוב אשר רדפת בעבורו, ואשר שלמת לי כעת - אך כי לא אדע מאין לקחת את הכסף -. כזאת וכזאת אמרתי להאיש ההוא, אך הוא ענני כי נפשו יודעת כי יש אשה גדולה, עשירה ורבת אוצרות אשר היא תוציאך ממבוכתך ומההפכה הזאת-. ואני לא אתערב עוד בעשק הנבזה והנמאס הזה - ראה נתתי לפניך שתי דרכים: אם לשלם עד מחר מאה אלף פֿראנק ליד האיש אשר השטר בידו, או להשפט משפט מזיפי שטרות על במת מטבח לעיני השמש-. שם האיש אשר השטר הארור הזה בידו, הלא הוא: פעטיט-זאן, וביתו על יד נהר זיינע במספר 16. לך אליו היום לפנות ערב, התרפס ורהב אותו, אולי יחנך - אך אני ידעתי כי לשוא כל עמלך, ואם לא תתן לו מאה אלף פֿראנק עד יום מחר כי אז אחריתך להכרית, ושמך לחרפות ולדראון עולם, ואני נקי אחרי אשר העידותי בך כיאות לאיש ישר ורודף צדק כמוני-.”

פני השר פֿאן ס“ט רעמי נפלו מאד בשמעו את הדברים הנוראים האלה, נשתה גאותו וחתתה עזותו, ברכיו פקו ולבו התעלף בו, ויורד לארץ ראשו וידום. אחרי דומיה ממשכה נסה להעיר חמלה בלב הסופר האכזר והעריץ, וידבר בתחנונים: “אדוני! נחמתי מאד כי דברתי אתך קשות, והנני נותן לך את תודתי ואת ברכתי על חמלתך אשר עוררת עלי-.” “חלילה לי מחמול עליך!” ענה הסופר בקול עוז, רק על כבוד שם אביך הישר באדם, חסתי לבל יחלל על ידי בנו, בן מביש, וזולת זה אין דבר!” “הה אדוני!” הוסיף השר לדבר, “חי נפשי כי ידי לא חלו בשטר ההוא-.” “דבר נא כזאת באזני פעטיט-זאן” אמר הסופר אליו. “אך בכל זאת, אדוני! לא אבה כי יגיש האיש ההוא את משפטי להשופטים, כי בטרם יגלה צדקי אהי לבוז ולקלסה-.” “ומה אעשה לך אני? -.” “תן את ארבעים אלף פֿראנק אשר נתתי לך כעת, אל האיש אשר השטר הארור בידו, והוא יתן לי מועד ואשלם לו גם יתר הכסף-.” “הכסף אשר נתת אל ידי, לא לי המה, אך לבאדינאט בעל משאי ומתני, ואיככה אתן את הונו ליד איש אחר? -.” “דע נא אדוני כי עוד לא רששתי…” “הלא הגדת כי ביתך וסוסיך ומרכבותיך לא לך המה - אשר מרמה כזאת לא תאות רק לעול ופועל און-.” " אך עתה אודה עלי ערמתי, ואמכור כל אשר לי לשלם בעד השטר, ועל כן אחלה פניך כי תלוה לי אתה מאת אלף פֿראנק, כי עשיר גדול אתה. חוסה נא עלי בצר לי! -." “האנכי אלוה לך מאה אלף פֿראנק? המשגע אתה? -.” “אני משביעך בשם אבי היקר מאד בעיניך, לבל תשיבני ריקם מלפניך-.” “אני אינני משיב את פני אנשי כבוד ותמימי דרך” ענהו הסופר, “וכאיש ישר אני שונא מאד את כל המטים עקלקלותם ונלוזים בארחותיהם, ובשמחת לבב אראה אם נער שובב ועול יתלה על העץ לעיני ראים, למען יראו רבים וייראו-. אך אזני תשמענה קול נחרת סוסיך המחכים עליך - לך לשלום! כי לא בידי עתותי להכביר מלים אליך” אמר הסופר אליו בפנים שוחקים, וברגע ההוא בא משרתו ויאמר: “הגבירה רולאנד אשת השר ארביגני, באה הנה.” “עתה אדוני!” אמר הסופר אל ס“ט רעמי, “עתה אדוני לך בשלום, כי שיח ושיג לי עם הגבירה רולאנד -.” “אך אל תגיד את דברינו אלה!” דבר השר בפנים נזעמים אל הסופר.,השמים יגלו עונך, ולא אני-.” ענהו הסופר, “וקח לך את השלש עשרה מאות פֿראנק הנשארים לך.”

בלב מלא עצב ותמהון יצא השר פֿאן ס"ט רעמי מאת פני יעקב פֿערראנד הסופר. אחרי חשבו מחשבות רגעים אחדים, אמר אל רכבו: “הפך את המרכבה ונהג אל בית הגבירה ההערצאגין פֿאן לוצעניי!”

מז: הצואה

…גבירה!" אמר הסופר אל רולאנד אשת השר ארביגני (אם חורגת לימימה ההארווילית) “גבירה! את כתבת אלי כי יש את נפשך לשאול ממני עצה-”

,הלא איש עצתי אתה תמיד למן היום אשר נודעתי אליך על פי הרופא היקר פאלידארי? - אמנם בזכרי אותו אשאלך אולי תדע איה איפה הוא כעת?"

“מיום נסעו מזה נסתרה דרכו ממני.” ענה הסופר בנחת.

אמנם גם הוא גם היא כחדו האמת תחת לשונם, כי הסופר ראה זה מעט את פאלידארי (אחד מאנשי חברתו הרעה) ויבקשהו לשנות את שמו לשם ווינצענט הרופא וללכת ביתה מארטיאל לבעבור השקות שם כוס מות את בשמת בת מארעל. והאשה רולאנד (אם חורגת לימימה ההארווילית) באה פאריזה להמתיק סוד בסתר עם פאלידארי אשר שנה שמו לשם צאזאר בראדאמאנטי.

“אך לא לשאול לפאלידארי באתי הנה.”אמרה האשה רולאנד, “במבוכה גדולה אני כעת. בעלי חלה פתאם, מיום ליום יגבר חליו, ויש את נפשו לצות את ביתו אחריו-.” ובדברה נאנחה ותסתר פניה במטפחתה כבוכיה.

“ה' יסעדנו על ערש דוי,” אמר הסופר, “אך טוב לגבר כי ישים לבו על אחריתו - ומה הגיד לך בעלך? מה הם מערכי לבו?”

“הה! ישבר לבי בקרבי מדי דברו אדות הדבר הזה - אך בעלי הגיד לי רבות פעמים כי חפץ הוא להניח לי רכוש גדול…”

“ואיה בתו - בתו?” שאל הסופר בפנים נזעמים. “דעי נא גבירה, כי אם תגרע ימימה בתו מנחלתו, לא אבה ולא אשמע לעזור לך ברב או במעט, כי מעודי לא נטו אשרי ממסלות הישר.”

“גם אנכי ישרת לב, ועל כן אמרתי לבעלי: אף כי בתך היתה לך למורת רוח מנעוריה, בכל זאת לא תצדק במשפטך אם תעביר אותה מנחלתך-.”

“היטבת לדבר - ומה ענה בעלך?”

“הוא ענני: אני לא אעבירנה מנחלתי, אפס כי לא אניח לה רק חמשה ועשרים אלף פֿראנק מתבואות נחלותי, יען כי היא עשירה מאד, כי אמה הניחה לה יותר מרבוא שקלים, גם בעלה עשיר גדול הוא מאד, אך לך רעיתי ונחמתי בימי שיבתי, לך אניח את כל אשר לי.” כן דבר אלי בעלי פעמים רבות, ואנכי מאנתי בזה, כי לפי דעי לא יתכן לעשות ככה - וכראותו כי לשוא הוא מפציר בי לקחת את ברכתו, אמר אלי: “לכי ואשלחך אל איש צדיק וישר באדם, הלא היא יעקב פֿערראנד הסופר, וכאשר יגיד הוא לך, כן תשמעי ותעשי. ואם אמור יאמר לך כי על פי משפט צדק תוכלי לקחת את מנחתי, אז אשלח לו רשיון למכור את נחלותי ואת נכסי, וכסף מחירם יהיה בידו, ואחרי מותי יתן לך את פרשת הכסף.” הנה כי כן צוני בעלי, ובכן באתי אליך יעקב איש תם! לשאול את פיך איכה אעשה? ואם תגיד לי כי בצדק אוכל לקבל את הטוב מאת בעלי, אז ישלח לך בעלי רשיון למכור את נחלותיו ולהצפין אתך את כסף מחירן-."

הסופר חשב מחשבות רגעים מעטים, ויאמר: “ימימה אשת השר הארווילע, עשירה היא ורבת אוצרות, ואת עניה, גם טובה את לבעלך מעשר בנות, והוא מפציר בך לקחת את ברכתו בעד אמונתך ובעד ידידותך אליו, ועל כן תוכלי לקבל את הטוב מאתו על פי משפטי צדק וישר-.”

“כן משפטך, איש אמת!” אמרה האשה רולאנד אשר גם היא חשבה את הסופר לאיש צדיק תמים ככל יודעי שמו, ופאלידארי לא הודיע לה כי אך זאב מתחפש בעור שה הנהו.

“כן משפטי אשר חרצתי!” ענה הסופר.

פני הסופר גם פני האשה רולאנד צהלו ונהרו: היא שמחה כי על פי דברי איש צדיק וישר תקח את כל אשר לבעלה ותעביר את בתה חורגתה מנחלת אביה. והוא שמח כי בערמתו ותחבולותיו יותר כסף נחלת ארביגני בידו-.

ברגע ההוא בא משרת פֿערראנד ויאמר: “הגבירה שרה אחות תם בבית החיצון.”

“חלי פניה לחכות רגע קטן.” אמר הסופר. “עתה אלכה לי,” אמרה האשה רולאנד, ואתה אדוני היקר תשלח ספר אל בעלי, והוא ישלח לך מחר את רשיונו-." “טוב הדבר, גבירה!” אמר הסופר, “חיי בטוב!.” אחרי צאת האשה רולאנד, באה שרה לבית יעקב.

מח: שרה אחות תם

שרה באה לחדר יעקב פֿערראנד בהשקט ובטחה כמשפטה תמיד, הסופר לא ראה אותה מימיו, ולא ידע מה חפצה בביתו, וישאל: “מה תצוי, גבירה?” “דבר נחוץ מאד לי אליך” אמרה שרה, “ושמעתי עליך כי פועל צדק ודובר תמים אתה, ועל כן אקוה כי לא תשיב את פני, ומה גם בהודע לך כי בידך להחיות לב אם לא נחמה ולהשיב את רוח בינתה אליה! -.” “ספרי נא שרש הדבר, ואדע מה אשיבך,” אמר הסופר. “זה כארבע עשרה שנה”, אמרה שרה “בחדש דעצעמבער 1824, בא אליך איש צעיר לימים לבוש שחורים ויחל את פניך לקחת מידו מאה וחמשים אלף פֿראנק אשר התעתדו לגדל ילדה בת שלש שנים אשר אבותיה מאנו להודע לאיש ויאבו לכסות את שמם-. ואתה אדוני לקחת את הכסף מיד האיש ההוא ותבטיחהו לתת את הכסף במרבית מכסת שמנה אלף פֿראנק לשנה, חצי המרבית תאצר בעד הילדה ההיא עד אשר תגדל, וחציה תתן להאשה אשר תגדל ותהי אמנת את הילדה-. מקץ שלש שנים, בשמנה ועשרים לחדש נאוועמבער 1827, מתה הילדה ההיא-.” “בטרם נוסיף עוד דבר,” אמר הסופר אל שרה “אשאלך מה לך ולהילדה ההיא?-.”,אם הילדה היא - אחותי10 אמרה שרה, “ועדי המה: ספר התעודה אשר שלח ממך להעיד כי מתה הילדה, והמכתב אשר שלחה האשה ההיא אשר גדלה את הילדה, גם האגרת אשר הריץ אחד ממתי סודך אשר בידו נתת את המאה וחמשים אלף פֿראנק במרבית-.” “הראיני נא את הספרים ההם!” אמר הסופר אל שרה, והיא הוציאה מצלחתה את הספרים ותפרשם על השלחן, והסופר התבונן בם בשום לב, ויאמר: " ומה תחפצי? ספר התעודה כי מתה הילדה, נכתב כדת, והמאה וחמשים אלף פֿראנק נפלו לחבל להאדון פעטיט-זאן איש סודי, אחרי מות הילדה, וכן נדברנו עם האיש אשר נתן את הכסף ההוא לידי. ואת המרבית שלמתי להאשה אשר היתה אמנת את הילדה עד יום מותה."

“תשואות חן חן לך, אדוני, על אמונתך ותום לבבך, גם להאשה אשר גדלה את הילדה נאוה תהלה על כל הטוב אשר עשתה לבת אחותי ההיא.”

“כן הדבר, נאוה תהלה להאשה ההיא, ואני בראותי את יקרת רוחה, לקחתיה להיות סוכנת על ביתי אחרי מות הילדה ונכרת אכל מפיה, ועד עתה היא בביתי.”

“הגבירה שפרה היא בביתך?”

“על פיה ישק כל ביתי, והיא אשה יראת ה', וכל מעשיה באמונה.”

“אם כן הדבר, תהי נא עזרתה לי בדבר אשר אשאל ממך, אדוני, דבר אשר בראשונה יראה בעיניך כדבר בליעל עד אשר תשים אליו לבך ותדע ובחנת כי אך ישר הוא-.”

“דבר בליעל - נפלאת היא בעיני איך תשאלי ממני כזאת!-.”

“על רחמיך, אדוני, נסמכתי כי לא תשיבני ריקם מלפניך, והנני לגלות אזנך את שאלתי, שמעני נא אדוני: האם השכולה אם הילדה ההיא, תמאן עוד להנחם על בתה כי איננה, וכמו לפני עשתי עשרה שנה, כן עד היום היא מתאבלת עליה לילה ויום. עד כי יירא לבי פן תאבד בינתה כאשר יראתי ימים רבים פן לא תחזיק חיתה.”

“הוי אם לא רחמה!” אמר הסופר באנחת לב.

“כן אדוני, אם לא רחמה היא, כי בעת אשר מתה עליה בתה, כסתה כלמה פניה להגיד כי בתה היא, אך עתה בהמיר עתים ובהתהפך הסבות, עתה לו חיתה הילדה, כי עתה לקחה אותה אחותי לביתה והיתה לה לשעשועים ולמשיב נפש, תחת אשר עתה אחרד לרגעים לבל תנוח עליה רוח שגעון בתגרת יד תוגתה העזה.”

“אך מי יוכל הועיל לה?”

“אתה אדוני!”

“אנכי? ובמה?”

“אם אמר תאמר אליה כי עוד בתה חיה, והאשה אשר גדלה אותה תעיד גם היא כי אמת נכון הדבר.”

“אבל מה נועיל לה כי נכזב ונשלה נפשה בתוחלת שוא כזאת?”

גם אנכי לא אחפוץ בזה, רק כי תראנה לדעת כי בתה חיה עודנה."

“התחת אלהים אנכי להחיות מתים?”

“ידעתי כי לא תחיה הילדה אחרי נפלה, ובכל זאת יש לאל ידך להציל את נפש אחותי ממר המות בהציגך את בתה לפניה-.”

“בחידות תדברי בי, גברתי!”

“עתה אבאר את דברי. שאלתי ובקשתי כי אתה בטובך הגדול תבקש ותמצא נערה יתומה עניה אשר היא כבת שבע עשרה שנה, ותעיד עליה כי היא בת אחותי אשר בגלל סבות מסבות שונות יצא עליה קול כי מתה בימי ילדותה, וגם האשה אשר גדלה אותה תתן עדיה כי אמת הדבר, ואבות הילדה שכחו כבר את צלם דמות בתם, יען כי עזבוה בהיותה עוד ילדה קטנה, ויאמינו כי הנערה ההיא בתם-.”

“רב לך דבר דברי בלע!” נתן הסופר בקול עוז על שרה, “איך ערבת את לבך לבקש ממני דבר בליעל כזה?”

“סלח נא אדוני! לא דבר בליעל, אך דבר טוב הוא. יען כי בזה תפדה נפש אחותי מעבור בשחת, תשיב את בעל נעוריה אליה, אשר שלח אותה מעל פניו, ובהודע לו כי עוד בתו חיה, ישוב ויקחנה לו לאשה, גם תאשר בזה נערה יתומה עניה כי תהיה לבת לאבות עשירים ונכבדי עם-. זכר נא אלה, אדוני, והתאושש!”

“נפלאת היא בעיני,” קרא הסופר ברוגז “איך תעטי מעיל צדקה על נבלה כזאת!”

“שימה נא על לבך-”

“כדבר אחת הנבלות תדברי! וחרפה היא לאשה כבודה כמוך לחמוס מזמות כאלה -.”

“אבל אדוני-”

“הסי ודומי, גבירה! כי אנכי אענך קשות-”

שרה הביטה בעינים חדרות על הסופר, ותאמר בנחת: “המאן אתה?”

“אל תוסיפי דבר עוד!” קרא הסופר בזעם אפו.

“השמר לך מפני, כי מרה תהיה באחרונה!”

“הלבהלני באת הנה?”

“לבהלך - וזאת לך האות: ראש דבר אודיעך כי אין לי אחות-”

“מה זאת, גבירה?”

“ואני, אני אם הילדה ההיא-”

“את?”

“אנכי! - ואנכי בדיתי מלבי את דבר אחותי המטה למות, לבעבור עורר רחמים בלבבך, אך לב אבן לך, ועל כן הסירותי את המסוה מעל פני - ואתה תחפץ להלחם בי, הבה! נצא למלחמה!-.”

“למלחמה? בגלל אשר אין את נפשי לעשות נבלה ודבר בליעל? מה רבה עזות פניך!!”

“שמע נא דברי -, כל יודעי שמך יאמינו בך כי צדיק תמים וישר באדם אתה.”

“בצדק יאמינו כן - ורק אויל ומשגע יבקש אותי לעשות תועבה כזאת אשר תבקשי את.”

“אני ידעתי כי כקצף על פני מים כן הוא השם היקר אשר לאיש מתחפש באדרת הצדק כמוך - וברגע הראשון אשר ראיתיך, אמר לי לבי כי נץ טורף בנוצות יונה תמימה הנה הנך, ומעודי לא השלה אותי לבי - ועתה אודיעה נא את אשר אעשה לך: אני אדרוש את בתי מידך בפלילים, ואף כי אני יודעת כי מתה הילדה, בכל זאת אזעק חמס ושד אקרא כי אתה עם איש סודך חלקתם את הכסף אשר התעתד לבתי, ואת בתי שלחת מעל פניך אל בית אספי ילדים אסופים, וכתבת בשקר כי היא מתה-.”

“לו חפצתי בבצע מעשקות, כי אז תחת שלחי את בתך לבית אספי ילדים, שלחתיה אל ארץ תחתית והורדתיה דומה-.”

שרה נבהלה ונחפזה רגע קטן, ותוסף דבר במר רוחה: “היאות לאיש כמוך להעלות מחשבת רצח כזאת על שפתיך? - עתה יאמר לי לבי כי אתה שפכת את דמי בתי באמת, רצחת וגם ירשת! ואת דמיה אבקש מידך בפלילים, ולא אנוח ולא אשקוט עד אשר אורידך בנחשתים לבור כלא, ומשם תעל על במת מטבח… ראה נתתי לפניך את דרך החיים ואת דרך המות! אם תאבה ושמעת בקולי, לא אדרוש את מאה וחמשים אלף פֿראנק ההם גם את דמי בתי מידך, ועוד אתן לך מתת כיד עשירה ורבת אוצרות כמוני, אבי הילדה ישמח מאד בהאזינו כי עוד בתו חיה, ואנכי אשבע לו כי לא אתה רק אנכי בדיתי מלבי כי מתה הילדה, לבעבור הרעימו ולבעבור קחת ממנו נקם בחרות אפי בו לפני עשתי עשרה שנה, ועתה כי שב אפי ממנו, עתה נכספתי לשוב ולקשר את מעדנות אהבת נעורינו ולהציג את בתו לפניו. ראה נא כי לא יקרך כל און בדבר הזה, ועוד ייטב לך ושכרך הרבה מאד, אפס אם תמאן ומרית את פי, ידוע תדע כי מרה תהיה אחריתך…”

יעקב פֿערראנד שמע את הדברים המרים האלה ויתאפק ויתחפש במסוה המנוחה, אך לבו ראה כי רעה נשקפה עליו, ולמען היות לו רוח להתיעץ ולעשות תחבולות להמלט מפח יקוש, אמר אל שרה בנחת: “אני אשחק לנאצותיך ואלעג לכל דבריך, והנני נותן לך שלשה ימים לחשב מחשבות ולהנחם ממזמתך הרבה הזאת - ואם לא תשלח לי מכתב ביום השלישי להודיעני כי נחמת על רעתך אשר יזמת, אז אגישה משפטנו לפני שופטי צדק, והם ישפטו בינינו, ואז תראי כי השופטים יהיו לסתרה על איש הולך מישרים אשר ינער חצנו ממעשה רע ודבר בליעל…”

“טוב הדבר! אני אחכה עד יום השלישי, אולי תחכם ותסתר מרעה - וביום השלישי אשובה אליך לשמוע אם תאבה לעשות שלום לי או להלחם בי - אך ידוע תדע כי המלחמה תהי חזקה מאד, ומאיתן קשתי אשלח בך זקים חצים ומות!.”

שרה יצאה מהבית, ויעקב פֿערראנד ישב משומם ותפוש ברעיונות שונות ונוראות.



“חפצי בידי יצליח,” אמרה שרה אל לבה-. “הנערה היפה אשר הטה אליה רודאלף חנו וחסדו, אהבתו וחמלתו, ויושיבנה בכפר בוקעפֿאל; הנערה ההיא לא תהי לי עוד לשטנה בדרך - כי האשה עורת העין הרימה את המכשלה הזאת מדרכי. ימימה אשר רודאלף מלט אותה בחכמתו, והציל את רגלה מדחי בבית אשר ברחוב ההיכל, היא לא תמלט עוד מהרשת המזורה כעת לרגלה, ואז לא תשוב עוד עין רודאלף לראותה עד עולם. ואז בהיות רודאלף נעזב מכל רעיה ואהובה, כי בתו עוד חיה, למצוא נוחם ושעשועים בעניו, ואני אעטף שית אמת על דבר שקר כזה, גם הסופר, אשר יחרד מפני תנופת ידי, יהי עוזר לי, עד כי לא יפסח רודאלף על שתי הסעפים ויאמין כי בתו עוד חיה. ואני אמצא בנקל יתומה עניה ויפת מראה אשר אלמד לשונה דבר שקר כי היא בת רודאלף, הבת אשר הוא מתאבל עליה כל הימים. והוא באותו להצליחה ולתת לה יקר וגדולה, ישוב ויקחני לו לאשה - ואז תאמן נבואת אמנתי, אז אפיק זממי - ועל מצחי יציץ נזר מלוכה.”

והיום ההוא יום רעה להסופר פֿערראנד! תלאות שונות השתרגו עלו על צוארו וילאוהו, כמעט אשר יצאה שרה מביתו והשאירה לו לב רגז ודאבון נפש, והנה קארל ראבערט (שר האלף בפי אשת פיפילעט) בא אליו הביתה, ואחרי דברו מהתלות ופתיות על אדות הקרב אשר ערך עם ההערצאג פֿאן לוצעניי על אשר הכלימו בפני ימימה ההרוילית, שאל ממנו להשיב לו את שלש מאות וחמשים אלף פֿראנק אשר הלוהו לבעבור קנות לו את משמרת פקדתו להיות סופר הקהל בפאריז. “אנכי,” אמר קארל ראבערט אליו, “אנכי לא אאמין בקול מלשינים ומוציאי דבה אשר יעבירו קול בעיר כי צרורך נקוב ושלמים אין לנושיך הרבים הנושים בך - אנכי לא אאמין בדברי בלע ההם, אך בכל זאת אחלה פניך כי תשיב לי את כספי עם המרבית כאשר נדברנו, יען כי אחרי אשר נכזבה תוחלתי אשר הוחלתי לימימה ההרוילית, נכספה נפשי לקנות לי שדות וכרמים ובית מושב רחוק מתשואות חלד והמית עיר עליזה-.” כשמוע הסופר את דבריו, הרע לו רעה גדולה, וימהר ויבא לו את כספו, ויאמר אליו בשחוק (מכאיב לב): “הא לך כספך, ואתה צא לך וספר באזני מלשיני איך קצר קצרה ידי לשלם לנושי-.” ויהי אך יצא יצא קארעל ראבערט מביתו וישבר את לבבו משנה שברון, כי שלם לו את כספו אשר לא עלה מעולם על לבו לעשות כן (כמשפטו תמיד), גם נודע לו כי משנאיו כורים שוחה לרגליו להבאיש ריחו ביושבי פאריז, והנה שפרה סוכנת ביתו באה אל חדר מושבו, והיא תתיפח תפרש כפיה ותמרר בבכי לאמר: “אויה אדוני! איך צדקו דבריך אשר דברת לפני עשתי עשרה שנה כי נכונים לנו ימי חשך אם לא נוריד דומה את הילדה הקטנה ההיא אשר נתנה בידינו לגדלה…”

“אך מה כל החרדה הזאת כעת?” שאל הסופר את הסוכנת.

“אשה עורת עין, אשר לא ראיתיה מעודי, ואשר בידה הסגיר טורגעמינא את הילדה ההיא לפני עשתי עשרה שנה אחרי אשר כתבנו אמנה כי מתה הילדה, האשה העורת ההיא באה זה מעט אל חדר מושבי, ותאמר אלי כי היא יודעת אל נכון כי אני נתתי לה את הילדה ההיא…”

“הוי! מי הגיד זאת להאשה הארורה ההיא? הלא טורגעמינא אסור הוא באניה?”

“אני כחשתי הכל ואמרתי אליה כי דוברת שקרים היא - אך היא הגידה לי כי היא מצאה שנית את הילדה ההיא, והגד תגיד האמת באזני השופטים להמיט עלינו און להביאנו במצודה…”

“האם כרת עלי זה היום ברית את שאול?” צעק הסופר מנהמת לב נשבר.

“אך אהה! מה אשיב להאשה עורת עין ההיא? ומה אבטיח לתת לה אם תכסה את סודנו זה? -.”

“ההיא יודעת נאמנה איפה הילדה הקטנה ההיא כעת?” שאל הסופר בנחת.

“היא נשבעה לי כי היא יודעת את מקום שבתה,” ענתה הסוכנת.

“והילדה הלא היא בת שרה אחות תם.” אמר הסופר בלבו, ושרה הורתה הבטיחה להרבות שכרי אם אמר אליה כי הילדה עודנה בחיים חיתה, ועתה נודע לו כי היא חיה ובידי להשיבה אליה ולהרבות במחירה - אך מה אעשה לכתב אמנה ההוא אשר בדיתיו מלבי להעיד כי מתה הילדה? הלא אם יבקש הדבר ויגלה עוני, אז יצמת בבור יתר שנותי לחרפות ולדראון עולם! כי העון הזה יוביל את השופטים אל כל דרכי הרעים אשר הלכתי בם מעודי…" ואחרי רגעים מעטים אמר אל שפרה: “מתי תשוב האשה העורת ההיא הנה?.” “למחר” ענתה שפרה. “כתבי נא.” אמר הסופר אליה, “כתבי נא אל פולידורי כי יבוא אלי היום לעת ערב בשעה התשיעית.” “היש את נפשך,” שאלה שפרה, “היש את נפשך להגות מן המסלה את הילדה ההיא עם האשה העורת יחד? יגורתי פן יכבד עליך הדבר-.” “מה לך לשאול בדבר הזה?” אמר הסופר אליה, “כתבי נא אל פולידורי ותבקשהו לבוא אלי הנה בערב בשעה התשיעית.”

“לפנות היום ההוא” אמר רודאלף אל מורף, אשר לא יכול לבוא ולדבר עם הסופר, "צו נא להשר פֿאן גרוין לשלח רץ ממהר ולהביא בעוד ששה ימים את צלה אשת דוד הרופא פאריזה.

“אך למה זה תבוא האשה המבישה והשובבה ההיא הנה?” שאלהו מורף.

“אחרי עבור חדש ימים, תשאל זאת את פי הסופר פֿערראנד!” ענהו רודאלף.

מט: האשמה

ביום ההוא אשר גזל המורה ולילית את מרים, שלח רץ ממהר אל נעמי בשעה העשירית בערב, להגיד לה בשם רודאלף לבל תדאג ולבל תשית לבה אל מרים כי איננה, כי על פי רודאלף היתה שומה להביאה אליו, ובעוד יומים תשוב הנערה אליה, ומטעם כמוס צוה רודאלף לבל תשלח נעמי אגרת אל רודאלף פאריזה רק ביד הרץ ההוא, והרץ שלח במלאכות שרה אחות תם, להרגיע בזה את לבב נעמי על דבר הנערה, ולבל יודע מאומה לרודאלף עד יום השלישי, ובין כה וכה חכתה שרה להמריץ את יעקב פֿערראנד הסופר לענות בהילדה כי עודה בחיים חיתה. גם עשתה שרה עוד מזמה רעה להכרית את ימימה ההרוילית מארץ החיים, או למצער לעשות שנאה וקנאה בין רודאלף ובין בעל ימימה עד אשר יאסור אסר על נפש אשתו לבל תוסיף עוד לראות את פני רודאלף כל הימים, ואז ישוב לבב רודאלף אל שרה אהובת נעוריו כבימי קדם. כי ביום השני אחרי אשר דלק המארקיז פֿאן הארווילע את אשת נעוריו וישיגה בבית אשר ברחוב ההיכל, בא תם אל הבית ההוא, ובנקל הוציא מלב אשת פיפילעט מלים ותודיעהו כי אשה צעירה לימים רדפה בקנאת בעל נעוריה ואחד מגרי החצר אשר שמו רודאלף הציל אותה בחכמתו. ואחרי אשר נודע הדבר לשרה, שלחה אגרת בלי שם הכותב אל השר פֿאן הארווילע, וכתוב אליה כדברים האלה: “דע לך כי רעיתך סבבתך בכחש ובמרמה, כי בהודע לה כי דלקת אחריה ותשיגה בבית ההוא אשר ברחוב ההיכל, כחשה לך את מגמת לבה - והערימה להגיד לך כי לתמוך ידי עניים באה שמה, ובאמת הובילוה רגליה אל הבית ההוא לראות את פני שר גדול ונכבד אשר למען עשות את מזמתו שכר לו חדר בחצר ההוא במכפלה הרביעית ושמו רודאלף. ואם מאן אתה להאמין דבר מוזר כזה, בוא נא אל החצר ההוא אשר הוא במספר 17 ברחוב ההיכל ושם תוכח כי אך אמת יהגה חכי - ראה העידותי בך, פן יאמר עליך כי אהבת רודאלף עורה כה את עיניך עד כי לא תביט אם גם אשת נעוריך תפזר לו דרכיה.” כדברים האלה שלחה שרה אל המארקיז פֿאן הארווילע על ידי הרצים אחרי דברה עם הסופר את דברי תרמית לבה. ובערב ביום ההוא הלך רודאלף לבית השר… ומשם לבית ימימה ההרוילית להגיד לה כי המציא בעדה דבר צדק אשר לה לעשות במסתרים ובתחבולות, אך בטרם בוא רודאלף לביתה, ישבה היא עם בעלה השר פֿאן הארווילע ותדבר על לבו דברים טובים דברים נחומים, כי דברי רודאלף אשר דבר אתה על דבר בעל נעוריה, העירו בחדרי לבה רגשי חמלה וחנינה, ותחמול על מכה אלהים ואבד בתגרת יד מחלה אנושה. ובעלה השר התפלא מאד בהתבוננו איך נהפכו פתאם מחשבותיה לחמלה עליו ולנחמהו בצוף אמרי נועם, והוא לא ידע כי יד רודאלף עשתה זאת. רוחו דובר בימימה, ותורת חסדו על לשונה. וישמח השר שמחה גדולה, כליותיו תגלנה וכל עצמותיו גיל תחגורנה, והנה אחד העבדים בא הביתה ויאמר: “נשיא געראלשטיין שואל אם תרשהו הגבירה ימימה לדבר אתה דברים אחדים.” “יבוא נא הביתה!” ענהו השר פֿאן הארווילע. וברגע ההוא הופיע רודאלף בבית ויאמר: “יעלוז לבי כי מצאתי את השר מארקיז בביתו,” “ולבי יעלוז שבעתים בשובי לראות את פני הוד מלכותך אחרי אשר לא ראיתיך זה ימים רבים,” ענהו השר הארווילע. והנה בשבתם יחד ומתעלסים בדברי ידידות, הובאה מבית הרצים האגרת ההיא אשר שלחה שרה אל השר הארווילע בלי שם כותבה. והשר חלה את פני רודאלף לסלוח לו אם יפנה הצדה רגעים מעטים לקרוא את דברי האגרת ההיא, אשר בה הלשינה שרה את רודאלף ואת ימימה, כאשר ספרנו בזה.

נ: מועצות

רודאלף וימימה נדברו יחד בעת אשר קרא השר פֿאן הארווילע את האגרת ההיא. פני השר לא שנו למראה עין, רק ידו האחזת המכתב רועדת מעט, ואחרי רגעים מעטים הצפין את האגרת בצלחתו, ויאמר אל רודאלף: “שאני נא הוד מלכות ואנכי אלך לי לחדר מכתבי להשיב דבר על האגרת ההובאת לי, כי נחוץ לי הדבר עד מאד.” ובדברו השתחוה מול רודאלף ויצא החוצה. ורודאלף אמר אל ימימה: “בעלך התחפש באפר כאיש מנוחות, אך מבטי עיני חדרו תוך חדרי לבבו ויראו כי מורשי לבבו רועשים…” “אולי מרוב שמחתו היתה זאת,” השיבה ימימה אמריה לו, “כי זה מעט השמחתי את לבבו בהטיפי אליו דברים טובים ואמרים נעימים לנחמהו מיגונו ולרפא מחץ מכתו האנושה, כי שמרתי מוצא שפתיך, אדוני! ובה' נשבעתי להתאמץ עוד בכל מאמצי כחי למען הרגיע את לבב בעלי האבד ולהשקיט לו מימי רעתו וצרתו כאשר יעצתני אדוני-.” “אל גמולות ישלם לך ויגמלך טוב על חסדך וטובך זה!” אמר רודאלף אליה, “ואת תדעי ובחנת איך תהי גם את נחמה בנחמך את בעלך הטוב והישר אשר יד ה' נגעה בו - אויה! אך עתה אודיעה נא אותך גברתי כי סלותי לפניך מסלת צדקה אשר תלכי בה מסתתרה ומתנכרה להחיות לב נערה ישרת דרך ואמללה, ולהרנין לבב אלמנה אם הנערה ההיא. ועתה שמעי נא פשר דבר: דעי נא גבירה כי אני שכרתי לי בית מושב בחצר ההוא אשר ברחוב ההיכל - ושם בעלית קיר קטנה מתגולל מארעל חרש האבן בעוני וחוסר כל עם בניו הקטנים (כאשר ידעת גם את גבירה). וביום אתמול הלכתי עם שכנתי יונת-צחוק (אשר אספר לך בעת אחרת את הליכות דרכה) אל השוק הנקרא בשם “היכל” לקנות שם כלי בית ובגדים בעד בית מארעל. ויהי בבואי אל אחת החנויות ראיתי שם ארון עץ, ובהתבונני בו מבית, מצאתי בתוכו אגרת כתובה בידי אשה, והאשה מתאוננת באגרת ההיא על איש נבל המכחש בכספה אשר הפקד בידו ואשר בגלל זאת היא מתעטפת ברעב עם בתה היחידה ואין עוזר לה. ובקראי את האגרת ההיא שאלתי את פי בעלת המסחור ההוא ממי קנתה את הארון, והיא השיבתני דבר כי קנתה אותו ועוד כלי בית מעטים מיד אשה מעלפת שחורים ורכה עוד בשנים, אשר היא ובתה תראינה כבנות נדיבים ושועים אשר ירדו פלאים-.”

“ואתה הוד מלכות לא ידעת איה מקום מושב האמללה ההיא ובתה?”

“לא, וגם בעלת המסחור אשר קניתי בחנותה את הארון, גם היא איננה יודעת זאת, גם את שמה לא תדע. אך אקוה כי השר פֿאן גרוין יחקור וימצא את בית מגורה. אפס כי שכחתי לספר לך גבירה כי בשולי האגרת ההיא אשר מצאתי בתוך הארון, כתובים הדברים האלה: לכתוב לההערצאגין פֿאן לוצעניי.”

“אם כן הדבר,” אמרה ימימה בשמחת לבב, “אם כן הדבר אלכה לי ואשאל את פי ההערצאגין פֿאן לוצעניי על אדות האשה ההיא -.” ואחרי רגע קטן נאנחה ותוסף לדבר: “אך איך אשאל את ההערצאגין על אדות האשה ההיא אם לא אדע את שמה.”

“שאלי נא אותה אם היא יודעת אשה אלמנה רכה בשנים אשר לה בת יחידה ושמה פנינה, ואשר אחיה שלח יד בנפשו לפני חדשים מעטים - כאשר הראיתי לדעת במכתבה אשר מצאתי בארון ההוא-.”

“אדמה כי על פי האותות האלה, תזכור ההערצאגין מי היא האלמנה-. הוי, נשבר לבי בקרבי על שבר בת לא-נחמה זאת אשר לפי דבריך, אדוני, היא בת נדיב ושוע ותרד פלאים בתגרת יד איש נבל…”

“איש סופר עשיר גדול ורע מעללים מאד אשר שמו יעקב פֿערראנד.”

“יעקב פֿערראנד! הלא הוא סופר בעלי גם סופר אשת אבי - שגית אדוני, שגית, הסופר הזה ישר באדם הוא, וכל יודעי שמו קדוש יאמרו לו.”

"ואני יודע נאמנה כי מעול וחומס הוא, והוא כחש בפקדון האלמנה ההיא אשר הפקידו אחיה בידו - ועונו גדול מנשוא! כי איש עשיר הוא, וכל יודעיו יאמינו בו כי איש חסיד ואיש קדוש הוא, והוא ירבה חמס ושוד! אהבת בצעו לא תשבע כמות, ותאות נפשו לכסף וזהב לא תאמר הון. הוא יבלע חיל חלכאים, ישוד אלמנות, ירצץ יתומים, וימלא אוצרותיו, זהב חמסים, שוד אמללים וגזל נדכאים -. כי יקום איש על רעהו ורצחו נפש, הלא ירצחהו רק פעם אחת וברגע קטן, אך עיט צבוע זה ירצח מעט מעט ובימים כבירים את כל הנופלים בעצומיו, בשלחו בם כאב נצח, רשפי עוני וחצי מות ורעות רבות וצרות-. הוא באות נפשו הרחבה יכרית אכל מפי עולל, יגזול משענת מיד איש שיבה, ושאול יחטא - נשיבה על לב איך העמיק שחת בכחשו ובפקדון האלמנה הזאת: האלמנה השדודה תמות בעוצר יגון וברעב, ובתה היפה הרכה והענגה אשר לא נסתה לעבוד בלחם, תשאר יתומה עניה ועזובה בלי משען לחם, ואין מפלט לה בלתי אם להמיר כבודה בקלון בעד אגורת כסף, או למות ברעב - ואם תעש את דבר הנבלה ותחלל כבודה, הלא אז תשחית את נפשה לנצח, ומי הסב בכל אלה? הלא יעקב פֿערראנד! הוא הסב במות האלמנה ובקלון בתה, הוא רצח את גוית האם ואת נפש הבת, ולא בפעם אחת, גם לא ברגע קטן, רק בפעמים רבות ובימים כבירים ובאכזריות רצח!!-.

ימימה לא שמעה עוד דברים נמרצים כאלה מפי רודאלף, לא ראתה עוד פנים נזעמים כהם מיום ראותה את פניו, ודבריו המפיצים עברה וזעם על עושי רשעה, התחקו כבצפורן שמיר על לוח לבבה, ותדום.

“סלחי נא לי,” אמר רודאלף אליה אחרי רגע קטן, “סלחי נא לי על זעמי וקצפי, כי לא יכולתי להתאפק בזכרי את הרעה הנשקפת על האלמנה ההיא ובתה, ומי ימלל את כל התלאות והרעות הנוראות אשר תולדנה מעוני וחוסר כל?-.” “אודך אדוני על כי בדבריך הנערצים יספת עוד להעיר את רחמי ביתר עז על האלמנה ההיא ובתה. ובישע אלהים אושיעה אתהן מבלי אשר תדענה מאין בא עזרו-. הוי, מי יתן בוקר וארוצה אל ההערצאגין לחקור ולדעת מי היא האלמנה האמללה ההיא, ואז אשוטט בחוצות פאריז, ולא אנוח ולא אשקוט, גם אם אשים נפשי בכפי, עד אשר אמצאנה-.” כה דברה ימימה ברגש ותדום מספר רגעים, ואחרי כן הוסיפה דבר: “נכספה גם כלתה נפשי לחוש את השמחה הגדולה אשר ישמח לב אדם בהחיותו לב נדכאים - אוי לי, כי נאספה שמחה וגיל מחדרי לבבי בעודי צעירה לימים, ובתי נפשי סגרים מבוא כל רגש ששון בם - ועתה אתה, אדוני המלך, הוריתני ללכת במעגלי צדק אשר כל הולך בם ישבע שמחות עולם, גילה נצחת וששון אין-קץ. כל אשר אוסיף להתבונן בדברות קדשך, אוסיפה למצוא בם ישר וחנינה, חסד ורחמים, צדק עולמים ומישרים, ומה גם בלמדך אותי לעזור מבלי אשר ידע העזור מי עוזרו, והנושע מי מושיעו - הה, מאין ידעת אדוני המלך לחדור כה בחדרי לבב עניים מרודים? איככה תוכל לדעת ענות עני ולחצו בשבתך על גפי מרומי ההצלחה כל ימי חייך?-.”

“גם אנכי סבלתי ועודני מסבל עמל ותלאה, ועל כן ידעתי את נפש מצרה.”

“האתה, הוד מלכות, הנך קשה יום?”

“אויה, כי כן הוא! קשה יומי הלאני תלאות רבות ושונות, עד כי לאחרונה השיא מות על בתי היחידה - אהה! ויבצעני…”

“בתך, האמנתי כי לא היתה לך בת-.”

“אל תשאלי נא מי היתה הורתה, אך דעי לך כי בתי מתה עלי בימי ילדותה, ומותה ימרר ימותי ושנותי, ברבות הימים ירב יגוני, ובספות השנים יוסיף לי מות בתי שנות רעה - אויה לי! כי לולי מתה הילדה, נמלאו לה כהיום שבע עשרה שנה… סלחי נא לי, גבירה, כי עזבתי עלי שיחי והתאוננתי במר רוחי, כי כה הטבע בלבב אנוש אנוש תת פוגה לתוגה עת יספרנה וישחנה כי ישיחנה-. אמנם לא אנחם על דברי אשר דברתי אתך, כי לבי סמוך ובטוח כי תאבי לעצתי, ותלכי במסלות הצדק אשר סלותי לפניך: להרנין לב אלמנה, להחיות רוח שפלים, להיות עינים לעור, מעוז לדל ומחסה לאביון, ובדברים האלה תמצאי מזור ושבר לשבר לבבך, רפאות וגהה לרוחך הכהה, ושמחה נצחת לנפשך הנאנחת. ואני אהי בעזרך לזרוע צדקות ולהפרות ישע - גם אתאמץ בכל מאמצי כחי להצמיח ישועות לך ולבעל נעוריך אשר נפשי קשורה בנפשי מנוער, ואשר כגדל טובו כן גדל מכאובו…”

“אודך בכל לבב, אדוני!” ענתה ימימה ותמח דמעתה מעל עיניה, “כי לולי עצתך תשעשעני, כי עתה אבדתי בעניי. ובשם ה' אשבע להקים את דברך הטוב, לרדוף צדק ולנחם את בעל נעורי בר הלבב האבד בתגרת יד מחלתו האנושה…”

לדברים האלה נרעש פתאם הבית, ודלת מסתרה נפתחה בחוזק יד. ימימה צעקה מנהמת לב, רודאלף התפלץ, והשר הארווילע התפרץ ויבוא הביתה בפנים לבנים כמת ובפיק ברכים ודמעות עינים. אחרי עבור הבהלה הראשונה, אמר השר הארווילע אל רודאלף בתתו לו את מכתב שרה: “הא לך, הוד מלכות, את המכתב הנתעב אשר הובא אלי זה מעט - קראהו וקרעהו אחרי כן לגזרים!”

ימימה הביטה פני בעלה בתמהון, ורודאלף קרא את המכתב ויקרא בזעם אפו: “מה רבה התועבה הזאת!.” “ואנכי,” אמר השר הארווילע, “ואנכי התעבתי עלילה גדולה גם מהתועבה הלזו, כי אנכי תחת הראותך את המכתב הארור ההוא, הסתרתיו אז מנגד עיניך, ושמתי מסוה מנוחה על פני בעת אשר שלהבת הקנאה בי מתלקחת, ואש זעמי הרתיחה את כל קרבי, ואצא מהבית ואחבא אחורי דלת מסתרה ואט אזני לשמוע את אשר תדבר עם ימימה. ומה שמעתי? אמרי ישר, דברי צדק ותורת חסד! - הוי, איך נואלתי וחטאתי כי לא האמנתי בצדקת נפשך וטהר רוחך! ראה נא, הוד מלכות! גם את ימימה! ראו הנני כורע לפניכם על ברכי, ואשביעכם בשמים ובארץ כי תסלחו לעוני ותכפרו משוגתי ועותתי-.”

“הוי אחי!” קרא רודאלף אל השר הארווילע בהרימו מהארץ, “קום נא יקירי! כי במה חטאת לי ובמה הרעות לי כי תתרפס ותבקשני לסלוח לך? ונהפוך הוא כי שמחתני בפעלך זה, יען כי על ידו הראית לדעת כי ימימה רעיתך בעלת נפש טובה היא השאפת אך צדק וחסד ומתאמצת לנחמך ולשמחך מיגונך…”

“ואת ימימה!” קרא השר אל אשת נעוריו, “הגם את תסלחי לעוני בפעם הזאת?”

“סלחתי כדברך אם אך תהי עוזר לי להצליחך כל דרכיך-.”

“ראה נא ידידי!” אמר רודאלף אל השר הארווילע, “ראה נא כי אויבינו לא השכילו, ומחשבתם הרעה נהפכה לנו לטובה, כי אני ואתה יספנו לאהוב איש את אחיהו ביתר עז, וצדקת ימימה רעיתך התמימה יצאה כנוגה. בזה נקמנו מאויבינו בעת הזאת, אך בימים הבאים אשלם להם עוד על יתר כרוע מעלליהם - כי לבי רואה מאין יצא הנגף הזה - ואנכי שמתי לי לקו להיטיב לטובים ולישרים בלבותם, ולגמול לעושי רשע כרשעתם-. עתה אלכה לי כי בא מועד. שלום לך הארווילע אחי! חיי בטוב, ימימה!” כה דבר רודאלף ויצא מהבית, והשר הארווילע הלך לשלחו ולהודות לו עוד הפעם, ואחרי כן בא אל חדר מושבו ויסגור הדלת בעדו וישקע במחשבות עמוקות.






המזכיר נוממער 4 1848, ברלין א אשער עט. קאמפא. והוא אוצר יקר לביבליאגראפיע העברית, מחברת הרב החכם השלם והמהולל דר. מ. שטיינשניידער.  ↩



נאכט איילע.  ↩



דאס העפט, כמו ויבוא גם הנצב אחר הלהב (שופטים ג' כ"ב).  ↩



דורכזיכטיג.  ↩



פיה–האנדלער.  ↩



פֿינפפֿאך.  ↩



קאנאל.  ↩



מיטגיפט, כמו ויתנה שלוחים לבתו (מ"א, ט טז) והוא נגזר מן פעל ושלשים בנות שלח החוצה.  ↩



יזכר נא הקורא כי הזמירה נתנה אל בית יעקב פערראנד הסופר בהיותה עוד ילדה קטנה כבת ארבע שנים ושפרה סוכנת ביתו הסגירה אותה ליד לילית לגדלה בביתה בשכר אלף פראנק.  ↩



הקורא המשכיל ישכיל ויבין כי הילדה אשר מדבר בה בזה היא מרים אשר תכונה בשם “זמירה”, בת רודאלף ושרה, ורק שקר ענתה שרה כי הילדה הזאת בת אחותה היא, לבעבור בצע על ידי זה את מזמות לבבה, כאשר יודע במרוצת הדברים. אמנם גם שרה גם רודאלף האמינו כי מתה עליהם בתם–.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7660