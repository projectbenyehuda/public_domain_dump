


	
	אחרית דבר: מאת הועד להוצאת כתבי דוד סמילנסקי
	



הועד להוצאת כתביו של דוד סמילנסקי מגיש בזה לצבור את הספר הראשון “עם בני דורי” (פרקי זכרונות ודמויות אישים).

ספר זה אינו אלא חלק קטן מכתביו של העסקן המובהק, שליווה
במשך עשרות שנים את תנועתנו הציונית ואת בנין הארץ – לא רק במעשים ובפעולות
ממשיות אלא גם במאמרים מפרי־עטו לעת־מצוא.

כתבים אלה, ככתביהם של כל ראשוני התנועה, ערכם מרובה כחומר
היסטורי וגרפי ממקור ראשון, שמתוכו ילמדו בני דורנו והדורות הבאים את פרשת
גלגוליהם, אורח חייהם וסבלותיהם של מחוללי התנועה, סוללי־דרכה, חלוציה
ועסקניה.

חובה מיוחדת מוטלת עלינו ביחוד בימי חירום ושידוד המערכות
להציל משיני הכליון, על ידי פרסום בדפוס, כל תעודה בת־ערך הנוגעת
לתנועתנו.

אין ספק, שספר זה, הגדוש חומר חשוב, וגם כתוב בצורה מלבבת
השווה לכל נפש – ימצא לו מהלכים בכל חוגי הצבור. וככל אשר ימהרו לרכוש את
הספר, כן תאופשר לועד ההוצאה הגשמת המטרה שהציב לו: הוצאת שאר כתבי ד.
סמילנסקי.

בהתאם לצרכי השעה, הקדיש ועד ההוצאה חלק מהכנסות הספר למטרה לאומית־ציבורית, שהזמן גרמה: לטובת הקרן למען החייל העברי.





בשם ועד ההוצאה:

פרופ' ד"ר יוסף קלוזנר

ד"ר חיים בוגרשוב

ד"ר משה שרמן

ד"ר משולם ליבונטין





מנחם־אב תש"ב, תל־אביב










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42537