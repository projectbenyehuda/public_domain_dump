


	
	כדברך
	



“כדברך” / יוסף הלוי זליגר


(תחנה)

תפלה לחנוני



בפתחו חנותו;



ענו ועני



ובאלהים חסותו.

מרחם ומשגיח,



שים-עינך בי;



ישועות מצמיח,



היה עוזר לי.

אתה משגבי,



לך קויתי;



אליך אשגבי,



לישועתך צפיתי.

עיני פקח



לראות מישרים;



אזני פתח



לשמע מוסרים.

למדני צדק,



ישר ידי;



הרחיקני מחדק,



פלס צעדי.

לא-אהתל בעמיתי,



כי-נברא בצלמך;



לא-אפר בריתי,



כי-אחוש קרבתך.

אבער ממגורתי



אבן ואבן;



תתעב נשמתי



מחשבות און.

סחורתי לא איפה,



בדבורי לא אשנה;



מומי לא-אחפה,



שכני לא-אגנה.

באחי לא-אשקר



אך-אמת אדברה!



מתחרי לא-אבקר,



אף-תהלתו אספרה.

ממדון שמרני,



לא אקבל ולא אקבל;



מתמרורים הצילני,



לא אחבל ולא אחבל;

לא אתבע ולא-אתבע,



בריב לא-אערימה;



לא-אשביע ולא אשבע



עם-הכל אשלימה.

לא אהיה כנשה



בנוקפי סחורתי;



כי-חקי משה



אור לנתיבתי.

שלח-לי קונים



ישרים ותמימים;



אלי יהיו פונים



נוחים ונעימים.

שמרני ממכשלה,



בל-תמטנה פעמי;



על-כל שאלה,



אענה כל ימי.

לא ארדף מזמה,



פן תכסני כלמה;



אלך בישר



והשגתי אשר.

בל יבאני חסר,



פן-ארעב ונואשתי;



אף לא יתר,



פן אשבע וכחשתי.

הטריפני צרכי



במשקל במשורה;



האר-לי דרכי



ללכת בשורה.

תם יצרני,



כי עליך יהבי;



רוחך תסמכני



ודברך בלבבי.

נדפס בשבועון “בת קול” גליון ב', לבוב תרע"ג.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8527