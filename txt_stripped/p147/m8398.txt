


	
	מלכות שדי
	



מלכות שדי / יוסף הלוי זליגר


כל-הטובים אותך יקוו



בכל-לבם לתורך יתאוו



זה-כמה אחרו פעמיך



ורגע לא-שכחוך שאפיך!

אך-את תגיהי אפלתם



ותשימי קץ לתוגתם;



מומי הגויות תסירי



ומחלת הנפשות תעבירי!

עריץ לא-יעז למולך



ושד לא-ישמע בגבולך



עשוק לא-יבכה על-עשקו



ושפט לא-יהדר את-נשקו!

יעלמו שרים ועבדים,



יכלו ענקים וגמדים;



ינשאו עמקים ובקעות,



ישפלו הרים וגבעות!

מלכך לא-יהיה בל,



כי-תריחהו יראת אל;



רוח חכמה תפעמהו



ואהבת ישר תנחהו!

חסד ואמונה דברו,



כי-התורה ענק לצוארו;



זהב וצבא לא-ירבה



ופשתה כהה לא-יכבה!

אדם לאדם לא-יתנכר,



בין אזרח וגר לא-יבקר;



כל הגבולים והחומות נהרסו,



כל-המבצרים והקריות נרמסו!

לא ישפטו-עוד חרב ודם



ולא ילחם-עוד עם בעם;



כל-הגוים שקטים ושלוים



ולדבר אדני תאבים!

לא-יהיה עוד נושה צר



ונחלת-איש לא-יירש זר;



כי-בסדריך שמטה ויובל



ואפס כל-נוגש וחובל.

בכל-הארץ אורך יופיע,



לכל-העמים שמעך יגיע;



כסאות עריציהם ימגרו



ועצבי ידיהם ישברו!

על-דלתות ירושלים ישקדו,



שכם-אחד את-אדני יעבדו;



בך ילמדו תורת-הצדק



לבער גם-הם כל-חדק!

בכל חכמתך נראה



ומלאה תבל יראה;



בכל-פנה משפט ותורה



בכל-צד אמונה טהורה!

הצולעה והנדחה תאסף,



כי-זרוע הקדש תחשף;



יחדל מהארץ אביון,



כי-ההשגחה יצאה מחביון!

אל-תסתתרי עוד תקותנו,



אל-תתמהמהי עוד נחמתנו;



באי הופיעי ודי,



קרבי מלכות שדי!

נדפס בשבועון “בת קול” גליון ל' לבוב תרע"ג.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8398