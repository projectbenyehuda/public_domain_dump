


	
	כל ישראל ערבים
	



כל ישראל ערבים / יוסף הלוי זליגר


בכל-העמים אם-תחטא נפש,



היא לבדה תטבע ברפש;



ואיש מישראל אם-יאשם ברצונו,



כל-בני עמו ישאו עונו.

בגדלת נכרי אם-איש יקנא,



אותו לבדו ישטם וישנא;



ואם-יהודי יגבר ולמעלה יתפש,



בכל-עמו עלילות אויבו יחפש.

בכל-אמה ולשון עריץ מכניע,



בממרים לבד ירע וירשיע;



ואם-איש ימיני לא-כרע לבן-המדתא,



בכל-עם מרדכי הפיל אימתה.

אם גאה בגאה יעז ויתעקש



אותו ירדף ובנפשו יתנקש;



ואם-יעמד על-דעתו בן-יאיר,



בכל-ישראל המן חמתו יעיר.

אם אחד הגוים יעשה תועבה,



אף-משפחתו בטוחה ושלוה;



ואם-איש יהודי יעבר עברה,



על-כל היהודים תצא גזרה.

כל-התבל מלאה שופכי דמים,



והם בעצמם יושבים ברמים;



ואם-העלילו על-הלזנר עלילת רצח,



בכל בית-יעקב כתם לנצח.

בכל עבר ופנה אנשי תככים,



והם נכבדים, תושבים ואזרחים;



ואם-יש בתוכנו אנשי מרמה,



לשטף את-כלנו תצא זרמה.

האמנם הגוים תמיד צלחים?



ההנם ביחידותם רק שמחים?



המר גורלנו ועליו נתאונן?



הנבכה לאחדותנו ועליה נקונן?

נכרי מצליח מתגאה באונו,



לעניי עמו לא-יעניק מהונו;



אם בבית יהודי תבא ברכה,



לעניי עמו יפתחהו לרוחה.

אם-אחד מהם חילים יגבר,



קרובים ורחוקים יערף וישבר;



ואם-אחד ממנו יעלה לגדלה,



יביא לכל-עמו פדות וגאלה.

גוי מכה מתגולל בפצעיו,



רש וחלש גוע ברעב;



ואם-יכה יהודי מכות וחבורות



יחישו לישועתו יחידים וחבורות.

הם בעשרם קצינים וחשובים,



ובצר להם הנם עזובים;



אצלנו לא-ירעבו עניים מרודים,



כי ירחמום אחיהם היהודים.

לאחים רצוצים בן-נכר יתנכר



בטוב לו לתאותיו יתמכר:



ויהודי ישלח לרעהו מנות



בחגו יתן לאביונים מתנות.

יתפזרו הם לכל-צד ועבר,



יהיו מפרדים אבר אבר;



ואנחנו נתאחד ונעמד כצורים



ונשמחה יחדו בחג הפורים.

נדפס בשבועון “בת-קול” גליון ט', לבוב תרע"ג.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1434