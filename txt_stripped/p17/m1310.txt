


	
	חיי-אדם
	



חיי-אדם / אברהם גולדפאדן


מה מר לגבר  לשאת השבר,



עד בא לקבר   מיום הולד;

ימים ורגעים  הוא עתיד לפצעים,



אין קץ לנגעים  ישבע בחלד.

תאוה צרבת,  עליו ארבת,



תרבה שלהבת,  על מוקדי עצמיו

כה תמיד בוערה   לא תכבה מהרה,



ועל הבערה,   יבכה כל ימיו –.

קנאה תערוג כאיל,  אל הון וחיל



וגרנה יום וליל, כקבר פתוח;

תשים עין לרע חיל איש לבלע,



ומטובו לשבוע, רגע לא תנוח.

עוד השנאה שלחת,  והיא נופחת,



אש מתלקחת,  עד אבדון אכלת;

אף תעור הנקמה,   לתגור בו מלחמה,



עדי ביד רמה,  כל טובו שללת.

ובשבט עברתהו,   בא העני אליהו,



ומביתהו,    יבריח העשר;

והרשעה שמה, גם היא ביד רמה,



תרמוס לאדמה,    כל צדק וישר.

ולשון רמיה,  תעשה תושיה,



בחלקות פיה,  תלכוד האדם;

הם כעטרה,  לאחות הצרה,



רק רעה ומרה,  נחלת מעבדם.

כה יסבול בן-מות,  פה עול העצבת,



עד רדתו צלמות,    גם אז לא תרפהו

אכן הלא פלא, איך צרות כאלה,



האיש בל ילא,  לשאת עליהו –?

אך תקוה נצחת,   בלבו פורחת,



ותך שרש נחת, על תלם לבהו;

מנה נצנים,  יקטפו נעמנים,



כשב שבע שנים כנער באבהו.

עת איש קץ בסבל,  ונתיב חייו אבל,



כי נפל לו חבל,  עמל וטרח;

היא תנחמהו, ותאמץ כחהו.



ובגיל פעמיהו,  יאחזו אז ארח.

לך-תאמר-יקר ערך,  שם שם עלי דרך,



תבא בלי פרך,  אל מחוז חפצך;

נפשך עז דורכת,   כי עוד מעט לכת,



וארץ מבורכת,  לנגד עיניך.

כבוד יטפו שמיה,   מי נחת מימיה,



ומהרריה,    תחצוב פז וכתם;

שם אשר פרח, שם עשר צמח,



שם יתנו ריח,  כל מר ובשם.

ובלב מלא גילה,   יבחר המסלה,



ופעמיו לסגלה,  לרוץ לא ייעפו;

ובמרוצתו,  ישכח צרתו,



כי מבקשי רעתו,    אליו ישאפו.

כה נפשו לחצת,   כה רוחו רעצת



והליכתו עוד רחצת,  בחמאות פיה;

עדי לפניהו,  יחזה קברהו,



אבל היא תנחמהו,   ועינו צופיה…..

"– אן אתה, שבר,   עוד תוליך הגבר!



המעט עמל ושבר,   נשא בחלד –..?

פה-יענה-בן מות,   פה קץ עצבת,



כי טוב יום המות,   מיום הולד –!"
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1310