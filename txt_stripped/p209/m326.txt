


	
	אל חסדאי אבן-שפרוט
	



אל חסדאי אבן-שפרוט / יצחק אבן-קפרון




לגבור בתעודה / ותורה החמודה,



לאלוף ביהודה / שאו שלום, הרים!



ומהרו בשמחות / בכל ארבע רוחות



ופנו הארחות / ועברו בשערים,



ויבוא שר נאמן / ונטע הנעמן–



בימיו לא אלמן / ישרון לדורים.



תמהרנה להיות / משחקות כל פיות,



תרננה ציות / ומדבר ויערים,



ותגל הערבה / ותפרח בתנובה



לראש כלה כי בא / בשמחה ובשירים



אשר מדי הולכים / פעמיו בדרכים –



מאורות נחשכים / והיו נקדרים,



ועיר ההללה / ביפי נגבלה



לאחריו משפלה / ויושביה עכורים.



ושממו אביוניו / בהעלימו עיניו



ולא ראו פניו / מאירות כמאורים,



ומשלו הזדים – / בלכתו – בשרידים



והיו כעבדים / קנויים ומכורים,



ושמנו עריצים / והנוגשים אצים



וגברו היועצים / ורבו הקושרים



לבלע הונם / וחילם והמונם



והאריכו לשונם / ונהמו ככפירים.



והשתוממו כלם, / למען סר צלם



ומקל את עלם – / גדולים וצעירים



אשר נפשם חיה / וגם היה היה



כפלג בציה / וגם מים קרים,



והסיר את סבלו / לעמו גם חבלו,



ונפשו עגמה לו / ורחמיו נכמרים,



ושבט נוגש בו / שברו מקרבו



וגם מנע מבוא / עליהם אכזרים.



אשר אין בלעדיו / ברחמיו וחסדיו



שלחו לשרידיו / למחיה ומזורים



והוא השם חייו / ישועה לפדוייו,



ודליו וענייו / בימיו נעזרים.



והזכירם צאתם / דרור מעבדותם



וגם נשאו אותם / עלי כנפי נשרים,



בעת פנה אליהם / בארץ לא להם



והסיר מעליהם / עבודת המצרים,



וממרום הערה / ישועה גם עזרה



ועלימו נקרה / אלהי העברים,



והעמים בזר / ועצמותם פזר



ובימינו גזר / ים-סוף לגזרים.



אלוה כל בשר / הקימו להם שר



להודיע מוסר / להבין נמהרים



והצליח דרכו / שלחו בו מלכו,



וערב חין ערכו / כמנחת בכורים,



ונתן את חנו / בעין מלך, מנו



לקצין, גם קרנו / עלי שריו הרים.



ואין דובר דבר / בכל מקום עבר,



בעזרת אל גבר / בכל הגבורים,



ופתח בניבות / ונעם מחשבות



בלא חץ וחרבות / מדינות גם ערים,



וגרש מחבו / לאם האל קבו



ושלף את חרבו / וכלה הצרים



אשר הוזים שוכבים / ודומים לכלבים



וגדע נתעבים / ואוכלי החזירים.



וצר מכל פנה / בחכמותיו ענה,



ותופשי הצנה / לפניו נבערים,



והולכים ברמחים / לפניו הם שחים



ומחזיקי שלחים / כלי קרב נחגרים,



ורוכבי הסוסים / הלא גם הם נסים,



נמוגים ונמסים / נפוצים נפזרים,



וכלם נחבאים, / מפחדים ויראים,



ומפניו באים / בנקרות הצורים.



אשר עולה עלה / למעלה מהללו



נדיבים יחלו לו / כמו טל ומטרים:



למלקוש פה פערו / ובדברו נחרו



ומפניו עצרו / במלים כל שרים,



וכחדו את שכלם / וגם פיהם נאלם,



ומשכלו כלם / ימששו כעורים,



וגם נהרו אליו / ואל טוב מפעליו



ותחת כף רגליו / ילחכו העפרים.



והוא במליצותיו / כקל במרוצותיו



וגם כל מועצותיו / כשואל באורים,



ומחיה לנשמות – / שפתיו בנעימות,



ומרפא העצמות / וגם חיי בשרים.



לנכחו ולמולו / משכני גמולו,



למען רב שכלו / עלי כל המורים,



וידעתי כי לא / יהי עול באהלו



והאמת גורלו – / ולא שוא ושקרים,



וחן שקר פצה / לפניו לא ימצא,



והצדק רצה / ואוהב מישרים.



ולבי יתעורר / להשיב ולברר



דבר המשתרר / עלי כל הפותרים



וזה הוא בן-לבראט / אשר לשוא חרט



וחשב כי פרט / וכלל באמרים:



לשון קדש הכרית / אשר היא לשארית,



בשקלו העברית / במשקלים זרים



אשר בם נתצים / פתוחים וקמוצים



ויהיו נפרצים / גדרות נגדרים.



ובתשובות עזות / השיבותי על זאת,



והואל נא לחזות, / חכם כל היצורים!



ואל תבוז מלי / וגם לפנות אלי,



והט חסד עלי / והוכח בדברים,



והאזינה עדי, / אדוני רב חסדאי,



ויאזין אל שדי / דברך במצרים



ויריב ריבך / ושמח אוהביך



וגם כל אויביך / יהו כיקר כרים,



וימיך ארוכים / שמורים וערוכים,



מברכיך ברוכים / ואורריך ארורים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/326