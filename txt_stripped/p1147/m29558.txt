


	
	חיים חיסין
	





4.jpg


(1932־1865)


ימים ראשונים במושבה ראשון לציון,
לפני חמשים שנה. המתישבים אך מתחילים לתקע
יתד באדמת החול של “עין־הקורא”. שממה מסביב.



היעלה בידי המתאחזים להשאר כאן? הכל תלוי בבאר. אם ימצאו מים חיים
במקום הזה ישבו האנשים פה, ולא ­– מי יודע.
חופרים באר. העמיקו חפר, כבר הגיעו עד שלשים מטר
­– ומים אין. הפועלים הערבים אשר החלו בחפירה
מפחדים לצלל בבור העמק. גם בין המתנחלים
במושבה אין איש אשר יצלח למלאכה. אחדים מן
האכרים אשר רצו לרדת, משנתלו על פי־הבאר
הפעור, התחיל ראשם סובב וכמעט שהתעלפו. עבדו
במכשירים פשוטים. היורד אל הבאר קושרים אותו
בחבל המסתובב על גלגל ומורידים אותו. האדם
הקשור אל החבל מסתובב כסביבון ונפגע בדפני
הבאר, עד הגיעו למקום אשר יוכל להעמיד את כפות
רגליו. שלשה אנשים דרושים לעבודת הקדיחה
למטה. והנה נמצאו שלשה מתנדבים מפועלי
המושבה.

עוברים ימים ושבועות והקדיחה נמשכת.
כל בני המושבה עומדים ליד הבאר ומצפים
לבשורת המים.

יום אחד, אחרי תוחלת ממשכה של קדיחה
באבן־סיד, שקע המקדח בקלות. ממצולות הבאר
נשמעה הקריאה:

– מים!

הבשורה עלתה למרום מפי החופר הצעיר: חיים חיסין.

ארץ רוסיה בראשית שנות השמונים
למאה שעברה. הנער היהודי התחיל ללמד את לשון
הארץ, לבקר בבתי־הספר הרוסים, לקבל את
המנהגים של עם־הארץ, ונשא את נפשו להיות אזרח
הארץ הגדולה, אזרחים גמורים בכל. גברה
השאיפה להשכלה, והשכלה לפי המובן של הימים
ההם היא רוסית, ספרות ושירה רוסית ודאגה להמוני
העם הרוסי המדכאים תחת שבט מושלים עריצים. רבים
מבני ישראל החלו שוכחים את מוצאם היהודי
והסיחו את דעתם מענות עמם, וכל מעינם ושיחם
בתרבות הרוסית ובחיי העם הרוסי.



בימים ההם האמינו גם משכילי
היהודים בארצות האחרות, כי בעלות שמש
ההשכלה להאיר לעולם, יגוזו גם מחשכי חייו של
היהודי. אור ההשכלה יפזר את כל העננים של
אמונות־הבל, של שנאת־עמים, של קנאת־דת, של
גזרות ורדיפות. ובעולם מתקן זה יקל גם ליהודים
לחיות בין העמים ויהיו אזרחי הארץ בכל מדינה
ומדינה.

אך לא ארכו הימים והאמונה הזאת
נתבדתה. שנאת ישראל הרימה ראש. ברוסיה גברה
הרעה. גל של פרעות הציף יותר ממאתים ישובים של
יהודים. הרוגים ופצועים, שוד וחמס ­– והממשלה
הרוסית התקיפה עושה את עצמה כלא רואה. אינה
עוצרת. המכה היתה קשה ובלתי צפויה. בבת אחת
נגוזו החלומות על התערות בארצות הגויים.



“מי אתה?” זו השאלה נקבה את הלבבות.
וממעמקים פרצה התשובה: “יהודי אני”… וצעירים
בעלי נפש, שהעזו לחשב את מחשבתם בעצמם,
אמרו לעצמם: איננו רוצים לחיות בחסד זרים. אנו
רוצים להיות יהודים בני חורין. נצא מתוך
הגלות.

בין התועים שמצאו את דרכם ­– גם
הצעיר חיים חיסין, בן שבע־עשרה, תלמיד
הגמנסיה במוסקבה. הוא ידע את הקו הישר, מן
המחשבה אל המעשה. “בית יעקב לכו ונלכה” ­–
לארץ ישראל!



בחרקוב נוצרה האגדה הראשונה בשם
ביל"ו. מאות צעירים מערים שונות, מתלמידי
האוניברסיטאות בקיוב, ורשה, מוסקבה ופטרבורג
נספחו עליה. החלו מתכנים תכניות על עליה
לארץ־ישראל ועל חיי עבודה. ובקבוצה הקטנה
אשר במוסקבה היו חיים חיסין, יחיאל צ’לנוב ומ.
אוסישקין. בראשונה היו מרבים להתוכח: מה יהיו
סדרי המדינה בארץ־ישראל הבנויה? הימלך בה
מלך או רפובליקה תקום? אחר כך התחילו לדון
בשאלה: מי ומי יעלה בראשונה לארץ? חיסין,
הצעיר, הצנום, בעל המשקפים, לבוש חלצה אדמה
­– היה מגן בתקף על דעתו: רק צעירים פשוטים, לא
מפנקים, שכבר הרגלו לחיים קשים, הם־הם
שצריכים לנסע לארץ. רק הם יוכלו לשמש מופת
בחיי עבודה וסבל לשאר חבריהם שיבואו אחריהם.



חיסין לא היה נואם, אולם ידע להגן בעז ובהגיון על
דעותיו. הוא השפיע על שומעיו, דעתו נתקבלה.
בין שבעת העולים הראשונים מן הקבוצה המוסקבאית
היו חיים חיסין וארוסתו פני פריזר.

חלומות רבים היו לבני ביל“ו על יסוד
מושבה למופת. אך החלומות נפצו חיש אל סלע החיים
הקשים של ארץ־ישראל בימים ההם. רבים נואשו
מהר ונפזרו לכל רוח. אך עזי הנפש שבקרב
הביל”ויים לא נרתעו אחור. במקוה־ישראל מצאו
הבילו“יים מקום עבודה. באחד הפרדסים ביפו
שכרו להם דירה ומפה הלכו יום יום לעבודה. הארץ
לא הושיטה לבניה השבים יד אם חומלת. עדין לא היה
בארץ שום מקום אשר בו יוכלו למצא עבודה ומחיה,
מחוץ למקוה־ישראל. ומנהל מקוה־ישראל, הירש, לא
הבין למשאת נפשם של הביל”ויים, הרוצים לחיות
חיי עבודה. בעד עבודתם קבע שכר מעט. נוגשים
ערביים הפקיד עליהם לזרזם, והעבידם בכל עבודה
קשה. הירש נתכון להכביד עליהם את העבודה, למען
יעזבו את “חלומותיהם”.

התלמיד הצעיר הפשיל את שרוולי
כתנתו, הניף את המעדר והורידו, הניף והוריד
בכל מרץ עלומיו וחם נפשו. לא עברה שעה ארכה
והידים הבלתי אמונות של הצעיר “הפשוט
והבלתי מפנק” העלו אבעבועות, האבעבועות
נתפקעו וזבו דם. הכאב גדל מאד והוא הכרח
להניח את המעדר. אבל מיד התעורר בקרבו רגש
הנחם על “קטנות נפשו”: “וכי כך אתה רוצה להוכיח
שהיהודים מסגלים לעבודה גופנית?” ושוב לא הוציא
את מעדרו מידו עד צלצול הפעמון. הגב כאב,
חליותיו כאלו נתפקקו, אך הצעיר לא רחם על
עצמו ­– הוא נטל עליו חובת המעדר ויקימנה.

כך עבד חיסין שבע שנים. חופר באר
בראשון, עובד כעגלון בדרך לירושלים, עושה כל
עבודה בשדה בגדרה, בונה בה את הרפת הראשונה,
עומד במערכה בכל התנפלות מצד השכנים מהכפר
הערבי קטרה, סופג מכות ומגן על כבוד מושבתו
בעז רוח. בשעות המנוחה ובימות חג יודע חיסין גם
לשמח ולשמח. הוא הרוח החיה בחברה. הוא נותן
בשיר קולו. חורז חרוזים מבדחים, מנצח על מקהלת
המסבים, שר ומציג “אופרות”, לשמחת לב חבריו
ומכריו.



והצעיר העליז הזה יודע עוד דבר: הוא
מתיחד לפרקים עם נפשו ומעלה על גבי הניר את
רשמי חייו בארץ. כל אשר הוא רואה הוא רושם, כל
פרט ­– חשוב, וכך נוצרה אחת התעודות היפות
ביותר מהתקופה הזאת, ראשית ההתישבות בארץ
מלפני חמשים שנה ­– “יומן אחד הביל”ויים". דבריו
אלה נתפרסמו לאחר שנים בעתונים היהודיים
הרוסים, ורבים גם רבים מן החלוצים העתידים שאבו
את ידיעותיהם על הארץ והמתרחש בה מן הרשימות
הללו. חיסין היה, אפוא, אחד הסופרים החשובים
והראשונים אשר ספרו לדורם על המתרחש
בארץ־ישראל והשאירו לנו זכרונות מן הימים
הראשונים.

בנין גדרה התנהל בכבדות. הבילו"יים
עבדו, רעבו, סכנו את נפשם, גרו בצריף רעוע,
שתו מים מרפשים, והמשק לא נבנה. היו זקוקים
לתמיכה מאת ועד חובבי ציון, ואחרי כל העמל
והתלאה כאלו אכלו לחם חסד. בימים
ההם סדר לו חיסין עגלת־נוסעים והיה לעגלון
המסיע נוסעים לירושלים. במלאכתו זו לא האירה
לו ההצלחה פנים. מלאכה אחרת לא ידע.



ידיו רפו, אך האמונה כי לעם ישראל
מטרה נשגבה בארץ עוד התגברה בלבו. אז החליט
בנפשו לצאת את הארץ, ללמד איזו מלאכה ולשוב
אליה מוכן יותר מאשר בפעם הראשונה. והוא בעל
משפחה ­– אב לילדים.



עברו שמונה־עשרה שנים.

איש לא צעיר, רכוב על חמור, והמקטרת
אשר בפיו מעלה עשן. החמור משרך את דרכו
בשעטה קלה ­– רוכבו מאיץ בו רכות. מבעד
למשקפים נבטות עינים ערות, הרואות הכל מסביב,
אך מרכזות כלפי פנים. הנה ירד הרוכב, קשר את
החמור אל סורג־הברזל אשר בחלון ונכנס הביתה.
הוא בא לבקר את החולה, הוא מוציא את השפופרת
מכיסו, מניחה על חזהו של החולה, מאזין, מקשיב,
מודד את החם, מנחם, משקיט, רושם תרופה ­–
הוקל.



זהו חיסין הרופא.

מסביב לו חלוצים חדשים, בני העליה
השניה. באים אל הארץ כמו החלוצים הראשונים,
הביל"ויים, עם אותם הרצונות ואותם החלומות.
חיסין הוא הרופא שלהם. אך הוא לא רק
מרפא חולים. הוא גם בא־כח חובבי ציון בארץ.
יודע את נפש העובד. יודע את דרכי־הישוב. איננו
נוהג שררה. מחשבתו נתונה ליסוד מושבי
עובדים.



אז נוסדו שני מושבי עובדים: עין־גנים ונחלת־יהודה.
בפרץ מלחמת העולם עומד חיסין על
המשמר. הוא, אזרח הארץ, קבל על עצמו חובות
המדינה. בהיותו בן חמשים ושלש שנים גיס
לצבא התרכי; הרופא ירד מעל חמורו, לבש מדי
קצין תרכי וחרב חגורה למתניו. הוא עובד
בבית־החולים הצבאי.

ימים קשים באו אז על הישוב העברי,
שהיה מנתק מכל העולם היהודי. הממשלה
התרכית רודפת את הציונות, על כל חשוד בציונות
מביטים בשבע עינים, ורבים נשלחים מארץ־ישראל
לתרכיה. חיסין אינו נופל ברוחו, ה“קצין התרכי”
יודע להתלוצץ על צרות הרגע ולעודד את חבריו
וידידיו.



אחרי שכבשו האנגלים את הארץ חזר
חיסין לתל־אביב, שיושביה גרשו על ידי הממשלה
התרכית. הנה הוא עומד בגנה אשר על יד ביתו,
עודר את העצים, מזמר את השיחים, משקה אותם. כל
תנועה אומרת אהבה לעבודה זו. קו זהר מן הימים
ההם, ימי ביל"ו הראשונים, קורן לו מבעד לענפי
העצים ליד ביתו. הוא ממשיך.

וכך עד שנותיו האחרונות ­– שנת הששים ושבע לימי חייו.



(תרצ"ג)







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29558