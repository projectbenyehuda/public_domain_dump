


	
	האנוסים הרכים
	





26.png



סוג מיחד של אנוסים רכים בשנים יש
כיום בארופה, אחרי המבול ההיטלרי שהציף את
העולם. אלפי ילדים יהודים נצלו מהשמדה על ידי
משפחות נוצריות שספחו אותם אל בתיהם. והיו
מקרים רבים שנוצרים סכנו את מעמדם ואף את
חייהם במעשי הצלה אלה. בין המצילים כהני־דת
שונים קתוליים ופרוטסטנטיים, נזירים ונזירות.
והיו הורים שהפקידו את ילדיהם בידי נוצרים
ושלמו להם כסף רב שיחזיקום עד יעבר זעם. וכך
נצלו ילדים יהודים במדינות שונות: בפולין,
בצרפת, בבלגיה, בהולנד, בשויץ
ובצ’כוסלובקיה.

הילדים הכרחו להסתגל למנהגי
מציליהם, ואף לקבל את הדת הנוצרית. שנו את
שמותיהם, ותחת אימת הנצים למדו להסתיר כל דבר
היכול לעורר חשד כי ילדי יהודים הם. ביניהם ודאי
גם כאלה שכבר שכחו את מוצאם היהודי ואף
הספיקו לספג את הארס של שנאה ליהודים. הוריהם
וקרוביהם נשמדו ואין יהודי יודע עליהם מי הם
והיכן הם.

אך יש גם אלפי ילדים החיים בבתים
נוצריים ובבתי־ילדים במנזרים ומוצאם היהודי
ידוע, ואין קרוב שיתבע אותם להחזירם לעמם.

מי יגאל את אלפי הילדים הללו ויחזירם לנו, לעמנו, ויביאם לארצנו?

ואין זה ענין פשוט. יש גם מקרים רבים
שהורים נוצרים אמצו להם ילדים יהודים והתקשרו
אליהם ביחסי אהבה וקשה להם לותר על הילד
שחנכוהו בביתם וראוהו כבן המשפחה – והנה
באים ולקחתו מזרועותיהם.

אבל בעקר יש מקרים אחרים: נזירים
ונזירות חרפו את נפשם להציל ילדים יהודים, ועשו
זאת בכונה תחלה להכניסם תחת כנפי הדת
הנוצרית, וחנכו אותם כנוצרים. כל אדם שיש בו
הבנה כלשהי לסובלנות דתית, יודה כי ילדים אלה
העברו על דתם מאנס. לא הם בחרו להם את הדת
החדשה. כל מעשה ההצלה של המצילים לא יהא בו
מאצילות רוח אם ישתמשו בנפש הרכה שנפלה
לידם לעקרה מחיק העם היהודי.

לגאלת ילדי ישראל אלה מידי הגויים
טלטל עצמו הרב הרצוג ממדינה למדינה חדשים רבים.
הוא בא בדברים עם ראשי־הממשלות והתיצב לפני
האפיפיור ולפני בא כחו בצרפת ובקש מהם את
עזרתם. כי לשם החזרת הילדים האלה לעם היהודי
דרושים גם חקים מיחדים מטעם הממשלה וסיוע
מאת ראשי הדת. ואמנם הצליח הרב הרצוג לקבל
הבטחה מאת ראש ממשלת צרפת שיסיע בענין זה
ואף ירשה ל־5000 ילדים להתגורר בצרפת עד שיוכלו
לעלות לארץ; וכן מאת ממשלת בלגיה וצ’כיה.

הפעלה הזאת דורשת שיהיה ארגון
יהודי בכל מקום ומקום שיעסק בזה ויטפל בכל
ילד וילד. הרב ארגן ועדים כאלה בכל מדינות
ארופה ואף אסף את הכספים הדרושים לכך.

רבים מקרב הנער בארץ ודאי כבר
נפגשו עם ילדים שבאו אלינו ממקומות השמד והם
שבו לחיק עמם. ואולם עוד אלפים נמצאים שבויים
בידי הגויים ולבם משוע להצלה, הניצוץ היהודי
מחכה שילבוהו, ושבו בנים לחיק עמם
ולארצם.


(תש"ו)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30791