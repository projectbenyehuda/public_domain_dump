


	
	יעקב פיכמן
	




השנה (תש"ב) הגיע משוררנו וסופרנו
יעקב פיכמן לשנת הששים. בשנים כתקונן ודאי
היינו חוגגים את יום הלדתו הששים ברב פאר.
כי על כן הרבה יעקב פיכמן לעשות בספרותנו,
הרבה והגדיל לעשות – לגדולים ולקטנים.

פיכמן הוא ראשית כל משורר. אוהב הוא את
עולמו של הקדוש־ברוך־הוא ונפשו פתוחה לזריחת
השמש ושקיעתה, למשב הרוח, לרנת המעין
ולזמרת הצפור, לעץ השדה ולעובד בכרם. מראות
הטבע מעוררים את רגשות לבו והוא נותן בשיר
קולו. וקול מיחד לו למשורר. אף בהיות נפשו מלאה
עליצות־חיים ממראות נוף מרנינים, עולה ובוקעת
נימה נוגה מהגות רוחו, רוח האדם, שהתוגה
והששון תאומים בה.

פיכמן נולד בבסרביה, בעירה על נהר
הריאוט. אך מאז דרכה רגלו על אדמת ארץ־ישראל
וספג אל נפשו את מראות הארץ, קמו לפניו דמיות
התנ“ך באור חדש והוא יצק בדמיות הללו את
הגות רוחו. בספר הפואמות “ימי שמש” מעלה
לפנינו המשורר את רות וסביבתה, אבל דוד, יואב,
שמשון בעזה ומראות אחרים ממראות הארץ. אבל
פיכמן כותב לא רק שירים. אגב הפואמות מגבורי
התנ”ך הוא כותב מסות נפלאות על אישים מאישי
התנ"ך ועל ספרים – על רות ועל קהלת ואחרים. ואף
שדברים אלה אינם כתובים בחרוזים הרי הם דברי
שירה. פיכמן כותב דברי בקרת על סופרים וספרים.

בתאורים היפים והעדינים של הסופרים והספרים
הוא מקרב אותם אל לבנו ופותח לפנינו את הדרך
להבנתם. הוא כותב גם על אמנות התיאטרון והציור
ואף על אישים מדיניים.

עשרות בשנים עבד פיכמן בספרותנו
כעורך שבועונים וירחונים וספריות – בכל
עבודתו זאת השקיע כחות גדולים והאציל מרוחו על
במותיו. היה עורכו של ירחון אגדת הסופרים
“מאזנים”. בכל חוברת וחוברת כתב בעצמו על כמה
ענינים שוטפים – והכל בטוב טעם.

את פיכמן הסופר לילדים אנחנו יודעים
כלנו. כי על כן הוא פוקד את “דבר לילדים” כפעם
בפעם בספוריו ובשיריו. אף כרך ספוריו “אילת
העמק” נדפס בחלקו הגדול בכרכי “דבר
לילדים”.

רבים מן הילדים ומן הגדולים שהיו
ילדים זוכרים ודאי את ספרי הלמוד שחבר
בשבילם יעקב פיכמן ובהם למדו ולומדים תלמידים
בשבתם על ספסל בית־הספר.

הנה כי כן – רבה וענפה עבודתו
הספרותית של יעקב פיכמן בכל סוגי הספרות. בכל
אשר הוא עושה שרויה הברכה – ובשנת הששים
לימי חייו אנחנו מברכים את המשורר שהברכה
תגדל ותרבה.

(תש"ב)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31004