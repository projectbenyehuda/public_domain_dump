


	
	"ענג שבת"
	





1.png



בשבת לעת ערב יצאתי לראות את בני
ירושלים ובנותיה כשהם מטילים לרוח־היום.
הרחובות הראשיים המו מאדם. הכל טילו לבושים
בגדי־שבת, אחרי שנחו מעמל השבוע החולף
ומחליפים כח לקראת העבודה בימות החל הבאים.

בגן הצבורי החדש, ליד רחוב המלך
ג’ורג', ישבו אנשים על הספסלים, ילדים ותינוקות
שחקו עם הוריהם, רצו בשבילים, התהלכו
במשעולים ושחקו במחבואים; אמנם, היו גם כאלה
שהתפרקדו על המדשאות לכל ארכם והילדים רצים
סביבם – דבר שלא מצא חן בעיני. כי משקמו
המתפרקדים ממרבצם היה הדשא רמוס כלו.
וחבל, חבל! כי יודעים אנחנו כמה
קשה לגדל את הדשא ולשמר על צורתו הנאה של
הגן. בן רגע הוא הופך למרמס וכל מראהו של הגן
משחת.

ותמיד משנה הדבר בעיני – איך
האנשים אינם יודעים לחוס על הדבר היפה הנתן
להם מאת הצבור.

הן אלו היה הגן הזה שיך לאיש פרטי
ודאי לא היו עושים כך, אבל מכון שהוא שיך
לעיריה וכל בני העיר יכולים להנות ממנו
ולהתענג עליו – אין מקפידים בשמירתו שלא
ישחת ולא יתקלקל. הן גן צבורי שיך לכל אחד
ואחד מאתנו, כל אחד ואחד מאתנו רשאי לבקר
בו, מדוע אפוא לא ישמר עליו כל אחד כמו על גנו
שלו?

אחרי שיצאתי מן הגן נכנסתי לרחוב
אליעזר בן־יהודה. רבים היו המטילים כאן.
הרהרתי בנפשי: למה האנשים אוהבים כל כך
להיות צפופים, אחד ליד חברו, להתחכך איש ברעהו
ברחוב אחד, בעוד שרחובות יפים, שאויר טוב בהם,
ריקים מאדם? אם יוצאים מן הבית לטיל ולהנות מן
האויר הצח, הן טוב, טוב הרבה, להתהלך במרחב
ולא להצטופף.

ועד שאני מהרהר כך התקרבתי לקצה
רחוב בן־יהודה והגעתי לקולנוע “ציון”. פה שוב
לא יכלתי לטיל ולא להרהר. מפעם לפעם נסחבתי
בזרם של “התקהלות”, כאלו קרה מי יודע מה. אך מה
שהפליאני ביותר, כי בהתקהליות אלו היו
המתקהלים רבם ילדים. נערים בני גילים שונים
הרימו קולותיהם בצחוק פרוע ונדחקו אל משהו
שלא ידעתי תחלה מה הוא. ואולם עד מהרה נוכחתי
כי זה ענין לא יפה כלל. אני אומר לא יפה וחושב –
זהו מעשה פשע. תארו בנפשכם – מהלך לו מוכר
כעכים טריים ועל ראשו לוח, מעין שלחן נע ועליו
מסדרות עמודות עמודות של כעכים. המוכר מכריז על
סחורתו. כל הרוצה – בא וקונה. והנה אחד הנערים
מתגנב אל המוכר, דוחף אותו ומכשיל אותו
והשלחן אשר על ראשו מטה הצדה, והכעכים
נושרים ומתפזרים ולהקות להקות של נערים עטים על
השלל ו“סוחבים” כעכים, דוחפים ודוחקים איש את
רעהו, מכים וצורחים וזועקים – מה אמר לכם –
שערוריה גדולה!

היתכן כדבר הזה? בושה כסתה את פני.

עלי להוסיף: ראיתי איך כמה עוברי דרך
– בעקר חילים בני אמות שונות: אנגלים,
אמריקאים, יונים, הדים – הביטו על הנעשה כאן,
משכו בכתפיהם ולא הבינו מה נעשה כאן.

זה היה ה“ענג” שלי בשבת ההיא…

הכזאת תהיה ירושלים? הכך יעשו ילדי ירושלים?











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30760