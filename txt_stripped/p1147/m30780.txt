


	
	אחד במאי
	




אנחנו נרים את עינינו אל פני המחר
ונאמר בבטחון מתוך אמונה שלמה: עולם טוב יבנה.
נאמר לעצמנו: אנחנו נושאים את נפשנו
לסדרי־חיים טובים, ימים שלא ישא גוי אל גוי חרב
ולא ילמדו עוד מלחמה. האמן נאמין, כי יום יבוא
והיחסים בין מדינה למדינה, בין עם לעם ובין איש
לרעהו יהיו טובים יותר.



עולם אחד. בשבעים ושמונה שעות
וחמשים וחמש דקות טס טיס אמריקאי סביב כל
כדור הארץ. האדם למד להתגבר על המרחקים
במהירות מפליאה. ימים, יבשות, מדבריות
וקרחונים אינם יכולים להפריד עוד בין האנשים
החיים בחלקי־תבל שונים. בשכלו התגבר האדם
על מכשולי־טבע כבירים. ואולם דבר אחד לא למד
עדין: להתגבר על המרחק בין הלבבות של
בני־האדם.

הכל מדברים על עולם אחד. המלחמה
האחרונה הוכיחה, כי אין האנשים החיים בחלק אחד
מן העולם יכולים לחשב כי הרעה המוצאת חלק אחר
אינה נוגעת להם. העולם אחד פרענות של מלחמה,
למשל, הפורצת בארופה מן ההכרח שתפגע גם
באמריקה ובחלקי־תבל אחרים.



זה כשנתים מאז נצחו גרמניה הנצית
וכל גרוריה הפשיסטיים. ואולם הרוח הרעה
שהביאה את הנציות לעולם עדין לא נצחה. הכל ראו
עין בעין את הרעה הצפונה בכל הדרך הזאת של
שעבוד עמים, דכוי מדינות וכבוש ארצות. הכל
חשים את תוצאות המלחמה העולמית האחרונה. ובכל
זאת לא לקחו העמים מוסר.

המנצחים מתנצחים ביניהם על השלום
שצריך להשכין בעולם. אך במקום שלום מדינים
מיניסטרי החוץ של המעצמות הגדולות על עניניה
הפרטיים של כל מדינה ומדינה. פחד וחשד
השתררו בלבות המנצחים, בעלי־הברית, אחד
כלפי חברו. פחד המזרח נפל על המערב ופחד
המערב על המזרח.

קודרים הימים. לנו היהודים חשבון
משלנו. סבלנו מן המלחמה האחרונה יותר מכל עם
בעמי העולם. מדת הצדק מחיבת לשים קץ לסבלנו
ולהשיב את שארית הפליטה לארץ־ישראל ולכונן את
ביתנו כאן. ואולם אין שועה לצדק. את מעפילינו
מגרשים באכזריות מחופי ארצנו ומעבירים
לקפריסין והספר הלבן עדין בתקפו עומד.



רבבות יהודים, שרידי השואה בארופה
מתגוללים במחנות, ביניהם ילדים יתומים ואין
נותנים להם לעלות לארץ. רוצים להכריח אותם לשוב
לארצות־הדמים שמהן ברחו.

כזה הוא מצבנו בימים האלה.



ואף על פי כן. לא נמיר את אמונתנו. לא
נשמיט מידנו את לפיד אש האמונה אף בימים קודרים
אלה.

זה שמונה וארבעים שנה חוגגים
הפועלים, את יום האחד במאי כחג, המסמל את
השאיפה למגר את משטר הרשע בעולם ולהקים
משטר צדק. עדין לא חדרה השאיפה ללבות כל
פועלי העולם, שיתאחדו למטרה נעלה זו, אולם יום
יבוא והשאיפה הזאת תהיה נחלת כל האנושות.

זוהי אמונתנו, ובאחד במאי אנחנו
מרימים את קולנו נגד העול הנעשה לנו יום יום.
אנחנו דורשים מאת כל אדם אשר רגש הצדק פועם
בלבו, כי יתן ידו לנו, במאמצינו הגדולים
לשוב למולדתנו ולחיות בה כעם בן־חורין, בחברה
אשר שויון וצדק הם יסודות חייה.

( תש"ו)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30780