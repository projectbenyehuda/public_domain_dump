


	
	הקונגרס הציוני
	





22.png



לפני ארבעים שנה כנס ד"ר הרצל בפעם
הראשונה את באי־כח העם היהודי, המפזר בכל
הארצות, לקונגרס הראשון בבזל, ויצר את
הקונגרס הציוני.

– איך היה הדבר?

– כך היה. ד"ר הרצל פקח את עיניו וראה
את מצבו העלוב של עם ישראל בין הגויים ואמר: אין
תרופה לעם הנרדף הזה אלא במדינת היהודים.
ישב וכתב את ספרו: מדינת היהודים, בו תאר כיצד
ישוב עמנו לחיות חיים שלמים במדינתו. אך לא
הסתפק בזה שהציע תכנית של מדינה אלא בקש
דרכים כיצד להוציא לפעל את תכניתו.

אך השאלה הראשונה היתה: מי ידבר
בשם העם? מי רשאי לבוא לפני ראשי מדינות, מלכים
ורוזנים ולתבע מדינה בשביל העם?

– העם עצמו.

כיצד מדבר עם? האם כל הבא ונוטל עטרת העם מדבר באמת בשם העם?

העם בוחר באנשים אשר ידברו בשמו
וימלאו אחרי הוראותיו כיצד למלא את רצונו
ומבקשו.

ד"ר הרצל קרא לנבחרי העם מכל הארצות,
ראשי קהלות ונבחרי הסתדריות והביאם לבזל
לקונגרס הציוני הראשון ויצר את ההסתדרות
הציונית. צירי הקונגרס בחרו בועד פועל,
והועד הזה הוא שדבר בשם ההסתדרות הציונית
ובשם עם ישראל. בקונגרס הציוני הראשון –
לפני ארבעים שנה – הרימו באי־כח העם היהודי
קולם כלפי כל העולם וספרו על צרותיהם ועל
הדרך החדשה לצאת מן המצב הנורא הזה – יצירת
מקלט בטוח לעם ישראל בארץ־ישראל.

זה היה קול חדש, אשר לא השמיעהו העם
בכל שנות גלותו מארץ־ישראל, קול חדש גם
ליהודים וגם לגויים, כי עד הקונגרס הראשון לא
היתה ליהודים בימה אשר מעליה ישמיעו את
דרישותיהם וימחו נגד מציקיהם. עם הקונגרס נוצרה
הבימה – הרצל יצר אותה. ואחרי הקונגרס הראשון
אמר הרצל:

“בבזל יסדתי את המדינה היהודית”.

מאז התכנס הקונגרס הציוני הראשון
יש לעם ישראל באי־כח נבחרים, הרשאים לדבר
בשמו, כל איש מבן שמונה־עשרה ומעלה, השוקל
שקל, בוחר בשליח לקונגרס הציוני. פעם
בשתי שנים מתאסף הקונגרס ולפניו מביאים את
כל השאלות בדבר בנין המדינה היהודית.


(אב תרצ"ז)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30787