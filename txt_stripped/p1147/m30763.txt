


	
	לקראת השנה החדשה
	





4.png



בצעדים מדודים הלכו השנים מאנשי
הכפר אשר בהרי יהודה, הלוך והתקרב אל שערי
ירושלים. קרניה הראשונות של השמש האירו את
ראשי ההרים. מפעם לפעם נשמעה מלת־זרוז כלפי
החמור שהלך לפניהם, הלוך וטפוף ברגליו הדקות
בין צרורות האבן שנדרדרו ונפלו אל הגיא.
מסביב שררה דומיה. רנת צפרים קדמה פני שחר.
ערפלי הבקר נמוגו לאט. מבין ההרים במזרח נראה
מעגל־השמש עולה בלהט אש. בהר אשר מנגד רבו
הצבעים עם השמש העולה. הסלעים דובבו
באפרוריתם, והאבנים הקטנות היו מוטלות פזורות
בחלקי העפר החום־כהה, כמתרעמות על שהרחיקון מן
הסלעים הגדולים. על גבעולי הדרדרים החרבים
בצד המשעול נוצצו פרחיהם היבשים נצנוץ עמום.
בסבכי הסירים הורידו נצנים קטנים של פריחה
חבויה. הימים ימי סוף אלול בהרים. קרירות הבקר
חלפה – לא אסבל את מראה הדרדר
– הפסיק אחד את הדממה. – גבעולו ועליו נזדהמו
והשחירו ועקציהם שלוחים לכל עבר…

– מה טוב כי עקצך הדרדר ברגלך –
ענה חברו. – הזכירך כי בשלהי הקיץ אנחנו
עומדים. שא ראשך לשמים – ימי ראש השנה קרבים
ובאים. אין זאת כי אם קול השופר אינו מגיע
לאזניך. חשב חשבונך, איש ההרים…

– אמנם כן, – השיב הלה.
– מפלאים דרכי אדם. אני – לבי לאדמתי, לעץ מוריק
בצלע ההר ולשיח מלבלב בגיא, ולפתע עוררתי
לשאת עיני אל מרומי הרקיע. ידעתי למה ירמזו
מליך. גם אם לא יעלה קול שופר באזני, הקשב
אקשיב לרחשי נפשי בימים אלה. כלה קיץ, הרמון
מבהיק מבין עליו הירקים – אחרון פרי הקיץ על
עצים. שנה חדשה – מה תביא לנו השנה
החדשה?

– ומה הביאה השנה
החולפת, היוצאת? – ענה חברו לעמתו – החשבת
חשבונה?

– תכלה שנה וקללותיה, – סלסל הלה
בנגון נוגה, – ותחל שנה וברכותיה! – התפשט
הקול בהרים.

–אכן, רבתה הקללה גם רבתה השנה, בעולם ובבית ישראל.

עצבות גדולה ירדה על האנשים והדבר
נטל מפיהם. שקועים במחשבותיהם פסעו במעלה
ההר. במהירות הבזק עברו לפני עיני רוחם מארעות
השנה היוצאת. נהרי־נחלי דם מציפים את הארץ.
מיליונים מיליונים אנשים עומדים בחזיתות ומכלים
איש את רעהו. הרס וחרבן. עמל אנוש של עשרות
עשרות שנים נשמד ללא רחם. שנים על שנים חסכו
עמי רוסיה מלחמם, מנעו בגד ונעל מבשרם, רעבים
וערמים למחצה בנו את תעשית ארצם, הקימו את
תחנת־הכח הגדולה “דניפרוסטרוי”, אחת התחנות
הגדולות בעולם לכח ואור – והנה התקרב האויב
הנצי למפעל האדיר הזה ולאזור התעשיה אשר
באוקרינה ובמו ידיהם החריבו הבונים את יצור
כפיהם. ומה עוללו הרשעים הנצים לבית ישראל
בחזית רוסיה הארכה? מעשי־הזועה אשר הם עושים
ליהודים בערים ובעירות של אוקרינה ובסרביה
שנכבשה על ידם, עולים על הנוראות אשר עשו עד
כה.

השנים שהלכו במעלה ההר אמנם לא
דברו ביניהם, אך משנפגשו מבטי עיניהם ראו
כי אחת היא המחשבה המעסיקה אותם וכי יודעים הם
איש את מחשבת רעהו. אז פתח האחד בתפלת
ראש־השנה:

ובכן תן פחדך ה' אלהינו על כל
מעשיך, ואימתך על כל מה שבראת, וייראוך כל
המעשים, וישתחוו לפניך כל הברואים ויעשו
כלם אגדה אחת, לעשות רצונך בלבב שלם…

– אין דרך אחרת לאנושות הדוויה אלא
אם בני־אדם יעשו כלם אגדה אחת – אמר השני,
כמהרהר אחרי דברי התפלה שהגיעו
לאזניו.

הן השמד ישמידו העמים איש את רעהו אם
לא יקבלו על עצמם רצון עליון להיות צדיקים
וחסידים ולבער את הרשעה מן העולם. לא, לא יוכל
העולם להתקים בכח שלטון עריצים, אין תקומה
לאנושות תחת שלטון כח הזרוע.

חברו המשיך בסלסולי תפלה בנעימה לבבית מאד:

ובכן צדיקים יראו וישמחו וישרים
יעלזו וחסידים ברנה יגילו, ועולתה תקפץ פיה,
וכל הרשעה כלה כעשן תכלה, כי תעביר ממשלת
זדון מן הארץ…



המהרהר הוסיף בהרהוריו. ובהרימו עיניו
אל סביבותיו הביט אל מעבר לאפק. שה פזורה ישראל
קמה לפניו. אהלי יעקב הנפוצים בתבל הרחבה. ימי
ראש־השנה. יהודים בכל משכנותיהם עומדים שחוח,
עטופים בטליותיהם ושופכים את שיח תפלותיהם
לפני בוראם. בחוץ תרדף חרב. הרשע גזר על
תפלתם, סגר את בתי־הכנסת, העלה אותם באש על
האנשים שמסרו נפשם להציל ספר־תורה מן
המוקד.

אלפי מענים וקבורים חיים עיניהם
יוקדות בתפלה לגאלה, באמונה כי העולה תקפץ
פיה, ואזנם קשובה לשופרו של משיח, המבשר
גאלה ופדות.

– אכן, ידעתי גם ידעתי – לחשו שפתיו
לעצמו – על מה ולמה נתכה חמתו של אותו רשע
עלינו, על עם ישראל, והוא משלח בנו את חצי
זעמו הראשונים. זה אלפים בשנים אנחנו נושאים את
הרעיון הנעלה להעביר את ממשלת הזדון מן הארץ.
מדי תתפרץ חית־הטרף בדמות שליט עריץ, וקמה
לרדות בבני אדם ולשעבדם בזרוע, תנחת כפה
לראשונה על ראשנו, על ראש העם, הנושא את רעיון
הגאלה, הלא היא גאלת כל הברואים שיעשו
אגדה אחת למחות את הרשע מתחת השמים.



כשהקיץ האיש מהרהוריו – והנה רגליו
עומדות בשערי ירושלים, עיר השלום הגאלה
מעולם ועד עולם.


(תש"א)



5.png











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30763