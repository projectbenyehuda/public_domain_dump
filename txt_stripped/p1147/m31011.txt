


	
	מ. בן אליעזר
	



(תרמ“ב ־ תש”ד)

א


הלך מאתנו איש תם וישר, סופר מצניע לכת – מ. בן־אליעזר.

סופר חרוץ היה מ. בן־אליעזר ועבד את
ספרותנו העברית בשקידה עשרות בשנים. הוא
התחיל את עבודתו הספרותית כמספר ופרסם את
ספוריו הראשונים בירחון “השלח”, שיצא
באודסה בעריכתו של אחד העם. אחר כך כתב
דברי בקרת על ספריהם של סופרים אחרים, ואולם
הרבה מכחו הקדיש לתרגום יצירותיהם של סופרים
לועזיים לעברית.




ב


מ. בן־אליעזר היה ידידם של
בני־הנעורים וכל ימיו טרח להביא לנער חמר
קריאה נאה ומאלף. הוא כתב דברי אגדה וספורים
לנער ולילדים ועוד יותר חפש בספרות העמים
ותרגם ספרים רבים לעברית.

איש העם היה. בן הרב של העירה
שטיצין, פלך וילנה. מן העירה הליטאית שאב חמר
לספוריו. אנשי העם הפשוטים הם גבורי ספוריו
ואגדותיו.

רבים מן הקוראים זוכרים את ספורו
“הגבעוני”. “הגבעוני”, גבור הספור, הוא הילד
היתום שמואליק, שמשחר נעוריו הוא מכרח לדאג
לעצמו ולהשתכר את לחמו. שמואליק הוא ילד עני
ובודד, ללא בית וללא מחסה. האנשים הטובים
המרחמים עליו אף הם עניים מרודים, הלא הם חיים־ליב
החיט ומרים האלמנה. ידם תקצר מהושיט לו עזרה
חמרית שתקל עליו את חייו.

עזה תשוקתו של שמואליק ללבש פעם
בגד חדש ולהסיר מעליו את הסמרטוטים הבלויים.
חיים־ליב בא לעזרתו בעצה טובה – הוא מלמדו
כיצד יחסך מפרוטותיו הדלות שהוא משתכר
בעבודה קשה בימות החרף למען יקנה לו בגד.
מעטים, כמובן, “החסכונות” של שמואליק. בעירה
הליטאית משתכר ילד עובד מעט מאד. אין
הסתדרות נער עובד שתעמד לימינו, וידידו
חיים־ליב, המסור לו בלב ונפש, יכול רק לנחם
אותו בדברי־נחמה טובים ברגעי מצוקה. בינתים
חלה שמואליק במחלה מסכנת ואת הכסף שנצטבר
בידו בשביל בגד מכרח חיים־ליב להוציא לצרכי
רופא ורפואה. ומשמחלים שמואליק נודע לו, כי
התקוה לבגד חדש נמוגה. אך קשה לו לילד
להשלים עם זאת.

בינתים אנחנו רואים מה רבה המסירות
של חיים־ליב ושל האלמנה מרים ליתום. האנשים
העניים הללו מגלים גדל נפש ביחסם לשמואליק.
שומרים על מטתו בלילות מחלה, דואגים להחלמתו
כהורים, אמנם – הורים עניים.

לפנינו מתגלה המאור שבמשכנות
העני בעירה הליטאית, אור של חסד ורחמים. באור
הזה חי בן־אליעזר.

בכרך י"ג של “דבר לילדים” נדפס ספור
מתרגם בידי מ. בן־ אליעזר מאנגלית: “כד
הפלאות”. הקורא בספור זה יראה מה בקש
בן־אליעזר להביא לקוראינו הצעירים. ספור מפלא
ומאלף כאחד. כי אכן שאף בן־אליעזר לגלות
לפנינו את הטוב והיפה, למען נהיה אנחנו טובים
ויפים ברוחנו.

בן־אליעזר היה עורך עתוני ילדים,
שבועונים וירחונים, בארץ ובחוץ־לארץ. תחלה
ערך את “שתילים” במוסקבה, “השחר” ו“בן השחר”
בורשה ו“בן ארצי” – הוספה לעתון “הארץ” –
בתל־אביב.

דבריו לנער יצאו גם בספרים מיחדים: “אגדות וספורים לבני הנעורים” ו“עולם עובר”.

כמעט כל ימי שבתו בארץ עבד במערכת “הארץ”.

נפטר בשנת הששים ושתים לחייו.

(תש"ד)












את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31011