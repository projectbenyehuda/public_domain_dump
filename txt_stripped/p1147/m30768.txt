


	
	עם האזעקה
	




– רעם או הפצצה – התעורר אחד החולים על
ערשו בבית־החולים בילינסון לשמע החבטה, שבאה
פתאם אי־שם והרעידה את קירות הבית ואת
חלונותיו.

– הפצצה כנראה – ענה
השכן, כי עד מהרה השמיע הצופר את צפירת
האזעקה.

– צפירה בלילה, אזעקה
בלילה, זו חדשה אתנו, – הוסיף – המלחמה לא תמה
עוד, צריך להיות מוכן לכל צרה.

עד מהרה החשיך המאור הקטן
במסדרון. האפלה גמורה. האחות, שומרת הלילה,
נכנסה אל החולים, הזהירה אותם להשאר במנוחה על
משכבותיהם. בדקה את דפקו של כל חולה, בקשה לא
להתרגש ודלגה ממטה למטה ומחדר לחדר
כאילה שלוחה. נחמה, הרגיעה והגישה עזרה לכל
דורש. הרופאים הכינו את בית־החולים בשקט, ועמדו
מוכנים לכל מקרה. עמדו על רגליהם להגיש עזרה
רפואית לכל חולה ולכל אשר יחלה.

שקט השתרר בכל הבית, כל האזנים
קשובות למתרחש מחוץ לכתליו, הרעיד משהו עוד את
הארץ? כל אושה קלה המגיעה לאזן מעוררת את
המקשיבים להשערות שונות. אך עד מהרה נוכחו
לדעת כי הדמיון פועל בלי הרף. כאן דפקה דלת,
שם הסתובב מי על משכבו והמטה חרקה חריקה
קלה, ובאזני המקשיבים נשמעים דברים אלה
כקולות רעם מן השמים או מן המפציץ. אך לאט לאט
מתרגלים לחשב על ענינים רגילים. בנים מקשיבים
הם החולים ומציתים לעצת הממנים עליהם – הרופאים,
דורשי טובתם, והאחיות המטפלות בהם. האנשים
מעבירים את מחשבתם מעצמם אל קרוביהם, אל אלה
שהלכו למקלטים, בערים השונות, ומחכים לאות
ארגעה.

– כן, כן, – המשיך ללחש החולה אל
שכנו במטה הסמוכה – המלחמה, כל עוד לא
נסתימה, מערכותיה עלולות להשתנות. הנצחונות
שנחלנו בלוב, “לאחר ששמונים אלף איטלקים
נלקחו בשבי ועוד יותר עתידים לפול בשבי” –
כדברי מר צ’רצ’יל – הטו את לבנו לחשב, כי אכן
רחקה, רחקה המערכה מאתנו. אולם נראה הדבר, כי
יודעי תכסיסי־מלחמה אינם עושים את החשבון של
מערכה אחת, כי אחריה עלולה לבוא שניה ושלישית.
וגם אנחנו – הוסיף בלחש – צריכים להכון לימים של
מערכות שונות.



הלחישות הגיעו, כנראה, לאזני האחות
ושוב נכנסה ובקשה לישן, לא לשעות לאזעקה ולכל
הכרוך בה. בבית־החולים השלך הס. דממה וחשך
מסביב. והנה פתאם קול קורא בדממה:

־ או־חה, או־חה – אדם חדש
התפרץ במחאה לעולמנו. ממחלקת היולדות בא
הקול. לרגל האזעקה הקדים אדם קטן לבוא אלינו
והוא מדבר בלשונו החדשה דברי תוכחה נגד סדרי
אזעקה ומפציצים.

– אדם חדש, כשתשלט
אתה בעולם – היעמד שלטונך על צדק, רחמים וחסד
ולא על הפצצות?

– או־חה, או־חה– – –

הוא ממשיך בקולו החדש, המסתער וממלא את הלבבות חמימות ותקוה:

– או־חה – או־חה…



אחרי האזעקה שבו החיים לסדרם. העלו
אור במסדרון. הרופאים שבו למנוחת לילה. האחיות
שומרות־הלילה ידיהן מלאו עתה עבודה, כגמול
לשעת ההפסקה של האזעקה. לזה תה ולזה תרופה
לשנה ולאחר משהו אחר. בקלות מחזיקה האחות
בידו של חולה ומונה את הדפק שלו, משדלת
ומפיסת ומקלה את שעות הלילה, הארכות־ארכות
אצל החולה, ששנתו אינה עמקה וגופו סובל
יסורים. אכן תפקיד גדול ורב־ערך ממלאה האחות
הרחמניה בחיים.

(תש"א)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30768