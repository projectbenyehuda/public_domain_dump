


	
	יחיאל יחיאלי
	





יחיאלי.png


(תרכ“ו – תרצ”ח)



המורה הלבן.
נדמה כי בעודו צעיר לימים הפך לבן.
תל-אביב היתה קטנה, רחוב הרצל – מן
הגמנסיה עד פסי הרכבת – היה נחשב הרחוב
הראשי, ויחיאלי כבר היה לבן. אבל צעירים וזקנים
נמשכו אליו. אדם מהלך ברחוב הרצל, מן הגמנסיה
עד הפסים וחוזר, והנה באמצע הדרך הוא נעצר
ליד הגדר ומסתכל מבעד לעצי הקזוארינה אל
הבית ורואה שם את ראשו הלבן של יחיאלי, כחרצית
לבנה, כשהוא מעין בספר או מכבד אורחים בתה.

האדם נכנס ויושב ליד השלחן והוא כקרוא, כמזמן
מאז ומעולם להיות מסב ליד שלחן זה ולהשתתף
בשיחה ובסעדה – כי בעל הבית הלבן חכה לו.

ותל-אביב בימים ההם “שכונת גנים”, ולא עיר
מרכלת, ומסעדות ובתי-קפה כמעט לא היו, ואורח
כי יבוא יכנס להתאכסן אצל מכרו או אצל מכרו
של מכרו, ובית יחיאלי פתוח ואורחים רצויים, על
כן הם באים הנה, והוא, יחיאלי, מחזר אחריהם,
מסביר פנים, מכבד ומוקיר, כאלו היית ידידו
משכבר הימים. ואתה – הן זו לך שיחה ראשונה
אתו. וקולו רך ומזגו נעים וכל הליכותיו – שקט
וטוב לב, אוהב אדם ואוהב ספר.

מה הוא עושה? הוא מורה הוראה, הוא מלמד
את בני ישראל תורה. מאז, מאז – מורה הוא, מורה
עברי. עוד שם, ברוסיה למד את ילדי ישראל עברית.
מן הראשונים בין המורים העברים שנסו להפך את
הלשון העברית ללשון חיה בגולה, לא קריאה עברית
ותרגום לשפה אחרת, כנהוג בימים ההם, אלא
“עברית בעברית”. מתוך משיכה ללשון עברית חיה
בא יחיאלי אל מולדתה, לארץ-ישראל, והיה מורה
בבית-הספר לבנות. כמה תלמידות למדו אצלו
ושמעו לקחו – אלפים, אלפים רבים, כי על כן זה
שלש ושלשים שנה מכהן הוא בהוראה בארץ, מורה
לתלמידות ומדריך למורים.

ושנה אחרי שנה עוברת ויחיאלי אינו
מזדקן, הוא לבן כשהיה. בקר-בקר הוא עושה את
דרכו לבית-הספר – בימות הקיץ בחליפה לבנה,
בימות החרף במעיל-הגשם. צועד מדודות בשעה
מקדמת, מקדים שלום לחבריו, ואף אם הם צעירים
ממנו, שואל לחדשות, מספר את שידוע לו, מתבל
שיחו במלה בדוחה ומאציל מרך לבנוניתו על
סביבותיו.

ואגב עבודה בבית-הספר הוא עוסק
בחבור ספרי למוד בשביל בתי-הספר, ספרי קריאה
לתלמידים וספרי הוראה למורים. ובשעות הפנאי הוא
משעשע את נפשו בתרגום דברים מענינים משפות
אחרות לעברית וסגנונו קל ונאה, פשוט וישר –
כאיש עצמו.

ושנה אחרי שנה עוברת ויחיאלי עדין
ממשיך דרכו בקר-בקר מביתו לבית-הספר לבנות,
ואף ביום האחרון לחייו עשה את דרכו בשעה
מקדמת, שש לעבודתו כבימי עלומיו, אם כי הגיע
לשנת השבעים ואחת. והנה באה שעתו – פתאם
התעלף ולאחר שעות מעטות יצאה נשמתו. על
משמרתו, משמרת בית-הספר אשר עליה עמד כל
השנים, נשאר עד הרגע האחרון בחייו.

(תרצ"ח)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30949