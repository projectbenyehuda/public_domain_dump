


	
	חג חרותנו
	




הסנה בוער באש והסנה איננו אכל – למה הראה הקדוש־ברוך־הוא

למשה כענין זה? לפי שמשה היה מחשב בלבו ואומר: שמא יהיו

המצרים מכלים את ישראל? לפיכך הראהו הקדוש־ברוך־הוא אש

בוערת (וסנה) איננו אכל. אמר לו: כשם שהסנה בוער באש ואיננו
אכל, כך המצרים אינם יכולים לכלות את ישראל.

(מדרש רבה, שמות)


א


אש זו, אש הסנה הבוער ואיננו אכל –
לוהבת מראשית דברי ימינו, בצעדינו הראשונים
להיות לעם. אש זו היא שהאירה לבני ישראל את
הדרך לחרות, את המאבק להשתחרר מן השעבוד,
ליציאת מצרים ולכניסה לארץ־ישראל.

חג הפסח הוא חג יציאת מצרים וחג
כניסתנו לארץ־ישראל. כי בחדש ניסן עברו בני
ישראל את הירדן ונכנסו לארץ. בני חורין באנו
לארץ. עם בן חורין.

“משה היה מחשב בלבו ואומר: שמא
יהיו המצרים מכלים את ישראל” – כך מספרת לנו
האגדה. בלבו של משה, הרועה הנאמן, קנן החשש,
שמא יכלו המצרים את ישראל. עם קטן היינו בין
עמים גדולים ממנו. טבעי היה הדבר שהגדולים
יבלעו את הקטן. כך נהוג אצל בעלי־החיים, החזק
טורף את החלש ממנו. אך העם הקטן הזה מיום
היותו לא נתן לבלע את עצמו. היה בו איזה כח מיחד
לעמד על נפשו בפני גדולים וחזקים ממנו – הלא
היא רוחו, רוח ישראל. אש לוהבת של אמונה חדשה,
אמונה באלהים לא נראים לעין, בכח עליון, אל אחד
ולא אלילים מעשי ידי אדם – אש האמונה הזאת חשלה
את רוחו כעם. ואנחנו עומדים עם קטן בין עמי־עולם
גדולים עד היום הזה. עם לבדד.

ושונה היה עם זה ברוחו מן העמים
האחרים. אמונתו ודתו לא אמונתם ודתם הן. והעמים
האחרים אינם אוהבים את העם השונה מהם, ועל כן
חשש גם משה רבנו – כי האחרים יכלו אותו.
והחשש הזה מקנן בלבו של כל מנהיג, של רועה
נאמן עד היום. אנחנו מפנים את עינינו אל הסנה
שאיננו אכל ומאמינים, כי שום מצרים לא יוכלו
לכלותנו.

חג חרותנו. כל דור ודור חיב לראות את
עצמו כאלו הוא יצא ממצרים, כאלו הוא עצמו אך
יצא משעבוד לחרות. חרות זו שבני ישראל נטלו
לעצמם בצאתם ממצרים ובכניסתם לארץ־ישראל היא
שהטילה עליהם חובות רבים וחדשים. בני ישראל
נעשו בני חורין לשאת בעל הבנין של החיים
החדשים שהלכו לבנות בארץ־ישראל. זוהי חרות
לבנין, ליצירה, להקים מדינה שבה ישלטו צדק
וישר. חיים חדשים ושונים מאלה החיים שראו
במצרים, של מושלים משעבדים, המעבידים בחמר
ולבנים ובונים לעצמם פתום ורעמסס, ערי מסכנות
לפרעה, למלך ולמקרביו.

בדרך לארץ־ישראל היה לבני ישראל
מעמד גדול, מעמד הר סיני. הם קבלו את התורה
והלכו לארץ לבנות אותה ברוח התורה אשר קבלו.
זוהי החרות העלאית שבני־חורין אלה באו להנות
ממנה בארץ המבטחת. החרות לחיות כרוחם
וכנפשם.

על החרות הזאת אנו נאבקים כל ימי
היותנו עלי אדמות כעם. על כן חיינו קשים. חוזינו
ונביאינו, גאונינו ואנשי החזון שלנו בכל
הזמנים, נשאו את נפשם לגדולות. מעולם לא
הסתפקו במה שהיה להם ובמה שהשיגה
האנושות. הרצון והשאיפה לגדולות יותר הביאו לנו
בקרב העמים כל מיני פרעניות. זהו הגורל,
גורלנו הקשה. השאיפה הנצחית לתקון החיים
ומשא הנפש לשנות את פני העולם – הביאו לנו את
הסבל ואת אי־ההבנה של העמים ביחס אלינו.

אבל אנחנו לא ניעף ולא נלאה משאף
לנעלה ולהתעלות ולחיות חיי חרות כעם
בן־חורין.

חג החרות הוא חג ההתגברות הגדולה של רוחנו, נזכר זאת אף בימים הקשים.






ב


רואה אני את ליל הסדר השנה כאלו
ארצנו כלה – שלחן אחד ערוך וקצהו לצד מערב
ולידו כסאות פנויים המחכים למסבים, לאחינו
בני ישראל, הנמצאים עדין מעבר לים. רואה אני
אותם יושבים ועומדים על צרורותיהם, ישיבת עראי
ועמידת חפזון, בדרכם לצאת מעמק הבכא, לצאת
מארופה – מעין יציאת מצרים של ימינו לארץ
המבטחה.

יציאת מצרים. השנה אנחנו מיטיבים
להבין מה רב היה הרשם שנחרת בזכרון עמנו בכל
הדורות – זה הנס הגדול של יציאת מצרים. בימינו
אנחנו רואים את הנס הגדול הזה באורה המיחד של
השואה הגדולה שמצאה את עמנו. יציאת מצרים! –
משועת נפשנו מתוך כסופי גאלה עזים
ועמקים, גאלה ופדות לעמנו, שיבת ישראל
לארצו. השנה אנחנו מרגישים ומבינים ביתר רגש
וביתר הבנה מה רב ההכרח לעמנו לצאת ממדבר
הגלות ולבוא לארץ הבחירה.

השלחן ערוך, שפתינו מדובבות: בוא, עמי! קולנו רועם: שלח עמי!

השנה אנחנו חוגגים את חג הפסח לאחר
שמלחמת העולם נגמרה. שלטון הרשע הנצי –
נשבר. שלטון האמות המאחדות בא במקומו. ערים
רבות בגרמניה הפכו עיי חרבות, רבים מראשי
הנצים נעשו בהם שפטים והוצאו להורג.



המפלצת הנצית כשהיא מחזקת בשלטון
– בדמותה השטנית של “גסטפו” וכל מיני מלאכי
חבלה גרמנים אחרים – איננה עוד. ואולם הרוח
הרעה, העכורה, שהביאו הנצים לעולם, עדין לא
נכחדה. גם רבים מאלה שנלחמו נגד הנצים ונחלו
נצחון עליהם נדבקה בהם הרוח הרעה הזאת. בקרב
רבים מבני האמות שנלחמו בנצים נדבקה הטמאה
הנצית, הלא היא הרוח הרעה של שנאה ואיבה לזולת,
רוח החשד ואי האמון בין אדם לחברו ובין עם לעם.
על כן אנחנו רואים כי זה חדשים רבים אחרי
הנצחון על גרמניה, אחרי הנצחון על הנצים –
עדין לא בא השלום לעולם. ריבות ומדנים בין האמות
שאך תמול שפכו את דמן יחד במלחמה נגד האויב
המשתף. קשים חבלי השלום. ושוב הננו אנחנו
היהודים הראשונים הסובלים מן הטמאה הזאת
שנדבקה באמות.

ושוב עומד העולם שלאחר המלחמה
במבחן – היתגבר על הרוח הרעה המהלכת אימים
בין העמים ובין המדינות?

ושוב הננו אנחנו אבן־הבחן. אנחנו
היהודים. הרוח הרעה עושה ראשית כל רעות בנו. כך
עשו הנצים. כך עושים גם האחרים שטמאת הנצים
דבקה בהם. אך הרוח הרעה הזאת מתנקמת בעושי
העולה. היא התנקמה גם בנצים. היא תתנקם גם
באחרים.

גלי האיבה ליהודים הזורמים בעולם
והמעללים הרעים שעדין מעוללים בנו – סופם
להתנקם. ואולם עתה אנחנו מרימים את קולנו
ומזהירים את העולם:

תקנו את העול שנעשה להם היהודי,
והיתה זאת ראשית הדרך לבער את הטמאה, את הרוח
הרעה – מורשת היטלר וכל עריצי עולם.

זמן חרותנו – גאלה לעמנו ופדות לכל העמים.

(תש"ו)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30778