


	
	ישיבת וולוז'ין
	





14.png


אם־יש את־נפשך לדעת את־המעין


ממנו שאבו אחיך המומתים

בימי הרעה עז כזה, תעצומות נפש,

צאת שמחים לקראת מות, לפשט את־הצואר

אל כל־מאכלת מרוטה, אל־כל־קרדם נטוי,
לעלות על־המוקד, לקפץ אל המדורה,

וב“אחד” למות מות קדושים –



– – – – – – – – – – –



הוי, אח נענה! אם לא תדע לך כל אלה –

אל בית־המדרש סור, הישן והנושן…

ח. נ. ביאליק



שורות אלו כתב ח. נ. ביאליק, תלמיד
וולוז’ין. אך בעקר תאר את הלומד תורה בשיר אחר,
בשיר “המתמיד”. שמר המשורר אהבה למקורות אשר
מהם שאב, לרבותיו ולמקום התורה אשר בצלו
הסתופף. “הוי, תנו רבנן” – בוקעים ועולים קולות
תלמידי הישיבה מתוך שירו של ביאליק “המתמיד”
ואורם מגיה עלינו בדרכי שפע שונים.

בגאון רוחו הלך חיים נחמן ביאליק
למקורות יצירה בדרכים אחרות מכפי שאמרו
להנחותו רבותיו מוולוז’ין, אבל על המעין שמר,
ממנו שאב ועליו שר:



העתים השתנו, והרחק מגבולכם

הצבתי מזבחי, נתתי את ספי –

אך זוכר עודני את כלכם, את כלכם,

תמונתכם תלוני, לא תמוש מלבי.

(המתמיד)



ה' בשבט לפני חמשים שנה. בישיבה
הגדולה, ישיבת “עץ חיים”, בעירה הליטאית
וולוז’ין, סואנים החיים כמדי יום ביומו. חיים
מיחדים כאן. חמש מאות בחורים לומדים תורה, ספרי
התלמוד פתוחים לפניהם ורוחם – בעולם התנאים
והאמוראים. בית זה של הישיבה על לומדיה הוא עולם
לעצמו. האנשים הצעירים אשר באו הנה מקצוי
ארץ שונים – לבם ונפשם אך ללמוד התורה.

והנה באותו בקר של ה' בשבט פרצו אל
בית הישיבה מפקד משטרה ושוטרים ואכרים מן
הסביבה שהזמנו לעזרת המשטרה.

קולות לומדי התורה נפסקו לפתע. בבית
השלך הס. המפקד הוציא גליון ניר מתיקו וקרא:
בשם הצאר הרוסי וממשלתו גוזרים על סגירת
הבית הזה. על הלומדים בו לצאת מן העיר וולוז’ין
במשך שלשה ימים ואף על הרבנים העומדים בראש
הישיבה לצאת מן העיר.

כלה ונחרצה.

כהלם רעם באה הגזרה על ראשיהם של
תלמידי הישיבה. סגרו את ספריהם ובראש מורד
ושחוח יצאו מן הבית. גולים שגרשו מהסתפח
בנחלתם.

ישיבת וולוז’ין נסגרה על בריח ומסגר
וחותמת שעוה של השוטר התנוססה על מנעולה
כזועקת על משבתה, על קול תורה שדמם.



ישיבת וולוז’ין יצא שמה לתהלה בכל
תפוצות ישראל. תלמיד ישיבת וולוז’ין עורר כבוד
בכל מקום בואו. כי הרימו מיסדי הישיבה הזאת את
קרן לומדי התורה ביהדות.

במה היה כחה של ישיבה זו? בדרך
החדשה של למוד התורה כפי שהורה הגאון ר'
אליהו (הגר"א) מוילנא. הוא העמיד את הלמוד
בתלמוד על ידיעה רחבה על בקיאות גדולה “בים
התלמוד”, בנגוד לפלפול של חריפי מח. הידיעה
הרחבה וההגיון הישר בלמוד התורה, זו היתה
הדרך החדשה שנחל ר' חיים מוולוז’ין מאת רבו
הגר"א. והוא עשאה לדרך ישיבת וולוז’ין. מכאן
התפתחה הלמדנות הגדולה של יהודי ליטא,
שעברה גם לישיבות אחרות. 

ישיבת וולוז’ין משכה אליה את הצעירים
בעלי הכשרונות ממקומות רחוקים. שמה יצא
לתהלה בכל תפוצות ישראל. קהלה אשר רצתה ברב,
למדן גדול בתורה, היתה פונה לישיבת “עץ־חיים”.
ואמנם, העמידה זו רבנים רבים לקהלות רבות
בישראל.

שלשה דורות עמדה ישיבת וולוז’ין על
מכונה ולא פסק בה קול תורה יומם ולילה. ראשי
הישיבה השכילו להרים את כבוד התורה ולומדיה
עד שהחלו מתהלכות אגדות שונות על תפארתה,
תפארת מלכות. הדברים הגיעו עד לאזני הממשלה
הרוסית. צרה עינו של שלטון הצאר במקום־תורה זה,
שהיה לגאות ישראל – וגזר על סגירת
הישיבה.

חכמי התורה לא השלימו עם הגזרה. לא
היו שנים מועטות והישיבה נפתחה שוב, שלא על
דעת השלטון ושלא באשורו, אבל מתוך שתיקה
מכונת ומתוך כבוד נסתר. הישיבה שמשה מרכז
גדול לתורה, עד שהונפה החרב על יהדות פולין.

אנחנו עומדים בימי־חרבן אימים אשר
לא היו כמותם לישראל בימי גלותו. אך אין אנו
מסיחים את דעתנו ממארעות הנראים לנו קטנים
עתה ובימים ההם הכו גלים סוערים בחיי העם
ועוררו צער ויסורים. ביסורים אלה חשל רצון העם
להתגבר על הכל ולצפות לגאלה השלמה.

(שבט תש"ב)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30772