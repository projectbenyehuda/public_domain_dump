


	
	חיים ארלוזורוב
	



(1899 – 1933)



א



“אנכי אמות – אך דורות באים ילחמו אחרי את ריב אלהים”, כותב חיים ארלוזורוב בשירו “שיר אבשלום” בשנת השמונה־עשרה לחייו. אתה מתפלא ותמה: מה לו, לעלם הצעיר, ולדברים על המות? הן הוא אך עשה אז את צעדיו הראשונים לקראת החיים? מאין לו מחשבות כאלה והוא חזק, עליז, מצליח בלמודיו, ראשון בין חבריו וראש להם?

אין זאת כי איזה רגש עמום לחש לו: לא נצפנו לך ימים רבים עלי אדמות, בדמי חייך תרד שאולה.

ואמנם, לא האריך ימים חיים ארלוזורוב. בשנת השלשים ושלש לחייו נורה בחשכת הלילה ומת.

אולם חייו הקצרים הם פרשה ארכה של תכונה רבה לקראת התפקיד לפעל למען העם, ואחר כך שורה של פעלות כחבר תנועת הפועלים וחבר ההנהלה הציונית, כנואם וסופר. חיים קצרים, רבי פעלה ומעש.



ב



תולדותיו של חיים ארלוזורוב אינן שונות מתולדותיהם של הרבה ילדים יהודים בארצות הגולה. אורות וצללים משמשים בהן בערבוביה.

את אור העולם ראה חיים ברומני שבפלך פולטבה אשר באוקראינה, והאבן הראשונה שלחה בו, בילד היהודי, בידי פורעים – בשנה החמישית לחייו. אבן זו טלטלה את משפחת אביו ואותו ממקום מולדתו אל מעבר לגבולות רוסיה.

חייה של משפחה יהודית בגולה נתונים תמיד בסכנה. על כן יחזיק היהודי בגולה את מקל נדודיו בידו וביום־סערה יחפז לברח על נפשו ולבקש לו מקלט חדש להניח ראשו. דור אחד או שני דורות ישבו במקום אחד, יקימו בית, ינסו להכות שרש – והנה תתרגש הסערה ויהרס הבית על יסודותיו.

סבו של חיים שמש רב בעיר רומני והיה רועה נאמן וטוב לבני עדתו ושמו יצא לתהלה. בנו – שאול, הוא אבי חיים, – לא רצה בכהנת רב והיה סוחר, הקים בית ששמש בת ועד למשכילי העיר. כי על כן היה שאול איש משכיל, יודע תורה, אוהב דברי מחקר וספרות. אך יום אחד פרצו פרעות ברומני, בתי יהודים הכו לרסיסים ורכושם היה לבז. אותו יום שכב הילד חיים חולה ואמו הגישה לו דבר מאכל – והנה נפצה אבן את זגוגית החלון ונפלה אל הצלחת שבידי חיים השוכב במטה. בילד לא פגעה. עד מהרה חשו להם כל בני משפחת ארלוזורוב מפלט מן הבית במרתף של שכניהם הנוצרים, שהסתירו אותם מידי הפורעים.

כך טעם הילד חיים את מר גורלו של היהודי בשחר ימיו וכך התחילה פרשת הנדודים. משפחת ארלוזורוב לא רצתה להשאר ברומני גם אחרי שך סערת הפרעות ותתר לה מקום מחוץ למדינת רוסיה, בעירה אחת בפרוסיה שבגרמניה.

יהודי הבורח מרוסיה אינו מוצא מנוח על נקלה בגרמניה. שנה שנה צריך היה אביו של חיים לבקש רשיון מאת הממשלה להשאר לגור בעירתו, אך ההצלחה האירה לו פנים והוא קבל את הרשיון והילד חיים בקר בבית־הספר המקומי יחד עם התלמידים הגרמנים והצליח בלמודיו.

כי משחר נעוריו בלטו בחיים כשרונותיו המזהירים ויהי הראשון במחלקתו בידיעותיו בלמודים ובמשחקים, והכל, אף חבריו הגרמנים, צפו למוצא פיו. הוא היה ראש וראשון אף לגדולים ממנו בגיל.



הרבה מרץ היה בנער חיים. אך הוא הוציאו לא למשחק בלבד. מעולם לא היה לו צרך לשבת ולהכין שעורים לבית־הספר. מה שלמד בבית־הספר ידע היטב בלי הכנת שעורים. לעמת זאת אהב מאד את הקריאה בספרים. הוא קרא הרבה. רוחו היתה נוטה לדברי שירה. הוא ידע הרבה שירים על פה. גם דברי ספרות בפרוזה אהב והרבה לקרא. קרא לעצמו ובאזני אחרים. בענג מיחד היה קורא בקול באזני אחיותיו וחבריו במשך שעות רצופות את דברי הסופרים החביבים עליו – ספרים שלמים בנשימה אחת. הוא חי בעולם החזיונות. חי את חיי הגבורים אשר בספרים, חושב מחשבותיהם, הוגה בהם, מקרב את הקרוב לרוחו ומרחיק את הבלתי חביב עליו אך את כלם ידע, את כלם זכר.

אהבתו לספרות ולשירה עוררתו לכתב שירים עוד בגיל הרך. הרבה שירים כתב, בהם הערה את נפשו. בשיריו אלה יש בטוי להלך־נפש אמתי. בילדותו עסק גם במוסיקה ובציור, וגם בהם נראו סמני כשרונו שהיה שרוי בכל אשר עשה.



בהיות חיים בן ארבע־עשרה פרצה מלחמת העולם הקודמת. היהודי הזר אינו יכול להשאר בעירה הפרוסית, כי על כן הוא נתין רוסי, נתין המדינה הנלחמת בגרמניה, ועליו להגרש אל המדינה אשר ממנה נמלט מחמת הפרעות. אולם אבי המשפחה מצליח להעביר את משפחתו לברלין וחיים נכנס לבית־ספר תיכוני, וגם פה הוא תלמיד ראשון בלמודים ובולט בידיעותיו בין כל חבריו, יהודים ולא יהודים.

הנער המתבגר מצא לו כאן כר נרחב לעבודתו. עוד בימי ילדותו דאגו הוריו שילמד עברית. ואף כי תחלה היה הלמוד הזה למשא עליו – הנה משנזדמן לו מורה ארצישראלי, אשר הורה אותו את השפה העברית וקרב אותו אל כל הנעשה בארץ־ישראל, נפתחה נפשו של הנער והוא התמסר בכל כשרונותיו לשפה העברית, לדברי ימי ישראל ולציונות. לא עברו ימים רבים והוא יסד חוג ציוני של הנער בשם “תקות ציון”. בחוג הזה התמסרו החברים ללמודי תולדות ישראל, השפה העברית ותולדות הציונות. הם למדו בשקידה ובלי לאות. חיים היה הרוח החיה בחוג הזה שהתרחב הלוך והתרחב והכל ראוהו כמנהיג כי גדלה השפעתו ברב ידיעותיו ובהתלהבותו.

בימים ההם, עצם ימי מלחמת העולם, כשמליוני אנשים עמדו בשדות קרב והמות קוצר בהם, העסיקה את הנער שעדין לא נקרא אל החזית השאלה: על מה נלחמים מליוני האנשים? לשם מה מוצאים אלפים בני גרמניה לשדות הקטל? מה תביא המלחמה הזאת לאנושות?

גרמניה נלחמה גם אז כמו עתה לא על אידיאלים של חפש, אלא לשם הרחבת תחומי שלטונה על עמים וארצות. ובשנה השלישית והרביעית למלחמה גברו השאיפות להקים בעולם משטר שלא יהיה בו מקום למלחמות דמים של שליטים הרוצים לשעבד עמים ולדכא ארצות.

חיים ארלוזוזרוב התמסר ללמודי הכלכלה והחברה – כיצד בנויה החברה ומה הם סדריה ואיך לתקנה. אולם מעתה אין הוא עוזב את מקור מחצבתו. בשקדו על תורת הכלכלה והחברה הוא לומד לדעת את מצב עמו, את דרכי חייו בתוך החברה הלא־יהודית והוא מעמיק את ידיעותיו וחושב כיצד לתקן את חיי החברה של עמו, השונים מחיי עמים אחרים. הוא רואה את הפתרון לעמו בחיי חברה עובדת בארץ־ישראל.

בכל חם נעוריו ובכל כשרונותיו הוא עובד אז לציונות. הוא לומד ומלמד, הוא מפיץ את הציונות בקרב הנער היהודי העומד רחוק מכל דבר יהודי. עד מהרה הוא נעשה אחד מראשי המדברים בעניני הציונות העובדת ושמו הולך ומתפרסם בכל רחבי גרמניה. עם זה הוא גומר את למודיו בגמנסיה ונכנס לאוניברסיטה. הוא יודע, כי למען יוכל למלא תפקיד גדול הוא צריך ללמד הרבה והוא לומד בלי הרף. ובשבתו ליד שלחן־העבודה אין הוא מסתפק בספרים הנוגעים אך למקצוע אחד. לבו פתוח לדברי שירה וספרות יפה, לעניני פילוסופיה ומחקר, הוא בולע ספרים לאין שעור וזוכר יפה יפה את הכל, ומשתמש בידיעותיו הרבות לענין הציונות, וביחוד לציונות העובדת, ברוח מפלגת “הפועל הצעיר” בארץ־ישראל.

ומשנגמרה המלחמה והעולם נפתח ודבר הצהרת בלפור הגיע לגרמניה – עמד הוא בראש מפלגת “הפועל הצעיר” בגרמניה והוא מעורכי עתונה וכותב מאמרים ומחקרים בשאלות הציונות ובנין ארץ־ישראל.



ג



משנגמרה מלחמת־העולם והוקם הקשר בין קבוצי ישראל שהיו מנתקים איש מרעהו בארצות הנלחמות ביניהן, נתחדשה הפעלה של ההסתדרות הציונית העולמית. הועד הפועל הציוני והקונגרס הציוני, שאי אפשר היה לכנסם בימי המלחמה, התחילו להתכנס שוב. אחים מרחקים נפגשו. והימים ימי תקוות גדולות לעמים, וגם לעמנו נצנצה התקוה לבנות את הבית הלאמי בארץ־ישראל, כאשר הבטח לנו בהצהרת בלפור.

אמנם, גם אז באו ימי שואה ליהודי רוסיה ואוקראינה. אחרי המהפכה ברוסיה ובטרם הוקם שלטון המועצות והתבסס ערכו כל מיני גנרלים והטמנים אוקראינים פרעות ביהודים ומאות אלפים נפש נכרתו בימים ההם. אך דבר ההצהרה על בנין בית לאמי בארץ־ישראל עודד את הנער היהודי בכל מקום וחלוצים החלו לעלות לארץ בכל הדרכים – בסירות בים ובדרכים משבשות ביבשה. היתה התעוררות גדולה בעם לקום ולעלות לציון.

חיים ארלוזורוב, אף שהיה אז אך כבן עשרים ואחת שנה, כבר נחשב בין הציונים הבולטים בגרמניה והתחיל תופס מקום בהסתדרות הציונית. הוא לא חכה הרבה ונסע לארץ־ישראל. שמו כבר היה ידוע בארץ וחברי “הפועל הצעיר” קבלוהו בזרועות פתוחות. הוא לא דחק את עצמו לתפס מקום, אך נשמע לחבריו הקשישים ממנו והלך לכל מקום ששלחוהו ועשה כל עבודה שהטילו עליו. ובאותם הימים היו מארעות בארץ – וחיים שהיה גם ספורטאי טוב ויודע סיוף – עמד כל הזמן על המשמר בשכונות תל־אביב המרחקות מן המרכז, שהיו זקוקות להגנה מפני מתנפלים.

אולם גם בימים ובלילות של עמידתו על המשמר לא פסק מחשב על התכניות הציוניות לבנין ארץ־ישראל ועל סדור היחסים בינינו ובין השכנים הערבים. מששבו החיים בארץ למסלולם השפיעו עליו חבריו שיגמר את חק־למודיו באוניברסיטה, אף שהוא עצמו היה מוכן להתמסר כלו לעבודת הציונות. הוא חזר לברלין, למד ועשה עבודה ציונית. השתתף בועידות ובכנוסים ובכל מקום מקשיבים לדבריו. הוא עוסק בשאלות של ההסתדרות הציונית, חוקר ומברר וכותב ספרים על הענינים הנמסרים לידו.

בשנת 1923 חזר עם משפחתו להשתקע בארץ. עתה הוא הולך מתפקיד לתפקיד לקראת תעודתו המדינית. הופעותיו בקונגרסים הציוניים בשם סיעת הפועלים מעוררות כבוד לאישיותו, הוא כובש לו עמדה בכל העולם הציוני. בשנת 1925 הוא נוסע כבא־כח כנסת־ישראל לג’נבה, לועדת המנדטים שליד חבר הלאמים. זו היתה שליחותו המדינית הראשונה כלפי חוץ, כלפי העולם הבלתי יהודי.

במשך כל ימי ישיבתו בארץ־ישראל הוא נמנה עם חברי הועד הפועל של הסתדרות העובדים הכללית. הוא גם נסע כשליח הסתדרות־העובדים לאמריקה. פה הטל עליו להביא את דבר ארץ־ישראל העובדת לנער היהודי באמריקה. תוך כדי פעלתו הוא גם לומד. חיים ארלוזורוב, שהתחנך על הלשון והתרבות הגרמנית, לומד עתה לבוא בסוד התרבות האנגלית. וכדרכו תמיד, כבזמן למדו את הלשון העברית, אין הוא מסתפק בידיעה קלה של שפת הדבור, אלא צולל בנבכי התרבות האנגלית, בשירתה ובספרותה, מחשבתה וחקרי־נפשה, כיאה למדינאי ארצישראלי. כי עניני הבית הלאמי בארץ־ישראל קשורים באלפי חוטים אל המדיניות האנגלית, אל בריטניה, בעלת־המנדט על הארץ.

באמריקה עשה כשנתים וחזר אל הארץ מציד בידיעות חדשות. בינתים הבשיל רעיון האחוד של שתי מפלגות הפועלים בארץ: “הפועל הצעיר” ו“אחדות העבודה”. חדל ריב האחים ונוצרה מפלגת פועלי ארץ־ישראל האחת. חיים ארלוזורוב הוא אחד החברים המנהיגים במפלגה המאחדת. הוא אחד העורכים של הירחון “אחדות העבודה”.

בשנת 1931, בקונגרס הי"ז בבזל, נבחר כבא־כח סיעת הפועלים בסוכנות היהודית בארץ־ישראל. לידו נמסר התפקיד הקשה ביותר בסוכנות היהודית בארץ־ישראל – הנהלת המחלקה המדינית.

חיים ארלוזורוב מלא את תעודתו. בתפקידו כמנהל המחלקה המדינית של הסוכנות היהודית בארץ־ישראל כאלו צמחו לו כנפים חדשות והוא המריא. נאמן לשולחיו, לחבריו הפועלים, הוא עושה את עבודתו מתוך הבנה רחבה ומקיפה בעניני כל שדרות הישוב. שום איש לפניו לא הצליח בכהנה מדינית זו כמוהו.



עם גזרות היטלר נסע לגרמניה. איך לעשות את גלות גרמניה לשיבת ציון? – זאת היתה השאלה. הוא חזר לארץ עם תכנית פעלה ורצון לוהט לעבודה. הילד היהודי בגרמניה ההיטלרית קרוב ללבו. ראשית כל צריך להציל את הילדים היהודים שהמשטמה הנצית שמה מחנק לנפשותיהם הרכות בבתי־הספר הגרמניים. כי אהב חיים את הילדים אהבה עזה בכל חייו הקצרים. והילדים שפגשוהו אהבוהו מאד גם הם. ואמנם, אך הספיק לשוב לארץ והוא נסע לכפר הנער בבן־שמן, לתור מקום לילדי גרמניה היהודים. זה היה ביום ששי אחרי־הצהרים. לעת ערב בא בשערי העיר העברית – לשבת בתל־אביב.

רבה העבודה. רגע קט של מנוחה – מנוחת שבת, חיים נכנס לאמו לברכה ב“שבת שלום”. הוא עונה על שאלותיה כדרכו, בדברי בדיחה מטוב לבו.

– ואיפה תהיה השבת? – שואלת האם.

– לא תמצאיני, אמא, אעלה למרס להחבא, – כה אמר לאמו בליל שבת כ"ב סיון. אכל ארחת ערב ויצא לשפת הים בחברת אשתו. טיל לארך רצועת־ים זו ההומה גלים ואנשים, כרגיל בלילות שבת. אך האורב הביט עליו בשבע עינים, הרוצח האיר בפנס וכדור אקדח קפד את חייו.

והוא אך בראשית פעלתו המדינית.



(תש"ג)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31250