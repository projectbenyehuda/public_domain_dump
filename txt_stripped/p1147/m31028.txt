


	
	משה בילינסון
	





בלינסון.png


(1890 – 1936)

א

אזכרהו איך ראיתיו בפעם הראשונה:
הקונגרס הציוני הראשון אחרי
מלחמת־העולם הקודמת בקרלסבד, העיר הצ’כית.
יהודים מכל הארצות והמדינות אשר המלחמה
והמהפכה הפרידה ביניהם ולא ידעו מי נשאר ומי
נעדר – נפגשים שוב. הענין הציוני – בנין
ארץ־ישראל – כנס אותם לכאן. ידידים ישנים
נפגשים בשמחה. אגב שיחה עולה דמעה בעין
פלוני או אלמוני. ידיד וחבר, איננו, נעדר. בין
הבאים אנשים חדשים אשר גדלו בינתים והתקרבו
אל המחנה הציוני. צרת ישראל, ארץ־ישראל, קרבו
רחוקים והביאום הלם, אל הקונגרס הציוני. גם הם
באו להטות שכם ולעבד את עבודת הציונות. בין
אלה ראיתי באחת הישיבות של חברי ארץ־ישראל
העובדת – איש אחד ועיניו גדולות, פניו עטורים זקן
לא גדול, יושב על אחד הכסאות, ראשו נטוי לפניו
וסנטרו נשען על המקל אשר בידו והוא כלו
קשב. מביט ומקשיב, סובב עיניו לכאן ולכאן ושומע
כל מלה היוצאת מפי המדברים. הוא שותק ומאזין
ונפשו לא תדע שבעה.

– מי האיש המאזין ללא דבור, השומע ואינו מוציא הגה מפיו? – שאלתי וחקרתי.

על פתחי רומא הוא יושב. שפת אחיו, ראשי
המדברים כאן – עברית ואידיש – אינו יודע. לבו
ונפשו מסורים לענין הציוני. הוא מטפל בעולים,
הבאים ברכב וברגל ויחפים ממזרח אירופה
לאיטליה ומחפשים נתיבה בים לארץ־ישראל. הוא
מעורר את בני ישראל באיטליה, הרחוקים מידיעת
דבר הציונות, ומקרבם לבית־ישראל. רופא לפי
אמנותו וסופר לפי נטיות רוחו, ונפשו לסדר חיים
צודק בעולם ובנין ארץ־ישראל על יסודי
העבודה.

איש מוזר. הגדולים, גדולי הציונות
ואף ד"ר חיים ויצמן ביניהם – מבקשים קרבתו, והוא
כאחד מהם. בחברת אנשי העבודה שבאו לקונגרס
מארץ־ישראל הוא כתלמיד מקשיב, נוהג דרך־ארץ
בהם ונכון לעשות בשבילם כל עבודה אשר תטל
עליו. כאלו צפה כל חייו להיות אחד מהם, איש
עבודה בארץ־ישראל כמוהם. ועתה הוא עושה את
צעדיו הראשונים להכנס לחברה זו.

וכך עברו ימי הקונגרס בקרלסבד.

תמיד נמצא בין חברי סיעת העבודה, מאזין ומקשיב
לדברי אחרים, שותק ואינו מוציא הגה מפיו.



ב

לא עבר הרבה זמן אחרי הקונגרס הציוני ההוא ומשה בילינסון בא לארץ.

הרופא מרומא, הסופר, הכותב בעתונים
הציוניים איטלקית וגרמנית – מחליט כי בארץ
עליו לחיות חיי פועל ולעבד עבודה גופנית. הוא
הולך לגבעת־השלשה ומנסה את כחו לעבד כאחד
החברים בקבוץ. ביום הוא עובד ובערב הוא מנסה
ללמד את לשון עמו. התנ"ך בידו ותרגום לועזי
בצדו. שני הדברים קשים לו עד למאד. מעולם לא
הסכין לעבודת שדה. הן רפא חולים! הוא חוזר עיף
ויגע מעבודת יומו. מבית מרוח ברומא הוא בא
לפנה בצריף, בקבוץ. אין הוא יכול לתת מנוחה
לגופו העיף. סבלו גדול פי כמה, כי אין לו שפה
משתפת עם חבריו. הוא אנוס לפנות אליהם בשפות
לועזיות. בחיים כאלה אין לו תקוה ללמד לשונו
לדבר עברית. זה מדכא את רוחו. הכזר ישב בארצו
ובתוך עמו?

קשה לו להחליט מה לעשות. שני הדברים
יחד, גם לעבד וגם ללמד, לא יוכל. בלב כבד הוא
מחליט – עליו ללמד את הלשון העברית תחלה ואחר
יעבד.



ג

מעתה התחילו חיים חדשים. הרופא מרומא
נעשה כלו תלמיד. הוא יושב בעלית גג, באחד
הבתים בתל־אביב, ולומד לקרא עברית, לומד דקדוק
עברי וספרות עברית. זוהי גם שנתו הראשונה
לשבתו בארץ ועדין לא הסתגל לאקלימה, אך הוא
מאמץ את כל כחות נפשו להתגבר על המכשולים
הרבים. פעמים רבות ראיתיו יושב ליד שלחן העבודה
והוא כלו טבול זעה והספר העברי אינו מש מידו.
הוא לומד, הוא בא בסוד האותיות המרבעות, אשר עד
עתה לא הסכינה להן עינו.

אבל התלמיד הלומד עברית עינו פקוחה גם
לראות את המתרחש בארץ ולעקב אחרי המארעות
בעולם. מחו עובד תמיד ויש לו מה להגיד לחבריו,
לבאר להם את אשר הוא רואה ולהביע את דעתו
בענינים מענינים שונים. אמנם, אין הוא יודע לכתב
עברית והוא אנוס לכתב בשפה לועזית, אך חבריו
מתרגמים את דבריו לעברית ומפרסמים אותם

בשבועון הפועלים “קונטרס”, שיצא בימים ההם על
ידי “אחדות־העבודה”.

וכך עברו ימיו הראשונים בארץ. הוא
לומד את הלשון העברית ואת עניני ארץ־ישראל,
ומלמד – הינו: מביע את מחשבותיו ואת נסיונותיו
בכתב, בעתון.

בינתים החליטה הסתדרות העובדים
הכללית העברית להוציא עתון יומי – הלא הוא העתון
“דבר”. משה בילינסון היה אחד מעובדי המערכת למן
הופעת הגליון הראשון. בזמן הראשון עסק בעקר
במארעות המדיניים בעולם. הוא כתב יום יום, קרא
עתונים מעתונים שונים בשפות שונות ואסף ולקט
את הידיעות החשובות והביאן ב“דבר”. אמנם, גם אז
לא כתב עדין עברית ודבריו היו מתרגמים, אבל
כעבר זמן־מה התחיל לכתב עברית. ואז הרגיש את
עצמו בן־בית – והוא כבן שלשים ושש.



ד

בימי עבודתו ב“דבר” – כשתים־עשרה
שנה – לא ידע משה בילינסון לאות. כתב הרבה, למד
הרבה, לא פסק מללמד. הוא נתן לבו לכל שאלות
ההסתדרות והישוב, ענינים מדיניים וחברתיים.

מכון שלמד כל ענין על בריו היה עז בנפשו
להגיד את דברו ברמה. הוא היה לוחם אמיץ, לוחם
לאמת, לישר ולצדק. לא נשא פנים לאיש. לא נרתע
מפני איש. אמר את האמת, ואף אם היתה מרה גם לו וגם
לאחרים. וכך עמד משה בילינסון כל השנים כמוכיח
בשער – מגיד יום יום את דברו לקהל, אם נעם ואם
לא נעם. וכשם שהקשיב הרבה בראשית בואו אלינו
כך הקשבנו לדברו בשבתו בתוכנו.

עתה, אחרי שיצא הכרך הראשון
מכתביו – כרך כבן 550 עמוד – והוא אך חלק קטן
מכתביו, אנחנו רואים מה גדול היה כחו של משה
בילינסון ומה רב היה עמלו. כבר בכרך הזה,
הנקרא “במשבר העולם”, מתגלה עד כמה העמיק
חשב בענינים המדיניים של העולם, עד כמה ראה
בבהירות את המשבר העתיד לבוא ושהננו חיים בו
כיום. אותם המאמרים שהיה מפרסם ב“דבר” יום יום
ערכם הגדול מתגלה אך עתה, כשהם מכנסים יחד
בספר. כי על כן השקיע במאמרים אלה את כל
נפשו ורוחו.



ה

שנת־חייו האחרונה היתה שנת המארעות
בארץ. היתה זו שנה קשה ביותר לבילינסון. יומם
ולילה עמד על המשמר. כל התנפלות על עוברי
דרכים, על נקדה עברית, כל קרבן שנפל, היו לו
כהתנקשות בגופו ובנפשו. הוא נלחם באנגלים
האחראים לבטחון בארץ, נחם את הנפגעים, עודד את
העומדים בשורה, התאבל עם המתאבלים ולכל זה
נתן בטוי יום יום בעתון בכח ובעז, ללא
לאות.

עד שיום אחד נפל גם הוא. לבו שהלם
בקצב המגבר של המארעות, שהרעידו את הישוב
הלוחם על נפשו ועל קיומו – עמד מדפק.
שנות ישיבתו בארץ – כארבע־עשרה

שנה – היו שנות עמל ויגיעה. אך מעטים ידעו כמוהו
לעבד בחריצות ובשקידה כאלה. הוא כאלו רצה
למלא כאן את כל שפזר מאונו בכל ימי חייו עד
בואו לארץ־ישראל. ואמנם, רב החיל אשר עשה.
ירשה לא קטנה הנחיל לנו.

(תש"ב)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31028