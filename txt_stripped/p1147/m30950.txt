


	
	חיים אריה זוטא
	





זוטא.png


(תרכ“ט – תרצ”ח)



– מי הוא האיש הזה, רחב-הכתפים,
כבד-הגוף, העומד באמצע הרחוב באחת השכונות
החדשות בירושלים, וחופן כדורי שלג וזורק אותם
בזריזות ובהתלהבות של נער?

– הבט, הלא זה המורה זוטא. המורה
הקפדן, הממהר להכנס לכתה עם הצלצול, ובקול
נמרץ מפקד מיד: “קמנה! שבנה! ספרי התנ”ך על
השלחן! –" והשעור כבר התחיל. אף רגע לא יעבר
לבטלה. צריך ללמד, ללמד, אוי, כמה יש ללמד.
והוא הוא הזורק כדורי שלג ושמח ומשתובב כילד?
“שלג, שלג, שלג!” – היה
עומד ומביט על העיר הקדושה וההרים סביב לה,
המתכסים בתים לבנים ולבו מתרחב ועיניו
מבריקות, והוא כלו התפעלות וחוזר וקורא באזני
עצמו: “שלג, שלג, שלג!” מי ידמה לו באשרו?
ירושלים לבשה עדי לבן.

– הזהו המורה זוטא?

– כן. כן. מה את מתפלאה כל כך? האין
את זוכרת, כי גם בכתה היה לפעמים קרובות כזה?
“קמנה! שבנה!” – במרץ פתחנו את ספרי התנ"ך
וקראנו איך כבש יהושע את העיר עי, והוא, המורה,
כאלו עמד בראש “שלשים אלף איש גבורי החיל” –
ואומר להם: “ראו, אתם ארבים לעיר מאחרי העיר,
אל-תרחיקו מן-העיר מאד, והייתם כלכם נכונים.
ואני וכל-העם אשר אתי נקרב אל-העיר”.

– התזכרי איך נהל את המלחמה ואנחנו
כלנו אתו אורבים לעיר? והנה אנחנו נסים והנה
אנחנו רודפים וכובשים – קוראים פסוק ומבארים
ורודפים וכובשים. והוא – עיניו מבריקות, פניו מלאות
הבעה לכאן ולכאן, ואנחנו, אין אנחנו יושבים כלל
בכתה – במדבר אנחנו, בין בית-אל ובין העי.
והנה אנו חוגגים נצחון: כבשנו את העי. ואנחנו
מתכוננים להמשיך ולכבש עוד ועוד. אך פתאם
מצלצל הפעמון. כמה חבל שכבר מצלצל
הפעמון!

רבים, רבים האנשים בארץ אשר אחרי
שנים רבות העלו בזכרונם השבוע את ימי נעוריהם
כשהיו יושבים על הספסלים בכתה ד' או ה' וקוראים
בתנ"ך לפני המורה זוטא ולבם רוחש לו תודה על
הרגעים היפים ההם. כן, הוא נראה היה כל כך
קפדן. “קומו, שבו”. דורש הרבה, דורש
שהתלמידים ידעו הכל, ידעו יפה, יבטאו ברור כל
מלה, ואם אינם מבטאים יפה פניו מתעותים ועיניו
זועפות, וכתפיו מתרוממות ויורדות, ידו מטה
אפרכסת אזנו ובלחישה: “עוד הפעם! עוד הפעם!”
ואם התלמיד אומר יפה – פניו זורחים, כתפיו שקטות,
ושפתיו מחיכות ועיניו צוחקות. טוב בעולם.

כזה היה המורה – ח. א. זוטא. כארבע
עשרות שנים היה עומד על הקתדרה בבית- הספר
בארץ-ישראל ומלמד תנ"ך ועברית ותולדות
ישראל. תלמידים באים ותלמידים הולכים והוא אינו­
מתעיף ותמיד הוא כאלו מתחיל מחדש בהתלהבות
ובקפדנות.

מורה היה. מן המורים העברים הראשונים
ברוסיה, אשר הקימו את בית-הספר העברי במקום
ה“חדר” הישן, ולמד את הלשון העברית בשיטת
“עברית בעברית”.

אבל לא רק בבית-הספר בלבד דאג זוטא
להפיץ את ידיעת הלשון העברית ותולדות ישראל. הוא
גם חבר ספרי למוד, ספר ספורים מחיי העם בתקופות
שונות. אוהב עבודה היה ובשעות הפנויות
מבית-הספר היה יושב ולומד וכותב. כתביו יצאו
בשלשה כרכים.

בשנים האחרונות נחלש ולא יכול היה
להמשיך להורות בבית-הספר. וכמה הצטער על כך.
אך המחלה שהכריחה אותו להפסיק את עבודתו
בבית-הספר גברה בזמן האחרון ולבו המתרגש,
המתעלס על כל מראה טבע, בימות הקיץ כבימות
החרף, גשם, שלג, זריחת שמש ושקיעתה – הלב
הזה עמד מדפק, בשנת השבעים ואחת בימי
חייו.

רבים המתאבלים על מותו, כי רבים גם
רבים שמעו תורה מפיו והם אסירים תודה לו על
האהבה לספר התנ"ך ולארץ-ישראל אשר נטע
בלבם.

(תרצ"ח)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30950