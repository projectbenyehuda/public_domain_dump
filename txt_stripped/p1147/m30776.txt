


	
	י"א אדר
	




את שיא החרמון ראה ראינו. מעל כל גבעה
נשאה בארץ חזה חזינו במו עינינו את ראשו השב.
אך אל מרגלותיו לא הגענו. כעוברי ארח דרכו
רגלינו במקורות הירדן, – החצבני ונהר דן.
הושטנו כף ידנו ונלק ממימיהם הקרים, רוינו את
צמאוננו ונמשיך דרכנו. ואם המתה נפש ההלך
ותבקש פדות – שקעה בפסוקי התהלים:

א‍להי, עלי נפשי תשתוחח,

על־כן אזכרך מארץ ירדן וחרמונים,

מהר מצער…

או בקשה נחמה לעצמה:

כטל־חרמון שירד על־הררי ציון,

כי שם צוה ה' את־הברכה,

חיים עד־העולם…

אך מקום חניה לא היה לנו שם. עברו
שנים עד תקענו יתד באדמה זו בצפון הארץ. עתה
מתפשטים והולכים כפרינו העברים על נהר דן ועל
חצבני, למרגלות החרמון. המים החיים משקים
שדות פורים ומחיים אנשי עבודה.

התדע מי סלל הדרך? ומאין הלהט ברוח הבונים?

– תל־חי!



מה היה בתל־חי?

היה היה דבר. הימים – אחרי
מלחמת־העולם הראשונה. ארץ־ישראל נכבשה בידי
צבאות בריטניה. כל איש מיושבי הארץ ראה את
הגדודים הרבים, חיל רגלי בריטי וגדודים יהודים
ביניהם, פרשים אוסטרלים וצבאות הדו – נוהרים
לארך הארץ, מדרום לצפון, במסע נצחון אדיר.
המונים המונים וכבדה רבה, תחמשת ואספקה בשפע
רב. כמו בדהרה עברו את הארץ ועד דמשק
וארם־צובא הגיעו.

והנה תמה המערכה. אנשי הצבא
הכובש עיפים מן המלחמה, מתחילים חוזרים איש איש
לארצו

ולחייו הרגילים. צפון ארצנו נשאר
עזוב לנפשו. שני השתפים – אנגליה וצרפת –
טרם באו לידי הסכם היכן יהיו הגבולות בין
ארץ־ישראל, סוריה והלבנון, היכן יתחיל תחום
השלטון הצרפתי והיכן הבריטי. שבטי הבדוים
המסלמים רואים לעצמם שעת כשר לעשות נקמה
בתושבים הנוצרים בתחום הפקר זה ללא שלטון –
והם מתנפלים על ערים וכפרים. שודדים, בוזזים
ורוצחים. הם אומרים כי הם נלחמים בצרפתים.
בדרכם הם פוגשים בישובים עברים בודדים:
תל־חי, כפר־גלעדי ומתולה. השבטים הבדוים עינם
לשד, וכל גג רעפים אדמים מגרה את יצרם והם
מתנפלים עליהם. הם מזינים בנשק רב, כי על כן רב
הנשק המתגולל בדרכים אחרי שהצבא הנס
משאיר והצבא הרודף אינו מאסף. הם אספוהו
והשתמשו בו אף נגד הישובים היהודים
המעטים, הבודדים, בגליל העליון.

מה יעשו המעטים נגד הרבים? מה תעשה
הקבוצה הקטנה של בחורים ובחורות, השוכנת
לצלע הר, בודדה ומבדדת, לעמת שבטים רבים,
שפניהם להרס ולשד? מה תעשה תל־חי? מה יעשה
החבר מחברי תל־חי?



הם עמדו על משמרתם. הם לא זזו, אף כי
מעטים נגד רבים היו. הם עמדו כלם כאחד. וזה
הדבר הגדול, גדול גם בימינו אלה, בימים של
ידיעות על מערכות גדולות וכבדות ורבבות
שבויים.

במה? – בכח ההחלטה לא לזוז מן
הנקדה הבודדה בקצה צפון־הארץ; במאמץ הגדול
של כל איש ואיש ממגני תל־חי להחליט בנפשו
להשאר ולעמד על עמדתו. החלטה מרצון. איש לא
כפה אותו. כל אחד ראה את הסכנה הצפויה לו כאן.
הנקדה היתה מנתקת מן הישוב העברי. התקוה
לעזרה היתה קטנה. כי גם בתוך הישוב עצמו היו
רבים שדרשו מאת המגנים בגליל העליון
שיעזבו את המקום. כי הישוב העברי כלו – קטן
היה, ומספרו לא הגיע אף למאה אלף נפש.

אך הם, אנשי תל־חי, שגדר־אבנים
שמשה להם חומה ומבצר – אמרו, כי אין לעזב נקדה
עברית אף אם היא מנתקת ורחוקה מישובים עברים
אחרים ומגניה מעטים, יחידים ובודדים. רוח גבורה
פעמה בהם, רוח גבורה אמתית. אמנם, זו היתה
מערכה קטנה לעמת המערכות הגדולות של ימינו.
אבל במערכה קטנה זו נתגלה למגני תל־חי
ומגנותיה סוד הגבורה אשר בנפשם, בנפש כל
אחד שעמד על משמר הנקדה העברית מאחורי הגדר
או מאחורי הקיר של הרפת וצלע־ההר.

האדם הזוכה לגלוי גבורה בנפשו – הוא
הוא המחולל פלאים. אולם אין גלוי זה בא לו אלא אם
הוא נושא נפשו לדבר־מה רם ונשא, לאידיאל עליון.
על גבורה זו אמר הסופר י. ח. ברנר בדברי ההספד
על אחד ממגני תל־חי שנפל:

אשרי מי שמת ותל־חי למראשותיו!

שנה שנה עולה הנער לתל־חי. הוא פוקד
את המקום הזה ושואב ממנו עז ומרץ לפעלה
ולבנין. לפני שש־עשרה שנה עלתה קבוצה של נער
עובד לתל־חי להקים את שרידי החרבות במקום, לתקן
את הבתים הקימים, להוסיף עליהם בנינים חדשים,
ולהקים ישוב הכשרה לנער. אחריהם באו חברות
הנער. ותל־חי שמשה להן מקום הכשרה, ויחד יצרו
את הגרעינים להתישבות בגליל העליון. אחרי
שנים של ישיבה בתל־חי יצאה הקבוצה ויסדה את
חולתה – הלא הוא ישוב הדיגים לתפארת על שפת
ימה של סומכי. אלה יצאו – ובאה חברת־נער אחרת,
נער ארצישראלי לומד, ועליהם נוספו חברי נער
עובד ויסדו את רמים – הלא היא מנרה השוכנת על צוק
הרים.

גם כיום יושבת בתל־חי חברת נער
צעירה, רבה בני ירושלים מבני עדות המזרח,
ומכשירה עצמה להתישבות. בני החברה מתלכדים
לגרעין התישבותי – הם רוקמים את חלומם ליצר מפעל
התישבותי חדש.

תל־חי היא מעין ממנו שואבים בני
הנער כח ועז – להקים נקדות חדשות בשביל אחינו
העומדים לבוא אלינו, המכרחים לבוא.

להקים נקדות, להפכן לישובים גדולים ולעמד בעז בפני כל סכנה, לבלי לזוז.


(תש"ד)



18.png







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30776