


	
	א. ד. גורדון
	



(תרט“ז־תרפ”ד)



והיה, בן אדם, כאשר תשוב אל הטבע – ופקחת ביום ההוא את עיניך, והצצת ישר לתוך עיני הטבע וראית בהן את תמונתך. וידעת כי אל עצמך שבת, כי בהתעלמך מן הטבע התעלמת מעצמך. ושבת וראית, והנה מעליך, מעל ידיך ורגליך, מעל כל גוך ונפשך, נפרכים ונושרים, נפרכים ונושרים שברים, שברים כבדים, קשים מעיקים, ואתה מתישר, מזדקף, גדל. וידעת כי אלה שברי קלפתך, אשר התכוצת בתוכה בתמהון לבבך, ואשר לאחרונה גדלת מתוכה. והכרת ביום ההוא כי הכל היה לא לפי מדתך, וכי את הכל עליך לחדש: את מאכלך ואת משתך, את תלבשתך ואת מעונך, את אפן עבודתך ואת דרך למודך – את הכל…

(“הגיון לעתיד”, א. ד. גורדון)



א



באחד הימים בחדש אדר תרס"ד, לאמר: לפני ארבעים שנה. עלה בנמל יפו יהודי גבה־קומה, עיניו תכלת וזקן־שיבה יורד לו על חזהו, ושמו אהרן דוד גורדון.

ממשפחה מיחסת היה אהרן דוד גורדון והוא בן יחיד להוריו. גדל והתחנך על התורה, כמנהג הימים ההם, ואצל מורים מיחדים, הוריו נתנו לו ללמד גם שפות זרות וגם דברי מדע כרצונו.

כבר בשחר עלומיו נתגלה אהרן דוד באפיו המוצק ובישר הליכותיו עם בני אדם.

הוא עבד כפקיד באחזתו של הברון יוסף גינצבורג, ברוסיה, ונהל את העסקים בישר ושמר בתקיפות על מדת הצדק כלפי כל האנשים אשר באו אתו במגע ומשא. אף אם זה לא היה לרצון לפקידים הגבוהים הממנים עליו.

בשעות הפנאי היה מדריך ומחנך את הנער בעירה ודואג ללמודים העברים ובהשפעתו אף הנהיגו לדבר עברית. הנער אהב אותו מאד.

והנה החליט אהרן דוד גורדון לעלות לארץ והוא אז בן ארבעים ושמונה שנים.



ב



א. ד. גורדון עלה אל חופה של יפו ושם את פעמיו למושבה פתח־תקוה, לחפש עבודה כפועל חקלאי באחד הפרדסים. בדרכו לארץ גמלה בו המחשבה, כי שיבתו של יהודי לארץ, שיבה שלמה אל המולדת, פרושה עבודה בחיק הטבע. וכשהציעו לו עבודה כפקיד באיזה מוסד דחה אותה, כי רצה אך בעבודה חקלאית.

מה היו חיי הפועל העברי במושבה לפני כארבעים שנה?

ידועים הדברים. האכרים בפתח־תקוה ובמושבות האחרות לא חכו לפועל העברי ולא בקשוהו. העבודה הערבית הזולה והשמירה הערבית שלטו במושבה. קשה היה לפועל העברי לקבל יום עבודה וקשה היה לו להתקים על השכר הזעום אחרי שקבל יום עבודה. הפועל העברי צריך היה להלחם על זכותו בעבודה במושבה ולכבש לו מקום בה. הרעיון ליהד את העבודה במושבה היה משאת נפשם של בני העליה השניה. כי מה ערך עברי לכרם ולשדה שבעליהם יהודים אם העבודה בהם זרה, לא עברית? האם כך יבנה ישוב עברי?

ככל פועל אחר יצא גם א. ד. גורדון בקר בקר אל השוק בפתח־תקוה, אשר לשם באו האכרים לבחר להם פועל לעבודה. לשכת־עבודה והסתדרות־פועלים עדין לא היו. ועמד האיש הגבה בעל העינים התכלות והזקן הגדול אשר שיבה זרקה בו, סלו עם מעט האכל תחת זרועו, מוכן להזמנת האכר. הוא נעשה פועל. אולם ראה זה פלא: העבודה הקשה בפרדס עודדה את רוחו. העבודה המפרכת הפכה מעין ברכה לרוחו.

לא קל היה לאיש בן חמשים להסתגל לעבודה, אבל מחשבתו ורעיונותיו התרעננו ונפשו התעשרה עשר חדש, אשר לא ידעהו עד עתה. ברצונו החזק התגבר על הקשי הגדול אשר היה לו בעבודה ועמד בפני המכשולים הרבים באמץ־לב. עיניו רחבו ואזניו נפתחו לטבע, לצבעיו וגוניו, לקולות ובנות־קולות, והוא עמד כפוף על המעדר וספג אל קרבו את כל אלה, כשטפות הזעה נוטפות ממצחו אל האדמה אשר הוא עודרה, עובדה. גורדון היה למופת, כנושא רעיון העבודה ומקים אותו בגופו ובנפשו.

בימים ההם כתב לבני משפחתו שנשארו עוד בחוץ לארץ לאמר:

“היכלתם להעלות על דעתכם שאביכם יהיה לפועל? אני עתה כתינוק שנולד, נולדתי מחדש. העבודה מפרכת את הגוף, אבל היא נותנת כל כך הרבה לנפש”.

כאן מתחיל הפלא. האיש הזה, אשר מימיו לא נתנסה בעבודה מפרכת את הגוף, עובד בכל מאמצי כחותיו, זעתו נגרת אל זקנו ההדור והוא מתגבר על הכל ורוחו מתחדשת עליו. העבודה נעשית לו מקור אשר לרוחו. היא אינה מעיפת אותו, אך מעלה אותו, מפרה את מחשבתו והוא מעמיק חשב ומגיע למדרגה של אחד ההוגים הגדולים בתנועת העבודה בדור העליה השניה.

כן, העבודה קשה, גם אינה מצויה בשפע. הוא יודע עני, הוא סובל רעב יחד עם חבריו הפועלים, אך גם בימים הקשים ביותר הוא מרים את רוח חבריו בנגון עממי עליז ומגרש את התוגה והיאוש. על כן יאהבוהו כל היודעים אותו. על כן יבקשו את חברתו כל הטובים והמעלים שבין בני העליה השניה.

משבאה משפחתו לארץ – אשתו ובתו – הוא מתישב בעין־גנים.

בפתח־תקוה עבד ובעין־גנים גר בחדר קטן בצריף, אשר לידו “אולם גדול”. “האולם הגדול” היה מרחב השדות אשר מחוץ לבית: מחצלת ליד הקיר על הארץ ושמי־תכלת עמקים ממעל. כאן קבל גורדון את אורחיו, אלה הצעירים, פועלי המושבה אשר בקשו את קרבתו. כאן הביע את מחשבותיו והרהוריו, כאן האזין לדברי חבריו, כאן עודד ונחם, התוכח ואף הטיף את דעותיו.

הימים ההם, בראשית העליה השניה, לא היו ימי עליה לציונות. אז עלתה על הפרק ההצעה לחפש ארץ אחרת להתישבות בשביל היהודים. כי רבים מבין מנהיגי ההסתדרות הציונית נואשו מן הממשלה התרכית, שאפשר יהיה להניע אותה שתרשה ליהודים להתישב בארץ. וכך באה מאת הממשלה הבריטית ההצעה ליסד ישוב יהודי באוגנדה אשר באפריקה. בקרב הישוב העברי בארץ היו רבים אשר נמשכו אחרי ההצעה הזאת. הפועלים בני העליה השניה, המעטים במספר, בבואם לארץ מתוך התלהבות לציון ולציונות, אפפם “הקר הציוני” אשר שרר כאן בין בוני הישוב. לא פלא כי רוח של עצבות ודכאון ירדה עליהם. והנה נמצא כאן האח הגדול, גורדון, שישב ב“אולמו הגדול”, בערבים אחרי העבודה ובימי שבת וחג, וחזק לבבות רפים, עודד את האמונה בקרב חבריו בדברי תנחומות ובזמר עממי, הוכיח להם את גדל המעשה אשר הם עושים לנפשם, כבני אדם, ולעמם. גורדון היה למקור אמונה לעובד ורומם את העבודה למשאת נפש נאצלה לכל אדם.

האדם והטבע – הרעיונות האלה העסיקו את מחו. ומכאן הגיע לשאלות פילוסופיות אחרות. אבל בעקר הטרידה אותו השאלה: כיצד יחיה האדם ויהיה טוב, שלם בנפשו וטוב לזולתו? – לשאלה זו בקש פתרון – ומצא אותה בעבודה בטבע.

וכה יאמר:
"והיה ביום ההוא ונתנה בך, בן אדם, רוח חדשה, והרגשת רגש חדש, רעב חדש – לא רעב ללחם ולא צמא לכסף, כי אם לעבודה. ומצאת ענג בכל עבודה אשר תעבד ובכל מעשה אשר תעשה, כענג אשר אתה מוצא באכילה ובשתיה. ושמת לבך ביום ההוא להנעים ולהטעים את עבודתך, כאשר הנך שם לב היום להנעים את מאכלך, וכאשר הנך שם לב היום להרבות פרי עבודתך – את הכסף. וידעת לעבד די ספוקך בכל יום. לא תגרע ולא תוסיף. אבל יתר על כל תשים לב לעבד כל עבודה וכל מעשה בתוך הטבע, בתוך המרחב העולמי. כן תעשה את עבודתך בשדה וכן תעשה את עבודתך בבית. כן תבנה את הבית.

האדם צריך להיות יותר טוב. הוא יכול להיות יותר טוב. כיצד? בעבודה בטבע. אין אשר לאדם כשהוא מקבל את הדרוש לו לחייו מן המוכן, שידי אחרים הכינו לו, אלא אם הוא עצמו יוצר ומשתתף ביצירה, בהכנת הדברים לחיים.

“אין חיים בחיים מן המוכן, אם אין חיים בהכנתם”. את תורתו זו יצר לו א. ד. גורדון מתוך חייו בארץ־ישראל.



ג



והפלא גדל עם עבודתו.

עד בואו לארץ־ישראל לא פרסם אהרן דוד גורדון אף מאמר אחד בעתון. ודאי הגה גורדון וחשב את מחשבתו גם עד בואו לארץ. אבל דוקא מאז התחיל מפרך את גופו בעבודה קשה יום יום, מאז נכנס לחיים חדשים בארץ־ישראל, לחיי עבודה – נתבהרה מחשבתו והוא העלה אותה על הניר. הוא התחיל כותב.

גורדון היה אומר שהוא כותב כדי לברר לעצמו ביתר ברור את מחשבותיו. והנה יצא כי בשנות עבודתו בארץ הספיק לכתב כמה ספרים. והוא היה כותב לרב בשעות הלילה ולפנות בקר. הוא לא בקש לעצמו נוחות מיחדת בקבוצה, אף לא רצה בחדר מיחד. ככל החברים האחרים עבד גם הוא בכל מקום, בתל־עדשים, בכנרת או בדגניה, ללא כל זכות יתרה. והיה גר יחד עם עוד חברים בחדר והיה יכול לשבת ולכתב אך בשעות שהחברים ישנים. הדבר האחד שהסכים לקבלו בימי המלחמה הלא היא מנורת־נפט לכתיבה, בעוד הנפט היה בצמצום אזבארץ. וכך כתב את דבריו עד שהחברים היו יוצאים לעבד בשדה והוא יוצא יחד אתם.

בחשבו על היהודי השב למולדת היו נגד עיניו שני דברים: תחית העם ותחית הארץ. תחית העם ראה בזה שכל יהודי ויהודי ידבק בארץ על ידי עבודת האדמה. העבודה בחיק הטבע מרוממת את האדם. מעלה אותו. תחית העם היהודי תבוא אם כל אחד ואחד הבא לארץ־ישראל ישתדל להחיות את עצמו על ידי עבודה. על ידי כך יחיה גם את הארץ. וכך יגיע לאותה מדרגה עליונה להבין ולהרגיש את הטבע ולחיות בו ולהיות חלק ממנו. הוא ראה בזה דרך לרומם את האדם בכלל, ואת האנושות כלה.

וכך היה הזקן הפועל להוגה דעות, ומרצים בעניני פילוסופיה מעל קתדרת האוניברסיטה עוסקים בעיון במחשבתו של אהרן דוד גורדון, מחשבה שהגה אותה מתוך העבודה.



ד



א. ד. גורדון היה איש החברה. בתשומת לב היה עוקב אחרי כל המתרחש בארץ. בכל ענין היה מחוה את דעתו, אם במסבת חבריו הקרובים ואם בכתב, בעתוני הפועלים.

משהתחילה העליה השלישית לבוא לארץ, אחרי מלחמת־העולם הראשונה, הלך גורדון מקבוץ לקבוץ וממחנה למחנה, להתודע אל החברים החדשים, החלוצים שבאו לארץ. כי על כן אהב כל ימיו את הנער והיה נכון להדריכו בעצה בכל שעה.

אך לא ארכו ימיו בקרב העליה השלישית.

שמונה־עשרה שנה מששים ושש שנות חייו עשה בארץ־ישראל וימת בדגניה ויקבר שם.



ה



עמד על שפת הים אדם והסתכל בקצב הגלים המתרוממים, עולים, ויורדים, גאים ושפלים – והנה הגיע לאזניו קול זמזום אדיר ממעל. האהיל האדם בידו על עיניו, הרים ראשו למרום וראה את הטיסת החוצה את האויר. קול המטוסים אדיר, תנועתם קלה ונאה. הם עברו מעל לראשו ועד קצה האפק הגיעו ונעלמו. לאט דמם שאונם. שוב הפנה את עיניו אל גלי הים ונשאר תוהה והוגה בים ושמים ובצפרי הפלדה אשר עברו לעיניו.

האויר השקוף, הרוטט, גלי הים המתנועעים ללא סערה, הטיסת שהופיעה ונעלמה – הכל יפה, כה יפה, ולמה אין הלב שקט? למה כה נוגה הנפש?

שם, מאחורי האפק מהלכות אניות משחית ובשמים מעופפים מפציצים – מלחמה בעולם. איש נלחם ברעהו, גוי אל גוי יקלע חמרי השמד, איבה התפשטה בלבות האנשים בעולם והיא עושה שמות.

הכזה יהיה האדם לעולם? לא. האדם יפקח את עיניו לראות את דרכו ולחדש את עצמו. דוקא בימים כאלה רואה האדם כי עליו לשנות את סדרי חייו ולחשב את חשבון נפשו.

הוא פונה ימינה ושמאלה ומבקש עזרה וסעד אצל אלה שנסו למצא דרך ולחשב את מחשבתהאדם. בין אלה – א. ד. גורדון.

קרוב לנו גורדון. בתוכנו ישב, בקרבנו הגה את מחשבתו על אדם ועם, בארח חייו ראוי הוא לשמש לנו מופת. עלינו להעלות את דמותו לפני עיני רוחנו, למען יחיה זכרו בפעל ידינו ובמחשבתנו, ואולי נמצא בו סעד לרוחנו המסערת.



(תש"ז)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31246