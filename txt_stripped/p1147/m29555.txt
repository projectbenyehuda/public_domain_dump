


	
	חיים ויצמן
	





1.jpg



בן העם ואיש העם הוא חיים ויצמן. לא
מגפי מרומים ירד אל עמו; מתוכו יצא ולמענו הוא
פועל ועושה.

חיים ויצמן נולד בעירה היהודית
מוטלה, ליד פינסק העיר אשר בפולסיה. הוא בן
למשפחה גדולה. להוריו ר' עוזר ויצמן ולרעיתו
רחל היו הרבה בנים ובנות והם חנכו את כלם
לתורה ולמצוות ולמעשים טובים, כדרך החנוך
בימים ההם, לפני ששים־שבעים שנה. בן ארבע
התחיל הילד חיים ללמד ב“חדר” וכשרונותיו
נתגלו עוד אצל המלמד דרדקי. בהיותו בן עשר
הפליא את בני העירה בידיעותיו בתנ"ך. אביו ר'
עוזר שאף לתת לילדיו חנוך מסדר יותר והעביר את
בנו המחונן לבית הספר הריאלי בפינסק.



אהבתו לארץ־ישראל היתה נטועה בלבו
משחר ילדותו. ספרי התנ“ך שהיה בקי בהם
שמשו יסוד, ועליהם נוספו ספורי אברהם מאפו:
“אהבת ציון” ו”אשמת שמרון", שהלהיבו את דמיונו.
הוא חי אפוא את ילדותו בארץ־ישראל. תמונות הנוף
של ארצנו חיו בדמיונו עוד לפני שעינו ראתה את
הארץ.



חיים ויצמן עשה את דרכו כתלמיד
בהצלחה. סים את בית־הספר הריאלי בפינסק והלך
ללמד בבית־ספר גבוה. אך מספר התלמידים
היהודים שנתקבלו בבתי־הספר הגבוהים
ברוסיה בימים ההם ­– היה מגבל מאד וחיים ויצמן
הלך מרצונו ללמד בפוליטכניון בגרמניה. הוא
למד מדעי הטבע ועסק ביחוד בחימיה. עוד בהיותו
תלמיד המחלקה השלישית פעמה רוחו לגלות
משהו חדש. ואמנם, הצליח התלמיד לגלות אמצאה
חשובה במקצוע החימיה שהפליאה את מוריו. אך הוא
לא הסתפק בכך והוסיף ללמד ולחקר. אחרי שגמר
את הפוליטכניון בברלין כאינג’ינר לחימיה עבר
לפריבורג להמשיך בלמודים. באוניברסיטת
פריבורג סים את למודיו בתאר דוקטור ועבר לגור
בג’נבה אשר בשויץ. האוניברסיטה של ג’נבה
הזמינה אותו כמרצה לחימיה אורגנית וכהן במשרה
זו כשלש שנים, עד 1904. בשנה זו הזמן ויצמן
כפרופסור לחימיה ביולוגית לאוניברסיטת
מנצ’סטר אשר באנגליה.



כל השנים הללו לא התרחק חיים
ויצמן, איש המדע, מעניני הצבור, ובעקר
מעניני הציונות. עוד בימי שבתו בברלין
כתלמיד היה פעיל באגדה הציונית. בשנת 1901
יסד ויצמן יחד עם כמה מחבריו, ביניהם ד“ר ל.
מוצקין, את “הסיעה הדמוקרטית” בהסתדרות
הציונית. הסיעה הזאת שאפה להרים את רוח העם
ולהחיות את התרבות העברית. אנשי הסיעה
הדמוקרטית שאפו להכניס רוח דמוקרטית יותר
בהנהלת עניני ההסתדרות הציונית. ד”ר ויצמן
השתתף בכל הקונגרסים הציוניים והיה קורא
ומעורר את הציונים לפעלה תרבותית בקרב העם.
וגם בשבתו במנצ’סטר היה ידוע כציוני נלהב.
כאן גם נפגש בפעם הראשונה עם ראש ממשלת
בריטניה בימים ההם, ארתור ג’ימס בלפור.



ומעשה שהיה כך היה: בסוף שנת 1905
נערכו באנגליה בחירות לפרלמנט. ראש הממשלה
הבריטית, א. ג'. בלפור, בא אז למנצ’סטר
למלחמת־הבחירות שהתנהלה בין המפלגות
הפוליטיות. בלפור לא ידע אז על הציונות ולא
כלום. ואולם דבר אחד ענין אותו. לפני זמן מה הציעה
ממשלת בריטניה על־ידי המיניסטר שלה יוסף
צ’מברלן להסתדרות הציונית תכנית ליסד מדינה
יהודית באוגנדה אשר באפריקה. זה היה בסוף שנת 1903.
הציונים דחו את ההצעה. בלפור לא יכול היה
להבין מדוע דחו הציונים את ההצעה הזאת.
היתכן ­– ממשלת בריטניה מציעה הצעה נכבדה
כזאת והציונים דוחים אותה? הוא בקש לדעת את
סבת הדבר. בכל פגישה עם יהודים נסה לחקר את
הדבר ולשמע מפיהם הסבר. אבל כל ההסברות
שנתנו לו לא הניחו את דעתו. והנה עתה, בבואו
למנצ’סטר, נפגש ביהודי מר דריפוס, יושב־ראש
אספת הבחירות, שבה היה צריך לנאם. הוא פנה גם
אליו בשאלה מדוע דחו הציונים את הצעת
אוגנדה. אך גם הפעם לא קבל תשובה המניחה את
הדעת. אז אמר מר דריפוס, כי בעיר הזאת נמצא
פרופסור צעיר, ציוני נלהב, והוא ודאי יענה
תשובה ראויה.



ואמנם, הזמין ראש הממשלה את
הפרופסור הצעיר, הוא ד"ר חיים ויצמן, לשיחה
בענין זה. השיחה ארכה לא רבע שעה, כפי
שנקבע, אלא שעה ורבע. ורק בסופה של השיחה
הצליח ויצמן לתת את המענה הנכון. לאחר שויצמן
הרצה לפניו את כל הטעמים שהניעו את הציונים
לדחות את הצעת אוגנדה ואף הם לא עשו רשם על ראש
הממשלה ­– עלתה מחשבה חדשה במחו של ויצמן
והוא פנה אליו בשאלה:



– מר בלפור, אלו באו והציעו לפניך את
פריס במקום לונדון, המקבל היית את ההצעה
הזאת?

בלפור הביט בתמהון על השואל ואמר:

– היתכן, הלא לונדון היא לונדון שלנו?

על כך ענה ויצמן מיד:

ירושלים כבר היתה שלנו בעוד לונדון בצה אחת גדולה.­

– נכון מאד, ­– אמר בלפור. תשובה זו
הניחה את דעתו ונשמרה בזכרונו ימים רבים.
ומשנפגש בלפור עם ד"ר ויצמן שנית אחרי אחת־עשרה שנה ב־1916, זכר את עמדתו הברורה של
ויצמן, שאין להמיר את ארץ־ישראל בארץ אחרת
כמדינה לעם ישראל.



ד“ר חיים ויצמן עסק בעניני הציונות
כל השנים. בקונגרס הציוני שנערך לפני
מלחמת העולם הראשונה בוינה הרצה ד”ר ויצמן
הרצאה על יסוד אוניברסיטה עברית בירושלים.
ואולם בימי המלחמה ההיא רכז ד“ר ויצמן את עניני
ההסתדרות הציונית בלונדון, נחום סוקולוב וד”ר
יחיאל צ’לנוב גם הם ישבו בלונדון, ושלשתם יחד
פעלו לטובת הציונות ­– עד שהכרזה הצהרת בלפור
בשנת 1917.



ואולם גם פה יש לספר משהו על איש
המדע ויצמן, שפעלתו המדעית סיעה בידו
לפעלתו המדינית הציונית.



המלחמה בארופה נמשכה שנתים.
אנגליה עדין לא הספיקה לשכלל את תעשית
התחמשת שלה. המצב היה קשה. הגרמנים היו
מזינים יפה. אז הטרידה את ראש ממשלת בריטניה
השאלה כיצד לשכלל את התעשיה החימית לצרכי
המלחמה. דרוש היה איזה חמר נפץ חימי משכלל.



והנה מספר לויד ג’ורג' בזכרונותיו, כי
באחת משיחותיו עם עורך העתון האנגלי “מנצ’סטר
גרדין”, מר סקוט, אמר אליו:



– מה טוב היה אלו מצאנו באנגליה
חימאי גדול, שיוכל לעזר לנו בתעשית התחמשת
לנצחון על הגרמנים.



על כך ענה מר סקוט, כי הוא יודע חימאי
בעל כשרון, פרופסור באוניברסיטה “ויקטוריה”
במנצ’סטר, שאמנם אינו יליד אנגליה, אבל הוא
אזרח אנגלי והוא מסור לבריטניה.

“אין אני יודע היכן נולד ­– אמר מר סקוט ­–
דומני ליד הויסלה, אבל אין זה חשוב. העקר הוא,
שאדם זה חימאי גדול, והענין המדיני היחיד
שהפרופסור הזה שקוע בו הוא הציונות”.

וכך נקרא ויצמן אל ראש ממשלת
בריטניה, לויד ג’ורג', והוא נגש מיד לשכלול
חמר־הנפץ, שדרוש היה לנצחון על גרמניה. וא
נפגש שנית עם לורד בלפור ובמרץ נוסף עסק
בציונות עד שממשלת בריטניה נתנה את
הצהרתה, שתסיע להקים את הבית הלאמי
בארץ־ישראל.



בשנת 1918 בא ד"ר חיים ויצמן
לארץ־ישראל כראש “ועד הצירים”, שהכר מטעם
הממשלה הבריטית כבא־כחם של היהודים כלפי
השלטונות בארץ־ישראל. באותה שנה הניח
ויצמן את אבן־הפנה לאוניברסיטה העברית על
הר־הצופים במעמד לורד בלפור.



בשנת 1919 השתתפו ד"ר חיים ויצמן
ונחום סוקולוב בועידת־השלום בפריס כבאי־כח
הציונים.

בועידה הציונית בלונדון בשנת 1920
נבחר ד"ר חיים ויצמן כנשיא ההסתדרות הציונית,
ואחר כך, משנוסדה הסוכנות היהודית, עמ
בראשה.



(תש"ה)







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29555