


	
	מלחמת השפות
	




לפני שלשים שנה היה הדבר. מעטים
היו אז הבנינים הגדולים לצלעי הכרמל בחיפה.
סלעים, טרשים, אבנים היו רבוצים ומוטלים בכל אותם
המקומות שכיום בנויים שם לתפארת טורי הבתים
הגדולים, ברחובות הדר־הכרמל. והנה הוקם בנין
נהדר בסביבה הריקה. זה היה בנין התכניון, הוא
בית־הספר הגבוה הראשון בארץ. כי האוניברסיטה
העברית על הר־הצופים טרם היתה.

נסתים בנינו של התכניון והכל מחכים לפתיחת בית־הספר הגבוה לטכניקה ולהתחלת הלמודים.

מה תהיה שפת הלמודים בתכניון?

מה השאלה? – עברית.

כך אתה חושב כיום, והתשובה ברורה
לך. אולם לא כן היה הדבר אז, לפני שלשים
שנה.



קטן היה הישוב בזמן ההוא. בית־הספר
העברי אך התחיל להתפתח. לא היתה עדין מחלקת
חנוך ולא ועד לאמי שיטפלו בבתי־הספר.
חברות יהודיות שונות מחוץ לארץ – הועד האודסאי
של “חובבי ציון”, חברת “כל ישראל חברים”
(“אלינס”) וכן חברת “עזרה” של יהודי גרמניה –
כלכלו את בתי־הספר בערים ובמושבות.

חברת “עזרה” של יהודי גרמניה פתחה
שורה של בתי־ספר בירושלים, ביפו – תל־אביב
ובכמה מושבות ביהודה. בירושלים הקימה גם
בית־מדרש למורים ובית־ספר תיכוני למסחר.
הלמודים בבתי־הספר האלה היו חלקם עברית
וחלקם – גרמנית. אמנם, תלמידי בתי־הספר של
“עזרה” ידיעתם בשפה העברית היתה מרבה משל
תלמידי בתי־הספר של “אלינס”. למדו עברית, אך
את למודי המתמטיקה, פיסיקה, חימיה, תורת־החי
ותורת־הצומח הורו בשפה הגרמנית. התלמידים
בקשו מפעם לפעם שיורום גם את המקצועות האלה
בשפה העברית, אך ההנהלה לא שעתה
לדרישתם.

וחברת “עזרה” רצתה להרחיב את פעלתה
החנוכית בארץ והתענינה גם בפתיחת בית־ספר
גבוה –

התכניון. ביסוד התכניון עסקה
ההסתדרות הציונית וחברת “עזרה” השתתפה גם
היא בהקמתו. מכון שלחברה זו היתה רשת של
בתי־ספר בארץ וההסתדרות הציונית לא עסקה
עדין בחנוך – נמסרה לידי “עזרה” הנהלת
התכניון. כמנהל נשלח לארץ מהנדס שלא ידע
מלה עברית.

תלמידי בתי־הספר של “עזרה”, שידעו
יפה יפה את דרכה של חברה זו, עוררו את השאלה:
ומה תהיה שפת־הלמודים בתכניון? כי ידוע
ידעו שחברת “עזרה” אמנם מענינת בחנוך ילדי
ארץ־ישראל ובוגריה, אבל מטרתה היא גם להפיץ את
השפעת גרמניה במזרח. על כן היה ברור להם, כי
בתכניון ודאי ילמדו את כל המקצועות
המדעיים בשפה הגרמנית, ותחת בית־ספר גבוה
עברי יהיה לנו תכניון גרמני.

– לא יהיה כדבר הזה! – אמרו
התלמידים. – אנחנו רוצים בבית־ספר עברי, שהכל
יהיה נלמד בשפה העברית. אין אנו רוצים להמשיך
בלמודים גרמניים.

וכך פרצה מלחמת השפות.



תלמידי בתי־הספר של חברת “עזרה”
פנו למנהל בדרישה לשנות את תכנית הלמודים
וכי כל הלמודים ילמדו בשפה העברית, כי גם
בכתות הגבוהות של בתי־הספר העממיים הורו
חשבון ומקצועות אחרים בגרמנית.

המנהל לא שם לב לדרישת התלמידים,
כדרכו. אז הכריזו התלמידים יחד עם מוריהם שביתה
– בכל בתי־הספר ביפו ובירושלים.

תלמידי בית־המדרש למורים ובית־הספר
למסחר יסדו ועד של תלמידים, אליו הצטרפו גם
תלמידי הגמנסיה “הרצליה” בתל־אביב ויחד
הגישו תזכיר להנהלת חברת “עזרה” ולהנהלת
התכניון, כי מעתה תנהג השפה העברית
כשפת־ההוראה בכל הלמודים בכל בתי־הספר
הקימים של החברה ותבטח העברית גם
בתכניון.

שבועות נמשכה השביתה. חברת “עזרה”
לא רצתה לותר. ראש החברה מברלין, ד"ר פאול נתן,
בא לארץ לעשות סדרים ולדכא את המרד. אך הוא לא
השפיע. רב המורים והתלמידים עמד איתן על דרישת
העברית. בתל־אביב נפתח מיד בית־ספר עירוני, והוא
עברי כלו והוא פטור מאפוטרופסותה של חברת
“עזרה”.

הישוב העברי עמד לצד השובתים,
והכל אמרו: עתה הגיעה השעה שההסתדרות
הציונית תקבל עליה את החנוך בארץ, למען יהיה
עברי בשפתו וציוני ברוחו.

ואמנם, לאחר שבועות מספר נפתחו
בתי־ספר עבריים חדשים על ידי ההסתדרות
הציונית, ואף בית־המדרש למורים, ובראשו ר' דוד
ילין.

התלמידים יחד עם מוריהם יצאו מחברת
“עזרה” וממוסדותיה והקימו בתי־ספר חדשים. חברת
“עזרה” נלחמה על קיומה. מורים רכי־לב אחדים
נשארו אצלה ובפתויים שונים שדלה גם תלמידים
כאלה, וביחוד הורים, שנתפתו לשדוליו של מנהל
חברת “עזרה”. אולם הרב הגדול בישוב עמד
לימין

דורשי העברית ולוו בברכה את המורים והתלמידים העבריים.

ואשר לתכניון, – נדחתה לעת עתה
פתיחתו, אבל ברור היה, כי אם לא יהיה עברי
בשפתו וברוחו לא יפתח.

קשה היתה המלחמה הזאת. חברת “עזרה”
היתה עשירה בכסף ורבים מתלמידי בתי־הספר
קבלו תמיכה מן ההנהלה למחיתם. היה גם
בית־יתומות בירושלים שהחברה הזאת כלכלה אותו
על חשבונה ובו התחנכו קרוב למאה ילדות מגילים
שונים. כל אלה היו נאמנים לשפתנו וסכנו את
קיומם ויצאו למלחמה על העברית.

רבים מאנשי ירושלים לא האמינו, כי
הנערים והנערות הללו יוכלו לעמד בפני חברה
עשירה, הנתמכת בידי הממשלה הגרמנית,
שהשפעתה המדינית בארץ היתה גדולה. כי
בעלת־ברית היתה ממשלת גרמניה לממשלת
תרכיה, ששלטה אז בארצנו.

בימי חנכה, לפני שלשים שנה, חגגו
העברים את נצחונם – ההסתדרות הציונית פתחה
בתי־ספר עבריים ופרשה את כנפיה על החנוך
בארץ. וידע הילד העברי כי הוא מתחנך
בבית־הספר להיות בן נאמן לעמו בשפתו
וברוחו.

אך לא עברו ימים רבים ופרצה
מלחמת־העולם הראשונה. על הישוב באו ימים קשים.
התחילו הרדיפות על הציונים ועל כל סמן ציוני,
ורבים מן היהודים הכרחו לצאת את הארץ כנתיני
ארצות האויב.

אך בית־הספר העברי נשאר עומד על
תלו. המורה העברי יחד עם תלמידיו שמרו עליו גם
בימי הרדיפות הקשות ביותר – שמרוהו וקימוהו אף
כשנעקרו ממקום מושבם, אחרי הגרוש מתל־אביב,
ולכל מקום שגלו גלה בית־הספר אתם. ובאין
בנינים וחדרי־כתות למדו בחרשת כפר־סבא
וביער ליד זכרון־יעקב בכל חדשי הקיץ, ובימות
החרף – בבנינים ארעיים.

באו ימים אחרים. מלחמת־העולם ההיא
נסתימה בהצהרת בלפור על הקמת בית לאמי לעם
ישראל בארץ־ישראל. הגרעין העברי של
בית־הספר העברי מאז נתן פרי.

מאז הימים ההם, לפני שלשים שנה, גדל
בית־הספר העברי – למן בית־הספר העממי ועד
התכניון והאוניברסיטה העברית על
הר־הצופים.


(כסלו תש"ד)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30771