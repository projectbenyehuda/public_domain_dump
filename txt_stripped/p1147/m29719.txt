


	
	על שלשה פשעים
	





15.jpg



ידידי ממחלקה ה' הזמינני ליום הלדתו. מלאו לו אחת-עשרה שנה.

– אמנם, אין הימים האלה ימי חגיגות –
אמר – אבל נאכל ארחת-ערב יחד בליל-שבת ותהיה זאת
החגיגה.

הסכמתי. לפנות ערב יצאתי מביתי
והלכתי אל בית ידידי. לקחתי אתי ספר נאה
והבאתיו מתנה ליום ההלדת. משקרבתי אל הבית
ראני ידידי שעמד על הגזזטרה ויצא לקראתי
לקבל את פני. שמחנו איש אל רעהו.



משנכנסנו אל הבית וההאפלה סדרה
כראוי ומנורת החשמל העלתה אור, ראיתי את פני
ידידי והם לא כתמול שלשום. עפעפי עינו צבו,
מתחת לעין פצע, העור שרוט ואדם מכסה את החלבון
של העין.



– מה ארע לך, ידידי?

– נפצעתי במלחמה – ענה בדרך התול.

– לא שמעתי עליך שנתגיסת לצבא
והלכת למלחמה, והנה כבר הספקת לשוב פצוע
משדה הקרב?

– אני לא כאחרים שצריך לקרא להם
שילכו להתגיס – אני, אחת ושתים והנני בתוך
הקרב.

– חדל לך מהתוליך, ידידי, וספר כיצד ארע הדבר?

– הוא אשר אמרתי – בקרב.

– ובכן איזה קרב?

– שחקנו במלחמה. האויב התנפל עלי
באבנים ואחד הילדים פגע באבן בעיני. צעקתי
אליו, כי איני משחק וכי מתחבא אני באיזה מקום
מפני מטר האבנים, אבל “האויבים” לא רצו להפסיק
והוסיפו לרגם. טוב שיצאתי חי מן הקרב.



– משחק נאה. משחק נאה מאד, – אמרתי – האמנם נחשבים מעשי פראות אלה משחק?

– עיניך הרואות, כך משחקים אצלנו.

לא יכלתי להאמין למשמע אזני. אבל
ידידי הצביע על פצעו: “הנה יצאתי בשן ועין” –
וזה הוכיח כי אמנם, אין הילדים יודעים כלל להבחין
בין משחק ובין מעשי פשע. הן כמעט שידידי
“הפסיד” את עינו במערכה טפשית זו, ביום מלאת לו
אחת-עשרה שנה.





כעבור שני ימים נזדמן לי לראות עוד מעשים “יפים” של ילדים:

ליד שכונתנו בתל-אביב נטועות שדרות
של עצי אשל. בשנתם השניה הם עומדים. עדין
רכים הם האשלים. השדרה גדורה בקוי-תיל, לבל
תהיה למרמס ועציה הנלחמים על קיומם עם רוחות
הים יתפתחו יפה.



ידוע ענין הגנים הצבוריים
והשמירה עליהם. מפעם לפעם יש לגננים עסק עם
הגדרות הללו. הן אי אפשר להפקיד שומרים על
הגנים וגדרותיהם. הגננים פונים אל השכנים
ומבקשים לשום עין על הנטיעות. הילדים יודעים, כי
הגדר עשויה למנע דריסת רגל בנטיעות. אבל – אין
הם מתחשבים בכך. מקלקלים את הגדר ורומסים את
השטח בין הנטיעות. והנה ראה אחד השכנים, כי
שלשה נערים כבני עשר, עברו את הגדר והם בין
עצי השדרה. הוא פנה אליהם מרחוק, באפן
אדיב:



– ילדים, השדרה גדורה ואין להתהלך בה.

הם גם לא שעו אליו, כאלו לא דבר אליהם איש. אף לא הפנו אליו מבט. הוא קרב אל הגדר וחזר על דבריו, אך גם
הפעם פנו אליו ערף ולא עין. מובן שהוא הרים את
קולו. הם זעו ממקומם בעצלתים אך לא הסבו את
פניהם, התלוצצו ביניהם.



אז פנה האיש אל קבוצת ילדים שישבו
על החול ושחקו, ושאל מה שמותיהם של שלשת
הגבורים הנמצאים מאחורי גדר התיל. המשחקים
בחול לא השיבו על השאלה. הם אמנם הפנו את עיניהם
לעבר השדרה, הניעו בכתפיהם ולא ענו. ורק ילד
קטן, כבן שש, ענה סוף סוף על שאלת החבר וקרא
בשמות הנערים. החבר פנה והלך.



אז יצאו שלשת ה“גבורים” מן השדרה,
ואחד מהם נגש אל הילד אשר ענה לחבר והכה אותו
מכות קשות:

– את ראשך אוריד, מלשין!..

עד כאן ספור המעשה.

ועתה אני שואל: הזוהי מדה של
דרך-ארץ? הנלמד פעם לשמר על הנטיעה? הנדע
להעריך בכמה עמל עולה לנו להצמיח עץ בחולות? זה
צד אחד. ועכשו הצד השני. אדם נגש ומעיר לך
באדיבות, שמקום זה גדור ועל כן אין להכנס בו.
נניח שלא ידעת זאת או ידעת ושכחת. ובכן
קמים, מתנצלים והולכים. אבל מי
שאינו מסב אפילו את פניו כלפי האדם המדבר אליו
– הרי תודו שזוהי חצפה שאין הדעת סובלתה בחברה.



ועתה בא הדבר השלישי:



פלוני שואל מה שמו של הלה – יושבים
כמה ילדים ואינם עונים. ולמה אינם עונים? את
התשובה קבלתי מפי אחד מ“שלשת הגבורים”
ההם, שהכה את הילד וכנה אותו “מלשין”.



וזהו החטא הגדול ביותר, לדעתי. כל
אותם הילדים שלא רצו לגלות את השם לשואל עשו
עצמם שתפים למעשה הבלתי הגון של “שלשת
הגבורים”. כי רק בחברה של גנבים ופושעים
נוהגים להעלים את השמות של החברים. בחברה הגונה
אין פחד כזה. הילד שגלה את השם לשואל היה
האחד ההגון בחברה הזאת. והעברין שהכה אותו
וכנה אותו בשם “מלשין” ראוי לעמד למשפט גם על
הכנוי הזה שכנה את חברו.




16.jpg







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29719