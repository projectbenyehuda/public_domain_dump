


	
	הסתדרות הנער העובד
	





7.png



בשמיני עצרת תחג הסתדרות הנער
העובד את יום הלדתה העשרים. בתה של הסתדרות
העובדים הכללית היא בת עשרים.

איך היה הדבר? מתי מעט היינו בארץ. הישוב העברי מנה אך מאת־אלף נפש ראשונה. הסתדרות העובדים הכללית היתה צעירה
לימים ומספר חבריה מועט. עדין עמדה ברבבה השניה. לא היה שפע בעבודה. ככל שהיו פחות יהודים
בארץ היתה פחותה העבודה ליושביה, וככל שרבתה
וגדלה עלית היהודים לארץ כן גדלו ורבו
אפשריות העבודה. ואם מעטה היתה העבודה למבגרים – לנער על אחת כמה וכמה.

ואף על פי כן נעשתה עבודת בנין בארץ. היה היו פועלים מבגרים
ואף פועלים קטנים, לאמר – נער עובד. נערים ונערות
שאך גמרו את בית־הספר העממי או יצאו מכתה ז'
או ח', ואף כאלה שלא זכו ללמד בבית־הספר כלל –
הלכו לעבודה, להשתכר למחיתם או לעזר להוריהם.
אחרים הלכו ללמד מלאכה כשוליות.



מה ערך לנער או נערה כשהם עושים את
צעדיהם הראשונים בעבודה. מי ישים לב לעניניהם?
מי ידאג להם?

מה דאגה יש לדאג? – אתה שואל.

יש ויש.

ודאי תתפלא, כי דוקא את הילדים
העובדים נוהגים המעבידים לנצל בלי רחמים. כך
היה נהוג מלפני שנים רבות. היו מכריחים אותם
לעבד הרבה שעות ובשכר נמוך. את השוליות היו
מעסיקים בעבודת־בית ובשליחיות שונות, ואת
המלאכה לא למדו.

מי ידאג להם?

הגדולים – הם עצמם ידאגו לעצמם.

גם פועל מבגר, אם אינו מארגן
באגדתו המקצועית ובהסתדרות – כחו לא רב. הוא
חזק כשהוא מארגן, כשהוא עוזר לחברו וחברו
עוזר לו. אז הוא יכול לדאג לעצמו וגם לאחרים,
לעניני הצבור כלו, לעמו, לארצו.

ואמנם, מאז התארגנו פועלי
ארץ־ישראל בהסתדרות העובדים הכללית נעשו
כח גדול בארץ. דעתם נשמעה בציונות – להקים
ישוב עברי עובד בארץ, לכונן בית־עבודה בשביל
אחינו השואפים לעלות לארץ והאנוסים לבוא
אליה.

והנה כי כן – קמה הסתדרות הנער
העובד. היא דואגת לחבריה שלא יקפחו בשכרם,
שלא יעבדו שעות מרבות מדי, שיוכלו ללמד אחרי
שעות העבודה, ילמדו בשעורי־ערב, ישתלמו
במקצועם ויהיה להם פנאי ללמד ולהבין את
השאלות הרבות המעסיקות את האדם בחברה שהוא חי
בה, ויוכל לחשב על השאלות המנסרות בעולם.
לאמר – שבימי נעוריו ילמד להיות עובד משכיל,
היודע דרכו בחברה, בעמו ובארצו.



עשרים שנה עברו מאז התאספו נערים
ונערות מעטים בתל־אביב והתאגדו בקבוצת נער
עובד. וכעבר זמן־מה באו בדברים עם חברים בודדים
בערים האחרות ובמושבות, ובחג הסכות תרפ"ה
נתכנסה הועידה הראשונה ונוסדה הסתדרות
הנער העובד.

והיא לברכה. כל נער עובד ונערה עובדת
יודעים כי כאן מקומם. כחברים בהסתדרות זו הם
משתתפים בכל פעלה בבנין הארץ – אם כשוליה
בסדנא ואם כחבר לגרעין ההולך להכשרה
ולהתישבות חקלאית. שורה ארכה של מפעלים הקימה
הסתדרות הנער העובד, למן המועדונים בערים
ובכפרים ועד לקבוצי ההתישבות, מנען ועד
רביבים.

יום מלאת עשרים שנה להסתדרות הנער העובד – חג הוא לכל הנער בארץ.


(תשרי תש"ה)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30765