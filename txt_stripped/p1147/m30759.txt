


	
	על הר הזיתים
	




יום אחד, יום ו' בשבוע, קמתי ועליתי
מתל־אביב ירושלימה ושמתי פעמי לקבר אבי ז"ל,
על הר הזיתים. המכונית הצבורית הוליכתני מרחוב
המלך ג’ורג' עד לשערי בית־הספרים הלאמי
האוניברסיטאי, על הר־הצופים. מכאן היה עלי לעשות
את דרכי ברגל, דרך א־טור, בכביש.

היתה כבר שעת הצהרים. פה, על
הר־הצופים, עמדו אנשי האוניברסיטה, מורים,
תלמידים ועובדים סתם וחכו למכונית שתשיב אותם
העירה ועל פניהם ארשת של תכונה לקראת
שבת.

העיפותי עין סביבי וירושלים נראתה על
בניניה, גגותיה השונים, ברושיה הבודדים –
צנועה בהדרה. עננים קלים העיבו במקצת את אור
השמש והשרו רך על העיר. מעבר מזה נראו ים
המלח והגבעות החשופות, הסמוכות לו בבהירות
מדברית ומצעפות חלום.

אל קבר אבי ז"ל אני הולך, השומר הנצב
על השער נסה למנעני, באשר השמים מתקשרים
בעבים והדרך רחוקה, ובשעה זו ודאי אין איש שם.
אמרתי: הן בכונה באתי מתל־אביב לכאן, ואיך
אקפח עצמי. הלכתי.

משהתרחקתי מבית־החולים ירדתי
לתחומי רמת הר־הזיתים, או כמו שנקרא בארמית:
טורא דזיתיא, ומכאן השם הערבי א־טור, שם הכפר
הערבי. המקום הזה ידוע בכנסיה הרוסית שלו,
עם מגדלה הגבה, הנקרא בפי היהודים
טור־מלכא.

משהתקרבתי לא־טור פגשתי קבוצות
קבוצות של ילדים ערבים משחקים לצדי הכביש.
רבים מהם קדמוני בשלום, ואחדים אף בבת־צחוק
טובה, באשר דעתם היתה בדוחה עליהם מן ה“קרקנט”
שהלך למישרים על פני הכביש ובמהירות
הבזק.

שאלתים: מה הדבר שילדים רבים נמצאים
על הכביש? וכי אין להם למודים בבית־הספר? על כך
ענו בעליזות שובבה: יום ו' היום, יום המנוחה,
ובית־הספר סגור.

עברתי לארך הכביש, על פני כמה
בתים הבנויים לצדו. בפתח חנות עמדו כמה נשים
ערביות ליד המאזנים הנראים מבעד לדלת
הפתוחה. מעבר מזה, ליד סככת־מחצלות, ישבו כמה
צעירים על כסאות נמוכים ושתו קהוה. בקצה הכביש,
ליד הכנסיה הקטנה הנקראת בפי הנוצרים
“כנסית העליה”, כי לפי מסרתם עלה מפה ישוע
השמימה – שאלתי פי ערבי, אי הדרך
לבית־הקברות היהודי. הוא הראה לי את הדרך
המתפתלת בין חצרות מקפות חומות־אבנים.
משיצאתי מבין החומות השתרעו לפני עיני
בתי־הקברות הישנים, ואני – אל בית־הקברות
החדש של ועד קהלת ירושלים, המרחק משהו.

נכנסתי בשער שהיה פתוח במקצת.
שקט ודממה. לאזני הגיע קול מצעדי על החצץ
הלבן, המרחץ מן הגשמים. ירדתי כמה מעלות
ועברתי בין הקברות הערוכים טורים־טורים. מצבות
חדשות, זקופות ושכובות, הלבינו נקיות, צחורות.
הברושים הרכים הנטועים בין טורי המצבות וליד
הגדרות – מהם שהרוחות הטום לצדדים וחלק מענפיהם
הירקים הפכו חומים.

הגעתי לקברו של אבי ז"ל. המצבה
עדין בבנינה. שמו מתנוסס על לוח לבן. הרימותי
את עיני אל מעבר לגדר וכל ירושלים לפני. מראה
נפלא, מרהיב עין. הרהרתי בלבי – אשריך, אבא,
זכית למנוחת עולמים במקום נפלא זה. אחיך,
אחיותיך, בניהם ובנותיהם שנשארו בפולין
הומתו בידי העמלק הנצי ואף את קברותיהם השמיד.
והן אך לפני שנים מעטות היית שם ביניהם…

הקפתי את הקבר והתהלכתי בין
הקברות האחרים. הייתי יחידי. צנת חרף נשבה מן
האבנים. אך מראה ירושלים רומם את רוחי וכמדבר
אל נפשי לחשו שפתי – בית־החיים, בית־החיים –
כך נקרא המקום הזה בפי העם.



בשובי בין החצרות עמדו שואבות מים
ליד באר והעלו דלייהן. לפני הלכה אשה ועל
ראשה חביונה מים, אחריה בשורה ערפית ילדה
ופח על ראשה, ותינקת ופחית על ראשה. הרחבתי
צעדי ואשים עיני בפח הילדה והוא פח נפט רגיל,
מלא אך כדי שלשת רבעיו. שאלתי את האם בת כמה
בתה זו וענתה: בת שש וחצי.

– האם לא רב מדי המשא לראש בתך הקטנה? – הוספתי לשאל.


אך נטף נטפים בפחה – ענתה  האם.


הילדה הביטה אלי בעינים טובות
חיכניות והוסיפה לצעד בזהירות ברגלה היחפה,
במעלה הגבעה, כשעם כל צעד שמאל נזרק אחד
הנטפים מן הפח אל צוארה, כי היה נקב בדפנו. היא
לא הורידה עיניה הגדולות ממני ואף העלתה
בת־צחוק נעימה בפניה, כאומרת להשקיט את רגש
הרחמים, שנתעורר בלבי עליה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30759