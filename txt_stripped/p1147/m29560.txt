


	
	משה סמילנסקי
	





6.jpg


א


עלם, כמעט נער, בא משה סמילנסקי
לארץ. לבו משך אותו אל אדמת האבות והוא בא
והביא
אתו את אהבתו הגדולה לאדמה הזאת והוא אוהב אותה אהבת־נעורים עד היום הזה.



הוא עלה לארץ לא כחניך תנועה, ולא
כחבר לארגון. מאז דרכה רגלו על אדמת הארץ
בקש להאחז בה, בקש להאחז באדמת השממה
ולהפכה פוריה. כל מחשבתו וכל שאיפתו היו אך
בנקדה אחת: להגדיל את שטח האדמה, עליו יושבים
יהודים.



נפשו של העלם סמילנסקי היתה פתוחה
למראות הארץ, להריה ועמקיה, חולותיה ובצותיה,
לזריחת שמשה ולהלת ירחה ­– נפש פיוטית. אך
העלם החולם בקש גם פעלה לכפיו. והוא אמיץ
ברוחו ואינו חת מפני קשי העבודה והאקלים והולך
אל כל מקום אשר יראה בו אפשרות ליצר ישוב עברי.
הוא בין ראשוני הבונים בחדרה, בין בוני
ראשון־לציון ובין ראשוני רחבות.



רגשי האהבה למכורה, למולדת, מעוררים
אותו לעבר את הארץ לארכה ולרחבה, להסתכל
בכל שביל, להתבונן בכל משעול ולהכיר את יושבי
הארץ, והוא סופג את הנוף, נופה של הארץ, ונפשו
הצמאה לא תדע רויה.



כל נקדה עברית חדשה יקרה לו והוא
עוקב אחריה. כל שעל אדמה שיהודים רוכשים אותו
מביא שמחה בלבו. הוא עוזר ברכישתו, מסיע
למתישבים ככל אשר יהיה לאל ידו ומאמץ את
רוחם.

והוא אכר, בעל פרדס ברחבות, ויוצא
יום יום אל פרדסו ואל כרמו לעבודה ואף לשמירה
בלילות.




ב


אהבתו לאדמה ולמתישביה ממלאה אותו
כלו, פורצת את קירות לבו, והוא מתנה אותה גם
באזני אחרים. הוא מתנה את אהבתו בספורים
וברשימות. הוא מתאר את יפי הארץ ויושביה כפי
שתחזה עינו וברב רגש ואף בהתרגשות. האור הרב
השופע תחת שמי ארצנו כאלו הגיה על ספוריו
מחיי הישוב העברי ומחיי הערבים. ספוריו הם
מרבי אור ומעוטי צל. עלילות האנשים ותעלוליהם
צבעיהם בהירים וחזקים והדמיון המזרחי מפליג
בהם. ספוריו מחיי הישוב החדש וכן ספוריו
מחיי הערבים (עליהם היה חותם: חוג’ה מוסה) גלו
לפני הקורא העברי את עולם־הקסמים הקים
והמתהוה וקרבו את הארץ ללבבות רחוקים והטו
אותם אל הארץ. ספוריו מושכים את הלב.



ואולם גדול ביחוד כחו של משה
סמילנסקי בספרו על חיי האנשים שמסרו את
חייהם לבנין הארץ. אהבתו אליהם היא אהבתו של
אדם אל משפחתו, אל קרוביו, והוא מספר עליהם ברב
רגש. והמשפחה גדולה ­– כל “משפחת האדמה”, כל
איש מישראל אשר חרש תלם, נטע עץ, עדר סביבו
ושמר עליו הוא בן המשפחה. כי על כן הוא מעריץ
את החקלאי, ההופך מדבר לארץ נושבת, בכל נפשו
והוא משתדל לבוא אתו בדברים, להכיר אותו
ולהתקרב אליו.



ואמנם, רבים גם רבים מידעיו ומכריו
ממשפחת האדמה, עשרות בשנים הוא מתענין בהם,
מלוה אותם בישובים החדשים, עוקב אחרי
התפתחותם ושר שירי תהלה לכל מפעל חקלאי
משגשג ולעובדיו ומצר בצרת הישוב שלא
הצליח. ברבות הימים עברו לפני עיניו רבים מן
העושים בהתישבות. רבים פעלו ונפלו על
משמרתם, רבים עשו בלי לאות ובבוא עתם
הסתלקו לעולמם ­– אך הוא שומר להם אהבה, מוקיר
זכרם ומעמיד להם “נר נשמה”. לשני ספריו שיצאו
בהוצאת “עם עובד” בשם “משפחת האדמה” הוא מוסיף
כתרת משנה: “נרות נשמה”, כי קדוש זכרם.

אהבתו לבוני הארץ נודעת גם לאנשי
הרוח בישוב, סופרי וחוקרי הארץ, שסיעו
בעבודתם הרוחנית לבוני הישוב, והוא מדליק נר גם
לנשמותיהם.

ומעלה גדולה לספוריו ורשימותיו של
סמילנסקי ­– הם כתובים בלשון קלה ופשוטה וכל
היודע לקרא “בלי נקדות” יכול להבינם, להנות מהם
ולהעשיר את ידיעותיו על בנין הארץ בששים
השנים האחרונות.




ג


כאיש פעלות עוסק סמילנסקי גם
בצרכי צבור. תחלה כחבר ועד מושבתו רחבות,
ואחרי מלחמת העולם הראשונה עמד בראש התאחדות
האכרים. הוא יסד וערך את השבועון “בוסתנאי”,
שהיה לפה לאכרים (זמן ידוע יצא גם “בוסתנאי
לנער”).

בפעלתו כראש התאחדות האכרים
וכעורך “בוסתנאי” היו וכוחים קשים בינו ובין
הסתדרות העובדים. בשנים האחרונות הסתלק
סמילנסקי מפעלתו כעסקנה של התאחדות האכרים
ושנה את יחסו להסתדרות ולהתישבות
העובדת.






ד


כאיש האדמה הוא נכון תמיד גם להגן
עליה. רעיון השמירה העברית במושבה העברית מצא
בו תומך ועוזר מימיה הראשונים של הסתדרות
“השומר”. משנכנסו צבאות בריטניה לארץ יהודה
ושחררוה מעל התרכים והביאו אתם את הצהרת
בלפור, ובארץ קמה תנועת התנדבות לגדודים עברים
כדי להשתתף בשחרור הגליל ­– היה משה
סמילנסקי אחד המתנדבים הפעילים והראשונים,
ואף כי היה כבר בן ארבעים ומעלה עמד בשורה,
חיל פשוט בין חילים ונושא את הנשק העברי
בידו בהתלהבות ובהתמדה, כאחד הצעירים.

ועד היום הזה שמר משה סמילנסקי על
התלהבות נעורים. גם עתה הוא עובר מישוב לישוב,
כשהוא נהנה ושמח לכל השג במשק החקלאי
העברי.



(תש"ד)







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29560