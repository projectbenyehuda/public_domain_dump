


	
	הילדים בקפריסין
	




האורחים הבאים אלינו בימים האלה
מקפריסין – קטנים וגדולים – ראו את הארץ מנגד
ואליה לא באו.

חבר שראה את המעפילים לאחר שגרשו
מחופי הארץ והובאו בכח לקפריסין, ספר על חייהם
שם, בעקר על הנער והילדים, המסדרים במחנה
בקראולוס לא רחוק מפמגוסטה. המחנה הפך “כפר
הנער”.

תחלה חיו יחד: המבגרים, הקשישים
והילדים. ואולם אחרי זמן־מה הפרידו ביניהם
וסדרו מחנה מיחד לילדים ולנער.

ב“צי המעפילים” שלנו, העוגן בשבי
בחיפה, נמצאת ספינה אחת הנושאת את שם “הנריטה
סאלד”. רב הילדים והנער הנמצא בקפריסין –
ומספרו למעלה מחמש מאות, עד גיל חמש־עשרה –
בספינה זו בא. חלק מהם – יתומים ללא אב ואם, עשרות
מהם גדלו כילדי רחוב במקומות שונים תחת שלטון
הנצים, והרחוב הוא שהציל אותם מתאי־הגזים
והכבשנים.

מובן, כי רבים מהם לא ידעו אף מלה
עברית. אולם נמצא מורה מירושלים, שהקים את “כפר
הנער”, והילדים התחילו ללמד עברית והם לומדים
יפה ועושים חיל. ילדי “כפר הנער” חיים את חייהם
הנפרדים מן המבגרים. הם עצמם מנהלים את משקם
ומשגיחים על הסדר באכילה, על הנקיון בצריפים
ובחצר המחנה, והן גם דואגים לצרכי התרבות
שלהם עצמם – למוד עברית ושעשועי תרבות. הם
הציגו הצגה ראשונה במחנה – מחזה מאת שלום
עליכם. סדרו מקהלות, ספריות, ועורכים עתון־קיר.
בכל אלה הדברים משמשים הילדים אף מופת
לקשישים. ויש שהמבגרים באים אל מחנה הנער
להסתכל בסדרי הנקיון ולשמע עצה
מפיהם.

ואף על פי כן, – אומר לי ידידי, – עצוב
להם לילדינו שם. כי מעל ספוני הספינות “הנריטה
סאלד” ו“יגור” ראה ראו במשך כמה ימים את חיפה,
ואת הר הכרמל, והם הקסימו אותם ולבם נקרע
בקרבם ביום שנתקו אותם בחזקה מן הנמל
והעבירו אותם לקפריסין.

וחברי מספר לי על שיר אחד השגור מאד בפי ילדי “כפר הנער” במחנה קפריסין.

שיר, שהגיע אליהם במקרה, מפי חיל עברי, – שיר לכת, אך הם למדוהו ושרים אותו:



צאינה צאינה, בנות הכפר,

וראינה חילים במושבה,

אל־נא, אל־נא תתחבאנה,

מי בן־חיל כאיש־צבא.



את השיר הזה הם שרים הרבה, הוא היה
להם השיר הראשון שלמדו מפי החיל העברי,
שפגש אותם באיטליה. הם שרים אותו כשהם שמחים
והם שרים אותו כשהם עצובים. הם שרוהו
בהתרגשות כשראו את חופי ארץ־ישראל ובעמדם
מול הכרמל, ואף כשהעבירו אותם אל האניה
הצבאית שהוליכה אותם לקפריסין, וגם כשהפגינו
כאשר הכניסו אותם אל המחנה המקף גדרי
תיל.

וחברי מוסיף ומספר כיצד ישלחו רבים מהם שאלותיהם אל ילדי אנגליה.

־ ולמה הושיבו אותנו
במחנות מקפים גדרי־תיל? והיכן יש חק בעולם
המתיר להושיב ילדים בכלא ולהעמיד עליהם
שומרים, חילים מזינים במכונות־יריה? והן אין
כולאים ילדים בכלא גם אם פשעו, ואנחנו מה
חטאנו? האין חק בעולם המגן על ילדים?

כזאת וכזאת שאול ישאלו הילדים את האנגלים ואת הפקידים הבריטים.



רבות השאלות. אך מי שחיב להשיב
תשובה נכונה – אינו עונה. ילדי “כפר הנער” יודעים
אך אחת: רק מח מעקם של מבגר יכל לגזר גזרות
כאלו לכלא ילדים והוריהם במחנות. השכל הישר
של ילד אינו יכול לתפס דברים כאלה.

והמשנה בדבר – בין החילים
הבריטים השומרים על המחנה יש גם כאלה
הדואגים לילדי “כפר הנער” כחברים טובים,
כידידים. והילדים אסירי תודה להם, וודאי גם
ילדי ארץ־ישראל שולחים להם תודת־אחים, אף כי אין
מח של שום ילד יכול לתפס, למה עושים האנגלים
המבגרים מעשים כאלה – לשלח אניות מעפילים
מן הארץ. אכן אך מחות של זקנים משחתים יכלו
להמציא מחנות כאלה.



כך סח לי החבר על חייהם של ילדי קפריסין ומסר את משאלותיהם.

חלק מן הילדים הללו עומדים לבוא לארץ.
נקבל אותם באהבה לא רק ביום בואם לארץ אלא כל
הימים. הם זקוקים לאהבתנו. הם הרגישו בכל
השנים הללו אך אכזריות ושנאה, ועלינו לגמל
להם אהבה כפל כפלים על סבלם.

יחפש כל אחד ואחד מאתנו בלבו
כיצד להביע להם את רגש אהבתו. ואם נחשב על כך,
נגיע אליהם.

(תש"ז)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30793