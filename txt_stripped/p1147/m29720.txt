


	
	מעשה שהיה ומוסר השכל
	





17.jpg



יום אחד קמתי ונסעתי לירושלים.
באתי לתחנת-האבטובוסים של “אגד”, קניתי כרטיס
ונכנסתי למכונית. הייתי בין הראשונים. בחרתי
מקום מושב בספסל הראשון, ליד הדלת וליד החלון.
אחרי באו נוסעים אחרים. שכני היה נער בן
ארבע-עשרה שנה, שנכנס ושאל אם המקום פנוי.
עניתי: פנוי. ישב על ידי. שכני הצעיר לבושו היה
נקי, שערותיו מסרקות, נעליו מצחצחות ובפניו
שמחת נסיעה.



והנה נזדמן לי חברי בעבודה, גם הוא
נוסע ירושלימה. שמחנו איש לקראת רעהו, תהא לנו
אפשרות לדבר על כמה ענינים בזמן הנסיעה. הוא
מצא לו מקום בספסל השלישי, הניח את התיק ויצא
לקנות כרטיס. בשובו שאלני בלי מלים אלא ברמז,
אם לקחתי דברים עם שכני הצעיר שיעבר למקומו
בספסל השלישי וחברי ישב על ידי. עניתי גם כן
ברמיזה – לא, הענין אינו “הולך”.



כי אמנם שאול שאלתי את שכני אם
יחליף, אבל הוא לא חשב אף רגע וענה: לא, כמו
שאומרים “באלף רבתי”.



מילא. הן אין לנו רשות להכריחו שיסכים להחליף מקום.

אחר כך נסה חברי לקחת דברים עם
שכנו – אולי יעבר לשבת במקומו ואני אשב ליד
חברי. אבל גם הלה, איש מבגר, ענה קצרות: לא!
ו“באלף רבתי”.

האבטובוס זז ואנחנו
הגענו בשלום לירושלים ומשאלתנו לשבת איש
ליד רעהו לא נתמלאה.

לפני ירושלים שאלתי את שכני: מה
טעם שלא רצית להחליף את מקומך? – והוא ענני:
“אני אוהב לשבת כאן”. תשובה קצרה.



חברי לא שאל את שכנו מדוע סרב
להחליף את מקומו. אבל יש לשער – אלו שאל אותו
היה מקבל תשובה קצרה כמוני.

עד כאן ספור המעשה.

בשובי הביתה חשבתי קצת בענין
הזה. מה בקשנו משכנינו? האמנם היה בבקשה
זו להחליף את המקומות דבר-מה שדרש מהם קרבנות
גדולים? מה ההפסד שהיה יוצא להם אלו מלאו את
בקשותינו?

וכמה הרהורים עלו בלבי. אם כך אנו
מתנהגים בדברים קטנים, שאינם דורשים מאתנו
מאמצים הרבה, מה אפוא אנחנו עושים בדברים
גדולים?

אל נזלזל בדברים קטנים, כי הם
מצטרפים לחשבון גדול. אנחנו מדברים על יחסים
טובים בין אדם לחברו, על בנין חברה יותר טובה, על
חיי חברה נעלים יותר, ללא נגודים וללא הבדלים
בין מעמדות, ואם כל אחד ואחד מאתנו אינו יכול
לותר לחברו אף בדבר קטן, ואינו מתחשב עם
בקשת חברו אף בענינים קלי-ערך, מי אפוא יבנה
חיי חברה אחרים? כיצד נגיע ליחסים אחרים?

הבאתי לפניכם את המקרה הזה, מקרה
קטן-ערך, אבל בחיי יום יום רבים המקרים מסוג
זה, ורציתי להפנות את מחשבתכם לענינים
הקטנים, שאם נשפר אותם ויקל עלינו לשנות
לטובה גם את סדרי החיים ביסודם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29720