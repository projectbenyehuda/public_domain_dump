


	
	א. המחתים
	





1.jpg



השמש שקעה ואני מתהלך בין
פרדסי פתח-תקוה. הפועלים שבים מן העבודה.
במשעולים פה ושם יוצאים אנשים, מי סל על זרועו
ומי מזודה קטנה בידו. עיפים מעמל יומם עושים
האנשים את דרכם בצעדים אטיים, ביניהם גם
דוד.



קטן הוא דוד ורזה, רגליו יחפות, מעילו מכסה את ברכיו, והשרוולים הארכים מפשלים.
כנפי בגדו מכפתרים ומשוים לו חן של חשיבות.
ידו האחת מחזיקה מקל, העשוי מיחור של עץ-הדר
והוא פוסע נשען עליו. בידו השניה מזודה
קטנה, כדרך הפועלים הלוקחים אתם אכל לכל
היום. מתחת לכנף בגדו תלוי לו תרמיל לבן
שקצהו נראה ליד הדש של מעילו.



– שלום, פועל קטן.



– שלום – עונה דוד ומרים את עיניו
השחורות אלי בידידות ובתרעמת, כאומר: מאין אתה
יודע, כי קטן אני? אבל עד מהרה
משתנות עיניו הגדולות, כאלו הכירו כי אך
מתוך חבה כניתיו “פועל קטן” ולא לשם קנטור,
ואנחנו ממשיכים בשיחה.



– מה עבודתך בפרדס?

– אני מחתים.

– מהי העבודה הזאת?

– אני מחתים כל תפוח ותפוח בחותמת,
שידעו שם, מעבר לים, מאיזה פרדס באו אליהם.
אחרי שאני מחתים אותם, עוטפים אותם בניר, אורזים
בתבה ושולחים לאניה.



דוד באר לי את כל פרטי העבודה
בהכנת תפוחי-הזהב למשלוח לחוץ-לארץ. הוא באר
יפה ובידיעה רבה.

– ומה שכר עבודתך ליום?

– 120 מיל – הוא עונה בגאוה.

– אתה עובד כל היום?

– ומה? – הוא עונה כמתרעם –אני הולך לעבודה, ואז רק
הירח בשמים, והשמש לא קמה עדין. – והוא מוסיף:
ההליכה לעבודה גם כן עבודה היא. הולכים כשעה
וחצי עד שמגיעים לפרדס.



דוד מרים את עיניו ומביט – איזה רשם
עשו דבריו עלי. נוכח שאני מאמין בדבריו
והמשיך:

– לו היתה עבודה יום יום – היה טוב מאד.



אבל אין עבודה יום יום – הוא אומר בקול רוגז
במקצת.

– ומה אתה עושה בכסף שאתה משתכר?

– אני נותן לבית שלנו. אבא זקן ואינו
עובד, יושב על כסא ומתפלל, ולאמא שלשה ילדים
קטנים וילדה אחת.

– ובן כמה אתה?

– בן אחת-עשרה.

הגענו אל פרשת דרכים. דוד פנה
שמאלה, אל הקצה השני של המושבה ואני ימינה.
לידי הלכה פועלת אחת שהקשיבה לשיחתנו.
משהלך דוד ספרה לי, כי גם היא עובדת באותו
פרדס שדוד עובד. היא מכירה אותו. כל שספר –
אמת. והוסיפה: דוד מחתים זריז, הוא עובד במהירות
ומוציא עבודה כשני פועלים מבגרים. הוא חכם וילד
מכשר. חבל עליו שהוא כבר מוציא את כל כחותיו והוא
עודו ילד רך. הוא צריך לבקר בבית-הספר
ולהתכונן לקראת החיים, לכשיגדל. והנה הוא
מכרח להשכים קום כשהשמש לא קמה עדין, ולחזר
מעבודתו כשהשמש כבר שקעה ונעלמה.
והיא סימה את דבריה בשאלה:

– עד מתי יהיה סדר כזה בעולם?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29708