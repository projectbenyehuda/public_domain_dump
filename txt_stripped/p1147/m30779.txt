


	
	יום הים
	





19.png



שוטי, סירה,

שוטי חיש

סירתי!

האדים המערב. השמש שוקעת ויורדת
ימה. הנה נראה קצה הדיסקוס האדם באפק, שוקע
ונעלם. השמים והים נשקו. ורד וסגל מתערבים
ושוקעים. מקצה השמים ומפאת הים במערב עולה
חלום רך ונוגה, בעד העננים הקלים,
הכחלחלים־סגלים נראה כתם נע, מתקרב והולך –
תרן, מפרש וסירה:

שוטי, סירה,

שוטי חיש…

הסירתי היא זאת? מי חותר שם בקצה האפק ובא אלינו?

ימי הקיץ באים. ילדים, יושבי החופים
ילכו אל הים להנות מקרירותו הנעימה.
מקונכיותיו הרבות, מהצדפים הקטנים והאצות
השונות. עזי־נפש ובעלי־מרץ יחצו מימיו בשחיה
על הבטן, על הגב. בצלילה ובקפיצה. זה הים גדול
ורחב־ידים.

זבולן לחוף ימים ישכן. אנחנו יושבי
החוף כשבט זבולן אנו. הים המשך־היבשה הוא
לנו.

למדנו את ידנו והוגענו את מחנו
להוציא לחם מן האדמה הצחיחה והשוממה. עשרות
שנים עבדנו בכל כחותינו, עד שידעה ידנו לחרש
בתלם, לעדר ולנטע – והיו מטעינו ושדותינו
לאות ולמופת. אך הידענו גם ארחות ימים, להוציא
לחם ממרחביו וממצולותיו?

הים כיבשה – מרחב מחיה הוא.

אכן, אך היודע לבוא בסודו יוכל להפיק
ממנו את עשרו ולחיות על האוצרות, הטמונים בו
למחית־האדם.

הים סוער והים נח מזעפו, יחמרו
מימיו ושבו ויהיו חלקים כראי מלטש – אך רק
היודע את סערו ואת זעפו ידע גם את הנעם
בשקטו.

ומה רבים הדברים שצריך לדעת. אף
להשיט סירה קטנה בנהר דרושות ידיעות רבות ועל
אחת כמה וכמה הפלגה במרחבי ימים.

נזדמנתי למועדון של “החותרים” על
שפת הירקון. אותו בקר של שבת היו בחינות
לחברים חדשים. ראיתי כי רבים הדברים אשר על
החבר לדעת אם הוא רוצה לאחז במשוט של סירה. רבים
הדברים ומענינים. זהו ספורט, אמרתי לעצמי, זהו
ספורט המרחיב את דעת הספורטאי.

רב הענג ורבה התועלת. אל הים!



אתה שואל:

ומהו יום הים? ולמה כ“ג באיר? היטבת
לשאל. בכ”ג באיר, לפני שמונה שנים, פתחנו צהר
עברי קטן בים הגדול – פתחנו את הנמל
בתל־אביב.

היו לנו ימים קשים אז בארץ. נמל יפו
נסגר בשבילנו, ויהודי לא יכל לבוא אליו וכל
הנוסעים והסחורות שנועדו לתל־אביב לא נתן להם
לעלות אל החוף. והנה עגנו אניות בחופה של
תל־אביב. מזח הוקם ובחורינו פרקו את המטען ותהי
הרוחה. אניות באות ואניות
הולכות – נוסעים באים ונוסעים יוצאים מנמלה של
תל־אביב פורקים סחורות מן האניות ומטעינים
ושולחים מתוצרתנו למדינות קרובות ורחוקות –
ונמל תל־אביב שוקק עבודה עברית ומרץ עברי.

הנה נתפשט מרחב־המחיה מן היבשה
אל הים, ואלפי יהודים עובדים וחיים מן העבודה
בנמל. אחריהם באו מיד הבחורים היוצאים לדוג
דיג.

מאז עברו שמונה שנים. בינתים באו
שנות המלחמה. הים ונמליו עברו לידי הרשות
הצבאית. האניות המפליגות בימים עסוקות
בהובלת צרכי מלחמה, הכל למען הנצחון על
היטלר. רבים מבחורינו התנדבו לצי הבריטי והם
פזורים על ימים רבים ומשתתפים במלחמה.
העבודה בנמלים היא לא כבימי שלום. ואולם אנחנו
מקוים כי לא ירחקו ימי השלום ושוב יהמה הנמל
העברי מרב עובדים עברים. ספינות הדיג המעטות
היוצאות עתה לים תרבינה ואניות גדולות
תפלגנה לכל רחבי הימים והמלח היהודי עומד על
ההגה ומוליך גאולים לארץ פדותם.

לזאת אנו מתכוננים ומחכים.


(אייר תש"ד)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30779