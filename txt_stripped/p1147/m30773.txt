


	
	לוחמי הגטו
	





15.png



הט אזן ושמע: ממעמקי האדמה בוקעים
קולות רעם וזעקות חמה שפוכה, זעם נואשים
במלחמתם האחרונה נגד אויב אכזר ופראי. קולות
לוחמי הגטו בורשה ובגטאות אחרים בפולין הם
אלה. יהודים אמיצי־לב לובשים רוח גבורה ויוצאים
לקרב נגד נצים פראיים, חזקים מהם לאין שעור. את
שאון הסתערותם משתיקים כלי־המשחית הגדולים
של האויב. אולם מן המחתרת עולה הקול ואף מגיע
אלינו.

מבעד לחומה ובריח, מתוך המכלאות
הסגורות פורץ לו דרך הקול הזה והולך ונשא
מעבר ליבשות וימים בחלל העולם.

מה הקול הזה? – קול ישראל בגטו,
הנלחם מלחמה אחרונה לעצמו ומלחמת גבורה לעמו
ולרוחו.

המלחמת יאוש היא זו? הנואשו לוחמי־גטו
אלה מחזון עמם, הפסקה אמונתם בנצחון רוח
ישראל על הכחות האפלים של הנצים שהשתלטו
עליהם לכלותם ולהכריתם?

לא. רק אנשים המאמינים בכח נעלה מן
הכח האפל המדכא אותם – יכולים להתאזר גבורה
ולצאת לקרב נגד אויב פושע אכזר ולעמד נגדו
במערכה. רק אנשים שבנפשם לוהטת אש אמונה
גדולה בנצחון הצדק על הרשע מרהיבים עז בנפשם
להתגרות מלחמה בעריצים ולהוציא את נפשם על
קדשת אמונתם, על קדוש שם עמם. מה הם כל מעשי
ההרג והענויים של הרשעים הללו לעמת אמונתם
של יהודי הגטו כי הרשעה כלה כעשן תכלה,
אמונת דורות רבים של אבותיהם ואבות אבותיהם?
ויודעים הם, לוחמי הגטו, כי אמנם הרוג יהרגו
בקרב זה שהם נלחמים. יודעים הם ידוע כי ליד
גדרי־התיל וחומות־הגטו אין עזרה מוכנה להם. אך
מאמינים הם, כי במות־הגבורה שלהם הם מקרקרים
קירות־ההסגר ששמו עליהם וקולם פורץ וחודר
בלבות טובי האנושות לכבוד ישראל ומעורר את
מצפון העולם לבער את הרע ולהתעורר לטוב.

הם גם קוראים לעזרה. וראשית כל עזרת־אחים. את מלחמת עמנו הם נלחמים.

על כבוד עם ישראל הם נהרגים. אנחנו
כאן לא ידענו עד מה הם נלחמים. אנחנו מהרנו
להתיאש מהם, ואולם הם לא התיאשו, על אף הענויים
הגדולים וההרג הרב שעשו בהם אויבים. הם גם לא
נכנעו. במלחמתם הם מורים לנו את הדרך בה
עלינו ללכת, מלחמה ללא כניעה.

רבבות מבנינו ומבנותינו שלבשו
מדי צבא ונוטרים הולכים בדרך שהורו לנו לוחמי
הגטו. כל העובד למאמץ המלחמה מסיע לקרב את
קצם של הנצים. זוהי העזרה הכללית שאנחנו
מגישים להם ולעצמנו.

ואולם יש להגיש להם גם עזרה ישרה.
לא קל לבוא לעזרתם. אך גם לא נבצר, כנראה, מתת
להם עזרה כלשהי, ואם בדרכים עקלקלות.



בימים אלה נקרא כנוס של פועלי
ארץ־ישראל. הסתדרות העובדים כנסה את שליחי
האגדות המקצועיות, שליחי המשק החקלאי
העובד, שליחי תנועות הנער ההסתדרותי ושליחי
המוסדות – כנוס לעזרת לוחמי הגטו. שליחי
ההסתדרות הכריזו על נכונותנו לקבל את אחינו
ואחיותנו הנצולים.

במגלת הכנוס נאמר:

"בשברנו הגדול, האכזרי מכל אשר בא
עלינו מאז חרבן מולדתנו ואבדן חרותנו ופזורנו
בין הגויים, אנו מתלכדים בנפשנו עם אחינו
ואחיותינו בשעבוד ובשביה אשר מצאה אותם יד
הגורל היהודי.

עם אחינו הבוחרים מות מקלון, עם
נערינו החוזים באפלה את חזון שיבת־ציון, עם
מורינו הנלוים אל תלמידיהם המובלים לקרונות
החנק – אל ימושו מנגד עינינו.

נזכר ואל נשכח, כי רק בזכותם, בזכות המון בית ישראל הגענו הלום.

נזרע את נאמנותם על תלמי לבותינו. אל
יקשה מאתנו כל מאמץ וכל קרבן למען הצלתם –
שהיא הצלתנו."

(תש"ג)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30773