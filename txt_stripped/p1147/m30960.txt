


	
	"מ ש ם"
	



הנה יצא בהוצאת “עם עובד” ספרית
“שחרות” ספר אחד הנושא את השם הצנוע “משם” –
לדבורה בארון. השם מרמז, כי בספר הזה מספרת
הסופרת על החיים משם, מן הגולה, מחיי הקבוץ
היהודי בליטא. אני אומר כי אלה הם ספורים
מפלאים. אבל אין לי הבטחון שבמבט ראשון,
כשהנך מעיף עין בדפי הספר וקופץ משורה
לשורה – תתפס את המפלא שבספורים אלה. אין
אלה ספורי הרפתקאות ועלילות של גבורים טסים,
אצים ורצים, שבשעה שאתה קורא עליהם אתה מחכה:

ובכן מה היה הסוף?

לא. אין אלה ספורים מסוג זה. אולם מי
שיש לו חך טועם, מי שלמד ויודע להבחין מהי
שורה כתובה יפה ותכנה רב – זה לא ימהר לדפדף
בספר הזה. הוא יקרא מלה אחרי מלה, שורה אחרי
שורה, לאט, וינשם את האויר המיחד של החיים
היהודיים הללו ויראה במו עיניו את האנשים,
ויוכח כי אכן חיים מיחדים הם חיים אלה של
יהודי ליטא. רחשי-נפש גדולים מתחת לקלפה
הדלה והעלובה מתרחשים באנשים האלה.

רק סופרת גדולה, שידעה להתבונן עמק
עמק בחיים הללו, הצליחה להעלות את תמציתם של
החיים הללו על ספר. אכן, רק מי שנחן בחכמה
ובתבונה יודע לראות כך ולספר כך כאשר תספר
דבורה בארון.

נחום גוטמן לוה את הספר הזה בכמה
ציורים. והרי לפניך דגמה נאה כיצד להסתכל
ולראות את הדמיות שבספר, ואתה רואה אותן
ראיה נוספת.

(תש"ו)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30960