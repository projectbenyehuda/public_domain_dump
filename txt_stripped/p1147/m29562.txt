


	
	אוטו ורבורג
	





8.jpg


(1938־1859)


זקן ושבע ימים מת בברלין פרופסור
אוטו ורבורג, בשנת השבעים ושש לימי
חייו.

חוקר צמחים היה. בשחר עלומיו התמסר
לתורת הצמחים, ערך מסעות באפריקה הדרומית
והמזרחית לשם חקירת הצמחים הגדלים בארצות
החמות, הטרופיות, ורכש לו ידיעות מרבות, עד
שהיה למרצה באוניברסיטה בברלין ואחר נתמנה
לפרופסור. זה היה בשכבר הימים. גרמניה היתה
אחרת משהיא עתה. לאיש־מדע יהודי, חוקר ובקי
במקצועו, נתנה האפשרות להרביץ תורה
באוניברסיטאות גרמניה.



אולם אוטו ורבורג לא עסק בתורת
הצמחים בלבד. רוחו היתה נתונה לגורל בני עמו
ורצה לקרבם לעבודת־האדמה, ואחר שיצר ד"ר הרצל
את ההסתדרות הציונית היה אוטו ורבורג אחד
האנשים המסורים ביותר לרעיון הציוני
ולהסתדרות הציונית.

אך ורבורג היה מסור לא רק לרעיון
הציוני, אלא הקדיש את כחו ומרצו לפעלה
בארץ־ישראל. בשנותיה הראשונות של ההסתדרות
הציונית נתעוררה השאלה, אם עליה להתחיל מיד
בבנין מושבות ומשקים או שהיא צריכה לעסק בעקר
בהשגת הסכמה משליטי המדינות בעולם על יסוד
מדינה יהודית בארץ־ישראל, ועד שתקבל את
ההסכמה הזאת לא תעשה בארץ ולא כלום. היו אפוא
שני זרמים ­– הזרם האחד חשב שמנהיגי הציונות
צריכים לעסק אך במשא ומתן עם מלכי עולם
ומיניסטרים בדבר הסכמתם למדינה היהודית;
והזרם השני דרש שההסתדרות הציונית תתחיל
בפעלה מעשית בארץ מיד ולא תחכה להסכמה.
אדרבה ­– טענו הללו ­– ניצר נא בארץ ישוב עברי
גדול והוא יעזר לנו גם בדרישתנו מן העמים
שיסיעו לנו ליצור מדינה יהודית. הוכוח הזה
היה לפני שלשים שנה ומעלה, ואחרי שנצחו
המעשיים והחלט לגשת מיד לעבודת ההתישבות,
נקרא הפרופסור ורבורג לעמד בראש הועד הפועל
המצמצם של ההסתדרות הציונית, והוא שנבחר אחר
כך לשבת על כסאו של ד“ר הרצל. בשנות נשיאותו
נוצר המשרד הארצישראלי,
משרדה של ההסתדרות הציונית
להתישבות הלאמית בארץ־ישראל, והוא ששלח את
ד”ר י. טון ואת ד"ר ארטור רופין לנהל את המשרד
הזה.

ורבורג, שלפי תכונות רוחו היה חוקר
ואיש מדע, התחיל גם לעסק בחקר השאלות
הכלכליות של ארץ־ישראל ויסד את הירחון
“אלטנוילנד” ­– הבמה המדעית הראשונה של
ההסתדרות הציונית, שהיתה מקדשת לחקירת
הארץ ותנאי ההתישבות בקרבה, למען דעת מה
יוכלו היהודים לעשות בארץ־ישראל במרצם
ובכספם וכיצד אפשר ליצר בארץ־ישראל כחות
קליטה להמוני העולים העברים. אבל גם בפעלתו
הציונית לא הסתפק ורבורג אך במחקר בלבד. הוא
יסד חברות שונות לרכישת קרקעות במקומות שונים
בארץ. הוא היה ממיסדי חברת “הכשרת הישוב”, זו
החברה הקונה גם את הקרקעות בשביל הקרן
הקימת והוא שסיע בידי פרופסור בוריס שץ
להקים את בית־הספר למלאכה ולאמנות “בצלאל”,
בירושלים. ומלבד כל אלה עסק ביחוד ביצירת
תחנת־הנסיונות החקלאית ­– תחלה בבן־שמן,
בתל־אביב ועתה ברחובות. כל ימיו דאג לתחנה
הזאת שתורה את החקלאי היהודי, הבא הנה ואינו
יודע את סגלות הארץ ואקלימה, כיצד להוציא פרי
מן האדמה.



הוא היה נכבד ואהוב על הכל, כי טוב לב היה, איש ישר ועדין וצנוע בכל הליכותיו.

עם כל פעלותיו המרבות לא הזניח את
מחקריו בצמחים, ובכל בקוריו בארץ ­– הוא היה
מבקר בארץ־ישראל שנה שנה ­– היו רואים את האיש
גבה הקומה מהלך בשדות ובחולות ואוסף את
צמחי־הארץ, לחקר אותם.

והנה מת האיש בברלין הרשעה, הרחק מארץ־ישראל, משאת חייו.



(תרצ"ח)







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29562