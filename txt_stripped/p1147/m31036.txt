


	
	שלום עליכם
	





שלום עליכם.png


(כ“ו אדר תרי”ט – י' אייר תרע"ו)



בי' באיר, לפני עשרים וחמש שנים,
נסתלקה בת־צחוקו של שלום עליכם ונשמתו עלתה
למרום.

הופעתו של שלום עליכם בספרות
היהודית השרתה רוח־טובה על היהודי הקורא ספר,
וספריו משכו את עם־הארץ שיקרא בהם. כל קורא
מצא את עצמו או משהו מעצמו בספוריו של שלום
עליכם, משהו שעורר צחוק בלבו והנאה בנפשו.

וראה זה פלא – שלום עליכם ספר ליהודי את חייו,
אף גלה בהם את המומים, את המגחך והנלעג, אבל
איש לא התרעם עליו, כשם שאנחנו מתרעמים על מי
שתופס אותנו במעשה קלקלה נלעג. מטבעו אין אדם
אוהב לשמע דברי מוסר ותוכחה, המוכיחים את
חלשתו על פניו, אף בשעה שהוא יודע עמק בנפשו
כי הדברים צודקים. אך לא כן שלום עליכם. את דבריו
אנחנו קוראים בהנאה, בצחוק, ומקבלים באהבה את
תוכחתו. כי אהבה רבה נשקפת מכל מה שהוא
מספר לנו על עצמנו, על דרכי חיינו. בבת־צחוק של
אוהב הוא עומד עלינו ומגלגל את ספוריו מחיי
היהודים בכתריאליבקה ומשוחח אתנו מגרונו של
טוביה החולב, המספר את ששונות חייו ותלאותיו
הרבות, מה רבות. אנחנו שומעים, אנחנו בעצמנו
משיחים את דבריו ובעינינו עולות דמעות גיל
ודמעות כאב. כל לבנו נתון לו כאשר לבו נתון
לנו. אנחנו חיים יחד עם מוטיל בן פסי החזן, ועם
גבוריו האחרים הקטנים של שלום עליכם, הלא הם חבריו בימי ילדותו ונעוריו, וטוב
לנו בחברתם, הלא היא חברתנו, חברת ילדים יהודים
באשר הם שם. הלא כה דבריו של שלום עליכם בפתח
ספרו הנפלא, “חיי אדם” – שהוא מקדישו מתנה
לבניו היקרים והאהובים לאמר: "קראו בו לעתים
מזמנות, אולי תלמדו ממנו אתם, או בניכם, לקח
טוב, – לאהב את עמנו ולהוקיר את אוצרות רוחו,
הפזורים ושמורים בכל הפנות החשוכות של
גלותנו הגדולה אשר בארץ הגדולה – ".

אך לא כלפי ספרו “חיי אדם” בלבד
נאמרו דבריו. נקבלם כלפי כל ספריו, ונהיה
כלנו כבנים לו, נאהב את עמנו ונוקיר את אוצרות
רוחו.

למעלה משלש עשרות שנים עמד שלום
עליכם על בימת הספרות היהודית ובת־צחוקו על
פניו, לשמח לב ישראל. העם השיב אהבה לסופרו
וצחק. בזה רצה. אך ביום הזכרון טוב להטות אזן
לדברי שלום עליכם על עצמו בציון שצוה לחקק
על מצבת קברו. ראוי לנו לקרא את הציון במלואו,

כפי שכתבו שלום עליכם:


איש יהודי פשוט היה,

יהודית כתב, לשמח

לב המון העם ונשיו –

פה נטמן סופר מבדח…





כל הימים לצון חמד

עלי עולם ועל יצוריו,

כל העולם עשה חיל –

רק הוא נמק ביסוריו.





ועת העולם מלא שחוק פיו,

צהל, מחא לו כפים,

בכתה נפשו במסתרים –

עד אל עליון בשמים!




בשנת־הזכרון העשרים וחמש של
“הסופר המבדח” לא רב הצחוק בבית ישראל, שהכה
לרסיסים בארופה. שנת פרענות אימה היא זו לעמים
רבים. אך אשרי האיש היודע להעלות בת־צחוק אף
בימי־זועה קשים. והן גלה לנו שלום עליכם את
האמת, כי אף בעת ש“העולם מלא שחוק פיו – בכתה
נפשו במסתרים”.

(תש"א)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31036