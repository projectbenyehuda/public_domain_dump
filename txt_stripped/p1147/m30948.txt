


	
	יצחק אפשטין
	





אפשטיין.png


(תרכ“ג – תש”ג)



א

לפני שבועות אחדים מלאו ליצחק
אפשטין שמונים שנה. יום הלדתו השמונים לא
הוחג בהמון חוגג ולא מפני שהימים האלה אינם
ימי חג וחגיגות. גם בשנים כתקונן היו חוגגים את
יום הלדתו בצניעות יתרה. כי על כן צנוע היה
האיש, המורה, הסופר, הבלשן, צנוע בכל הליכותיו
והולך תמים במעגלי ישר.



ב

הולך אדם ברחובות עיר. הולך לעבודה.
צעדיו מדודים. השכים קום, טבל בשרו במימי הים.
מעילו השחור מכפתר עד מתחת לצואר הענוד
צוארון צחור. על ראשו מגבעת רכה שמתחת
לשוליה מהבהבות שתי עינים מזרות זהרורי-נעורים.
מהלך אדם בעולמו של הקדוש-ברוך-הוא בצעד
מתון, כנהנה מכל קו שמש בשמים ומכל טפת מים
על הארץ. כך יצעד – ככהן לעבודת-הקדש – אל
בית-הספר, אל בית-המדרש למורות ולגננות, שנים
על שנים. טוב הוא האדם אם רוחו טובה.

על כן פיו ישיב מענה רך לכל שואל.
בכל הליכותיו עם האנשים נמוס ונעם. וכמראהו
החיצוני כן הוא בפנים נפשו.



ג

צעיר לימים בא יצחק אפשטין אל הארץ,
לפני כששים שנה. הימים ימי חבת ציון וביל"ו,
ואף הוא נושא נפשו לעבודה חקלאית בארץ. הוא לומד
גננות, עובד את אדמת ראש-פנה ומודד חלקותיה
שנים מספר.

ואולם גם בית-הספר העברי עמד אז אך
בראשית דרכו. מעטים היו בתי-הספר אשר בהם
ילמדו התלמידים את למודיהם בשפה העברית.
ויצחק אפשטין עובר מן העבודה החקלאית אל
ההוראה. הוא מורה בבתי-ספר שונים – בצפת,
בראש-פנה ובמתולה. הוא מחפש לו את דרכו
המיחדת כמורה עברי ושם בפי תלמידיו שפה עברית
חיה, טבעית. כאדם שאזנו פתוחה לכל צליל וכחובב
מוסיקה הוא מחפש אחרי כל צליל וצליל בלשון
העברית. הוא מבקש להחזיר לכל אות מן האלף-בית את
צלצולה הנכון הקדום. כי בימי נדודיו של עם
ישראל בארצות פזוריו זנח את הדבור העברי
ודבר בשפות זרות – ונשתבש גם המבטא העברי
הנכון. יצחק אפשטין שקד כל ימיו להחזיר ללשון
העברית את צליליה הטבעיים ולבטא כל אות
כהלכה, בנגונה הנכון. כאן, על אדמת אבות,
במקום שהלשון גדלה וצמחה בפי העם עם גדולו
וצמיחתו של העם מילדותו ומנעוריו – בין הרי
יהודה והגליל – קלטה אזנו את צליליה הקדומים.
וראשית כל סגל לעצמו את המבטא העברי הנכון.
הוא האזין לשפת דבורם של שכנינו הערבים, אשר
לשונם קרובה ללשוננו ודומה לה, ולמד גם מפיהם
את הבטוי הנכון.

אולם הוא לא הסתפק בצליל הנכון בלבד.
כמורה נאמן, החוקר לנפשו של התלמיד ומתאמץ
להבין לרוחו כן חתר לבוא בסוד כל מלה עברית
ולחדר לרוח הלשון בכללה: כיצד יחבר העברי
מלה למלה ואיך יבטא משפט עברי כראוי לרוחה
העברי.

כמורה ללשון העברית השתדל
שתלמידיו – כקטנים כמבגרים – ילמדו להביע את
מחשבותיהם בדיקנות ולא ישתמשו במלים סתם.
כל מלה תביע אך את שהעין רואה, האזן שומעת
והנפש מרגישה. לא מלים יפות ומצלצלות, אלא
דברים שיש בהם ממראה עינים מן הטבע ומחיי
החברה. כי על כן חובב טבע ואוהב החברה האנושית
היה יצחק אפשטין.



ד

אחר כמה שנות הוראה בארץ יצא יצחק
אפשטין לשויץ, ללמד תורה ולהוסיף דעת
בבתי-ספר גבוהים. בינתים הזמינו אותו להקים
בית-ספר עברי בסלוניקי.

לפני מלחמת העולם הקודמת היתה
בסלוניקי קהלה גדולה עם שמונים אלף יהודים.
אנשי עבודה ועמל היו יהודי סלוניקי, ובעקר היתה
מרכזת בידם העבודה בנמל. בבוא אניה לנמל
סלוניקי ביום השבת לא יכלה לפרק את מטענה או
לטען אותו, כי עובדי הטעינה והפריקה שבתו את
שבתם.

בקהילה זו הקים יצחק אפשטין בית-ספר
עברי למופת. הוא החיה את הלשון העברית בפי אלפי
תלמידיו, שרבים מהם באו אחר-כך לארץ ושפה
עברית חיה בפיהם. בימים ההם, כשבני העליה
השניה היו מפליגים מחופי אודסה באניות רוסיות
שעגנו בנמלים הרבים בים התיכון – היתה להם
סלוניקי כפרוזדור לטרקלין. קהלה יהודית גדולה,
וילדי בית-הספר מדברים עברית במבטא הנכון,
כאשר הסכין המורה ללמד את תלמידיו בארץ.

אחרי הבקור בבית-הספר הזה
בסלוניקי היה העולה לארץ רוקם לו בדמיונו תמונה
עברית מן החיים בארץ-ישראל עוד בהיותו יושב
בספינה. הנה עמל עברי ודבור עברי של ילדים
עברים.

אחרי שנים שקע כוכבה של הקהלה היהודית בסלוניקי, כגורל רבים
ממרכזי היהודים בארצות פזוריהם. יצחק אפשטין
חזר לארץ וכהן כמנהל בית-המדרש למורות
ולגננות על שם לוינסקי בתל-אביב. חנך מורות
וגננות, הנושאות בלבן את זיו תורתו והליכותיו
באהבה ובהערצה.

עברו ימים ויצחק אפשטין בא בימים
והניח את עבודתו כמנהל, אך פעלתו כמורה לא
פסקה. הוא הוסיף לשקד על טהרת הלשון, עקב אחרי
הכתוב בעתונים. ואם מצא איזו שגיאה דקדוקית או
סגנונית בטלגרמות או בידיעות השוטפות, היה
מתקנה ומפרסם את התקון בעתון ומבאר מה
השגיאה. והיו דבריו הללו מאירים את העינים, ואף
יודעי לשון, סופרים ועתונאים, שותים בצמא את
דבריו. הוא היה מורה לגדולים.

בשנים האחרונות, אחר שהוקמה תחנת
השדור של הרדיו בירושלים, היה ר' יצחק
אפשטין קורא את פרשת השבוע וההפטרה במבטאו
העברי היפה ובקולו הנעים הרעיד את לבות
המאזינים. נגוני הטעמים צלצלו באזנים
כמנגינת-קדומים ערבה. רגשי תוגה ורגשי שמחה
הטעמו בטעם המיחד של אישיותו הזכה, פסוק
פסוק וחנו המיחד.



דמם הקול. בכ“ג באדר א' תש”ג עצם את עיניו, והוא בן שמונים.

(תש"ג)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30948