


	
	בית דב הוז
	





דב הוז.png




רבים גם רבים בכו על אסון משפחה
אחת, שלפתע נעקרו מן החיים – אב, אם בת, בת־אחות
וגיסה ועוד חבר טוב – בתאונת דרכים.

דב הוז נהג במכונית ולידו רבקה רעיתו
ובתם תרצה, בת אחותו אורה, וצביה, גיסתה של
רבקה, והחבר יצחק בן־יעקב, מדגניה. והנה קרה
האסון, המכונית ירדה מן הכביש, נתקלה בקיר של
גשר קטן וששת הנוסעים נספו.

ודב הוז ידע לנהג. משגמר את למודיו
בגמנסיה “הרצליה” בתל־אביב הלך לעבודה
בדגניה ואמן את ידיו לנהג זוג פרדות בתלם,
בעמק הירדן. מאחר הפרדות נלקח לצבא התרכי,
בימי מלחמת־העולם הראשונה, ולמד בבית־הספר
לקצינים ושרת כקצין. אחרי שנכבשה הארץ על
ידי צבאות בריטניה היה מראשוני המתנדבים
לגדוד העברי. כאן, בגדוד “הראשון ליהודה”, היה
רב־סגן. איש נוח לבריות היה והאנשים סרים
למשמעתו בחשק. מוכן לעזר לכל דורש עזרתו.
בבת־צחוק, באדיבות, באמרה מחכמת, בפשטות, היה
שובה את לבות האנשים, חבריו הקרובים ואף אנשים
רחוקים, בני עמים אחרים ושכבות אחרות. הוא ידע
לבוא בדברים עם השכנים הערבים ועם אנשי
השלטון הבריטיים – וידע לקרב רחוקים אל המפעל
אשר למענו עבד.

כחבר נאמן להסתדרות העובדים אשר על
ברכיה התחנך, היה לנציג פועלי ארץ־ישראל,
שבשמם דבר ופעל, כשליחם בקונגרסים
בין־לאמיים של פועלים בחוץ וכסגן ראש עירית
תל־אביב בפנים. בכל שעה קשה – ומה רבות השעות
הקשות בישוב – היו שולחים אותו בשליחות
מיחדת – אם אל אנשי השלטון והמדינאים האנגלים
ואם אל תפוצות ישראל באמריקה או באפריקה
הדרומית.

וגדול הצער – והוא איש צעיר, כבן ארבעים ושש, והוא בעצם לבלובו.
על רבקה לבית שרתוק, בת ה“ביל”ויי" ר'
יעקב שרתוק, נבכה מר. גם היא מן המחזור הראשון
של בוגרי הגמנסיה “הרצליה”. צלילי נגינתה
לבבו את חבריה והם נמשכו אליה. ידעה לאמץ
ידיהם בפעלה אשר עשו לעם ולארץ ובאה בסוד
המעשים והעושים.

ומאד נתאבל על שתי הנערות, תרצה
ואורה, שנקטפו בשחר ימיהן, שתי נשמות זכות
אשר החלו להציץ באור עולם.

ועוד שנים בין הקרבנות, הלא הם יצחק בן־יעקב וצביה ריצובסקה־שרתוק.

יצחק בן־יעקב – איש צנוע ורב־מסירות.
שלשלת מעשיו מתחילה עם ניר ראשון על אדמת
דגניה ונמשכת דרך תלאות המלחמה הקודמת
בעולם ועד פעלתו החשובה בשנים האחרונות
בשדה־התעופה העברי. רבים זוכרים לו את חסדו
עמם בהיותם כלואים במאסר דמשק, בימי
השלטון התרכי בארץ. במסירות נפש דאג
להם.

חברי יגור יודעים לספר על צביה כעל
עובדת מסורה למשק ולפעלתה הברוכה בין
הילדים.

כלם ביום אחד. אכן, רבה האבדה – – –

(תש"א)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31029