


	
	קרן היסוד
	




יום הלדת לנו היום – יום הלדתה של קרן היסוד.

שוב קרן? – אני שומע לחש־תמיהה, ואני
ממהר לענות: אל תתמה, ידידי, יש דברים רבים
שאנו דשים בהם יום יום ואין אנחנו עומדים על
חשיבותם האמתית. פשוט לא חשבנו עליהם הרבה.
קבלנו אותם מן המוכן. קרן היסוד והקרן הקימת,
אנחנו עוסקים בהן תמיד, ואף על פי כן – עמד רגע
וחשב גם בענין זה הקרוי “קרן היסוד” – ומה גם
ביום הלדתה של קרן זו.

הכל יודעים מה אנחנו עושים בארץ. אין
אנחנו יושבים כאן כשם שיושבים יהודים בסוריה,
או במצרים, או אפלו באנגליה או באמריקה.
אנחנו שבים לארץ אבות. אנחנו שואפים לחיות כאן
כאשר חיו אבותינו, חיים עצמיים, שלמים. אנחנו
בונים את הבית הלאמי לעמנו המפזר בעולם.
אנחנו שואפים להיות כאן עם ככל העמים.

ואולם אין אנחנו עם ככל העמים בענין
זה, כי העמים האחרים – כל עם יושב על אדמתו,
ואלו אנחנו הרחקנו מאדמתנו ואנחנו חוזרים
אליה. אצלנו המצב הוא כמעט כמו בימי יהושע
בן נון, אנחנו בדרך ממצרים לארץ־ישראל. אלא
שלא עמוד ענן ולא עמוד אש הולכים לפנינו, ואף מן
אינו נופל מן השמים. עלינו למצא לעצמנו את
הדרך לארץ ואף לבנותה. אין אנחנו עם היושב
במדינתו, שהשלטון בידו והוא מוציא פקדה
לאזרחיו לשלם מס רכוש ומס הכנסה והרי הם
מחיבים לשלם, ואם לא – לוקחים מהם את רכושם
בעזרת המשטרה והחק. אצלנו אין הדבר כך.

אין לנו שלטון הגובה את המסים לבנין
הארץ. אין לנו קפה של ממשלה הנותנת את
המיליונים הדרושים לבנין הארץ. ואולם
ההסתדרות הציונית הצליחה ליצר שתי קרנות שהן
כמו אוצר של ממשלה – הלא הן הקרן הקימת וקרן
היסוד.

הנה גאלה הקרן הקימת שטח אדמה.
טוב. אבל את האדמה צריך לעבד, צריך להתישב
עליה, צריך להקים בנינים. בניני דירה לעובדים
ובניני משק: רפת, ארוה, לול וכורת. ולכך שוב
דרושים כספים גדולים. צעיר הבא להתישב על
הקרקע משקיע את כחו ואונו, אבל כדי שיוכל
להפרות את האדמה ולהחיותה הוא צריך כלים,
מחרשה וטרקטור, צנור־השקאה ושתילים – והכסף
מאין ימצא?

קרן היסוד היא הנותנת למתישב על
הקרקע את הבנינים ואת מכשירי העבודה. בעזרתה
הופכת הקרקע הנגאלת קרקע פוריה.

אך אל תחשב, כי המתישב מקבל את
כל זה במתנה, הוא חיב להחזיר את הכסף הזה
במשך שנים, לאחר שבנה את משקו. בלי קרן
היסוד לא היה נבנה המשק ולא הכפר העברי.

וחשוב לנו לדעת – שקרן היסוד אספה
במשך עשרים ושש שנות קיומה עשרות מיליונים
לירות והשקיעה אותם בכל ענפי המשק העברי בארץ
– למן המדגרה והטרקטור במשק החקלאי ועד
למפעלי חרשת, חברת האשלג וחברת החשמל.

כספי קרן היסוד משכו גם כספים של
אנשים פרטיים; קרן היסוד סללה את הדרך ואז
באו גם אנשי ממון והשקיעו את כספם בבנין
הארץ.

קרן היסוד היא אפוא הקרן הבונה, כשם שהקרן הקימת היא הקרן הגואלת.


(תמוז תש"ו)



25.png







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30790