


	
	חיים לנסקי
	



א


מה תחוש נחלי,



אן פרוע תרוץ?

שתי שורות אלו לקוחות מהשיר “נחל שלי”, אחד השירים מספרו של חיים לנסקי.

מי הוא המשורר? היכן הוא? הישא את
שירו העברי בארץ־שמש, או בקרה על אדמת נכר?
היחיש את פעמיו כנחל החפשי בערוציו, או
רגליו כבולות בשדות שלגי סביר הרחוקים? איך,
המשורר?

כזאת וכזאת ישאל הקורא, הלוקח
בידו את ספר השירים של חיים לנסקי, ולמה
ישאל?

כי רחוק הוא המשורר, גולה הוא, מגרש
הוא ועובד עבודת פרך. הוא נשלח לארץ גזרה,
לסביר.

– ומה חטא חטא? ־ ישאל השואל.

– הוא העז להביע בקול את רחשי נפשו,
את הגות רוחו, ובלשון עברית. חיים לנסקי לא עשה
כל מעשה נגד ממשלת רוסיה, אולם הרהיב עז
להביע בשירים עבריים את מחשבותיו
ורגשותיו.

והנה הגלוהו לסביר.

אבל גם ערבות סביר לא צננו את להט
נפשו העברית, והוא הוסיף להגות, לשיר ולכתב
שירים עבריים. מפעם לפעם ישלח את שיריו
לארץ־ישראל –שירים כתובים באותיות זעירות מאד,
כפנינים, על פסת ניר קטנה, אגרת קטנטנה
שלוחה לבני משפחתו, הסופרים העברים,
והשירים הגיעו מזמן לזמן ואף נתפרסמו,
והנה הם מכנסים בספר.

וראה זה פלא: על הלשון העברית
הכריזו חרם, כל ספר עברי השמידו – ואף על פי כן
לא יכלו למלה העברית.

על אף החרם והרדיפות התלקחה האהבה
לשפה העברית בלבות כמה אישים מישראל
בגולת רוסיה והם נכונים לכל קרבן בעד אהבתם.
חיים לנסקי אינו יחיד, גם אלישע רודין, משורר
הנשרף באהבתו לשפת הנביאים, חי ברוסיה. ואם
אמנם מעטים הם ששירתם הגיעה אלינו, הרי מעטים
אלו עדים הם, כי לא כבתה הגחלת העברית גם
ברוסיה, אחרי עשרים שנות חרם על השפה העברית.
ואנחנו משתוממים על עז רוחו של המשורר לנסקי,
הנדח כקין, כמקלל, ומאחורי פסגות אורל
הולכים שוקעים ימי הנער שלו, כאשר יאמר
בשירו, והוא עומד איתן ושואל:

בלב סביר, בזך שלגיה

מה לי צפנת, הגורל?

עוד פגע? הב! תלאה – שלחה!

לא אשאל עוד מהיכן:

אני מוכן, מוכן, מוכן…







מי נתן לו למשורר “פקדת הכן” זו?
האין זה מעלה בזכרוננו את הרגעים הנעלים
בתולדות ישראל, את הקדושים המומתים על
קדוש־השם? וכי מה יוכלו לעשות לאדם אשר גמר
בלבו אמר:

עקדני נא, הקר הזעף

את ישותי שסף לשנים:

בשרי הפקר לשן הזאב,

רוחי הקדש לשם שמים.

גם סביר, גם עבודת פרך לא ירפו את
רוחו. אמנם, שפטים עשה יעשו בגופו, בבשרו,
אולם רוחו “הקדש לשם שמים”.






ב


התרצה לדעת מי הוא לנסקי? כיצד עברו
עליו ימי ילדותו? לא רב האור אשר נפל בחלקו, לא
פנקה אותו יד אם ולא אמץ את רוחו מבט אב. על
ברכי סבא שואב־מים וחוטב עצים התחנך הילד
חיים, אבל בבית הסב העני היה גם אור. והאור הזה
קורן, ומחמם את נפש המשורר בקר הזעף של
סביר. הבה ונשמע כיצד יספר לנסקי עצמו מקצת
מתולדותיו:

“נולדתי ב־1905, בסלונים העיר, בפלך
גרודנו. טרם למדתי לבטא אבא־אמא נתגרשו
הורי. נסעו להם לעולם הגדול. אותי אסף זקני
לביתו בדרצ’ין (עירה סמוכה לעיר מולדתי).
פרנסתו היתה על דליו ועל גרזנו. חוץ משאיבה
וחטיבה היה בלילות האסיף שומר בגנים. בימות
החל השכים לקום. מתוך אמירת “קטרת” וצלצול
דליים צעד אל החוף האפל, – – בשבת ובמועדים
אהב לעבר לפני התבה, בין מנחה למעריב – את
העיון במדרש. במוצאי שבת אחר ההבדלה היו
עוברים ושבים שוהים שעה קלה לפני חלונו המואר:
ר' שלמה ונכדו מזמרים זמירות. – – הסב משך
בעל מחשך עד חשך. אך כידוע – רבוי מלאכות
סמן למעוט ברכות. מקמצים היו באכילה ואת שכר
הלמוד עבורי סלקו בזמנו. למדתי ב”חדר"
המשבח בעירה. עקר הלמודים היה התנ"ך. המורה
ידע לחבבו על תלמידיו. – בשנת השתים־עשרה
לימי חיי חברתי את השיר הראשון. – –

מורתי בבית־הספר הגרמני (הימים
ימי כבוש פולין במלחמה הקודמת) נתנה לי
מהלכים בבית ראש־העיר. ספריה עשירה היתה שם
בשלש לשונות – בעברית, יהודית ורוסית. את כל
שעות הפנאי שלי התחלתי לבלות בין הספרים.
יחד עם גבורי “דברי ימי עולם” לקלמן שולמן
הייתי “מריע אף מצריח ועל אויבי מתגבר”,
תירתי על פי “שבילי ארץ” לשמשון בלוך את כל
האזורים הקרים והחמים והתענגתי על מליצותיו
של הגיאוגרף העברי שלנו: “הנותן זמירות
בלילה” (הזמיר), “המגיד לאדם שיחו” (התכי). – –
עולם הספר לא דחק את רגלי עולם המשחק. בין
ילדי רחובנו הייתי תמיד ראש וראשון לכל מעשה
שובבות. כה עברה עלי ילדותי.

בשנת 1921 נתיתמתי מזקני. הדוד
נטל על עצמו ללמדני את אמנותו – את הסנדלרות.
לא עשיתי חיל במלאכה. נתיאשו ממני – לא יצלח.
אני נוסע לוילנה, מתקבל כתלמיד בסמינריון על
שם כהנשטם. – – אביב 1923. – מתקבל מכתב מאבי
מעיר בקו. בראש השנה תרפ“ד אני גונב את
הגבול ונתפס על ידי שומרי הגבול הסוביטי.
שני חדשים בקרנטין, חדש נסיעה באטפ. שולחים
אותי לסמרה ותעודה בידי – האזרח פלוני נתין
סוביטי עם כל הזכיות ואין לו רשות לצאת מן העיר
במשך שנתים”. אני בורח. בסוף החדש פברואר
שנת 1924 אני בבקו. חי על שעורים עברים ועל
השכר שקצב הקלוב היהודי בעד ספורי
(ביהודית) הנקראים שם בפמבי פעם בשבועים.
בסוף 1925 אני נוסע למוסקוה ומשם
ללנינגרד".

עד כאן דברי חיים לנסקי על עצמו. אך
חבריו שחיו בחברתו בוילנה, יודעים לספר מה
גדלו געגועיו לאביו וכמה חתר לגלות את
עקבותיו. ידוע ידע כי חי אביו. אך נעלם ממנו
היכן הוא. – נפשו לא ידעה מנוח וכל הימים היה
מתהלך קודר ועצוב מרב געגועים. משנודע לו
כי אביו חי ברוסיה החל חיים לבקש דרך כיצד
לצאת מפולין ולהגיע אל אביו בבקו.

יום אחד נעלם חיים מן הסמינריון
למורים, שהיה אז תלמידו, ועקבותיו אבדו. אחר
כך נודע כי יצא ברגל לרוסיה. כסף לא היה לו
להוצאות הדרך, והתחבר ל“שגץ” פולני שגם הוא
הלך לרוסיה, ושניהם התגוללו ממקום למקום,
מכפר לעיר ומעיר לכפר – עד שהגיעו אל הגבול
הרוסי. בדרכם היו עובדים ביערות, משתכרים
מעט כסף והולכים הלאה.

וגם על הפגישה עם אביו יודעים חבריו
לספר, כי היתה בה לא מעט אכזבה. הבן מצא את
אביו קומוניסט, שאינו מבין לרוחו העברי של בנו.
וחיים אינו הולך בדרך אביו. בלבו מתרוצצים
הרגשות כלפי האב והמסרת הטובה מאת הסבא –
והיא הגוברת. הוא כותב שירים עבריים ושולחם
לביאליק ומחכה לתשובה. בינתים מתגבר
היאוש בלבו והוא נאבק מרות עם עצמו. והנה קרן
אור בחייו הקודרים: אגרת קטנה שלוחה אליו מאת
ח. נ. ביאליק, ובאגרת דברי עדוד למשורר הצעיר
על שיריו: “ריח טוב ומתוק נודף מהם. יישר כחך”.
הדברים האלה חזקו את רוחו. כמה שנים התהלך עם
המכתב של ביאליק בכיסו. משנאסר לנסקי
והושם במאסר לקחו ממנו את המכתב. הרבה
דמעות שפך על האבדה הזאת.

וכך עברו שנים והוא הוסיף לכתב
שירים עבריים ולשלחם לארץ־ישראל אף מסביר.
אולם זה כמה שנים נדם קולו ואין ידיעה
ממנו.



(ת"ש)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31009