


	
	"מראות גלבע"
	





קוראי “דבר לילדים” זוכרים את רשימותיו
של זרבבל מעמק יזרעאל. בכל עתות השנה שמענו
את קולותיהם של צפרי הרננה אשר לרגל הגלבע,
שהעביר אלינו אל הערים והכפרים. כותב הרשימות
אזנו פתוחה לכל צליל ולכל ציוץ, ואם סר אורח נוטה
ללון מעופות הנוד, מיד קלטה אזנו את ציוצו המיחד
בלשונו המיחדת. – אם השרונים הגיעו לעמק
בכסלו הרי מיד אנחנו שומעים יחד עם זרבבל את
ה“קיוי, קיוי” שלהם ואת “פינק פינק” של הפרושים,
או כפי שיתאר בעדינות את נגינתו של אדם-החזה:
“טבעות טבעות וסלילים רוטטים ענגים, צחים, תפך
נגינתו של אדם-החזה. ניק-ניק-ניק – –”. רק מי שמאזין
ומקשיב לקולות ובנות הקולות שבעלי-החיים
השונים מוציאים מגרונותיהם, מאזין ונהנה מן
הנגינה הנפלאה אשר בטבע – הוא יכול אחר כך
להעלותם על הכתב והם רוטטים באזנינו ואנחנו
רוצים לשמע ולהאזין כמוהו.

אך גם עינו של זרבבל פקוחה ורואה כל
שנוי בצבעים של הטבע במקום-מושבו בעמק
יזרעאל. הוא עוקב אחרי תבואת השדה ולבלוב העץ
ופריחת השיח. עינו רואה ולבו שמח לפריחה
ונהנה מן הפרי ונעצב על הכמישה והשלכת
ומחכה לאביב וללבלוב חדש. מה רבים הדברים
המתרחשים בכפרו הקטן. מה רבים הדרכים
המענינים בפרדס, בכרם, בגרן ובאסם. עולם
גדול הוא – הכפר הקטן לרגל הגלבע, כה מרבים
בו השנויים והתמורות. הנה מטרטר הטרקטור
והמחרשה והנה שאון הקומבין האוסף את היבול –
מראות וקולות מתחלפים בכל יום. גם ששונות וגם
יגונות ממלאים חליפות את הלב. והנפש סוערה וחיה
מחדש את כל המתחדש בטבע ובעבודה יום יום. מי
שאזנים לו להאזין ומי שעינים לו לראות מה רבים
הדברים המענינים הרוחשים בארבע אמות של
הסביבה הקרובה, מי שיודע להקשיב לרחשים אלה

– לא יאמר: “משעמם לי!”

זרבבל אסף את רשימותיו אלה בספר קטן
בשם “מראות גלבע”, וא. גלעדי הוסיף עליהן
ציורים עדינים, וכשאנחנו קוראים בספר הקטן
הזה מתעורר בנו הרגש:

הן אזנים ועינים לנו, ולמה לא נקשיב
גם אנחנו איש במקומו למנגינות הנפלאות של
הטבע ושל האדם העובד ונצרפן למנגינת לבנו
שתעשיר את נפשנו?

(תש"ג)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30959