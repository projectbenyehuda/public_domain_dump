


	
	אני עבדו
	



סימן: א׳ני עבדאללה ב׳ן כצ׳יר. לחן: האני יא מחבובם האני תרכי.






אני עבדו קראני

ומעיל צדק יעטני

עתה אויבי רדפני

וירוץ עלי בצואר.





עת לעשות אמרי נעם

ישלח נגיד בחור מעם

ולאם מלאם מלא זעם

יפרק עלו מעל צואר.





בא העת הגיע היום

עזרה מצר למצוא פדיום

יבנה מכון שבתו אים

עיר כמגדל דוד צואר.





דרש בת חן וטוב ראי

אמר לה, דוד, התנשאי

אפדך מבור כלא תצאי

התפתחי מוסרי צואר.





אל רום שוכן צא לישע

לעם צדיק בך נושע

תמחץ הראש מבית רשע

ערות יסוד עדי צואר.





למען תמחץ רגליך

בדם לשון כלביך

נועצו על צפוניך

דברו עתק בצואר.





הרק חנית וסגר לקראת

רודפי כורתי פנת יקרת

צור חרבך כמי פרת

שטף ועבר עד צואר.





בן ישי חי ינון שמו

לא תאחר לשלמו

שים המשרה עלי שכמו

להעביר על טוב צואר.





כרועה טוב ירעה עדרו

צדק אזור זיו הדרו

יציץ נזרו ותארו

רביד זהב על הצואר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41922