


	
	עטרת פז
	



סימן: עבדאללה. מנגינה: תורכי חוסיני






עטרת פז תשית / לראש קציני, דודי

גואלי מראשית / עולם תנחני, דודי

את נפשי מצר לחפשית / מהר פדני.

חי, אז ברנה, בוא יבוא נא

אהללה, אהללה

חי, בשיר רנני

בשיר רנני.





בתוך נפשי צירים / אנא רפא אל, דודי

כרפואת אב הורים / על יד רפאל, דודי

ובקול נעים, שיר השירים / תרן לשוני.

חי אז





דורש טוב ציר נאמן / הוא אליהו, דודי

מבשר טוב לזמן / נדב אבי הוא, דודי

יגלה עת קץ הנטמן / תראינה עיני.

חי אז





אל חי יבא שילה, / שבט מיהודה, דודי

ישמע תוך אהלו / מזמור לתודה, דודי

יובילו מלכים שי לו / עבדי אדוני.

חי אז





להשקותם פוריה / יין וחלב, דודי

להרבותם רביה / צחו מחלב, דודי

ומרעה טוב עיר צביה / תרעה את צאני.

חי אז











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42065