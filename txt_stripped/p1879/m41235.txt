


	
	צאו אחי
	



זה השיר ששלח להגביר השר ונגיד יצחק דוד ישועה גבאי ש׳ התקכ״ג

סימן: צאלח






צאו אחי ראו שיר לא יסלה / בכתם טוב וזר זהב למסגרתו

אשר שרתי לשר נזר חבריו / וכלם הולכים סרים למשמעתו

לכו אחי משחוהו עליכם / לשר קצין ולא תשגו בזולתו

חנו סביב לאהלו ואכלו / לשבעה צוף דבש חלב מליצתו

למען תינקו משד אמריו / ותרעו מבשמי חן ערוגתו

ואיש חכם אשר יפרע דברי / אמת סכל והוא חומס יחידתו

ראו קומה אשר דמתה לתמר / ועץ זית עלי מים בנצתו

ועינים כעיני הצביים / ונפת השפתים בדברתו

ואם אבוא לספר מהלליו / לשוני יהיה נאלם לחלשתו

אבל דרך כלל אמר הכי הוא / בלי חסרון בצד מה משלמותו

ולכן נקשרה נפשי בנפשו / והוא קטב ונפשי היא חגורתו

והשקני זמני מי מרירות / עכרני לכדני בערמתו

אשר סבב וגדר את ידידי / ונשארתי כאיש בדד בצרעתו

ומי ישמע ומי יקשיב דברי / חמסי על זמני לא עלי בלתו

תפלתי לבורא השחקים / ורוכב על שמי קדם בגאותו

יקבל את תפלתי למען / זכות אברם ויצחק ועקדתו

וישלים את רצון דודי וחפצו / ימלא משאלות לבו לטובתו

ויחזר אל נוה קדשו בכבוד / שבע רצון ושלותו בתוך ביתו

אזי אודה לאל נורא עלילה / אדון עולם ואין קץ אל גדלתו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41235