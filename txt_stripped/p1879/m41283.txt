


	
	צור ישועתי
	



סימן: צאלח. מנגינה: חוסיני.




צור ישועתי ענני יה ענני

קבץ עדתי מיד אויבי פדני

שור כי למרמס שמני

ולארבע רוחות זרני

חיש קבץ אותי מגלותי ותנהלני.





איך נגיד עמך את בריתו הפרת

איך עני ומך את כל אויביו השמחת

עם משיחך התעברת

כסאו לארץ מגרת

אתה נאמת ״אבי אתה הוא יקראני״.





לי ענה דודי רחם ארחמנו

לדוד עבדי בישועתי אראנו

זרועי תאמצנו

בן עולה לא יעננו

אשמר לו חסדי ישב נגדי ויהללני.





חמל ורחם על ישראל עמך

לעירם הנחם ויסד היכלך

ולשוני תהגה צדקך

כל היום תהלתך

אז לבן ישי יובילו שי והוא ירעני.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41283