


	
	צמאה לך
	



סימן: צאלח. מנגינה: חוסיני.






צמאה לך רוחי כמה בשרי

לשפך לך שיחי לשיר בשירי

אמנם כפי כחי אשיר לך צורי

אל מבטן גוחי שעה מאמרי

ורצה זמירי כשיר בני מררי.





אם מלאכי מעלה ילבשו מורא

איך בריה שפלה לשיר לא יירא

כי לך הגדלה והגבורה

אשר אין לה תכלה ואת מקורה

אכן אשירה ושמך הוא בעזרי.





לבי יעירני משנת סכלי

לערך לך הגיוני במיעוט שכלי

יחיד ואין שני אולי תשא לי

פשעי ועווני אל שמחת גילי

התר כבלי ששם ברגלי יצרי.





חי שוכן עליה לך מפארים

כל אופן וחיה שמך מזכירים

הוא הוה הוא היה יהיה לדורים

שעה זמירים קלה ביצורים

ולעם נבחרים תשוב, ישעי ואורי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41284