


	
	צבי החן
	



זה השיר אשר שלח להחכם השלם כהר יעקב אלישר שליח חברון תוב״ב ש׳ התקכ״ג

סימן: צאלח






צבי החן קחה שירה שקולה / במאזני בין ומלבי אצולה

אכבה את שביב חשקי בשירים / בטרם אחלה אורד שאולה

לך השתוקקה נפשי וחשקה / דברך לה ירפא עד נקלה

חקרתי כוכבי שחק והנה / בלי נגה וצדק גם בתולה

ושאלתי ומי עלה שמי רום / ומי גזל והשיב הגזלה

השיבוני אשר הלכו להאיר / פני דודך והמה לו סגלה

ועת האיר והופיע כבודך / לארצנו והיא נתנה יבולה

ועת הכין לדרך את פעמיו / עצובה וערפל לה חתלה

ומה מתקו אמריך ודברי / מליצתך בעמדך תוך קהלה

ואם אבוא להקיש שכלך דוד / ואיך תדמה לעלה העלולה

וחן תאר ידידי הוא בעצם / וחן זולתך דרך שאלה

ואם יהיה זמננו מנורה / כבודך הוא עלי ראשה לגלה

ואם דודי כקטב הצפוני / לך נפשי תסבב כעגלה

ובחרתי להסתופף בצלך / ואם תימין אני לא אשמאילה

קחה מני תשורת מענה פי / כשי הון רב בלי חקר ותכלה

ואם נמצא שגיאת חטא בשירי / בפי, ממך אבקש המחילה

ועוד מה אאריך לשון, לטוב לי / שתיקתי ודומיה תהלה

אלהי אשאלה ממך תחנה / תקבל נא תפלתי כעולה

ותשלים את רצון צירך כחפצו / ודרכו תהיה דרך סלולה

ויבא יעקב שלם לחברון / ועל ראשו עטרת הוד גדולה

ויחזר אל נוה קדשו בכבוד / בהון עתק ורב חדוה וגילה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41234