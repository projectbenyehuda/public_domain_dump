


	
	צר ומצוק
	



סימן: צאלח. מנגינה: חוסיני.




צר ומצוק מצאוני

מפני כבד זדוני

פנה אלי וחנני, דר רום,

אל תסתר את פניך ממני.





אדני, שוב חלץ נפשי

מלטני מפח יוקשי

עד אנה אויבי על ראשי, ירום,

תחת אהבתי ישטמני.





לחצוני אנשי רשע

החש נא לי, שלח ישע

הצילני מיד רשע, ערום,

הושיעה ימינך וענני.





חן על עמך ותן חנו

בעיני האל אדונו

במהרה בכבוד, קרנו תרום,

בחסדך אל יחיד, אין לו שני.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41254