


	
	[בעמק הים]
	




בעמק הים העמק ביותר,

גם שם,

מקום בו השמש הכל־יכולה,

לשלט אף איננה חושבת,

מקום שם רובצים

רבדים רבדים

של מים־פלדה,

נחים מנוחת־מות;





בבית־העלמין החשוך שם,

בין שלדי־אניות –

ערמות של קברים

בדממה עמקה;





שם –

מקום שהאבן הכבדה ביותר

(חוצה במהירות את דרכה)

ד"ש אפל מביאה

מן האור הרחוק,

ד"ש אלם ממשחק הגלים,

מתחדש אלף פעם

בימי רוחות,

בימים של קרבות,

עת מעל פני הים

הר על הר מטפס;

אף שם

החיים בנו להם קן.

יצורים שם חיים

כעורים להפליא,

יפים להפליא;

ויותר משאנו

קשורים לאויר,

לאור הטהור והזך –

הם בלחץ המעמקים

וחשכת הקברים

בקשר חזק הדוקים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35400