


	
	בשער המגדל
	



א

אוסף האגרות והתעודות של ר' משה חיים לוצאטו ובני־דורו, שנתפרסם מקרוב1, יש בו כדי לעורר את התשוקה לפתוח מחדש בפרשת־חיים זו של איש־המופת ואיש־החידות בכמה מובנים.

הנוסח של החיים הללו, המתגלים לנו לאור התעודות שנקבצו יחד
– מהן רבות שהיו עד עתה גנוזות – כבעלי מתח גבוה מאד, הוא פשוט יותר מדי
בספרי ההיסטוריה שלנו, והוא כמעט אחד בפי ההיסטוריונים כולם, החל
ביוסט2 וגריץ3 וכלה בדובנוב4, שידע אמנם להעמיד את לוצאטו בין
אור וצל ולתת לו מאותו שפר שבין “צפרא” – בוקרה של תקופה חדשה – לבין
“רמשא” – לילה של תקופה5, אבל בא אחר־כך,
כאחרים, להבדיל באופן סטיריאוטיפי מאד בין האור ובין החושך, ואף הוא מתח
תחומים: עד כאן מידת יום, מכאן ואילך מידת לילה; עד כאן ברכת שחר: זמר
נעורים, שירת האהבה, ספר על מלאכת השירה והמליצה (“לשון למודים”), מכאן
ואילך ברכה אחרת, שאינה בעצם ברכה, אלא קללה: “הקבלה האיטלקית משכה ברשתה
את המשורר הצעיר משה חיים לוצאטו”.6

את קו הגבול שבין ה“אור” ובין ה“חושך”, בין הנהייה לשחר
חדש של שירה ובין התעייה בערבות הדמיון של הקבלה, מותח דובנוב, כמו
היסטוריונים אחרים, בשנת העשרים לחייו של לוצאטו, והוא מדגיש, כי “בהיותו
בן עשרים כתב (לוצאטו) את האידיליה הדרמטית ‘מגדל עוז’, שבה העריץ את נצחון
האהבה הצרופה על התאוה החוטאת. חיבור תמים זה, שנכתב בדרך שירת הרועים של
המשורר האיטלקי גואריני ‘הרועה הנאמן’, היה מעשה רב בימים ההם, שבהם ידעה
השירה העברית רק לקונן על צרות האומה ולקשור כתרים לאל
עליון”7.

בדרך זו של ההיסטוריונים הלכו גם הביאוגראפים של לוצאטו,
ואף הם ציינו כך את הגבולים בחייו וביצירותיו. אף הביאוגראף האחרון של
לוצאטו, ד"ר ש. גינצבורג8, שהוא גם המוציא את
כתביו ואגרותיו ובידו נמצא הרבה מן החומר הממשי לבניין ספר החיים שלו – אף
הוא נמשך בדרך כלל לקו־הגבול הזה, שמתחו אלה שקדמו לו, אף כי בכמה פרטים
חשובים תיקן הוא את מידת הקו.

בעצם נמשכים הכול אחרי הביאוגראף המובהק הראשון של רמח“ל, אחרי יוסף אלמנצי9, והוא שנטה ראשונה את הקו
בחייו וביצירותיו של לוצאטו, אף כי יש להגיד לשבחו של הביאוגראף הזה, שדייק
בידיעות ובשמועות וכתב מה שכתב בפחות החלטיות ובפחות ודאיות מאלה שבאו
אחריו. גם עניין החיבור של “מגדל עוז” על־ידי לוצאטו בשנת העשרים לחייו
עניינו הוא; אבל הוא אמר זאת בדרך השערה ולא קבע מסמרות
בדבר10, וספקות שלו נעשו לאחרים ודאיות, וברי
היה אחר־כך להיסטוריונים ולביאוגראפים כי הספר “מגדל עוז” נתחבר על־ידי
לוצאטו בשנת תפ”ז, היא שנת העשרים לחייו, ושנה זו היא, כידוע, שנת המשבר
בחיי לוצאטו, שבה, בר“ח סיון, ראה חזון ובא אליו “מגיד” מן השמים וגילה לו
סודות וכו', ועל־ידי כך כאילו נעשה ברי להם עוד דבר, כי “מגדל “עוז” נתחבר
לפני ר”ח סיון, היינו: לפני התגלות ה”מגיד“, והוא “נקודת הגובה – השיא –
בפעולות השונות, המצוינות, של לוצאטו בימי נעוריו”11, שמעבר לה חלה התקופה של פעולות אחרות – ב”קבלה" ומשיחיות. וכך
נוצר אותו קו “ישר”, הקו המבדיל בין החול ובין הקודש בחייו וביצירותיו של
לוצאטו, ואף ספר התהלים שלו, ק“ן המזמורים בנוסח התהלים שחיבר מיום ד סיון
תפ”ו עד ר“ח שבט תפ”ז, נעשה באופן כזה חולין. עוד אלמנצי חיבר את התהלים של
רמח“ל עם הלימודים הראשונים שלו “במליצה, בהגיון ובשירי לשון
הקודש”12, ולדובנוב פשוט וודאי כי “מזמורי
תפילה בסגנון מזמורי תהלים” שייך לאותם השירים העבריים שכתב לוצאטו
בנערותו13, אלה שהם לדעתו ניגוד לתורת הרזים, ל”קבלה", שדבק בה אחר־כך.

יש להשתומם, שחוקרים וסופרים שנטו בכול אחרי “השכלה”
וראציונליסמוס והביעו את צערם, שלוצאטו נגרר אחרי תורת הרזים, היו
כמשועבדים לתפיסת בעלי התורה של רזים, שהמשבר בחייו של לוצאטו כאילו בא
פתאום, והוא קשור בכול באותו יום ר“ח סיון תפ”ז, שאז, לפי דברי לוצאטו
במכתבו לרופא עמנואל כלבו14, “אחד קדוש מן שמיא
נחית”, והוא שהגיד לו מאז “יום יום סודות גדולים”, ואמר לו, שיזכה “לשמוע
מפי אליהו ז”ל גם דברי אלהים חיים“; “ויהי כאשר אמר כן היה לי: למועד אשר
דיבר נגלה לי אליהו ז”ל, ואחריו נשמות קדושים אשר בארץ המה, העומדים
לשליחותו של מקום להודיע סוד ה' ליראיו. – – וחיברתי על פיהם חיבורים רבים
וגדולים”.

בעצם נמצא אף אצל בעלי תורת הרזים השקפה אחרת, ולוצאטו
בעצמו מספר לנו במכתב אחר על אותו מאורע נפשי, והוא תולה אותו כמובן בחסד
אלהים אשר בחר בו ו“עשה זאת, ולא כהכנתו”, והוא מוסיף בכל־זאת ועונה לשאלת
ההכנה: “אך האמת היא, כי שנים שקדתי על ענין היחודים, ליחד יחודים, כמעט
בכל רבע שעה יחוד א', כאשר אני מתמיד גם ת”ל. וגם ראיתי לעמוד בטהרה, אך
תעניות לא עשיתי הרבה, כי אם זאת היתה לי התמדת היחודים, ושורש הכל הארת
המדרגה אשר שלטה בזמן ההוא – ולקח הב“ה אותי לכלי כאשר
חפץ”15. גדולה היתה אפוא לפי דברי לוצאטו עצמו
ההכנה לאותו מאורע בחייו, והיא נמשכה שנים, שבהן כבר התמיד להאיר את
המדרגות העליונות, בדרך ה“קבלה”.

ההתמדה בתורת הרזים התחילה לפי זה הרבה קודם לאותו יום ר“ח
בשנת העשרים לחייו של לוצאטו – שנים קודם, – ואם נקבל עדות תלמידו,
יקותיאל רופא מוילנה, מי שגילה את מסתריו של רמח”ל וגרם למחלוקת הגדולה
בחייו, היה רמח“ל יודע “כל כתבי האר”י בע”פ" עוד “כשהיה בן י”ד
שנים“16, והן העיד רמח”ל עליו בפני רבו באסאן,
כי “עצם הדברים אשר כתב (יקותיאל רופא באותה איגרת) הנה הנם כלם אמת
ואמונה”, אלא ש“הגדיל לדבר” ו“הרחיב המלות הרבה” ו“הפליא
והגזים”17. הגזמה ודאי יש כאן, אבל עיקר הדברים
יש בהם כנראה מן האמת. כי הנה מספר גם רבו של רמח“ל, ר' ישעיה באסאן,
באיגרתו לרבני ויניציה, בזמן המחלוקת על רמח”ל וספריו, על ימי נעוריו של
תלמידו18, כשהיה “מאיר ובא בבקר בבקר קל כאחד
הצבאים” לביתו של הרב ומישש את כל כליו, עד ש“מצא מעט הכתובות אשר חנן ה'
אליו”, שהוא עבר עוד בזמן ההוא “את מיכל, ויקח גם מע”ץ החיי“ם19
ויאכל, אז רעיוניו פשטו בעמק הסודים, התעלס באהביהם רוה
דודים”. ובאסאן, שרצה להשקיט את הריב, איננו חשוד על כל הגזמה מצד זה,
ואפילו לא לשם מליצה חרוזה ולשון “צחות”.

ויותר מכל ראיה ועדות חשובה תעודה שיצאה מתחת ידי רמח“ל,
והיא מעידה כי בהיותו בן שבע־עשרה שנה כבר הסתכל בתורה ובעולם בדרך בעלי
ה”קבלה" והביא ראיות מהם ומספריהם.

בספר “לשון לימודים” של רמח“ל שבכתב־יד20, שהוא קדום לזה שבדפוס, שאיננו אלא מעין קיצור ממנו, ונמצא
בהקדמה רמז שהוא כמפורש, שנתחבר בשנת תפ”ד, והיא שנת הי“ז לחיי
רמח”ל21, אנו מוצאים את רמח“ל בדברו – בהקדמה
לחלק השני – על הלשון העברית, כי הדברים בלשון זו, “מלבד היותם רומזים על
הדבר הנרצה בהם, הנה תחתיהם יעמדו סודות עליונים לאין קץ, מה שלא נמצא בשאר
הלשונות, וכידוע ליודעי חן; וזה להיותו (=הלשון) מושרש בשרשי הקדושה”. “כי
בזה נבחן יקר לשוננו, באשר אין שמותיו ומלות(יו) מורים עניניהם מצד ההסכמה,
כשאר הלשונות, אך יורו על מהות הענינים ועצמותם באמת. וזה, כי כאשר יקבצו
דברים שונים לבנין גוף חמרי, כן כנגדם יקבצו אורות עליונים לבנין רוחניותו.
וזה, כי אין לך דבר מלמטה אשר לא יהיה כנגדו אור למעלה מכוון אל בחינת הדבר
ההוא התחתון – –. ובדרך זה פירש בס' הזהר טעם לקיחת עץ ארז ואזוב לטהרת
המצורע, כי לא דבר ריק הוא, אך הענין כי זה יעיר שרשם למעלה, אשר בכחו
להבריח רוח הטומאה השורה על המצורע, ואחר יטהר בהמשיך לו רוח קדושה מן
המקום הראוי. ונחזור לעניננו, כי האותיות אשר תבאנה לחבר המלה הנה הנה
מורות קבוצת האורות אשר נקבצו באו אל חבור הגוף המוזכר בשם ההוא בגשמיות;
כי זה תלוי בזה כשלשלת משתלשלת מן הסבה הא' ב”ה. וכדכתבו בפרשת צו בספר
הזהר: 'לית לך טב וביש, קודשא ומסאבותא דלית ליה עיקרא ושרשא לעילא ובעובדא
דלתתא אתער עובדא דלעילא”. ומבחינת האותיות עצמן יתבאר לנו קדושת מקורן
ורוחניותן. כי שאר האותיות של לשונות עמים כולם הנה הן מורות את אשר מורות
בהסכמת אנשי אומתם, ואין לצורתן טעם ועיקר; אולם אותיות לשוננו כולן נכוחות
למבין וישרות למוצאי דעת בדמותן ובצלמן, כידוע ליודעי חן, ע' ס' התמונה
יגיד אמת; והראיה לזה מסתבר, שאם אין האותיות בו כצורתן לא יכשר. כן נמצא
באותיות אשר מהן צריכות תגין ג‘, ומהן – א’, ומהן אינן צריכות כלל. עוד
מצאנו בתורתנו אותיות גדולות וקטנות. כל זה יורה אשר אינן מקריות, אבל מן
השמים תרדנה מעל ושרשן גבוה מעל גבוה. הלא כה דברי ר“א בספר הזהר, פרשת
ויקרא: ‘ר’ אלעזר פתח: שאל לך אות מעם ה' אלהיך וכו' – אסתכלנא בדרין
קדמאין ודרין בתראין, דרין קדמאין וכו‘, וסלקין ונחתין אתון רברבין ואתון
דקיקין, אתון רברבין נחתין מגו היכלא עילאה טמירא דכלא’ וכו'. – – ואולם אם
תתבונן עוד תמצא, כי לא נקרא בשם לשון הקדוש, אבל לשון הקדש; וזה, כי
עיקר הוראות מלותיו באמת היא הורות אורות הקדושה, ואם מורות על הדברים
הגשמים אינו אלא להשתלשלם מהם, וזה מבואר באשר זכרנו למעלה, כי האותיות
המתחברות בחבור המלה מורות על אורות הקדושה אשר חוברו יחדיו לחבר הגוף
ברוחניותו. נמצא כי ראשית הוראתן היא למעלה ותרד למטה להשתלשלות הגשמים מן
הרוחנים, וכמו שכתב בספר הפרדס22. וזהו מה
שמצאנו: 'יד ה'', ‘אזני ה'' וכיוצא; כי אורות קדושה אשר להם מכוונים היד
והאזן למטה, ובהם ישתמש ה’ יתברך להשגיח בתחתונים כל פעולה בפני עצמה. הלא
זאת היא חכמת אדם הראשון לשום שמות על כל נמצא, עד אמרם ז”ל: ‘כשרצה הקדוש
ברוך הוא לבראות אדם נמלך במלאכי השרת. אמרו לו: אדם זה מה טיבו? אמר להם:
חכמתו מרובה משלכם’ וכו'. ואם השמות האלה היו על־ידי ההסכמה, כשמות העמים,
מה חכמה היא זאת? אלא כי ידע האדם הראשון שורש הדבר ההוא למעלה ומה הוצרך
לכנותו ושם לו השם הראוי לו אשר יורה מהותו זה.
וזה טעם החכמים ז“ל, אשר היו בודקים בשמות, כי מהם יגלה להם, אשר עיניהם
פקוחות, מהות ועצם הדבר ההוא”.

תעודה זו שהעתקתי אותה מתוך כתב־היד, היתה לפני עיני הביאוגראף הראשון של רמח“ל שהשתמש בו23, אלא
שהוא ראה כנחוץ וכנכון למעט את דמותה, ובהחליטו, כי אם גם היה רמח”ל
“משתעשע” בקריאת “חבורים להאר”י ומקובלים אחרים" עוד בימי עלומיו, “עם כל
כזה עיקר לימודו וחשקו בימי עלומיו נראה שהיה בחכמת הפשט והמליצה, ובאלה
הפליא לעשות מאז היותו בן י”ז שנה בספרו היקר והמפורסם לתהילה ולתפארת, הלא
הוא ס' “לשון לימודים”, אשר יפרד והיה לשלשה חלקים“24, היה עליו להבליע בנעימה ולמסור בלחישה על סודות ה”קבלה" שיש
בספר הזה, והוא המשיך את דבריו הנ“ל והוסיף עליהם: “ורק בהקדמת חלק ב דבר
בקצרה במעלת וגדולת לשון הקדש ע”פ דרכי סוד”25.
על הדיבור הקצר של התעודה אפשר עכשיו להיוכח על־פי התעודה עצמה, שיש בה,
כמו שיראה כל קורא, אריכות־דברים וחזרות. ועל־פי זה יש לדון גם על ה“רק”,
כי מוצאים אנו ב“לשון לימודים” שבכתב־יד, מלבד בהקדמה של חלק ב, מקום אחד,
שבו מובאים דברי “קבלה” מה“זהר”26, ובהזכירו, בחלק ג27, משוררי־ישראל שלא שמרו על ה“יתד”
בשיריהם מזכיר שם רמח“ל בסילוד מיוחד את “המאור הגדול האלהי, עטרת צבי
המשוררים הר' משה זכותא” ומביא חרוזים משיר קבלי־מסתורי שלו, ואת האר”י הוא
מזכיר שם בתואר־כבוד: “בעל נעים זמירות ישראל, אשר גדלו במאד מאד, מאור
עינינו”.

אולי יהיה לנו לזכר ולסימן לשאיפתו של רמח“ל למאורות
ולנפלאות של המסתורין עוד בשעה שחיבר את “לשון לימודים” הלפ”ק הנמצא בסוף
ההקדמה לספר, והוא: “ג̇ל עיני וא̇ביטה נפ̇לאות מת‏‏‏‏̇ורתך” (תפ"ד) – פסוק
שהשתמשו בו בעלי־מסתורין בתפילות ההכנה שלהם, בבואם להיכנס אל היכל
ה“קבלה”, ושהוכיחו ממנו את ענין המסתוריות ועתיקותה28.





ב

מעתה אולי לא יהיה כל־כך פשוט וברור לנו, כי מזמורי
התהילים של לוצאטו, שנוצרו על־ידיו שנתיים ויותר אחרי “לשון
לימודים”29, כשהיה סמוך לזמן ה“משבר” בחייו,
מחוברים וקשורים בכול עם תקופה בחיי לוצאטו שבה היה כולו חילוני וחיבר
חיבורים חילוניים “במליצה, בהגיון ובשירי לשון הקודש”, כנוסחו של אלמנצי,
או כנוסחו של דובנוב, הכורך וכולל יחד: “שירים עבריים ומזמורי תפלה בסגנון
מזמורי תהלים” ומחבר אותם אל ימי “נערותו” של לוצאטו. אל מזמורי התהילים של
לוצאטו ואל קשרם למסתורין שלו ולחלומותיו המשיחיים עוד נשוב להלן, בסוף
מאמרנו. כאן עלינו לשאוף לעיקר עניינו ומטרתו של מאמרנו זה, והוא לפתוח את
השער ל“מגדל עוז”, והיא יצירתו החילונית ביותר של לוצאטו לפי דעה שעדיין
מקובלת היא, ואף מסמנת לפי דעת רבים את הגבול של חילוניות זו, והיא השיא
של תקופת חולין זו, שרבים בטוחים כי היתה בחיי הנעורים של לוצאטו, בין השנה
השבע־עשרה ובין השנה העשרים בחייו.

רבים יודעים על השפעת הדרמה האיטלקית Il Pastor
tido (“הרועה הנאמן”) מאת באטיסטה גואריני על חזיונו של
לוצאטו “מגדל עוז”, לאחר שהודיעו אותם דבר זה פרנץ דליץ' ומאיר הלוי
לטריס בהקדמותיהם למהדורה הראשונה של החזיון (הם אמנם, הודיעו זאת ביחס
ל“לישרים תהלה”30; אולם אלה שבאו אחרי דליץ'
ולטריס הסיקו את הדבר מתוך הדמיון של דרמות לוצאטו האחת לשניה בכמה כללים
ופרטים). יש שראו גם השפעה – ישרה31 או בלתי ישרה32 – משל החזיון האיטלקי Aminata
מאת טורקואטו טאסו, שחזיונו השפיע גם על היצירה
החזיונית של גואריני. וכל זה לגבי השפעה חיצונית. אבל לא התבוננו להשפעה
הפנימית, וכפועל יוצא מזה – גם לציר הפנימי של החזיון. חזיונו של לוצאטו
נתפרסם, כידוע, בימי ביכורי ההשכלה העברית, והראשונים שעמלו בפירסומו נטו
לראות בו “השכלה”: “רעיונות־שירה נשגבים בלשון עברית צחה, נשגבה ונעימה גם
יחד”33, ולא נטו לראות בו, מלבד האור הזה, עוד
אור אחר, זה שהיה ללוצאטו העליון, ועם זה העיקרי־הפנימי. וראייה זו של
“השכלה” לא בטלה עד היום.

לוצאטו בעצמו לא ראה יצירתו זו אלא כיצירה אליגורית,
ובמבוא יצירתו שר על המשל: “המשל מדבר”, ופתח־דבר הקדמתו הוא על “משל
ומליצה, דברי חכמים וחידותם”, ועל “משלי שועלים”, שאלו ואלו יוצאים
ללמד, ולא סיים את הקדמתו עד אם הודיע תוכן ספרו ותכליתו, שנוצר ל“יום
טובה היום הזה – יום חתונת משכיל ונבון, דודי ורעי, אלופי ומיודעי כמהח”ר
ישראל בנימין, בן הרב הגדול, החכם הכולל מ“ו כמוהר”ר ישעיה באסאן נר“ו, אשר
לקח לו הבתולה הצנועה מרת טובה, בת מלך כמוהו, מאן מלכי רבנן, בת החכם
הכולל החסיד כמוהר”ר מנחם קראקוביה זצוק“ל”. התוכן הזה הוא: “במדרש הקדוש
קדוש מדבר, ידמה במשלו תורת ה' ואשר חפץ בה אל נערה בתולה, בת מלך היא
ונעלמה מעיני כל חי במגדל עוז, אשר לה חביון חתום, אל אוהבה אחד תגלה ואיש
בלתו לא ידעה”. “זאת לקחתי היום ותהי לי למוסדות, לבנות עליה משלי, והנה
לפניך. כי זה דודי, חכם ונבון, נפל חבלו בנעימים בת מלכים, מאן מלכי רבנן,
והיו תואמים בני מלכים גם יחד, בן ת”ח ובת ת“ח, בפתחו את המגדל וילכדהו,
זאת התורה, תורת ה', אשר קנה לו”.

לוצאטו נותן אחר־כך לחוד את כל “פתשגן המשל”:

"מגדל היה בראש הר עוז מהררי קדם, והיה המגדל ההוא מבצר
אמיץ וחזק, וגנה על ראשו טובה מאד, ואיש אין יבוא בו, כי כל מבוא לא נמצא
לו. ויעבר המלך רם בכל מדינות מלכותו קול לאמר: אשר יבוא אל המגדל ואל גנו
יעלה ונתתי את שלומית בתי לו לאשה; כי אמר: יד אל תהי בו, כי מעוז לי הוא.
ושלומית היתה יפת תאר ויפת מראה. ויהי היום והנה נער עובר, שלום, בן מלך
ענמים, ויפן אל המגדל ויראהו והנה אין שער למגדל, והגנה עליו מלמעלה, וישקף
אליו ויבן בכל ההר, וימצא מערה לירכתים בנקיק סלעים, ותתכס דשא; ויבוא בה
ויתהלך בה, והנה היא מבוא המגדל. ויעל למגדל, וימצא שער לו, ויפתח את דלתות
השער, ועל פניו כטיט מדבק; בפתחו ויפל ארצה. ויעל אל הגנה, וילך בה ויצא,
ואת דבר המלך לא ידע. ויהי בעבור איש, זיפה שמו, אשר שמע את דבר המלך, וירא
את הפתח, ויתמה, ויחקר, וירא כי אין איש, וירץ אל המלך ויאמר: יתבשר נא
אדוני המלך, אשר מצא עבדך אל המגדל מבואו, וגם באתי בו, ואל הגנה אשר עליו
עליתי, וזה פריה. וישמח המלך מאד, ויקם מכסאו, ויחבקהו וינשקהו, ויתן תודה
לה', ויאמר לתת את שלומית בתו לו לאשה.

בימים ההם חשק שלום בשלומית, ותכל נפשו אליה, ושלומית
אהבתו, כי נבון דבר הוא, גבור חיל וטוב תאר. ותתרע שלומית את זיפה, מיראתה
את אביה, ובלבבה מאסתו. ויודע לעדה, והיא בשלום חפצה, ותצרור את שלומית,
ותתנכל אותה להמיתה. ויהי היום ותשלח עדה את שפחת שלומית, ובידה מנחה מאת
שלומית לזיפה, ושלומית לא ידעה. ודבר עדה את זיפה ביד משמע עבדה בסתר
לאמור: השמר לך, כי היום שולחת שלומית מנחה לך להמיתך. ויגד משמע לאיה,
אוהבת זיפה, כדברים האלה, ותלך איה ותגד לזיפה, ויבא לפני המלך. ויהי בבוא
מנחת שלומית, וינסוה, ויראו כי מות בה, ויצו המלך ויתפשו את שלומית ויביאוה
אל רחוב העיר להשרף, והמוקד מבוער לפניה. ויבוא שלום ויראה, וירץ לפני המלך
ויאמר: בי אדוני העון, והמלך ובתו נקיים; תהי נא ידך בי, המלך, הרגני נא
הרוג, ושלומית חיה תחיה. ושלומית צועקת: לא כן אבי, למה תחטא בדם נקי, אנכי
החוטאת, המיתני, ומדוע ימות שלום, וצדיק הוא, ודמו ידרש מיד המלך. ויהי הם
נדונים, ויאמר שלום בנפשו: אבל אשם אנכי על דבר המגדל אשר לא יראתי לנגוע
בו והנה גמול ידי אשר אמר להשיבני. כי פתח שלום דלתות השער וימצא אחריהן
מחוקה כדברים האלה: “לקרוב הלום ישאך לבך, עלי לשלם לך גמול ידיך”. ויחרד
המלך כשמעו, ויאמר אל שלום: מה מגדל? ומה הגמול אשר אמרת? אל נא תכחד דבר
אשר עשית. ויאמר שלום: אבל אנכי חטאתי, ואבוא יום בהר עז ואתבונן על מגדל
אין34 וארא והנה אין שער למגדל, והגנה עליו
טובה מאד, ואשקיף אליו ואדרוש, והנה מערה בסתר ההר במורד, ואבוא בה ואתהלך
בה, ואמצאה מבוא המגדל, ואעל על ראשו ואמצא את פתחו, ואפתח את דלתותיו,
ותפול האדמה אשר על פניו. וימהר המלך ויחבקהו וינשקהו ויפל על צואריו
ויבכה, ויקרא אל שלומית בתו ויאמר: קומי קומי, שלומית, קומי קומי, אל
תיראי, הנה ישעך יבוא לך, זה היום תשמחי. ויועץ המלך את דרדע ואת הימן,
ויאמר לירא את זיפה; ויירא זיפה ויודה, לא כחד דבר. גם חלומות חלם המלך,
אשר כל אלה הגידוהו, ויאמר להבינם, ולא יכול, עד אשר באו. ויצו המלך,
ויסירו הכבלים אשר לשלומית, ואת מאסרי שלום פתחו, וירא כל העם וירונו, כי
שמעו בדבר שלום אל המלך. וילכו הארמונה ויעשו שם משתה גדול, ויתן את שלומית
לשלום לאשה. ותאהב שלומית את שלום, וימצא חן בעיני המלך, ויהי לו לבן, כי
בנים לא היו לו. ויושיבהו על כסא ממלכתו, וימשול בכל בני קדם, ותכון מלכותו
מאד".

נוסף על משל האהבה הנאמנה של הרועה הנאמן, כפי שאנו מוצאים
אותו בדרמה האגדית האיטלקית של המאה הט“ז והי”ז, נמצא כאן משל המגדל, זה
שאיננו בדרמה האגדית, הנכרית, והוא ללוצאטו ראשית ותכלית הדרמה, ומקורו
ב“מדרש הקדוש”, ששם “קדוש” מדבר, כפי שהוא מציין בעצמו את המקור.

במאמרי “משל המגדל” שפרסמתי לפני כמה שנים35, חשפתי את מקור המשל – ב“זהר”, שאנו
מוצאים את רמח"ל גם במקום אחר, כשהוא קורא אותו “מדרש
קדוש”36, וכפי שאנו רואים עכשיו בספר האגרות של
לוצאטו ובני דורו היו רגילים אף בני סביבתו לקרוא אותו בשם
זה37.

במאמר ההוא הראיתי על דברי “ההוא סבא” בזהר “משפטים”
שהתגלה לר' יוסי בלבוש של “טייעא” ושאל אותו בדרך למגדל־צור כמה
שאלות־חידות, ביניהן “מהי עולימתא שפירתא ולית לה עיינין וגופא טמירתא
ואתגליה, איהי נפקת בצפרא ואת כסיאת ביממא, אתקשטת בקשוטין דלא הוו”, וכשבא
אחר־כך לפני ר' חייא ור' יוסי שאלו אותו ביחוד בדבר פתרונה של חידה זו,
והוא פתח בחכמה הנסתרה שבכל תיבה ותיבה של התורה והראה על הנסתרות שבפסוקים
אחדים בפרשת משפטים הראשונה וביאר את עניין ה“עולימתא שפירתא” – על התורה,
שהיא נסתרת, והיא מתעלמת בלבושים ומתגלית ומגלה סודה למי שמכיר בה.

“משל למה הדבר דומה?38 לאשה
אהובה, יפת־תאר ויפת־מראה, והיא סגורה ומסוגרת בהיכלה, ולה אוהב יחיד, שאיש
מלבדה אינו מכיר בו, ואוהב זה, מתוך אהבתו אליה, חוזר תמיד על פתח ביתה,
והוא מביט לכל צד, והיא יודעת כי אוהבה הוא החוזר על פתח ביתה תמיד, ומה
היא עושה? היא פותחת פתח קטן בהיכל הטמיר ומגלה פניה לאוהבה וחוזרת ומכסה
אותם. כל אלה שהם בקרבת אוהבה אינם רואים ואינם מתבוננים, אלא הוא בלבד,
ומעיו ולבו ונפשו הומים לה, והוא יודע כי רק באהבתה אליו היא מתגלית לו רגע
אחד, לעורר אותו. וכך היא התורה, שאינה מתגלית אלא לאוהב אותה. יודעת התורה
כי חכם־הלב ההוא חוזר בכל יום על פתח ביתה, ומה היא עושה? מגלה היא את פניה
אליו מתוך ההיכל, ורומזת לו רמז, והיא חוזרת מיד למקומה ומסתתרת. כל אלה
אשר שם אינם יודעים ואינם מתבוננים, אלא הוא בלבד ומעיו ולבו ונפשו הומים
לה. כי על־כן התורה מתגלית וחוזרת ונעלמת, מתוך אהבתה לאוהבה, לעורר בלבו
את אהבתה. בוא וראה דרך התורה כך הוא: בראשונה, כשהיא מתחילה להתגלות
לבן־אדם, היא רומזת לו רמז, אם הבין טוב, ואם לא הבין היא שולחת אליו
וקוראת אותו פתי, ואומרת התורה לזה שהיא שולחת אותו אליו: אמור לאותו פתי
שיתקרב הנה ואשיח עמו ככתוב (משלי ט): מי פתי יסור הנה, חסר לב וגו'. אם
הוא מתקרב מתחילה היא לדבר עמו מבעד למסך שהיא שמה בינה לבינו מלים הנאמרות
בדרך שיחה סתם, עד שהוא מתבונן מעט מעט, וזהו דרש. אחר־כך היא משיחה עמו
מבעד לצעיף דק דברי חידות, וזוהי הגדה. וכשהוא נעשה רגיל אצלה היא מתגלית
לו פנים אל פנים ומספרת לו כל סודותיה הכמוסים וכל הדרכים הכמוסים שהיו
שמורים בלבה מימים קדמונים. ואז אותו בן־האדם השלם, בעל התורה, ודאי הוא
אדון הבית, כי הן את כל סודותיה גילתה לו ולא העלימה ולא כיסתה ממנו מאומה.
והיא אומרת לו: ראה, מלת הרמז שרמזתי לך בראשונה כך וכך סודות היו בה, וכך
וכך הדבר”.

לפי המקור הזה של ה“מדרש הקדוש”, שבו “קדוש” מדבר, ומדמה
את תורת אלהים “אל נערה בתולה בת מלך היא, ונעלמה מעיני כל חי”, כלשונו של
לוצאטו, “אל אוהבה אחד תגלה ואיש בלתו לא ידעה”, הכוונה היא לתורת הנסתר,
ומעכשיו נבין את המבוא הסתום ל“מגדל עוז” – “אין עוז אלא תורה”39
הנמצא ב“מערה לירכתים בנקיק סלעים, ותתכס דשא”, ונבין גם
את שם המגדל אין שב“פתשגן המשל” של לוצאטו, שהוא כשם הספירה העליונה,
“כתר”, ראש המגדל של ספירות הקבלה40. המגיע
ועולה לראש המגדל הזה של תורת הקבלה הוא הראוי לראות פני בת המלך
רם41 עין בעין, פנים אל פנים, והיא תגלה לו את מסתריה, את סודותיה הכמוסים.

דרמה זו, שבה שר לוצאטו את שירת האהבה לבת בשר ודם וחגג את
חג נצחונה, יש בה גם משירת אהבה אחרת – ל“בת אלהים”, הנעלמה מעין כל חי,
והיא סודית ורוחנית, כמוסה ונסתרת. ואין היא לפי זה ניגודית בכול לאותה
שירה עברית שידעה “רק לקונן על צרות האומה ולקשור כתרים לאל עליון”,
כניסוחו של דובנוב. ואדרבה, היא נמצאה קרובה ביותר לאותה שירה ולאותה
ספרות, הקושרת כתרים ל“עליון”.





ג

הגיבור של “מגדל עוז”, שמצא את השער להיכל הסגור והסתום
ועלה במעלותיו עד המעלה העליונה, שבהגיעו שמה עלול הוא וראוי לראות את
בת־המלך הנסתרת עין בעין, פנים בפנים – להיות “חתן המלך” – מתגלה באופן זה
גם כגיבור הקבלה. וכמה תפקידו של הגיבור הזה מתאים עם תפקידו של לוצאטו,
התפקיד הראשי בחייו, כפי שמתגלה עכשיו ביחוד בספר האיגרות והתעודות, בין אם
נתחבר “מגדל עוז” בשעה שלוצאטו כבר היה נתון כולו למילוי תפקידו זה, אחרי
התגלות פני ה“מגיד” אליו בר“ח סיון תפ”ז, או בשעה שהתכונן בנפשו למלא
התפקיד הזה42.

לא רק דבר הבנת התורה באמת, לפי דרך העמלים ב“תורת האמת”,
אלא גם ניגודה: הבנתה בשקר, לפי דרך בני־אדם הרוצים להתגדר בפילפול ולהתפאר
בחריפות, תופסים שניהם מקום בספרי קבלה. בזהר43 אנו מוצאים, כי המשתדל בתורה באמת ובתמים ויוצר בה – יוצר בכל
מלה ומלה רקיע חדש, והיא עולה למעלה, ואלהים נושק אותה ועושה לה ע עטרות,
והיא יושבת לראשו של “צדיק חי עולמים”, והיא שטה בשבעים אלף עולמות, עד
שהיא מגיעה אל עתיק היומין והיא מתחברת לחכמתו ונכנסת עמה לי"ח העולמות
הגנוזים אשר “עין לא ראתה אלהים זולתך”, ולעומתו מי שאינו יודע את הדרכים
של רזי התורה והוא מחדש בתורה כל מלה העולה למעלה יוצא לקראתה “איש תהפוכות
לשון שקר” מתוך “נוקבא דתהומתא רבא” והוא מדלג ה מאות פרסה כדי לקבלה, והוא
לוקח אותה ומביאה לתוך אותה “נוקבא” ועושה בה רקיע שוא, שנקרא תהו, וכיון
שקיים הרקיע של תהו יוצאת “אשת זנונים” והיא מחזיקה ברקיע השוא וכו'. ובעלי
קבלה המשיכו בדרך זו44.

בשנים מספרי קבלה מן הדורות הקרובים לדורו של רמח"ל אנו
מוצאים את הניגוד בין הבנת התורה בדרך העמל והטורח והחיפוש בנסתרות ובין
הבנתה לפי דרך אחרת מובע יחד עם משל המגדל, שנתפתח בינתים והגיע קרוב למשל
המגדל כפי שאנו מוצאים אותו אצל לוצאטו.

בספר “סדר היום” לר' משה ן' מכיר45, שהוא פירוש על התפילות “כלול מארבע סוגי החכמה, הם פשט, רמז,
דרש, סוד, וסימניך: פרד”ס", אנו מוצאים בענין לימוד התורה, שיש להעמיק בה
כדי להשיג כוונת הדברים, “כי עיקר התורה, סודותיה ורזיה הנסתרים הם נעלמים
מעיני הכל בתחלת העיון, עד שמי שיש לו שכל יטה שכמו לסבול הטורח והמשא
לעיין יום אחר יום עד שיגלה הענין אשר הוא מבקש, והמקום ברוך הוא, בראותו
טוב כוונתו לידע ולהבין, מגלה לו את חפציו, הכל לפי מה שהוא אדם, ועל זה
נאמר: תפוחי זהב במשכיות כסף, כי התפוח הוא זהב מופז, חשוב בתכלית, אבל הוא
מנוקד ומצוייר במשכיות כסף, כדי לחפות עליו, שלא יראה חשיבותו לכל ואינו
מתגלה לכל וכו' ומתגלה אליו כל אשר חפץ אחר העיון והעסק בו ואחר עמל וטרח
וכו'”.

“ומשלו משל זה לבת־מלכים שהיא נתונה בתוך המגדל סוגרת
ומסוגרת ואין איש אתה בבית, כי אם הנערות הראויות לתת לה, המשמשות לפניה,
ואפילו פתח המגדל אינו נמצא כי אם אחר עמל וטורח למי שיחפש בה היטב ואח”כ
צריך לחפש אחר מפתחות הראויים לפתוח אותו פתח, ואחר שיפתח את הפתח הראשון,
שהוא החיצון, עדיין יש חדר לפנים מחדר וכלם סגורים היטב, ועלה ברצון המלך
שלא ליתן את בתו לא מפני עושר ולא מפני יופי ולא מפני יחס ולא מפני שום צד
בעולם, אלא למי שישתדל להיות הוא שיוכל לבקש אהבת בתו, שתגלה אליו מן החלון
עד שתגיד אליו: הפתח! ויהיה חכם וחריף לבקש מפתח אחר מפתח ויוכל להכנס לפני
ולפנים, למקום מושב ומשכב בתו, לו תהיה לאשה ולא ימנע אותה ממנו. וכן הכריז
בכל מלכותו עד שבאו מקצות הארץ אל המגדל ההוא רבים, והיו בהשכם והערב
סביבות המגדל בכל מיני שירות ותשבחות וכל מיני ניגון, לעורר את לב הנערה,
אולי תחפוץ באהבתו ותתגלה אל א' מהם בחורין ובסדקין, ועינה בצום נפשו לחורב
ביום ולקרח בלילה, אולי תיקר נפשו בעיניה, ועם כל זה לא הועיל לו, משום שלא
התמיד בענין וחשב שבמעט זמן שיבקש ימצא מבוקשו, והוא לא כן ידמה, כי לא
בדבר נקל תושג בת־המלך לישא אותה והיא איננה חוששת לו וממקומה לא תמוש.
וכיון שרואה אותו האיש או אותם האנשים, שהשתדלו (בכל) הבא מידם ולא השיגו,
תוהים (הם) על כל מה שעשו וחוזרים לדרכם בפחי נפש, יגעו לריק והולידו
לבהלה. וכן באים אנשים אחרים מאיי הים ומקצות הארץ לשמע בת־המלך, מיפיה
ומתכונתה, ומסבבים כמו כן את המגדל השכם והערב, ומתעכבים שם יותר מן
הראשונים ומתקנים כלי שיר ונגון ואמרות טהורות של פיוסים ורצויים, לרצות את
בת־המלך ולבקש אהבתה ומתחננים אליה שלא ישובו ריקם, וסוף העלו חרס בידם
וחוזרים בפחי נפש לדרכם. כן יום יום מתחדשים ובאים ממזרח וממערב לראות אם
יוכלו להשיג המציאה ההיא ולדבר על לב הנערה תתגלה אליהם ויהיו לרצון
אמריהם, ועמדו כמו כן זמן מה, וכיון שראו שלא השיגו חזרו לאחוריהם בפחי נפש
ונתיאשו מן המבוקש. עד שבא פקח א' ערום ואמר: המגדל הזה א“א שלא בנו לו פתח
ליכנס ולצאת, אנכי אשב מ' יום ומ' לילה עד שאשיג את מבוקשי ואמצא איזה פתח
או חלון שאוכל לראות את בת־המלך או לדבר אליה ותנתן לי נפשי בשאלתי או אמות
עליה. והיה כשבת האיש ההוא באותו חשק נמרץ ימים ושנים הולך ובא סביבות
המגדל, עד שמצא כמין חלון א' במגדל, התחיל לחטט אחריו והיו עפר צרורות
נופלים עד שגלה חור א' קטן, התחיל לצעוק ולצווח יום יום ולקרוא לבת־המלך
בקול גדול ולהתחנן אליה: תיקר־נא נפשו בעיניה עד שיהמו רחמיה אליו. בראותה
שכבר התחיל למצוא מקום וטרח ועמל לבקש אהבתה, והתחילה לספר עמו ולדבר על
לבו, שלא יחוש מכל הטורח אשר טרח, כי סוף הכבוד לבוא וישמח ויגיל, ומי שטרח
בע”ש יאכל בשבת, וכיון שהתחיל הוא יגמור וימצא הפתח ומשם יכנס. עד שמצא
צורת פתח בנויה בכתל, התחיל לחטט אחריה, עד שפתח ונכנס. אחר שנכנס התחיל
לקרוא ולצעוק אל בת־המלך: תפתח לו החדרים הפנימיים להכנס אליה, עד שראתה
בעניו וגלתה לו מקום המפתחות היכן הם, והוא לקח מפתח א' ופתח חדר אחד
ומפתח אחר ופתח, עד שמעט מעט בישוב דעתו ובהשכלת שכלו פתח את כולם אחד אחד.
ובראות בת־המלך חפץ האיש ההוא בה וכל הטורח שטרח בשבילה שלחה להגיד לאביה
כל המאורע והמלך שמח לקראת האיש ההוא, כי פרי מעלליו יאכל, ורצה להשיאו עם
בתו וגלה לו מסתרים אחרים ונתן מפתחות המגדל בידו לסגור ולפתוח כל זמן
שירצה ונתן לו בתו לאשה, והגדיל האיש ההוא עד מאד, עד שנעשה משנה למלך, וכל
אשר הוא גוזר הוא מצליח בידו".

ומסיים בעל “סדר היום” את הדברים, כי “כך הוא דמיון התורה
עם האיש החפץ לעסוק בה. כי אין עיקרי הדת וסודותיה מתגלים בדבר נקל לכל
לומד, כי־אם אחר עמל וטורח הרבה מאד, לעסוק בה יומם ולילה וכו‘, ולמסור
נפשו עליה וכו’, ולעולם אינו מסיח דעתו ממנה וכו' – איש אשר אלה לו ודאי
ישיג את כל אשר יחפוץ, כי כמו שהוא רודף אחר התורה ומבקש אהבתה כן תרדוף
היא אחריו להתגלות אליו ולמסור בידו גנזי סתריה ורזי עמקיה וכו‘. ואין לך
כבוד גדול מזה לעסוק בה תדיר וכל חפציך לא ישוו בה, ולעיין היטב כל דבריה
ולספור כל תיבותיה ואותיותיה, אם יש איזו תיבה או אות יתירה, ומה ענין
יתירתה, כי לא דבר ריק הוא, ואם ריק הוא – ממנו, שאין אנו רודפים אחריה
בטורח הראוי להשיג אמריה, אמרות טהורות מזוקקות שבעתים וכו’. ואם יש לו
ויכוח עם אדם או חבר או תלמיד יהיה הויכוח לשם שמים, כדי לברר האמת וללבן
ולצרף וכו‘, אבל לא יהיה לקנתר ולהעמיד סברתו, חלילה, כי העושה כן לא די
שאין למידתו תחשב לו לצדקה ולמצוה, אלא, אדרבא, חטא גדול ואשמה תחשב לו,
ומוטב לו להיות חופר שיחין ומערות ולא יעסוק בתורה בענין זה, כי מראה הוא
בעצמו שאינו עוסק בתורה משום אהבתה וכו’. ואם הוא מעמיד סברתו ואינו חושש
לסברת רבים או לסברת האמת, לקיים אותה, והוא עושה תורה חדשה ומחלל תורת משה
רע”ה, ועליו נאמר: ובוזי יקלו, ומוטב לו שנהפכה שלייתו על פניו ולא יצא
לאויר העולם".

צורה של ניגוד גדול יותר בין מי שעוסק בתורה מתוך אהבה
לשמה, לדעת את רזיה וסודותיה, ובין מי שעוסק בה כדי להתפלפל בה לשם גאוה
והתראות וקבלת שכר, קיבלו הדברים הדומים לדברי בעל “סדר היום” המובאים
בספר “חמדת ימים”, שיש בו, כידוע, סימנים רבים של שבתאות – מתוך התנגדות
עמוקה שבין השבתאים ובין הרבנים, שדרכם בהלכה באותה תקופה היה דרך הפילפול.
בעל “חמדת ימים”, בדברו על מעלת לימוד התורה לשמה46, מביא את הדברים מהתיקונים של “זהר חדש”, ש“כמה מארי מדרשא
דאינון חברין לגבייכו צווחין בכל יומא באורייתא דבעל פה בכמה קושיין
וצווחין בה ככלבים דאמרין הב הב, כגוונא דגיהנם דצווח הב הב, הה”ד לעלוקה
ב' בנות הב הב: הב לנא עותרא בעלמא דנן, הב לנא עותרא בעלמא דאתי, ולית מאן
דישתדל באורייתא לסלקא שכינתא מגלותא". והוא מבאר את הדברים, כי “הכל תלוי
במעשה הטוב, לעשות נחת רוח ליוצרו, חוסן ישועות חכמה ודעת ויראת ה' היא
אוצרו”. כי אז “שכינתא דאיהי רוח קדישא שריא עלייהו”, ולא כן הדבר “אצל כמה
מבעלי תורה, אשר עסקו בה על מנת לקבל פרס והספקות יתירות ולהיות שמם וריחם
נודף בכל הארץ ובנו מגדל ואמרו נעשה לנו שם”47.
“וכמה צווחי קמאי דקמאי על כת הדרשנים, אשר נהגו לשנות פשט הכתוב וכו‘,
ומחפשים בחיפוש נרות אחר מדרש או מאמר וכו’, והמה מיגעים עצמם במעשה
חדודים, בחריפות של הבל ומאבדים זמן זמנם זמניהם עד שמעלין הבל וקושרין
נימא בנימא מדחי את דחי עד מאה דחיות ותולים בשערה ומהפכין הקערה על פיה,
כי דור תהפוכות המה וגונבים דעת הבריות בשקרים הללו, להיות כל אחד ברוח
שפתיו מתנשא לאמור אני אמלוך ולמען ספר שמו לאמור כי הוא נאה דורש וכו‘.
והעידו רבנן סבוראי מחכמי אשכנז, שמיום בא לימוד המבולבל הזה באשכנז באו
ערבוביא וחשיכא גדולה לעולם וצרות צרורות, הוה על הוה וכו’, שעל־ידי
הלימוד הזה נתנו כח לאיש תהפוכות לשון שקר וכו‘. ובכן חן וכבוד יתן ה’
להולכים בתמים ויהא לבם פתוח כפתחו של אולם מאליהם, מבלי הצטרך לפנות אל
משאות שוא ומדוחים, כי רוח ה' תבינהו וילמדהו דעת ודרך תבונות
יודיענו”.

ועל־כן על האדם להיות זהיר בסגולות החכמה, שהראשונה שבהן
היא “לתפוס ביראה הפנימית אשר היא מבוא להשיג בחכמה”, ועליה נוספו כמה
סגולות אחרות שהחשובות שבהן הן: “לאחוז במדת הענוה”, “להיות צנוע”, “לאחוז
במדת החסד”48 ו“להיות לימודו בנחת, לאט”. “כי
עיקר התורה, סודותיה ורזיה הנסתרים והעמוקים הם נעלמים מעיניו, הכל בתחלת
הענין עד שמי שיש לו שכל יטה שכמו לסבול הטורח והמשא לעיין יום אחר יום עד
שיגלה אשר הוא מבקש, והוא ית' בראותו טוב כוונתו לדעת להבין מגלה את חפציו
לו הכל לפי מה שהוא אדם”. ומביא בעל הספר לשם כך את משל המגדל של “החסיד
הר”מ בן מכיר“49 ומציין בסוף כי “הוא המשל שהביא
הסבא לרחימתא דאיהי שפירתא בחיזו ושפירתא בריוה ואיהי טמירתא וכו'” –
היינו: משל ההוא סבא ב”זהר", – כי “אין עיקרי הדת וסודותיה מתגלים בדבר נקל
לכל לומד, כי אם אחר עמל וטורח הרבה מאד, לעסוק בה יומם ולילה ולמסור נפשו
עליה וכו‘, ולעולם אינו מסיח דעתו הימנה בשכבו ובקומו, בשבתו ובלכתו – איש
אשר אלה לו ודאי ישיג תעלומות חכמה בכל אשר יחפוץ, כי כמו שהוא רודף אחר
התורה ומבקש אהבתה כן תרדוף היא אחריו להתגלות אליו ולמסור בידו גנזי סתריה
ורזי עמקיה וכו’”.

בדברי שני המקורות האלה50, שבהם
אנו מוצאים את “סגולות” החכמה, את הענווה, הצניעות וכו‘, כשהן מחוברות אל
ה“סגולה” הראשית: לעמול ולטרוח בהבנת התורה ולמסור את הנפש עליה, שהיא מצדה
מחוברת למשל המגדל כפי שהוא נמצא בזהר, אבל ביתר פירוט, קרוב לאותו הפירוט
שב“מגדל עוז” – בדברי שני המקורות האלה יש לנו דרך לא רק אל המשל העיקרי
שבחזיונו של לוצאטו, אלא גם אל הגיבורים העיקריים: אל שלום, הצנוע והתמים,
שאהבתו אהבה לשמה, אהבת אמת, והוא אינו מרפה ממנה ואינו מבקש שכר, ואל
ניגודו זיפה, המבקש שכר לעצמו – להיות חתן המלך – ודרכו איננו דרך היושר
והאמת, אלא דרך הזיוף, מעין המחדש חידושים בתורה ואינו עמל בה, אלא רוצה
לעור את עיני הבריות ורוצה ב“הספקות יתירות ולהיות שמו וריחו נודף בכל
הארץ” – הכול כמו שנמצא לפנינו בשני המקורות האלה. אין כמעט כל ספק כי הכיר
רמח"ל את ספרו של ר’ משה ן' מכיר, שנדפס באיטליה – בויניציה – מאה שנה
ויותר קודם שנולד. לעומת זאת ספק גדול הוא אם הכיר רמח“ל בזמן שחיבר את
“מגדל עוז” – את ספר “חמדת ימים”, שהיה עדיין בכתב־יד51. אמנם כתבי נתן העזתי נמצאו, כנראה, בידי
רמח”ל52, אבל אין עוד הוכחה גמורה כי הספר “חמדת
ימים” שייך לכתבי נתן העזתי, וקרוב יותר, שמחבר הספר אסף, בין השאר, גם
מכתבי נתן53, ובכל אופן אין שום הוכחה ש“כתבי
ר' נתן” שמזכיר רמח"ל מכוונים דוקא לאלה. אולם אף המקור הזה של “חמדת
ימים”, שאין להחליט כי היה לפני עיני לוצאטו בזמן שחיבר את “מגדל עוז”,
מצטרף בודאי אל האטמוספירה הקבלית של התקופה, זו שלוצאטו שאף את אוירה
בעסקו בקבלה.





ד

השאלה על־דבר תפיסה של אמת בתורה על־ידי קבלה של אמת
ועל־ידי איש אמת: צנוע, ישר וכו‘, ותפיסה של שקר על־ידי פילפול־שוא של
אנשי־שוא: זייפנים וכו’ התעוררה הרבה סמוך לדורו של רמח“ל, בימי הויכוחים
והפולמוס עם השבתאים לאחר המרתו של שבתי צבי, ובזמנו של רמח”ל, כשהיה ילד
בן שש־שמונה, התעורר זה ביותר – בויכוח הגדול על ספרי הקבלה של השבתאי
נחמיה חיון. הויכוח הזה התחיל באמשטרדם על־ידי ה“חכם צבי”, שהדגיש בין
השאר, בדבריו על ספר “עוז לאלהים” של חיון54, את
“המגלה פנים בתורה שלא כהלכה” ואת דבר ההיתר שהתיר חיון ללמוד תורת הקבלה
מפי כל איש, ולאו דוקא קבלת אמת, איש מפי איש, ומפי “רב הדומה למלאך ה'
צבאות”55.

מבעלי הפולמוס והמתוכחים הראשיים על ספרי הקבלה של חיון
היה הרב האיטלקי, המקובל ר' יוסף אירגאס מליוורנו, שלקח אחר־כך חלק גם
בויכוח על ספרי רמח“ל ונחשב משני הצדדים לאיש בעל סמכות56. הוא חיבר את “תוכחת מגולה” ו”הצד נחש“57 נגד חיון, ובפתיחה לתוכחה הוא עומד על ההבדל שבין קבלת האמת של
ענוי־עולם, ישרים וצנועים, כמו שהיו לפנים, ובין הקבלה של בעלי פילפול של
תוהו, אנשי עוון וחטא, כמו שהיא מתגלית בספר “עוז לאלהים” של חיון. כי
“לפנים בישראל היתה חכמת האלהות של האומה הנבחרת, הנקראת בשם חכמת האמת או
קבלה, הולכת הלוך בהצנע, בין יחידים שרידים אשר ה' קורא, ולא נמסרו
מפתחותיה אלא מפה לאוזן”, ואסור היה לבני־אדם להתפלפל בה מזולת קבלה ומסברת
עצמם, “להראות כי חכמה גדולה להם”, וכבר הזהירו חכמים על קבלה שלא באה מפי
מקובל חכם לאוזן מקבל מבין, ביניהם הרמב”ן, ואחריו ר' חיים ויטאל, ואחרי ר'
חיים ויטאל “מי הוא זה ואיזה הוא הרואה דברים אמיתיים אלו בימים האלה ובזמן
הזה, אנן יתמי דיתמי, שימלאנו לבו בלמדו בספר הזהר לפלפל ולחדש בכח עיונו
הקדמות וכללים שלא נתקבלו מהמקובלים”, והנה בא “המוחרם הארור נחמיה חייא
חיון” בספריו “בקה”ק (“בית קודש הקדשים”) ועוז לאלהים, והם פירושים על
הפנים אשר קראו מהימנותא דכולא – והוא דרוש רזא דמהימנותא, אשר חיבר הש“ץ
שם ר”י (שם רשעים ירקב) בהיותו באל“קום, וזה המוחרם ימ”ש שינה שמו להעלים
הדברים – – והקים כזביו במאמרי הזהר הקדוש, ובראותו כי פירושיו רחוקים
מאמיתת כוונת הרשב“י ז”ל, אשר פירשוהו קדמונינו המקובלים האמיתיים
והנאמנים, תלה עצמו בחוט של קורי עכביש – – ובמקומות ומאמרים אחרים שהיה לו
לדקדק ומשם יראה להדיא סתירת בנינו הביא המאמר ההוא בלי דקדוק כלל, ובזה
בדה והמציא הנחות שדופות קדים וכפירות צומחות אחריהן – – והמוחרם הזה, מתוך
פילפול של תוהו, אשר פילפל בזה, גזר אומר, שלא די שאין לו עוון אשר חטא
בזה, אלא, אדרבה, כל חטאותיו אשר עשה לא תזכרנה, כי הרי הוא נשוא
עון“58. ובספר “הצד נחש” מתוכח ר' יוסף אירגאס
עם נחמיה חיון ומראה לו את שגיאותיו וטעויותיו בעיקרי הקבלה של הזהר ושל
האר”י, ואינו רואה את הדברים כשגגות, אלא כזדונות, ואותו הוא רואה כבעל
דמיון כוזב, הבודה דברים מלבו, והם בשקר יסודם, והוא בוכה שם ושופך את לבו
על תורת הנסתר, “אילת אהבים ויעלת חן, חמדה גנוזה”, אשר “למרמות ההוא חיויא
(חיון – חיויא – נחש), ירדה עד דיוטא תחתיה, ויחשבוה ההמון לבזויה, סורי
הגפן נכריה”59.

אין ספק שאדם שואף דעת כלוצאטו, שרבו באסאן העיד עליו,
שבהיותו צעיר לימים היה “מאיר ובא בבקר בבקר, קל כאחד הצבאים” לבית הרב
“ומשש את כל כליו”60: ספריו וכתביו, הכיר עוד
בימי נעוריו את ספרי הויכוח על השבתאות עם ההדגשות המיוחדות על הזיוף שהיא
מזייפת את “תורת האמת” או “חכמת האמת”, היא חכמת הקבלה, ועל דרך הפילפול
שלה, פילפול של תוהו, ועל התככים והמרמה שבה. וביחוד הכיר בודאי את ספרו של
הרב האיטלקי המקובל, שאת השפעתו אפשר עוד למצוא בספר נגד השבתאות שחיבר
אחר־כך רמח“ל, בשנת ת”ץ61, הוא ספרו “קנאת ה' צבאות”62.

את ספרו זה פותח רמח“ל מעין פתיחה זו של “תוכחת מגולה”
להרב אירגאס על הקבלה שהיתה לפנים, שרק אחד, ר' שמעון בן יוחאי, גילה אותה,
את הדבר “אשר כסהו עתיק יומין”, כי הורשה לכך, ו”לאחרים, שאר כל חכמי
ישראל, נמסר בלחישה, וע“כ אתם היה סגור בקרב לבם”. והנה “עתה, בנפול מדבריו
ביד פועלי און, שועלים הלכו בו במרמה, לקחו אותם וגם שמו בכליהם, כלי חמס
מכרותיהם, להעמיד בהם חזון שוא ותפל, ועשאום יסוד לבנינם
הרע”63. רמח“ל מדבר שם גם על ה”שערוריה (אשר)
נעשתה בקרב הארץ, להנתן טהור לטמא וקודש וצבא מרמס, להשליך אמת ארצה ונכוחה
ולא תוכל לבוא"64.

בדברים האחרונים האלה, יחד עם הדברים שמשותפים בהם רמח“ל
ואלה שהקדימו אותו, במלחמתם עם הזיוף השבתאי של הקבלה, בדברים על “תורת
האמת” מצד זה ועל הזיוף של תורה זו על־ידי המגלים פנים בתורה שלא כהלכה,
פועלי און, “שועלים הלכו בו – במה שכסהו עתיק יומין – במרמה”, לקחו מדבריו
“וגם שמו בכליהם, כלי חמס מכרותיהם”, יש כדי לשפוך אור חדש על החזיון של
לוצאטו, שבו שלום, איש האמת, הצנוע והענו, מצא את המבוא ל”מגדל עוז", הוא
מגדל הקבלה, ואף פתח את השער, ועלה למדרגה העליונה, בעוד שזיפה, ניגודו,
זייף ורימה, ועלה, כשהשער היה כבר פתוח בידי שלום, והוא לקח משם – מן
הפירות שבגנה העליונה – ואף שם בכליו.

היה זה מונח בטבע הדברים, כי כשהתעורר החשד על לוצאטו,
שהוא הולך בדרך המשיחיות של שבתי צבי ותלמידיו, אחרי שנגלה סודו על־ידי
יקותיאל תלמידו, שהריץ את אגרותיו לר' מרדכי יפה בוינה ולהרב יהושע השיל
בוילנה, רצה הוא להסתייג מהשבתאות והשבתאים65.
אבל אין זה בלתי־טבעי שעוד קודם לכן ביקש את ההסתייגות הזאת ונתן את לבו
להעמיד את האמת שבקבלה ובמשיחיות שלו לעומת השקר והטעות שבקבלה ובמשיחיות
שלהם66.





ה

באותה הקדמה לספר “קנאת ה' צבאות” שופך רמח“ל את לבו
ומתאונן מרה על אלה, שלקחו “משל לנמשל ולדון תוכו כברו, והרשות הנתונה
לנביאים לדמות צורה ליוצרה היתה להם למוקש, לעות אמרי יושר ולסלף דברי
צדיקים”, והם “העמיקו שחתו לחשוב עליו מחשבות לאמור: התירו פרושים את הדבר
אשר צוה ה' אלהינו אותנו: לא תעשה לך פסל וכל תמונה, כי נתן נתנו גוף
ועיקרי גוף אל יוצר האדם, חלילה לנו: הרי מזון והרי מים לגדל נטע רע, וקוץ
ודרדר ומקום למינים לרדות, סמוכות למרגיזי אל אשר הקניאוהו בזרים לא אלוה
ר”ל, בתועבות יכעיסוהו. כי לכל זמן אות ומופת כמעט נראה לעינים מדבריו
זלה”ה (של שמעון בן יוחאי) ומדברי המקובלים היוצאים בעקבותיו ושותים את מי
בארו; הלא כבר קראו להם מאמיני העשיריות67, ולכל שאר כזב ותועה כבר מצאו בדבריהם משען ומשענה".

הכונה היא, כנראה, לאותם המקובלים הרואים את תורת
ה“צמצום”, שהתפתחה ביחוד בקבלה של האר"י, כפשוטה, והם נתנו בזה מזון ומים
לגדל נטע רע – את השבתאות. וכן הכונה, כנראה, לאלה מן המקובלים שראו את י
הספירות ושאר הציורים החזיוניים־הסמליים של הקבלה מעין דמויות
ממשיות68. גם ר' יוסף אירגאס הדגיש בויכוחו עם
חיון יסודות האשמה זו, שהיו ליסודות ההגשמה שבתורת
השבתאות69.

ורמח“ל מפרש דבריו יותר בהמשכה של ההקדמה ואומר, כי “זאת
שנית עשו תרבות אנשים חטאים, אנשי דמים ומרמה, בוגדים בגדו, למען ספות הרוה
את הצמאה, המה לדמים יארובו, ולנפשות חסורי מדע. הן אלה שרי צבאות ס”ם,
השטן הגדול, אשר בתחבולות נלחום נלחם בנו דבר יום ביומו, ויקח רומח בידו,
דברי הרשב”י זלהה. גם הוא איש שוגה ופתי אשר לא ידע להזהר, והוא לא נשמר מן
החרב אשר הכין לו – המה אנשי אר“ס הצבי, אשר י”ג פרצות פרצו באמונתנו,
ויטעו בכרם בית ה' בית ישראל סורי הגפן נכריה, ותהי לחכמת האמת למוקש,
להעלות חימה ולנקום נקם קשה כשאול קנאה".

ו“זו קשה מן הראשונה, כי השקר המפורסם נקל להמלט ממנו,
והכל יודעים כי אחד אלהינו ואין עוד אחר, וצדיק באמונתו יחיה להסיר ממנו
תבנית כל גוף וכל מקרה, וכאשר לא ירעו דבריו אשר בפי נביאיו הזכיר שמו
במקרי הגוף האלה, כי ידענום אשר המה למשל ומליצה, כן לא ירעו ולא ישחיתו
חכמת יושר אם מצאנום בפי חכמיו. אך אלה רשעים העמיקו שאולה, העמיקו להסתיר
עצה, והיה במחשך מעשיהם, ולקצוי הרים ירדו, אל מוסדות חכמת האמת, ובהקדמות
נאמנות לפנים, אשר נראות מיוסדות על אדני האמת והצדק, ואינם אלא דברי און
ומרמה, הדח הדיחו שלמים וכן רבים בשלום שאול. והנה דמעת העשוקים ואין להם
מנחם. כי עברה גוררת עברה, ותחת כי עזבנו מקור חיים, את ה' ביום דבר ה'
אלהינו בפי נביאיו וכו‘, ותתך עלינו הרעה הזאת, לשמוע בקול נביאי השקר
להתעותנו מדרכינו, הלא היא כתובה בספר התורה: ועבדתם אלהים אחרים וכו’, כי
אין לך עבודה זרה מזו. וזרע השקר דנביט נביט, ויוצא פרח ויציץ ציץ ויגמול
רעה תחת טובה וכו'. כי הוא רצה וגלה לנו מסתורין שלו ברחמים גדולים, כח
מעשיו הגיד לעמו ובריתו להודיעם, ומדויל ידינו משתלם לשלוח את הזמורה אל
אפם ולהמרות עיני כבודו. מי ישמע ולא ידמע”.

בדברים שבהקדמה זו על “אלה רשעים העמיקו שאולה וכו‘, והיה
במחשך מעשיהם, ולקצוי הרים ירדו, אל מוסדות חכמת האמת, ובהקדמות נאמנות
לפנים, אשר נראו מיוסדות על אדני האמת והצדק, ואינם אלא דברי און ומרמה,
הדח הדיחו וכו’” יש התקרבות למהלך הסיפור במשל המגדל, הוא מגדל חכמת האמת
“מגדל עוז”, שנפתח בידי איש אמת ושלום, שהגיע אל מוסדותיו “בקצוי הרים” –
במשל המגדל נמצאת המערה, שבה המבוא להיכל המגדל הבנוי בהר, “לירכתים בנקיק
סלעים”, – והנה בא איש און ומרמה, שמצא את השער פתוח, והשתמש לרעה במה שמצא
הטוב, והדח הדיח בזה את העם70.

בהקדמה לספר קבלי אחר של רמח“ל, הוא ספרו המפורסם “קל”ח פתחי חכמה”71, שחיברו אחרי שחיבר את הספר “קנאת ה' צבאות” נגד השבתאים72, וכנראה סמוך לו, אנו
מוצאים עוד יותר נקודת־אחיזה לרעיון שב“מגדל עוז” – ואף היא בקשר עם השקר
והמרמה שבשבתאות, שרמח"ל מעמיד לעומתה את הקבלה השלמה והתמימה.

רמח“ל פותח הקדמה זו ל”פתחי חכמה" ברעיון, שהאלהים עשה את
האדם להשכיל השכלה גדולה יותר ממלאכי־השרת – על־פי מאמר חז“ל: “אמר להם:
חכמתו מרובה משלכם” (בראשית רבה י"ז, ד, ועוד), – וכאשר יחפוץ בתבונה יגיע
לידי כך להשיג דברים שהם מכבשונו של עולם. ושנים הם המקורות לחכמתו
ולתבונתו: שכל האדם והתורה. ואם בשכל האדם ישיג ידיעת דבר־מה, הנה התורה
היא אור שניתן לישראל להאור בו, כי מכיון שמקורה גנזי מרומים היא מאירה
באורם ובהיכנסה בנשמה נכנס בה מן האור ההוא, העליון. ולא לחינם היא נמשלה
לאש – “כה דברי כאש נאום ה'” (ירמיה כ“ג, כ”ט), – כי כמו גחלת האש, כשאין
אתה מלהיב אותה, השלהבת שבתוכה כמוסה וסגורה, אבל כשאתה מלהיב אותה אז
תתפשט ותתלהב ותתרחב ונראים בה כמה מיני גונים, שלא נראו בה בתחילה, כן היא
התורה, אשר כל מילותיה ואותיותיה הן כמו גחלים, והמשתדל והעמל לעסוק בה
מלהיב את הגחלים, שנראות כעמומות, ומכל אות ואות יוצאת שלהבת גדולה הממולאה
בכמה גונים – אלה הן הידיעות הצפונות בה. והגונים האלה מרובים מאד, כי לא
רק ע' פנים לתורה, אלא ס' רבוא פנים לתורה כס' רבוא של מספר בני־ישראל
שקיבלו אותה ושורש נשמתם בתורה, ועל־כן אותם האורות עצמם מאירים בס' רבוא
גונים, וכולם מתלקחים ומתלהבים בהלהיב אותם בנשיבת פיו האדם העמל בכל כוחו
בהשגת התורה. ואמנם קודם שנולד האדם מלמדים אותו כל התורה כולה, כדי לתת
כוח לנשמתו קודם שתיכנס לגוף, שתהא כלולה מכל התורה, אבל המלאך בא ומשכחו
את התורה, כדי לתת מקום גם ליצר להאחז באדם, שלא יהיה כמו מלאך, וכדי שהאדם
יהא נלחם ביצר הרע וישבית את קיומו, ויוסיף על־ידי כך כוח לקדושה העליונה,
בסוד: “תנו עוז לאלהים” (תהלים ס“ח, ל”ה). ו”הנה התורה היא הנקראת עוז,
כידוע, שהיא הנותנת כוח לקדושה“. וזהו “מפי עוללים ויונקים יסדת עוז”
(תהלים ח, ג), כי “בהבל פיהם של תינוקות העולם מתקיים, וזה כי התורה מתחלשת
לפעמים ולפעמים מתחזקת, מתחלשת על בני־האדם מפני החטאים, ובפרט הערב רב
שבישראל – – והקב”ה עושה ביסוס לתורה מזה ההבל שאין בו חטא ובו התורה
מתחזקת”. ולכן ההמשך של “מפי עוללים ויונקים וכו'” הוא “למען צורריך” –
“שהם הערב רב”; “להשבית אויב” – “שהוא הסטרא אחרא”; ומתנקם" – “והוא סוד
הנחש, שהוא נוקם ונוטר”, “ונמצא שהנחש רודף אחרי ענין זה, שלא להניח סמך
לתורה ח”ו כי הנחש הוא שקרא דלא קאי, התורה היא קושטא קאי".

ומוסיף רמח“ל להמשיך את הרעיון ולפתח בו פיתוחים73 שונים בדרך הקבלה המסורתית, המוצאת
לה עניין מיוחד בדרש על מעשי השדים והמלאכים והמלחמה שבין כוחות הטומאה
לבין כוחות הטהרה וכיוצא בזה, ובא אחר־כך לבאר ולהורות “את הדרך אשר תלך בה
לאחוז בחכמה על דרך נכון”, שעל־ידי כך יביא האדם להשרות על גופו את השכינה
העליונה, שאינה שורה במקום טומאה, והתנאי הראשון לכך התמימות, והיא סיבה גם
לתנאי השני – להתחזקות, לחיזוק, “ודוד המלך ע”ה על זה היה אומר: ‘ואני
בתומי אלך פדני וחנני’ (תהלים כ“ו, י”א), כי כבר שמעת איך הגוף בטבעו קרוב
אל הסטרא אחרא והרע שייך בו והוא צריך לפדות ממנו, ואי־אפשר לעשות זה כי־אם
בכוח התמימות וכנגד זה תמשך עליו הקדושה וכו‘, וזה עניין נח: "ונח מצא חן
בעיני ה’” (נח היה “צדיק תמים”, כי השאר לא היו מוצאים חן מפני הטומאה
שהיתה “מחשכת אותם”. והתמימות כוללת גם את הצניעות, ועל־כן נאמר “והצנע לכת
עם אלהיך” (מיכה ו, ח), “כי צריך הסתר ואי־אפשר כל־כך גלוי ופרסום, מפני
קנאת היצר הרע וקטרוגיו”. ותולה רמח“ל את זה, לפי סוד האלף־בית בקבלה,
ביישור עיקום הרגל השניה של האות האחרונה, אות ת, ששם הוא מקום השליטה של
הסטרא אחרא, שרק “החלק היותר קטן הוא השייך לה”, “וזהו ‘שמור רגלך כאשר תלך
אל בית האלהים’ (קהלת ד, י"ז), כי בתחילה צריך אתה לשמור הרגל של הת' לישר
אותו ואח”כ תלך אל בית האלהים, כי ידוע שמלכות74 נקראת בית, וכבר אמרנו שאחיזת הסטרא אחרא היא מן המדרגה התחתונה
שבכל המדרגות שבמלכות, נמצא זאת כוונתו: שמור רגלך כאשר תלך אל בית, כלומר
– לתקן אותה הרגל שיש לה אחיזה בבית, זו בחינת מלכות, וכשתעשה התיקון הנ”ל
בתמימות, אזי התמימות תתן חיזוק לקדושה. כי בזמן הזה השכינה בסוד מגדל
הפורח באויר, וזה סוד ‘ורוח אלהים מרחפת על פני המים’, שהיא מרחפת על בניה
להציל את מי שהוא ראוי להינצל, אבל כשיתוקן הכל אזי יהיה נקרא מגדל עוז,
כמו שכתוב: ‘מגדל עוז שם ה’ בו ירוץ צדיק ונשגב' (משלי י"ח, י), כי התיקון
כשיהיה בתמימות אזי יתן עוז לשכינה ותהיה נקראת מגדל עוז בו ירוץ צדיק,
שהוא היסוד שנקרא צדיק75 ונשגב מן הסטרא אחרא76. והנה כשלומד התורה יהיה בתמימות מתוך
צניעות תבוער הסטרא אחרא מן הארץ, ועל־כן “אין תרופה למכתנו כי אם בעסק
התורה”, “שעסק התורה הוא ראש לכל התיקונים”, “בפרט לימוד חכמת האמת הוא
לימוד הקבלה הוא ראש לכל התיקונים”. “והנה החכמה הזאת בקרן זוית מונחת ואין
דורש ואין מבקש – – אך כבר אמרו חז”ל באבות דרבי נתן: ‘הוי דן את כל האדם
לכף זכות’77, והנה יש באחינו בית ישראל כמה
כתות, כתות מכתות שונות, כי כת אחת אומרת: כבוד אלהים הסתר דבר, אין לך עסק
בנסתרות, כת שניה אומרת: יראתי לגשת אל הקודש, מפני האש הגדולה, היא הקליפה
אשר קדמה לפרי, והיא הולכת סביב הקדושה לצוד ציד נפשות עניים אומללים, כאשר
ניצודו אנשי רשע ופשע ההולכים אחר טעות הצבי, וילכו ויעבדו אלהים אחרים,
אחר ניאוף ונדות וכופרים באלהי ישראל ותורתו, והגם שיש בהם חכמים מחוכמים
בתורה, אף־על־פי־כן כשנכנסו בפרד“ס נפגעו, שפגע בהם הס”א והטה את לבבם
בהראות להם השקר כאמת והפך דברי אלהים חיים, וכל שקר שאין אומרים אמת
בתחלתו אינו מתקיים, גלל כן הם תולים באילן גדול, מאמרי הרב הקדוש רשב“י
ז”ל, ומהפכים הקערה על פיה ותולין בוקי סרוקי באשלי רברבי, דברי הרב הנ“ל,
ובשביל זה אין אנו רוצים לגשת אל החכמה הזאת מאחר שהיא קרובה להפסד גוף
ונפש וכוונותינו לשם שמים, וכת שלישית אומרת: מה מאד חשקה נפשנו ללמוד
החכמה הזאת, אך מחמת עומק המושג וקוצר דעת המשיג אין אני יכול ללמוד החכמה
הזאת, והמה ג כתות ליום הדין, לאמר שהדין עמם, ואני אומר, אם לדין יש תשובה
לכל כת וכת, תשובה הראויה לה: (דברי הכת הראשונה) נסתרת טענתם, כמו שמבואר
בהקדמת ספר הזהר הקדוש פסק הגאון מוהר”ר יצחק דלטאש, וגם כן הארכתי בזה
הענין בהקדמת חבורנו ספר ‘קנאת ה’ צבאות‘, משם תראה שאין בדבריהם ממש.
ודברי הכת השניה נסתרת מתוך חבורנו ספר ‘קנאת ה’ צבאות’ הנ“ל, משם תראה
דברי כת הטועים הכופרים באלקים חיים, המה הבל הבלים שאין בו ממש, ודברי הרב
הקדוש רשב”י ז“ל המה צודקים וישרים, דרכי ה', צדיקים ילכו בם ופושעים יכשלו
בם. ולטענת הכת השלישית, הגם שאין זו טענה, אעפ”כ העליתי תרופה למכתם
וחברתי אצל חבור זה מה שמצאתי בכתב ישן נושן קל“ח פתחי חכמה והמה מפתחות
גדולים לחכמת האמת וכו'”78.

אף כי רמח“ל טוען בהקדמה זו נגד כל שלש הכיתות עיקר טענתו
ועיקר דבריו הם נגד בעלי הכת השניה, אלה “שפגע בהם הס”א והטה את לבבם,
בהראות להם השקר כאמת והפך דברי אלהים חיים”, אלה שחסרו להם התמימות
והצניעות79, ולא קיימו את המאמר “שמור רגלך כאשר
תלך אל בית האלהים”, ולא ישרו את העקום שברגל הת, ששם מקום שליטת הס"א,
ולכן “בזמן הזה השכינה בסוד מגדל הפורח באויר, וזה סוד ורוח אלהים מרחפת על
פני המים, שהיא מרחפת על בניה להציל את מי שהוא ראוי להנצל”, “אבל כשיתוקן
הכל” – והוא יתוקן, כאמור, על־ידי לימוד התורה בתמימות ובצניעות, “בפרט
למוד חכמת האמת הוא למוד הקבלה הוא ראש לכל התיקונים” – “אזי יהיה נקרא
מגדל עוז, כמו שכתוב: מגדל עוז שם ה' בו ירוץ צדיק ונשגב, כי התיקון כשיהיה
בתמימות אזי יתן עוז לשכינה ותהיה נקראת מגדל עוז בו ירוץ צדיק
וכו'”.





ו

שם חזונו של רמח“ל: “מגדל עוז” מקבל על־ידי הארה זו,
שבהקדמה ל”קל“ח פתחי חכמה”, בחיבור ובקשר עם ההקדמה ל“קנאת ה' צבאות”, כמו
שביארנו אותן בפרק הקודם, משנה ערך. גיבור הקבלה של החזיון, העולה לראש
המגדל “אין”, מפני צניעותו ותמימותו ואהבתו את בת־המלך הסגורה ומסוגרת בתוך
ההיכל, אהבת יושר ואמת, הוא המתקן הכול, ויביא לידי התיקון הגדול של חיבור
“יסוד” ו“מלכות”, שהוא החיבור של קב“ה ושכינתיה, שיביא עמו פדות וגאולה
לישראל ולעולם, כפי שציפו להן המקובלים (כך גם מסיים רמח“ל את דבריו, בבארו
שם עניין התיקון של “מגדל עוז שם ה' וכו'”: “אבל כשיתוקן – – כי אז יקוים
מקרא שכתוב: “ועלו מושיעים” – הם התרין משיחין, שיהיה להם עליה מתוך
הקליפות עם כל הבירורים שבררו, עם השכינה, לשפוט את הר עשו, ואז יבוער הס”א
מן הארץ והיתה לה' המלוכה, אזי יחוד וחבור קב”ה ושכינתיה, ביום ההוא יהיה
ה' אחד ושמו אחד וכו'"), בעוד שהגיבור שכנגדו, הזייפן (“זיפה”), כאילו שייך
לכת שהיתה חסרה את הצניעות והתמימות, לא שמרה את רגלה מדחי בבואה בית
אלהים, ולא זה בלבד שלא נתנה “עוז” לאלהים, אלא שגרמה לקליפה להתחזק. ועל
שם מעשיו של הראשון שהצליח לעלות לראש המגדל – היכל הספירות – של התורה
(“עוז”), ואף תיקן שם את התיקון הגדול, שבתוך המגדל ירוץ “יסוד” ויתחבר
ב”מלכות" (“בו ירוץ צדיק”), ועל־ידי כך יתוקן המגדל, ש“בזמן הזה הוא בסוד
מגדל הפורח באויר”, בלי חיבור של אמת עם “שכינה תתאה”, השכינה שלמטה
(“מלכות”) – על שם כך נקרא החזיון בשם “מגדל עוז”.

גם השבתאים דרשו את המקרא של מגדל עוז שם ה' וכו' באופן
דומה לזה – על שבתי צבי, כי לא זה בלבד שקראו את המבצר שבו ישב בזמן מאסרו
בשם:מגדל עוז“, אלא ששבתי צבי קרא אותו במכתבו לאנשי
סופיה80: “מגדל עוז שם ה'”. וסופרו שמואל פרימו במכתבו לאנשי ויניציה81 כותב בראש המכתב: “פה
מגדל עוז שם ה' בו ירוץ צדיק ונשגב”. כידוע, היו השבתאים רואים את שבתי צבי
בבחינת “צדיק” – “יסוד”82 המתחבר ב”מלכות" וקראו
אותו “מלך העוז”, כמו שהשתמשו בכלל ב“עוז” בצרופים שונים לתת לו עוז וכוח
עליון83, בסוד “ויתן עוז למלכו וירם קרן משיחו” (שמואל־א ב, י)84, וכיון שמאסרו היה במבצר עוז, שהוא מגדל עוז85, על־כן, כנראה, קראו עליו את
כל הפסוק הזה. אולם הרעיון שב“פתשגן המשל” של הרמח“ל ב”מגדל עוז" כאילו בא
להוציא את הזיוף הקבלי של השבתאות מכלל המגדל הזה – מגדל העוז שבו “ירוץ
צדיק”, צדיקו של עולם, יסוד עולם, – והוא רואה אותו “נשגב מן הסטרא אחרא”,
והוא מפרש כך, בהקדמה ל“קל”ח פתחי חכמה", את הסוף־פסוק בנטייה מפירושים
אחרים מן המקורות שהיו לפניו86.

פשע השבתאות הגדול, שראה לוצאטו בשתי ההקדמות: ל“קנאת ה'
צבאות” ול“קל”ח פתחי חכמה“, היא המרמה, הזיוף של הקודש, ופשע זה של מרמה
קשור בפשע אחר, שהוא תוצאה ממנו וגם סיבה לו, הוא פשע ההגשמה של האלהות –
בשני הפשעים האלה של השבתאות נלחמו גם אחרים לפניו87, – שלו הקדיש בעיקר את הספר עצמו נגד השבתאות, ספר “קנאת ה'
צבאות”, שבו יצא למלחמה על המשיגים את הקבלה השגה גשמית, תופסים את
“פרצופיה” ואת צורותיה, מידותיה־אורותיה הרוחניים, בדמויות גשמיות ומורידים
את האדם העליון, ה”אדם הקדמון" של הקבלה, הכולל את “צלם אלהים, שהוא צלם
כולל ומראה את כל מה שאפשר להשיג באלהות”, את כל הספירות והפרצופים, למדרגת
אדם, עושים, כביכול, דמות של מעלה דמות של מטה – והתוצאה מזה: הפרת חוקי
התורה והתקת עברה למקומה של מצוה, בבחינת “גדולה עברה לשמה”, הכל כמו שאנו
יודעים ממעשי השבתאות והתפתחותה, וביחוד בדרגותיה
האחרונות88. לעומת זה הוא מציג בתוך הספר עולם
אחר של קבלה אצילה, נאצלה, רוחנית, עולם שבו גם ה“כלים” טהורים, הספירות הן
ספיריות והכל מלא התנוצצות של אור עליון, אין־סופי, המקיף וחודר הכול,
לפי מה שלימדה תורת הקבלה של האר“י, ורמח”ל בספריו הקבליים השתדל להבינה
ולהסבירה בצורה הרוחנית ביותר89.

קריאת השם “אין” על “מגדל עוז” בחזיונו של לוצאטו90 כאילו באה להדגיש אף כאן את הרוחניות
הזאת, את בחינת האין של המגדל, וביחוד של הספירה הראשונה שלו, שכידוע
העתיקו אותה השבתאים מן ה“סיבה הראשונה”, האין־סוף, וראו אותה כ“סיבה
שניה”, מעין אלהות אחרת, שלה יש לעבוד ולהתפלל, והיא הקרובה לעולם
הגשמי91, ושבתי צבי הוא הפרצוף הקדוש, האדם
העלאה, שנאצל ממנה, והוא ושכינתיה הם אחד עמה: “תלת קשרי
דמהימנותא”92.

כנראה, שמשום הרחקה זו של גיבורו הקבלי מהעולם הגשמי לא
נתן רמח“ל ב”מגדל עוז" לפני שלום, במצאו את מבוא המגדל ובעלותו אליו ואל
הגנה שעל ראשו, את שלומית, שבמשל זה של רמח“ל אינה בתוך המגדל. בניגוד למשל
המגדל במקורות שהיו לפני עיני רמח”ל – בת־המלך ואהבתה לבן־המלך הכול הוא
כאן מחוץ למגדל, והמגדל עצמו הוא ריק כאן, בלי כל “משל” גשמי. כולו הוא
בבחינת אין.





ז

הגיבור של “מגדל עוז” הוא בן־מלכים, שבפשטות טבעו, ישרותו,
תמימותו וצניעותו הוא משתוקק להיות רועה. צד זה שבאופיו שייך בעיקר
ל“פאסטורלה” של ספרות איטליה בתקופת “התחיה” ולאחריה, שלוצאטו היה מושפע
ממנה מאד בחזיונותיו. אבל גם ה“רעיא מהימנא” של הקבלה93 נתן כאן את אותותיו. קשה להחליט, שב“בן המלך ענמים”, כפי שמציין
לוצאטו את ייחוסו של שלום גיבורו, יש רמז למשה, שגודל בבית פרעה – ענמים הם
בתורה אחד משבטי מצרים: “ומצרים ילד את לודים ואת ענמים וכו'” (בראשית י',
י"ג), – קרוב יותר, שבן מלך ענמים הוא בן מלך רועי־צאן (ענא בארמית). והנה
רועה־הצאן, שנדרש באופן מיוחד על־ידי הקבלה, נדרש באופן זה גם בספרי הקבלה
של רמח“ל: “נשמת ישראל נקראה צאן” וה' צדיק יבחן במרעה, כי זה “נסיון גדול
לצדיקים לרעות, שכשהם רועים צאן למטה זה רומז הליכת נשמתם בתוך הקליפות
לעשות הבירור” של “הניצוצות הטובים שבתוך הקליפות”, והרועה הזה הוא בעיקר
משה – “ומשה היה מכוין לזה לעשות הבירור להביא הגאולה”94. גם ענין השדה, מקום המרעה, נדרש אצל רמח”ל באופן קבלי בביאורו
ל“מחצדי חקלא” (קוצרי השדה) שב“אדרא רבא”, וזהו אצלו, לפי הקבלה, “מקום
שאין הסטרא אחרא מגעת שם”, ו“זהו באמת ענין מה שהיו תמיד יוצאים בדרכים בני
הישיבה של הרשב”י עה“ש ושם לומדים הסודות95. “והאמת כי שדה הוא בת זוגו של שדי”96, ולכן
“מקום גלוי השער – שער לה' צדיקים יבואו בו – ראוי להיות בשדה, ולכן היו הם
הולכים בשדה ושם זוכים להשגה97. ואף זה מתקשר שם במשה, ש”הוא המשיח שיל”ה98.

יש כמה סימנים, שרמח“ל ראה את עצמו בתקופת ההתעוררות
הגדולה שלו כעין התלבשות חדשה, או עיבוד חדש, בדרך הקבלה, של ה”רעיא
מהימנא" – של משה גיבור התורה. ספרו “ע' התקונים” נתחבר כולו לפסוק “ולכל
היד החזקה ולכל המורא הגדול אשר עשה משה לעיני כל ישראל”, ובמעט שנמצא
בידינו מהספר הזה99 אנו מוצאים – בסוף ה“אדרא
קדישא”, – כי “קם סבא דסבין, אדם קדמאה, פתח ואמר: זכאה חולקך, עליך כתיב
הנשאר בציון והנותר בירושלים קדוש יאמר לו, דשאר בני עלמא בזמנא דנחתין
לעלמא מתפרשאן מאתר עלאה דלהון, כמאן דאזיל לאתר רחיק, אבל אנת, אע”ג דאנת
בעלמא, לית אנת מתפרש משכינתא כלל. כגוונא דמשה רעיא מהימנא, דאתמר ביה
ואתה פה עמוד עמדי, ובתיקונין אלין יזכון ישראל לכמה נהירו עלאה על ידך“.
כך אמר סבא דסבין, אדם קדמאה, למחבר ה”תיקונים“. וכן נדרש הרבה ענין
המשיחיות של משה בספרי הקבלה של רמח”ל – וכנראה בקשר עם שמו הוא.

הדבר בולט עוד יותר בספרי שנים מחבריו־תלמידיו של רמח“ל, מהמסתופפים בבית־המדרש או בית־התפלה הקדוש שלו בפדובה100: ר' משה דוד ואלי ור' ישראל חזקיה טריויס, שיחד עם
מגילות־הסתרים מספרי הקבלה שלו, של רמח”ל, שנתגלו, נתגלו גם “מגלות סתרים”
שלהם.101

המגילה של ר' משה דוד ואלי כוללת אף היא ספר “תיקונים חדשים; ע' תיקונים (שבעים פנים)102, מעין ספר
ה”תיקונים" של רמח"ל, ואף הוא מחובר כולו אל הפסוק האחרון שבתורה: “ולכל
היד החזקה ולכל המורא הגדול אשר עשה משה לעיני כל ישראל”, ובכל תיקון
ותיקון נתפרש הפסוק על משה הגואל – וכמעט הכול על הגואל גאולה חדשה,
אחרונה, בבחינת “עד כי יבא שילה, שעולה כמנין משה”103.

באחד התיקונים שבאותו ספר אנו מוצאים גם דברים הקרובים
לאותו הרעיון של רמח"ל על התמים העולה בהר ה' והשערים הכמוסים והגנוזים
נפתחים לפניו, והדברים נדרשו ונתלו, כמו הכל בספר זה, במשה.

הנה תיקון ט“ו: “ולכל היד החזקה וגו' – זש”ה: “מי יעלה בהר
ה' ומי יקום במקום קדשו, נקי כפים ובר לבב אשר לא נשא לשוא נפשי ולא נשבע
למרמה ישא ברכה מאת ה' וצדקה מאלהי ישעו”. הנה כבר ידוע, שהשכינה הקדושה
נקראת הר ה' וכל מגמתה להתיחד עם בעלה, המלך הקדוש הוי”ה, דיקא, ולכן היא
עולה תמיד עליה אחר עליה עד שתמצא את שאהבה נפשה, להיות השם שלם והכסא שלם.
ואמנם בעליתה של השכינה כמה הם שרוצים לעלות עמה, צדיקים ורשעים, שהרי גם
החיצונים מתדבקים בשוליה וכמה נחשים כרוכים בעקבה שרוצים לעלות עמה; אבל
עליתם של החיצונים אינה של קימא, כי בהיותם למעלה, בראש העליות, נדחים בפתע
פתאום ונפלו אחור ונשברו. וברזא דא שאל השואל: מי יעלה בהר ה‘? – שמשמע עם
השכינה, שנקראת הר ה’; ותיכף סמוך לו: ומי יקום במקום קדשו? – לפי שהם רבים
ודאי אותם שיכולים לעלות, אבל הם מועטים אותם שיכולים לקום ולעמוד במקום
הקדושה העליונה, בבית מנוחתה של השכינה, – – ואי־אפשר שיתקיים בההוא אתר
עילאה כי־אם הצדיק בלבד דאישתכח שלים בכל המדות הטובות הנזכרות בענין, שהם
נקי כפים ובר לבב וגו‘. וסוד אמרו נקי כפים, הענין הוא, לפי שנחתמים בכפיו
של האדם כל המעשים אשר עשה אם טוב ואם רע – –, וכאשר תעלה נשמתו של אדם
לעמוד במקום הקדוש העליון מיד מסתכלים בשרטוטים אשר על כף היד ומכירים על
ידיהם אם הוא נקי וצדיק, ואז מכניסים אותו מיד ואומרים לו: פתחו שערים
ויבוא גוי צדיק שומר אמונים, ונהפוך הוא אם מכירין בו – – שהוא רשע וחוטא.
ומה שכתב אח“כ אשר לא נשא לשוא נפשי, נפשו כתיב וקרינן נפשי: נפשו של הקב”ה
ממש, זוהי השכינה הקדושה ששורה על הצדיק העולה בכמה מעלות טובות למקום
המצוין והנכבד אל המנוחה והנחלה, תחת אשר לא הלך בעצת רשעים להטות נפש
יקרה, רזא דשכינתא, מדרך היחוד אל דרך הפירוד ח“ו ובדרך חטאים לא עמד
ובמושב לצים לא ישב. ושייך לזה ג”כ ענין אמרו בסיפיה דקרא: ולא נשבע למרמה,
דיקא, ולא במרמה – – – אבל זה שלא נשבע למרמה ישא ברכה מאת ה’ וצדקה מאלהי
ישעו ויעלה בהר ה', דיקא, וכל עליותיו בכחו של משה ע“י היד החזקה והמורא
הגדול שלו, כי הוא הנותן יד לכל הצדיקים לעלות והשכינה עמהם ויקומו
ויתקיימו במקום קדשו ודאי לעולם ועד”.

בספרו של ר' ישראל חזקיה טריויס, שהוא ספר “רזין גניזין”,
נסמך חלק גדול מהדברים לג' הפסוקים: “ויאמר אלהים יהי אור ויהי אור”
(בראשית א, ג), “וראו בני ישראל את פני משה כי קרן עור פני משה והשיב משה
את המסוה על פניו עד בואו לדבר אתו” (שמות ל“ד, ל”ה), “קומי אורי כי בא
אורך וכבוד ה' עליך זרח” (ישעיה ס, א), הנדרשים באופנים מאופנים שונים
ובדרך אחת, כי באור הראשון שנוצר, שהיה לבלי סוף, בלי כל חושך, השאיר אלהים
מקום לחושך, לסטרא אחרא, להדבק בעולם, כיון שצפה שעתידים בני־אדם לחטוא,
ובפני משה האיר האור שנמשך מן האור הקדמון ההוא ובני ישראל יכלו אף הם
להביט בו אחרי מתן תורה, אלא שכשחטאו בעגל נסתר האור הזה מהם והם לא יכלו
להביט בפני משה והוא שם מסוה על פניו, שהוא הסתתרות והסתתמות האור. כל זה
האור של ההתחלה, של בראשית, אבל יש גם אור של סיום, ובו לא ניתן שום מקום
לחושך, לסטרא אחרא, ואף הוא שייך למשה, למשה של התחלה חדשה, התחלה של
הסיום, ומשה יתגלה אז בכל תקפו, בסוד הסיום של תורת משה: “ולכל היד החזקה
ולכל המורא הגדול אשר עשה משה לעיני כל ישראל”, והוא יתגבר על הסטרא האחרא,
ידחה אותה לגמרי ממקומה, ויסיר לגמרי את המסוה מעל פניו, והאור יהיה כולו
אור של שכינה, ויהיה בבחינת “ויהי אור”104. ובין
משה למשה – משה של ההתחלה הראשונה ומשה של ההתחלה החדשה – נמצא ר' שמעון בן
יוחאי105, שבזמנו נהרו גם כן פני משה, העור הזדכך ונהר, אבל לא היה אור106 שלם, כיון שהזמן
היה שייך עוד אל ההתחלה הראשונה, ובדומה לזה גם זמנים אחרים עד משה של
התחלת הסיום.

עד כמה קשורים הדברים ב“משה האחרון” – ברמח“ל – אפשר להכיר
מזה, שמעין אותם הדברים אנו מוצאים אצל רמח”ל, והם נאמרו עליו, על עצמו,
ואל ר' שמעון בן יוחאי, שראה בו ניצוץ של משה ושורש מנשמתו, שמעשיו דומים
למעשיו של משה – אף מעשי הבריחה שלו מן המלכות, כמו שמשה ברח מחמת פרעה;
ובנו אלעזר, שהיה עמו, דומה לאליעזר, בנו של משה, ש“הוא הצלה, שאז ניצול
מחרב פרעה, שהיה רודפו” – והוא עיבור חדש שלו, ועל כן ספרו – הזהר – הוא
“גילוי התורה בפנימיותה”. והוא חובר אל התורה וקשור כולו
אליה107.

הנה בקטע מ“זהר תנינא”, שנספח לאיגרת של יקותיאל רופא על־דבר רמח“ל אל הרב יהושע השיל בוילנה108, אנו
קוראים את דברי אליהו הנביא, שפתח ואמר אל מחבר ה”זהר תנינא“: “רבי רבי,
זכאה חולקך דכלהו רזין עלאין מתגלין לך, ולית דאתגניז מקמך, דכל תרעין
סתימין מתפתחין לגבך ודאי. זכאה חולקך דאילתא לא עלת קמי מלכא מיומא דאתחרב
בי מקדשא כמה דעאלת השתא בגינך, בר בזמנא אחרי, בימי רשב”י, בוצינא קדישא.
‘והמשכילים יזהירו כזהר הרקיע’ – אלין רשב”י וחברוהי; אבל ‘והמשכילים’
תרין: חד רשב“י, בוצינא קדישא, וחד אנת, חסידא קדישא, לאסגאה שאר חבריא,
יזהירו כזהר הרקיע, בתרין זהרין אלין, כל חד וחד בזהר
דיליה109, דכלא מלה חדא, דא שירותא ודא סיומא
(זה התחלה וזה סיום). דרשב”י פתח תרעין בזמן דהוו סתימין, דהא עד האי זמנא
חכמתא אסתימת מעלמא ולא אתגליאת אלא לחד או לתרין באתכסיא, ורשב“י פתח
תרעין, מאי תרעין – דרקיע ודאי, מתמן נפיק זהר דילך דאקרי זהר הרקיע ותמן
כלילן רזין עלאין בהאי נהירו עלאה, וביה עביד זהר דיליה, זהר קדמאה, וזהר
דא לא אשתלים אלא נפיק מאי דנפיק וביה אתנהיר עלמא עד השתא, דאשלים זהר
להתגלאה, וביה אתעביד זהר דא תנינא, דביה ישתלם פורקנא לישראל. ומשעתא דזהר
קדמאה אשתלים סלקית שכינתא לאתחברא בבעלה, מתמן ולהלאה סדרין עלאין מסתדרין
בתיקונא שלים, כלא בגילויא דהאי זהר דאתגלי, וכד ישתלמון סדרים לאתקנא
בתיקונא דאצטריך יתפרקין ישראל פורקנא שלים. וזהר דא לא יתפסק מעלמא. – – –
זכאה חולקיהון דישראל בהדך בע”ד". מעין הדברים האלה – על ההתחלה והסיום –
אומר למחבר של “זהר תנינא” גם אברהם סבא חסידא110: “‘והמשכילים יזהירו’ וכו' – רשב”י בשירותא ואנת בסיומא – –
".

קרובים לדברים האלה גם דברי רמח“ל על עצמו באיגרתו לר' בנימין כהן מיום ג חנוכה ת”ץ111: “כאשר פתוח
לרוחה היה פתח ההשפעה בהיות בית המקדש קיים, כן נסתם בזמן חרבנו ולקחה הס”א
כח ככח אשר לקחה על־פי חטאי אבותינו אשר חטאו. – – – וכמה תיקונים נתקנו
לישראל בזמן גלותם; הלא המה: תיקון המשנה, תיקון הגמרא, תיקון המדרשים,
שכולם הם תיקונים פרטים, כולם צריכים איש בזמנו דוקא, והם נעשים בזמן שבו
הגיעה להאיר מדרגה אחת שבה תלוי התיקון ההוא ליתקן. אך תיקון הזהר הוא
העולה על כולם, והנה סודו הוא הוא הפנימיות עצמה, כי כל הפשט בחיצוניות
הוא, וכאשר כל ההנהגה עיקרה בפנימיות – ע“כ עיקר התיקונים הוא הזהר. – – –
והנה זכה רשב”י להיות הכלי האמצעי להמשיך תיקון זה ועשה הזהר; אבל האמת שלא
יצא אלא חלק א' אור מאותה הבחינה, וזה לצורך זה, שיקיים ישראל וכל העולם
בזמן גלות, אך התיקון האמתי הוא, שיהיה הענין הזה קיים תמיד, שלא יפסק, כי
כן ההשפעה תצא חדשה בסוד ‘חדשים לבקרים’, כי זה סוד המן הבא בזכות משה,
שהוא כללות כל הס“ר (הס' רבוא) וממשיך השפעת הזיווג בכח כלם כאחד. והנה
אחרי הרשב”י ע“ה חזרה הס”א וסיתמה, כי לא היה תיקון אלא לשעה – – –. וע“כ
אחרי רשב”י נסתמו הדברים, ואח“כ בהגיע מדרגות ההארות להאיר נראו תיקונים
אחרים, עד שבא האר”י זלה“ה, ואז האירה מבחינת ההארה הראשונה שהאירו בזמן
הרשב”י ע“ה – – –, והנה מזמן האר”י והלאה עמדו גדולים בישראל, וכלם מבחינת
ההארה ההיא שנסתלקה באותו הזמן. והלכו הדברים מדור לדור – – – ועתה, ברצות
ה' להיטיב לעמו, רצה לגלות עוד אורה חדשה מבחינת הזהר ג“כ – – והוא בחסדו
בחר בי”.

“זכותו של משה” נזכרת אף כאן, בדבר רמח“ל על ר' שמעון בן יוחאי112, ואנו מוצאים במגילות הסתרים שלו,
שהוא רואה את משה בבחינת תהליך ארוך של קבלת התורה: הוא הפה המתחבר עם הפה
של סיני, ש”משם יוצאת כל התורה לכל ישראל“, ו”מה שהוא אמת בתורה צריך הכל
לצאת כך, בסוד סיני ומשה“, ו”סיני אינו נשלם אלא כשכל אחד בא לעולם וגילה
את חלקו“, “וישעיה לא היה עושה אלא בכחו של משה המתלבש בו ומוציא הדברים”,
ו”כן היה נעשה ממילא בדברי הרשב“י זללה”ה", וכך יהיה גם לעתיד לבוא: “אז
מיד משה יפתח פיו ברווחה ויצאו כל האורות לאכול לשבעה”113.

ה“רעיא מהימנא” היה אפוא הסמל הפנימי, המופתי, לאיש־המופת,
למקובל ולחולם החלומות המשיחיים, ואין ספק כי יש לסמל זה יד וחלק ביצירת
נפש הגיבור שלום של חזיונו, שהוא גם סמל השלמות החזיונית הקבלית
שלו114.

ברצוני להוסיף עוד בירור לסימבוליקה הראשית של השמות שבחזיונו של רמח"ל כפי שהם משתקפים במסורת הקבלית של הדורות.

שלום הוא אחד הכינויים של הספירה “יסוד”, שה“תפארת” מתחברת
על ידו עם ה“מלכות”, ומידת צדיק – אף הוא כינוי ל“יסוד” – מחברת את הספירות
כולן אל המידה האחרונה ומביאה את כל ההשפעה אל הים הגדול, הים האחרון.
“ונמצא מטיל שלום בפמליא של מעלה ובפמליא של מטה, ונמצאו שמים וארץ אחדים
על־ידי אדם זה (“צדיק”)”115. “והנה המידה הזאת
נקראת בכל התורה כולה שלום, והטעם כבר הודענוך, בהיות ישראל צדיקים וטובים,
אזי מידת אדנ”י במילוי ובשלימות ובכל מיני שפע וברכה, ואם ח“ו יצאו ישראל
מחפץ הש”י, אזי מידת הרחמים הנקראים יהו“ה מסתלקת מהיכל אדנ”י, ואז נשארת
ריקנית ושפלה; ובהיות צדי“ק מתעורר בעולם לשוב בתשובה או לתקן הקלקול, אזי
המידה הזאת הנקראת שלום מליץ טוב בין יהו”ה ובין אדנ“י והוא המטיל שלום
ביניהם ומקרב אותם לשכון ביחד בלי פירוד וקיצוץ בעולם, ונמצא יהו”ה אחד
באותה שעה“116. ויש מבוא ופתח לזה ב”זהר“. ב”זהר" וארא117 אנו מוצאים בפירושו של מקרא
“דרכיה דרכי נעם וכל נתיבותיה שלום” (משלי ג, ט"ז): “מאן נתיבותיה אלין
אינון נתיבות ושבילין דנפקי מלעילא וכלהו נקיט לון ברית יחידאי דאיהו אקרי
שלום, שלמא דביתא, ועאיל לון לימא רבא, כד איהו בתוקפיה וכדין יהיב ליה
שלם, הה”ד וכל נתיבותיה שלום“. ור' משה קורדובירו מביא ומפרש בשם “תיקוני
זהר”, כי ב' שלומים הם: “שלום מצד הבינה, ה' עלאה, והוא התפארת, ושלום מצד
המלכות, ה' תתאה, והוא היסוד”, ו”נמצאו שניהם,היסוד והתפארת, נקראים
שלום"118.

וכמו ששלום הוא כינוי ליסוד ומידת צדיק כך שלומית היא מידת
צדק והיא כינוי למלכות, והיא בתו של רם, “מלך קדם”. על “ירום” שב“ירום ונשא
וגבה מאד” (ישעיה נ“ב, י”ג) אמרו ב“זהר”: “ירום מסטרא דנהורא עלאה דכל
נהורין”119. ור' משה קורדובירו נוטה לפרש את זה
על אמא עלאה, העליונה, על ה“בינה”, ופירוש הטעם שנקראה הבינה ירום, מפני
שהיא עליונה, למעלה מכל ספירות הבנין120. ופירש משום זה כך גם את רם121. ויש מפרשים את רום ב“זהר” ורם – ב“כתר”, ראש הספירות122.





ח

בסוף מאמרי אני שב לעניין ק“ן המזמורים של רמח”ל בנוסח
מזמורי התהילים. אחרי דברי המפורטים בעניין “מגדל עוז” אין לי צורך עוד
להוכיח הרבה, כי ספר תהלים זה לא היה רק ספר של יצירת חולין, אלא יסודתו אף
בהררי קודש. הקורא בספר זה – במזמורים שנשארו ממנו123 – ירגיש מיד בקשר שיש בין המזמורים האלה ובין השאיפות
הקבליות־משיחיות של רמח“ל, כי מלאים הם המזמורים כולם כיסופי גאולה, וחזות
הכול היא להם כינוס נפוצות ישראל ושיבת ציון, ולפי הדברים שציינתי ממה
ש”נאמר" לו לרמח“ל מפי ה”מגיד" ביחס ל“זהר תנינא” ול“ע' תיקונים”, שמדמים
אותו לרשב“י124, בעל ה”זהר" הראשון לפי אמונת הקבלה, ומדמים אותו למשה125, ורואים בו מעין השלמת התהליך של שניהם126, נראה הדבר כקרוב,
ש“שמע” רמח“ל מפי ה”מגיד" בדבר ק“ן המזמורים שלו, שהם יהיו לעתיד כעין
השלמה של מזמורי דוד ו”שישירו אותם באוכלוסא ביום
הגאולה“127. מתנגדיו־שונאיו “פארו” את זה
והוסיפו, שאמר כי יחד עם זה “יבטל התהילים של דוד ראש
המשוררים128. השקר בולט וניכר כאן והקורטוב של
אמת שיש בתוכו, בפנימיותו, הוא בודאי כנ”ל, ואם הרב באסאן מביא ראיה,
ש”המגיד" לא אמר לרמח“ל דבר על התהילים, כיון שהתהילים נתחבר לפני התגלות
המגיד, ואין אומרים למי “שלא ראה את החדש שיבוא ויעיד
עליו129, אפשר למצוא בזה ראיה רק לפי אמונתו של הרב באסאן, שכללה אף היא “מגידים” מן השמים130;
אבל לפי אמונתנו והבנתנו אנו אין בודאי בזה משום ראיה. והן יודעים אנו, כי
לפני רמח”ל חבר הנביא הראשון של שבתי צבי, אברהם היכיני, ספר “הוד
מלכות”131, ק”ן מזמורים, ומסופר על בני סיעתו של
שבתי צבי, “שהיו אומרים תהילים ועושים ממנו עיקר יותר מקריאת
משניות”132.

בספרי הנסתר של רמח“ל יש התלבטות בשאלת המשיחיות העתידה,
בין יוסף, בין דוד ובין משה, והוא מצא יסוד – וכן תלמידיו ר' ישראל חזקיה
טריויס ור' משה דוד ואלי – לאחד את המשיחיות של יוסף ודוד ובראש שניהם
משה133. למשיחיות זו של משה אנו מוצאים יסוד עוד ב”צוואת השבטים“, מן הספרים החיצונים134. ועל
רעיון המשיחיות העתידה של משה אנו מוצאים מאמר ידוע ב”זהר“: “וכל שיח השדה
דא משיח ראשון, טרם יהיה בארעא, וכל עשב השדה טרם יצמח דא משיח שני, ולמה?
בגין דלית תמן משה למפלח לשכינתא, דעליה אתמר ואדם אין לעבוד את האדמה;
ורזא דמלה (בראשית מ"ט, י): לא יסור שבט מיהודה דא משיח בן דוד, ומחוקק
מבין רגליו דא משיח בן יוסף, עד כי יבוא שיל”ה דה משה, חשבן דא כדא, ול”ו
יקה“ת עמים אתוון ולו”י קה“ת135. וב”תיקוני זהר"
דרשו על רעיון זה, שמשה יהיה המשיח בסוף הימים, את הכתובים “מ”ה ש“היה ה”וא
שיהיה" (קהלת א, ט), וכן “מ”מכון ש“בתו ה”שגיח" (תהילים ל“ג י”ד), וכן
“אשרי העם שככ”ה לו בגימטריה מש"ה136.

אין זה מענייני כאן להיכנס בכל הבעיה הגדולה של חלומות
המשיח של רמח“ל ותלמידיו; אבל דבר אחד ברור, כי בין הנושאים של החלומות
האלה היה גם דוד, וטבעי היה, שהמשורר־החולם הצעיר הושיט את ידו קודם כל
לכינורו, כינור של “נעים זמירות ישראל” שהיה ל”משיח אלהי יעקב".

















“ר' משה חיים לוצאטו ובני דורו”, אוסף אגרות
ותעודות מכונסות ומסודרות ומוגהות על־פי מקורות וכתבי־יד, בצרוף מבוא
והערות, על־ידי ד“ר שמעון גינצבורג. ב ספרים. הוצאת ”מוסד ביאליק“ ע”י
“דביר”. תל־אביב, תרצ"ז.  ↩



בספרו: Geschichte des Judentums und seiner  Sekten, מחלקה ג (לייפציג 1859), ספר ו, פרק ז.  ↩



בספרו הגדול, כרך י (בתרגום העברי של שפ"ר – כרך  ח), פרק י"א.  ↩



דברי ימי עם עולם (התרגום העברי של ב. קרופניק),
כרך ז, פרק ז, § 58, וקודם לכן – ביתר פירוט – במאמרו על רמח“ל
ב”ווסחוד" החדשי לשנת 1887, חוברות ה–ו (יצא גם בקונטרס מיוחד).  ↩



ראה ביחוד בפתיחה למאמרו הנ“ל של דובנוב, וגם בספרו  הנ”ל עמ' 281.  ↩



דברי ימי עם עולם, שם.  ↩



שם.  ↩



בספרו האנגלי: The Life and Works of Moses  Hayyim Luzatto, פילדלפיה 1931.  ↩



“תולדות ר' משה חיים לוצאטו מפאדובה” ב“כרם חמד”,
מחברת ג (תקצ"ח), ע‘ 113–169. קצת קודם לביאוגראפיה זו של אלמנצי נדפסה
הביאוגראפיה הקצרה של רמח“ל, מעשה ידי מאיר הלוי לטריס, בראש הספר
”מגדל עוז" (ליפסיה 1837) וכן דברים של מ. ש. גירונדי על ר’ משה חיים
לוצאטו – אף הם מעין ביאוגראפיה – שנדפסו ב“כרם חמד”, מחב‘ ב, ע’
54–67.  ↩



בשנת תפ“ז הדפיס במנטובה חלק אחד מספרו ‘לשון
לימודים’, והביא ממנו את קרבנו לרבו ר”י באסאן, ואולי חיבר בשנה ההיא,
או אחר זמן מועט, גם ספר ‘מגדל עוז או תומת ישרים’" (“כרם חמד”, מחב‘
ג, ע’ 114).  ↩



ד“ר ש. גינצבורג בספרו האנגלי הנזכר, ע' 24, ומעין
זה במבואו ל”ספר המחזות“ של רמח”ל (“מעשה שמשון”, “מגדל עוז”, “לישרים
תהלה”), שהוציא ע“י ”דביר“ בתרפ”ח ע‘ ) XIII "הדרמה ’מגדל עוז' היא היחידה בחזיונות רמח“ל שאין בה מן
היסוד האליגורי ולא כלום. מצד זה, ומצד היותה פרי נעוריו המבוגרים,
הריהי חיונית מכולם וכו”).  ↩



“כרם חמד”, מחב‘, ג, ע’ 114.  ↩



“בנערותו כתב שירים עבריים ומזמורי תפילה בסגנון  מזמורי תהלים”, ספר ההיסטוריה שלו הנ"ל, ע' 281.  ↩



“רמח”ל ובני דורו“,ספר א, ע' ס”ט–ע. אגרת זו נדפסה
קודם בביאוגראפיה של אלמנצי, הערה ס“ד, עפ”י כתב־יד שהיה בידי מ. ש.
גירונדי.  ↩



שם ע' ל"ט.  ↩



שם ע‘ י“ט. אגרת זו של יקותיאל רופא נתפרסמה,  כידוע, עוד בספר ”תורת הקנאות" לר’ יעקב עמדן.  ↩



שם, ע' צ.  ↩



שם, ע' נ"ט.  ↩



הכוונה היא, כמו שמעיר גינצבורג, לגן הקבלה, אבל  באופן קונקרטי: לכתבי האר"י (“עץ חיים”).  ↩



ד"ר ש. גינצבורג העתיקו והכינו לדפוס, והוא הרשני  בטובו לעיין בהעתקה זו ולהשתמש בה בחקירתי.  ↩



אלמנצי בתולדות רמח"ל, הערה א (“כרם חמד”, מחב‘ ג,  ע’ 127).  ↩



בספר “פרדס רמונים” לר' משה קורדובירו.  ↩



ראה אלמנצי: “תולדות רמח”ל“, הערות י–י”ב. – בעצם
יש מעין תמצית של דברי רמח“ל על הלשון העברית שב”לשון לימודים“
שבכתב־יד גם ב”לשון לימודים“ שבדפוס. ראה שם, לימוד י: ”כי תורתנו
הקדושה, תורת ה‘ תמימה, כלה כאחד אילת אהבים, היא חביבה אל לומדיה,
חדשה מדי היותה נושנה וכו’, ולא נגרע פשוטה מדרשותיה, רמזיה ועמקי
סודותיה בדבר הזה. והלשון עצמו גדול וקדוש הוא באין ספק. הלא תראה מה
מאד עצמו ראשיו, כי האותיות עצמן תרמזון בצורתן סודות עליונים כידוע
ליודעי חן וכו'. ומלות לשוננו אינן על צד ההסכמה, אך תורינה הענין אשר
תורינה מצד מהותו, כי תגלינה רוחניות הענין ההוא, ובדרך מקרה גשמיותו
רק להיותו משתלשל ממנו, וכל זה גלוי הוא לכל יודעי דעת אמת".  ↩



לשון לימודים בכתב־יד הוא בן ג חלקים.  ↩



“תולדות רמח”ל", ע' 113.  ↩



חלק א, לימוד ב.  ↩



לימוד ז.  ↩



ראה “תפילה נאה לכל הבא ליכנס אל היכל קדש הקדשים
פנימה” מאת הרמ“ק בהקדמה לספר ה”פרדס“ (הובאה גם ב“תורת הקבלה” של ר‘
משה קורדובירו“ מאת ש”א הורודצקי, ע’ שי"ב), וראה תפילה קודם לימוד
הקבלה מהאר”י, שנדפסה בראש ספר “עץ חיים”; וראה דברי ר“י אירגאס בספרו
”שומר אמונים“ בפתיחתו לויכוח ראשון (על ה“קבלה”): ”אז יחלק עם ישראל
לשתי כתות: זאת אומרת, כי התורה כולה תובן בפשוטה לבד ומכחיש היות בה
שום פנימיות – – וזאת אומרת, כי מלבד הנגלה בפשט התורה עוד יש בה
פנימיות נסתר בתוכיות מצותיה ובפרטי ספוריה, שתכלית הידיעה היא לדעת
אותם הסודות שעליהם אמר דוד המלך ע“ה: גל עיני ואביטה נפלאות מתורתך”.
יסוד הדברים הוא ב“זהר” בהעלותך, דף קנ“ב, ע”א: “מאן דחשיב דההוא לבושא
איהו אורייתא ממש ולא מלה אחרא תיפח רוחיה ולא יהא ליה חולקא בעלמא
דאתי, בגין כך אמר דוד: גל עיני ואביטה נפלאות מתורתך – מה דתחות לבושא
דאורייתא”. וראה “זהר” חיי שרה, דף קל“ב ע”א, ותולדות, דף קמ“א,
ע”ב.  ↩



את זמן חיבורם של ק“ן מזמורי תהילים בידי רמח”ל,
אנו יודעים ברור, עפ“י עדותו של ר‘ ישעיה באסאן באגרתו לר’ ברוך כהנא
רפפורט: ”החבור הנזכר הנו בידי ממש, ורשום עליו זמן שנתחבר ושהתחיל
אותו: יום ב, ד לחדש סיון שנת התפ“ו, ושסיימו ר”ח שבט התפ“ז” (רמח“ל
ובני דורו”, ספר ב, ע' שנ"ו).  ↩



ההקדמה הלאטינית של דליץ‘ ע’ XVII, ותולדות רמח"ל של לטריס, ע' XLIV,  בהערה.  ↩



בספרי “תולדות הספרות העברית החדשה”, ח"א, ע'  12–22.  ↩



ד“ר ש. גינצבורג בספרו האנגלי, ע' 99–101, ובמבוא  ל”ספר המחזות“ של רמח”ל, ע' XIII.  ↩



ראה תולדות רמח“ל ללטריס – בסופן; וראה דברי שד”ל  לפראנץ דליץ‘ שפירסם דליץ’ במבואו הלאטיני, ע' V.  ↩



הערה של המו“ל הראשון: ”אין הוא שם המגדל".  ↩



“כתובים”, שנה א, גל' י"ט (מיום כ“ו טבת  תרפ”ז).  ↩



ראה “אדיר במרום” – ביאור על האדרא רבא – מאת רמח“ל  (וורשה תר"מ), דף ו', ע”ב.  ↩



ראה “תקנות נוספות” של ישיבת רמח“ל, תקנה ד: ”קבלו
עליהם להיות כל הדברים הנודעים להם מן המדרש הקדוש הזה וכו'" (“רמח”ל
ובני דורו", ספר א, ע' י).  ↩



אני נותן כאן את המשל והנמשל, כפי שהם ב“זהר” (ח“ב,  דף צ”ט ע"א), בתרגום עברי.  ↩



ספרי וזאת הברכה, פסוק: ויאמר ה' מסיני בא; שה“ש
רבה פ”א פסוק: משכני אחריך נרוצה; מדרש שוחר טוב ח; זהר, סוף
יתרו.  ↩



“אין, כולם הסכימו היות הכינוי הזה בכתר, ונקרא כן
מטעם שאין שם השגה כלל” – הרמ“ק ב”פרדס רמונים“, שער כ”ג; “וקראו כתר
באופן שכולם מוכתרים ומושגחים ממנו, וגם קראו לזה המקור אין, להורות על
גודל ההעלמה, כמו שורש האילן, שהוא נעלם” – רמח“ל ב”חוקר ומקובל", פרק
ו.  ↩



רמח“ל ב”מגלת סתרים“ (וורשה, תרמ"ט), ע' ו: ”הארמי  מלשון רם, שצריך שיתעורר דוקא האל עליון".  ↩



אין אנו יכולים לקבוע בדיוק את זמן חיבורו של “מגדל
עוז” כל עוד אין אנו יודעים זמן חתונתו של ר‘ ישראל בנימין באסאן, רעו
של רמח“ל, ש”ליום שמחת לבו“ שר שירה זו; אבל יודעים אנו, שנתחבר החזיון
בין שנת תפ”ו לשנת תפ“ט, כי בהקדמתו של רמח”ל, בהזכירו שם הכלה, שהיתה
בתו של הרב מנחם קראקוביה, הוא מוסיף על שם הרב: זצוק“ל, והרב מת בשנת
תפ”ו, מה שאנו יודעים עפ“י שיר־ההספד של רמח”ל שנדפס בתפ“ו (ויניציה),
ובאיגרת של רמח”ל לר’ ישעיה באסאן מיום כ“ו טבת ת”ץ אנו מוצאים, בסוף
האיגרת, אחרי דרשו בשלום “הבן יקיר לו”: “שש אני על מילת כמהח”ר בנו
נר“י, יזכהו ה' במצות” (רמח“ל ובני דורו”, ספר א, ע' נ"ו), והכוונה היא
בודאי לברית מילה שהיתה בביתו של בן הרב, ר' ישראל בנימין
באסאן.  ↩



“הקדמת ספר הזהר”, ד, ע“ב–ה, ע”א.  ↩



ראה הקדמת ר' חיים ויטאל ל“עץ חיים”.  ↩



ויניציה שס"ה  ↩



בח“ג, חג השבועות, פ”א.  ↩



הדברים הם כעין ניסוח של דברי ר‘ חיים ויטאל בהקדמה
ל“עץ חיים”: "ואפילו כל אינון דמתעסקין באורייתא לגרמייהו עבדין וכו’,
ובפרט בימינו בעו“ה, אשר התורה נעשית קרדום לחתור בה, אצל קצת בעלי
תורה, עוסקים בתורה ע”מ לקבל פרס והספקות יתירות, וגם להיותן מכלל ראשי
ישיבות ודיינים נאדרים, להיות שמם וריחם נודף בכל הארץ ודומים במעשיהם
לאנשי דור הפלגה הבונין מגדל וראשו בשמים, ועיקר סיבת מעשיהם הוא מ“ש
הכתוב אח”כ: ונעשה לנו שם".  ↩



מעין המדות שהזהירו עליהן בכלל בעלי הקבלה לנכנס
לשערי הקודש. הרמ“ק בהקדמה ל”פרדס רימונים“: ”אין ראוי לבוא בכל עת אל
הקודש, עד יטהר מחשבותיו מהבלי הזמן ותחבולותיו, וינקה ראשו מהגאוה
וכו‘, וצריך להשפיל עצמו כעפר וכו’, ולא יהיה עסקו בחכמת התורה
להתגאות, ומה גם לימוד החכמה הזאת“. ור' חיים ויטאל בהקדמה ב ל”עץ
חיים“: ”וצריך אזהרת סור מרע ועשה טוב ובקש שלום; בקש שלום: צריך להיות
רודף שלום וכו‘, יזהר מהכעס וכו’, גם צריך להזהר מהגאוה, ובפרט בענין
הלכה, כי גדול כחה, והגאוה בזה עון פלילי".  ↩



אני מעיר בזה, כי ע“ד משל המגדל, שנמצא בספרים ”סדר
היום“ לר”מ ן' מכיר ו“חמדת ימים”, העירני לפני י“א שנה, אחרי פרסמי
מאמרי ”משל המגדל", ידידי הסופר מרדכי בן יחזקאל.  ↩



מלבד שני המקורות האלה יש מקורות קדומים, למשל
המגדל של הזהר, שיש בהם מעין גרעין שממנו צמח. בדברים רבה (פ"ח, ז) אנו
קוראים: “ד”א כי קרוב אליך, א“ר שמואל בן רב נחמן: לה”ד לבת־מלך שלא
היה אדם מכירה, והיה למלך אהוב אחד, והיה נכנס למלך בכל שעה, והיתה בתו
של מלך עומדת לפניו, אמר לו המלך: ראה היאך אני מחבב אותך, שאין בריה
מכיר את בתי ועומדת לפניך, כך אמר הקב“ה לישראל: ראו מה אתם חביבים
עלי, שאין בריה בפלטין שלי מכיר את התורה ולכם נתתיה, שנאמר (איוב
כ"ח): ונעלמה מעיני כל חי, אבל אתה לא נפלאת היא ממך, אלא קרוב אליך
הדבר מאד; אמר להם הקב”ה: אם יהיו דברי תורה קרובים לכם, אף אני קורא
אתכם קרובים, שכן כתוב (תהלים קמ"ח): לבני ישראל עם קרובו הללויה“. כאן
יש האוהב או האהוב, שאליו מתגלית האהובה, התורה, אבל אין כאן המגדל,
ובמדרש אחר יש המגדל, ובלי בת־המלך, אבל ביחס אל התורה. והנה אנו
מוצאים בשמות רבה (ב, ב): ”כתיב (תהלים י"א): עיניו יחזו עפעפיו יבחנו
בני אדם. א“ר ינאי: אע”פ ששכינתו בשמים עיניו יחזו עפעפיו יבחנו בני
אדם. משל למלך שהיה לו פרדס ובנה בו מגדל גבוה וצוה המלך שיתנו לתוכו
פועלים שיהיו עוסקים במלאכתו. אמר המלך: כל מי שמשתכר במלאכתו יטול
שכרו משלם, וכל מי שמתעצל במלאכתו ינתן בדימוס: המלך הזה מלך מלכי
המלכים והפרדס זה העולם שנתן הקב“ה לישראל בתוכו לשמור התורה והתנה
עמהם ואמר: מי שהוא שומר התורה הרי גן עדן לפניו ומי שאינו משמרה הרי
גיהנם”. יש עוד מקור ובו סיפור על מגדל, מעין משל המגדל שלנו, ובו בת
המלך שלמה. במשל זה השתמש ביאליק ב“אגדת שלשה וארבעה” (ראה אגרתו בענין
זה לד"ר יעקב נאכט מיום ב באפריל שנת 1933 באגרות ביאליק, כרך
ה).  ↩



ספר “חמדת ימים” נדפס בפעם הראשונה באזמיר בתצ“א –  תצ”ב.  ↩



מאיגרות אחדות של רמח“ל בספר ”רמח“ל ובני דורו”
נראה, כי מתנגדיו הפיצו שמועה שנמצאו אצלו כתבי נתן העזתי – ראה שם,
ספר א, ע‘ ע"ו, וביחוד ע’ קנ“ב: ”על־אודות כתבי ר‘ נתן הידוע אומר, כי
הגם שהיסוד שקר וכזב, אשר אין לו העמדה כלל, הנה אין רע לגנוז אותם,
וגניזתם זו היא קבורתם, ונעלמו מעיני כל חי, להסיר מכשול מלפני עור. אך
כאשר אין יש שקר בלא תערובת אמת, ע“כ גם בהם ימצא איזה דבר טוב: ופה אל
פה אומר לכ”ת איך נהיה הענין הזה להמצא בתוך שקר דברי אמת. וע“כ הנה מי
חכם – יכול יוכל לאכול תוכם וקליפתם יזרוק, כר”מ דיליף מאחר“. מהדברים
האחרונים אפשר להסיק מסקנה, כי השמועה לא היתה לגמרי שמועת שוא, וביחוד
כיון שבאיגרת אחרת, שנכתבה אף היא, כמו זו, לרבו באסאן – ורק חדשים
מעטים מבדילים ביניהן – הוא כותב: ”ויחודי ר’ נתן ודבריו לא אומר בכתב,
כי אם מפה לפה, בס“ד אודיע לכ”ת דבר אמת אשר גלה לי ה' בחסדו, כי לא
ידע אנוש דרכי מזמותיו“ (שם, ע' מ"ב). ושוב באיגרת אחרת, שנכתבה ימים
אחדים אחרי האיגרת האחרונה, הוא מבקש מאת רבו באסאן, ”שיביא עמו בבואו
כתבי נתן“, כי אפשר שיקח מהם להשיב עליו ועל חיבוריו בחיבור הויכוח שלו
על חכמת הקבלה (שם ע' קנ"ה). וכנראה מכוונים לכך גם דברי רמח”ל באיגרת
שבאה בספר אחרי איגרת זו – ואף בה מדובר על ספר ויכוחי זה – ובה כותב
רמח“ל אל רבו באסאן: ”אזכיר כ“ת גם כי אני צריך על הדבר אשר חליתי פניו
השבת שעברה, לא ישכח (כאן היה כתה"י קרוע בשולים ואין לדעת את אשר היה
כתוב בו, ויש לשער שהיה כתוב כאן: להביא) כל אשר יוכל”.  ↩



ראה דברי ש. רוזאניס בספרו “קורות היהודים  בתורקיה”, ח"ד, ציון ג, סעיף ח, ע' 445–449.  ↩



ברלין תע"ג.  ↩



קטעים מכרוזיו של “חכם צבי” נדפסו בספר “הצד צבי”,
שנתחבר נגד הכרוזים האלה, מאת חיון (אמשטרדם תע"ד), וכן בספר “מלחמה לה
וחרב לה'” לר‘ משה חגיז (שם, שנה הנ"ל) – ובימינו נדפסו בשלמותם ע“י א.
פריימן בספר ”עניני שבתי צבי“, שיצא ע”י “מקיצי נרדמים” (ברלין תרע"ג),
ע’ 117–119.  ↩



“רמח”ל ובני דורו“, ספר א, צ”ג, קכ“ו, קכ”ח, קס“ב;  ספר ב, ע' שס”ט.  ↩



לונדון תע"ה.  ↩



“תוכחת מגולה”, דף א–ג.  ↩



“הצד נחש”, דף ט"ז.  ↩



ראה הדברים המובאים למעלה, פרק א, מספר “רמח”ל ובני
דורו“, ע' נ”ט. ממקום אחר באותו ספר אנו יודעים כי בין ספרי הרב באסאן
היו אף ספרי שבתאים. ראה למעלה, במאמר זה, פרק ג, בהערה 52.  ↩



ראה “רמח”ל ובני דורו“, ע' קנ”ג–קנ"ו.  ↩



נדפס בקניגסברג בתרכ“ב ואחר־כך בוורשה  בתרמ”ח.  ↩



הספר הנ"ל – לפי המהדורה הוורשאית – ע' 1.  ↩



שם.  ↩



יש רושם, שזאת היתה לכל הפחות אחת הסיבות לחיבור
ספרו “קנאת ה' צבאות” בעצם ימי הריב שרבו בו הרבנים – בשנת ת“ץ, – ויש
מן הרבנים, שנשאלו לחוות דעתם בענין רמח”ל, שהרגישו בדבר זה, ור“ש
מורפורגו, הרב באנקונה שבאיטליה, שידע בודאי ע”ד החיבור הזה, כתב לר“י
אבירגיל בויניציה: ”גם לא עם מה שכתב ומחבר ומפרש נגד המאמינים בש“ץ
מוציא עצמו מידי כל חשש זיוף ומחזיק עצמו לזהב מזוקק שבעתים וחבית של
יין המשומר בענביו, זך בלי שמרים, אצל עם ה' אלה, עם חכם ונבון, שאינו
מתפתה להאמין כ”כ בנקל ולהטות אוזן שומעת אל קול כל קורא" (רמח“ל ובני
דורו”, ספר ב, ע' רפ"א).  ↩



כי נתן רמח“ל את לבו לשבתאות ולטעות שבה עוד לפני
הריב אנו מוצאים מפורש באיגרת של יקותיאל תלמידו – מיום ה אלול תפ”ט –
לר' יהושע השיל, הרב בוילנה, בספרו על רבו, בין השאר: “גם אמר לי פעם
אחת דבר פלא בענין שבתי צבי וכל התועים אחריו, ושזה טעות גדול” (שם,
ספר הנ“ל ע' ת”ח).  ↩



על שם אמונתם בי' הספירות.  ↩



על רוחניותו של רמח"ל בתפיסת הציורים הקבליים ותורת  הקבלה ידובר להלן.  ↩



מדברי ר‘ יוסף אירגאס ב“הצד נחש” (דף מ“ב–מ”ד):
“אחר זה האריך הנח”ש (חייא חיון) בענין הצימצום שהוא כפשוטו וכו’, עד
כאן הגיעה גבהות רוחו של הנח“ש, הוא מתלמידיו של בלעם הרשע, דחשב בדעתו
המעופש שהוא לבדו המבין בהני כבשי דרחמנא, והוא לא ידע ובשגעונו אינו
מבחין בין דבר גשמי אל רוחני וכו'. ואיככה יוכל בעל ליחה סרוחה כנח”ש
הלזה, דל ורזה, לראות בעיונו מה שכיסהו עתיק יומין במופלא ובמכוסה אם
הוא נאחז בסבך החומר והגשמות וסדר הבדלות אינו מונה, ואינו יודע כי
באלקות הגש“ם חלף הלך לו. – – – כי כל גדולי המקובלים המעמיקים בחכמה
קבלו ופרשו בהדיא, שאין הצמצום כפשוטו. – – – והנה המין הבליעל הזה,
מפני שהבין סוד הצמצום כפשוטו, נשתרש בכפירה עצומה וכו'”. ע“ד המקובלים
שהבינו תורת הצמצום כפשוטה ראה ש”א הורודצקי במבואו לס‘ “שומר אמונים”
של אירגאס במהדורה חדשה (הוצאת ב. כהן, ברלין תרפ"ח), בהערה לע’
XXX – XXXI וכן במאמרו “תורת  האר”י (“כנסת תרצ”ח), בהערה לע' 383.  ↩



חוץ מדמיון פנימי זה יש דמיון בין מליצה רעיונית
בהקדמה זו ובין מליצה שירית ב“מגדל עוז”. בסיימו את דברי התוכחה
וההתאוננות על “אלה הרשעים העמיקו שאולה וכו'” אומר רמח“ל, ”כי אלו
בעמי הארץ וכסילים, אשר לא יבינו כן, היתה הרעה הזאת אמרנו אין חפץ
בכסילים, אך אשר יד השרים והסגנים מאצילי בני־ישראל, והמה חכמים
מחוכמים, היתה במעל ידם בראשונה“. השוה לזה דברי ערי הקוסם בשפכו את
לבו בשיר (“מגדל עוז”, חלק א, ענין ד) על ”משחית לחבל תשק":

הנה פתאים רגע	

יורם, ושם ישובו

 גם עורים וגם אלמים לנצח,

גם חרשים גם חסרי–לב סלה.

אך זה מעט, אם לא גבה–לב יבז

כי על־בני־נבל־לבד יסלו

חציו נתיבתם ושם יתמו;

כי את קריאי שם ויקרי נפש

יבחר למפגע לו ובקש סלה

לירות בחץ רשעו, וכן יורמו.  ↩



נדפס כמה פעמים (בפעם הראשונה: קוריץ תקמ"ה) –  לפני דפוס טשרנוביץ תר"ט.  ↩



ראה בסוף דברי ההקדמה ל“קל”ח פתחי חכמה“, המובאים
להלן, שרמח”ל מציין בהם ספרו “קנאת ה' צבאות” פעמיים כספר שכבר
חיברו.  ↩



כך מנוקד במקור. הערת פב"י.  ↩



הספירה “מלכות”, האחרונה בין הספירות, והיא  שכינה.  ↩



הספירה “יסוד”, התשיעית בסדר הספירות, והיא נקראת
גם צדיק, בבחינת “צדיק יסוד עולם” (זהר, פרשת נח, דף נ“ט, ע”ב, ובכמה
מקומות אחרים).  ↩



כי הסטרא אחרא יש לה אחיזה, כאמור, רק במלכות, ולא  למעלה מזה.  ↩



הביא רמח"ל את המאמר מאבות דר‘ נתן, ולא ממשנת אבות
(א, ו) – כנראה מפני שבאבות דר’ נתן (פרק ח, ז–ח) נלוו אל המאמר
סיפורים ומשלים, המראים עד כמה יש לדון כל אדם לכף זכות.  ↩



וראה בענין זה דברי רמח“ל בספרו ”אדיר במרום“,  בפרשו את הפתיחה לאדרא רבא, דף כ”ב, ע“א וע”ב.  ↩



גם למעלה, בדברי רמח“ל בהקדמה זו בפירושו ל”מפי
עוללים ויונקים יסדת עוז“, ובהמשך לפירוש זה על ”למען צורריך, להשבית
אויב ומתנקם“ – ”והוא סוד הנחש“, יש לראות כיוון זה, כי הנחש תפס מקום
במסתורין השבתאיים, והוא היה הנוקם והנוטר (ראה דוד כהנא: ”תולדות
המקובלים, השבתאים והחסידים“, כרך א, ע' 96, וראה הדברים שהביא שם בשם
ר”י ששפורטס ב“ציצת נובל צבי” ובשם ר“י עמדן ב”תורת הקנאות“ על החתימה
של ש”צ בדמות נחש (“תורת הקנאות” של עמדן בסוף – על הגימטריאות של
השבתאים), כמו שדרשו עליו: רוח שקר (בגימטריה שבתי צבי – שם) – והוא
אולי “הנחש הוא שקרא דלא קאי” בדבריו של רמח"ל. ביחוד היה הנחש צלם
דמותו של חיון בפי מתנגדיו (ראה למעלה בדברים המובאים מספרו של ר"י
אירגאס).  ↩



“עניני שבתי צבי”, ע' 57–58.  ↩



שם, ע' 55–56.  ↩



ב“מי שברך” שהיו עושים לו קראו אותו “צדיק ונושע”
(ראה “קיצור ציצת נובל צבי” לר“י ששפורטס, אלטונה תקי”ז, דף ה, ע“ב,
ו”עניני שבתי צבי", ע' 56), ובכמה כתבים אחרים של שבתאים נקרא בשם
“צדיק” ו“צדיקו של עולם” ופותח “שערי צדק” (“עניני שבתי צבי”, ע‘ 52
וע’ 84, וראה “תורת הקנאות” לר“י עמדן – בסוף הספר – בביאור הרמזים של
השבתאים ”צדק“ וב”שערי צדק").  ↩



“אני מלך העוז” ב“מעשה יוסף מצור” (“עניני שבתי
צבי”, ע' 73), “האל הגדול, הגבור והנורא, נותן עוז בעזוז נוראות זרועו”
– לאלהים ב“הנותן תשועה” למלך שבתי צבי (שם, ע' 114), ועוד.  ↩



נאמר על שבתי צבי ב“הנותן תשועה” הנ“ל. וראה זהר,
פרשת לך לך, דף פ”ד, ע“א: ”תנה עזך לעבדך (תהלים פ"ו) – תנה עזך דא עז
עלאה, כדכתיב (שמואל־א ב): ויתן עז למלכו, מאן מלכו – דא מלך סתם, מלכא
משיחא".  ↩



ש. רוזאניס בספרו “קורות היהודים בתורקיה ובארצות
קדם”, ח“ד, ע' 468, מבאר את השם ”מגדל עוז“, שהוא כעין תרגום חפשי משם
עיר המבצר בתורכית: ג'אנאק־קעלי – חומת הכדרות. לאחר שפרסמתי את מאמרי
”בשער המגדל“ העירני מר ז. רובשוב במכתבו אלי, כי יחס מיוחד זה למושג
עוז קדם בקרב השבתאים למאסרו של שבתי צבי והוא טופח בתוך התנועה גם
על־ידי השבתאים המאוחרים, והראשון, לפי דעתו שהחל במשחק־מלים זה היה
נתן הנביא, עם ראשית התגלות התנועה והסיבה לכך היתה הקירבה שבין עוז
לבין שם העיר עזה, שהוא גר בה, והיה רוצה לראות בה קדושה מיוחדת. וכך
הוא כותב במכתבו לר' יוסף צלבי, שפורסם בליקויים רבים בספר ”ענייני
שבתי צבי“, ע' 84, ”כי שם העיר גורם. כמו שהיה חברון לדוד המלך ע“ה.
ושמה עזה, כי בבוא הגאולה ותפשט הגבורה ובה יתגברו” (בספר “עניני ש”צ"
המכתב חתום בשמו של אברהם כהן, ורובשוב מציין, כי בדק במקור ומצא אברהם
נתן), וכן מצא במכתב מחודש מרחשון תכ“ו, השמור בספרית קולומביה
בניו־יורק ואצל שזח”ה־שוקן, כתוב מפורש: “ה‘ בעזך ישמח מלך ובישועתך מה
יגל מאד – עזך זה עזה, ישמח אותיות משיח, ובישועתך בג’ תתי”ד כמנין
שבתי צבי“. וז. רובשוב מעיר, כי גם משחק־מלים זה, שנתן היה מעונין בו,
ושקדם למאסר, הוא שגרם לכך כי קשרו אחר־כך את שם המבצר בשם המסתורי
”מגדל עוז“ וביחוד כשגם דרש נמצא לפסוק ”מגדל עוז שם ה‘ בו ירוץ צדיק“
– בו ירוץ צדיק ר”ת צבי. ושימוש בטרמינולוגיה סודית זו של עוז ועוזך
השתרש בכל רחבי התנועה לשנים רבות. ורובשוב מביא במכתבו קטע מתוך ספרו
המופלא של יחכ“ם (ר' יצחק חיים כהן מהחזנים) ”עת קץ“ (אמשטרדם ת"ע),
המוקדש לקביעת זמן בואו של המשיח, ונכתב בסביבתו של רמח”ל ועל־ידי אדם
שכיבדו כבוד גדול (ראה הקינה של רמח“ל עליו – שירי רמח”ל ע' ע“ד–ע”ח).
"אחת דבר אלקים שתים זו שמעתי, כי עוז לאלקים (תהלים ס"ב), מלה אחת
קטנה או גדולה היוצאת מפי ה’ היא סגולה – – ואני העני הנני מבין ממנה
אחת בלבד או שתים, אך יותר מהמה בני הזהר היות בתוכה בינה דעת והשכל,
כי עוז לאלקים – – שם רמז ואין מספר לתושיות קטנות עם גדולות, שם
אותיות יהלכון והקוים ווים והנקודות פקודות לדברי סודות חסודות, יתדות
לאחרי ידידות וסתרי חמודות – ועתה יגדל נא כח ה' על כל נבדל והוא מגדל
עוז ולא יחלוש".  ↩



ראה זהר, פרשת ויגש, דף ר“ט ע”ב: “ההוא מגדל נשגב  בגין דביה ירוץ צדיק”, וראה גם זהר פ' בראשית, ל“ז, ע”ב.  ↩



ראה כרוזיו של ה“חכם צבי” שנזכרו למעלה, וספרו של  ר“י אירגאס ”הצד נחש", שנזכר אף הוא למעלה.  ↩



ע“ד שבתי צבי בדמות ”אדם עלאה“ ראה ד. כהנא:
”תולדות המקובלים, השבתאים והחסידים“, כרך א, ע' 81, ובענין ”עברה
לשמה“ של השבתאים העמיק ג. שלום במאמרו ”מצוה הבאה בעברה“ ב”כנסת“
תרצ”ז. רמח“ל הזכיר בפירוש ב”קנאת ה' צבאות“ (דף ט וכו') ענין ה”עברה
לשמה“ של השבתאים, ומדגיש – כנגד הדעה של השבתאים – כי ”אי־אפשר לעברה
להיות מצוה, והתיקון לא יהיה הקלקול לעולם“, ומבאר באריכות ענין המאמר
בתלמוד (נזיר כ“ג ע”ב): ”גדולה עברה לשמה ממצוה שלא לשמה".  ↩



הוא מדגיש את זה כמעט בכל אחד מספרי הקבלה שלו,
ואף באיגרת לרבו באסאן הוא מעיד זאת על עצמו: “כי הכל להסיר הגשמות
ממאמרי רשב”י והאר“י זלה”ה ולהסיר מעוות מחשבות נחשבו בם להאמין,
שימצא אורות מתגלגלים בצורות יושר או עיגולים, גם כי בדרך רוחנית לא
נודע מהו וכו'" (רמח“ל ובני דורו”, ספר א, עי קי"ד).  ↩



“ואבוא יום בהר עז ואתבונן על מגדל אין” ב“פתשגן
המשל” של לוצאטו בפתיחת המחזה, וכן במחזה עצמו בדברי המלך רם אל זיפה,
בנסותו אותו (חלק ד, ענין ה):

הנה למגדל אין

אתה הלא מצאת

פתחו כבר.

ובדברי החוזה הימן (שם):	

כזאת יהי היום, ותושע

 הבת שלומית יען

 שלום לבד היה אשר הפתח

מצא למגדל–אין.

ושוב בדברי המלך אל זיפה (שם):

הנה כבר ידעתי

 כי אינך האיש אשר הפתח

מצא למגדל–אין.  ↩



ראה כרוזיו של ה“חכם צבי” נגד נחמיה חיון ב“עניני
שבתי צבי”. ע' 119–122, וב“הצד צבי”, דף י“ב, ע”א – ל“ב, ע”א, וביחוד
“תוכחת מגולה” ו“הצד נחש” של ר"י אירגאס – כמעט כל הספר.  ↩



ראה ד. כהנא: “תולדות המקובלים, השבתאים  והחסידים”, ע' 80–81.  ↩



את משה כ“רעיא מהימנא” אנו מוצאים עוד, לפני
המקורות של הקבלה, במקורות של המדרש, והסיפור על משה כרועה נאמן (“אמרו
רבותינו: כשהיה מרע”ה רועה צאנו של יתרו במדבר ברח ממנו גדי ורץ אחריו
עד שהגיע לחסית, כיון שהגיע לחסית נזדמנה לו בריכה של מים ועמד הגדי
לשתות, כיון שהגיע משה אצלו אמר: אני לא הייתי יודע שרץ היית מפני צמא,
עיף אתה, הרכיבו על כתפו והיה מהלך") כבר קשור בגוף המדרש (שמות רבה
פ"ב, ב) עם משל במלך ומגדל, אותו משל המגדל שציינו למעלה, בפרק ג, הערה
50, כאחד המקורות הקדומים למשל המגדל של רמח"ל.  ↩



“מגלת סתרים”, דף ו, ע“ב–ז, ע”א.  ↩



“אדיר במרום”, ביאור כל האדרא רבא, מאת רמח“ל  (נדפס בוורשה בשנת תר"מ), דף י”ג, ע"א.  ↩



שם, דף ט“ו, ע”א.  ↩



שם. וראה גם “מגלת סתרים”, דף י“ד, ע”ב.  ↩



שם, דף י“ד, ע”ב. מקור הדבר הזה, שמשה הוא המשיח
שילה, הוא בזהר, (בראשית, דף כ“ה, ע”ב): “עד כי יבא שיל”ה דא משה; חשבן
דא כדא“. ובתיקוני זהר (תיקון כ“א, מ”ג, ע"א): ”עד כי יבא שילה – שילה
משה".  ↩



יוסף אלמצני הדפיס בהערות ל“תולדות רמח”ל“ שלו  קטעים מעטים מן הספר הזה. ”כרם חמד" ג, ע' 135 – 139.  ↩



ראה “תקנות הישיבה של רמח”ל“ ו”תקנות נוספות“  ב”רמח“ל ובני דורו”, ספר א, ע' ח–י"ג.  ↩



נדפסו יחד, בספר אחד – “מגלת סתרים” – בוורשה בשנת  תרמ"ט.  ↩



הספר – בכתב־יד – נזכר ב“תולדות רמח”ל“ של אלמנצי,  הערה י”ד (“כרם חמד” ג, ע' 130).  ↩



דרש קבלי זה מובא בעמוד א של הספר.  ↩



“רזין גניזין”, דף כ“ד, ע”ה–כ“ה, ע”ב.  ↩



שם דף כ“ה, ע”א.  ↩



ענין “אור” ו“עור” ועומק הניגוד שביניהם, זה מצד
הטוב – אור עליון – וזה מצד הרע – חפוי האור, עור הנחש וכו' – נדרש
הרבה בזהר (ח“א, דף ל”ו, ע“ב; ח”ב, דף רכ“ט, ע”ב; ח“ג, דף רס”א, ע"ב,
ועוד) וב“תיקונים” (תיקון נח, דף צ“ב, ע”ב, ועוד).  ↩



“אדיר במרום”, דף ז, ע“א – דף ט, ע”ב.  ↩



“תורת הקנאות”, דף מ“ה, ע”ב; “רמח”ל ובני דורו“,  ספר ב, ע' ת”ח–ת"ט.  ↩



הערתו של ר“י עמדן: ”כל אחד בספר הזהר  שחבר".  ↩



שם, שם.  ↩



“רמח”ל ובני דורו“, ספר א, ע' ל”ז–ל"ט.  ↩



את הרעיון שהיה בלבו של רמח“ל ע”ד רשב“י המתחיל
והוא, רמח”ל, המסיים אפשר להכיר גם בזה, כי בעוד שע‘ התיקונים בספר
“תיקוני הזהר”, המיוחס לרשב“י נתחברו ונתקשרו כולם אל הפסוק הראשון
שבתורה, אל ”בראשית ברא" וכו’ – כי עוסקים הם כולם בסודות של “מעשה
בראשית” – נתחברו ונתקשרו כל ע‘ התיקונים בספר “תיקונים חדשים” של
רמח“ל אל הפסוק האחרון שבתורה, אל ”ולכל היד החזקה ולכל המורא הגדול
אשר עשה משה לעיני כל ישראל“ (ראה אלמנצי: “תולדות רמח”ל, ע' 115). רמז
לרעיון זה שפעם בלבו בחברו את ”ע’ התיקונים“ יש למצוא בדברי תלמידו
יקותיאל רופא באגרתו להרב ר' יהושע השיל: ”גם עכשיו הוא מחבר שבעים
תיקונים על הפסוק ולכל היד החזקה, אשר בסוף התורה, כמו רשב“י על
בראשית” (“תורת הקנאות”, דף מ“ה, ע”א; “רמח”ל ובני דורו“, ספר ב, ע'
ת”ח).  ↩



“אדיר במרום”, דף כ, יסוד הרעיון הזה של סיני ומשה
הוא, כי “סיני הוא יסוד אימא (הספירה בינה) ומשם יוצאת כל התורה”
(“רמח”ל, שם).  ↩



בספר “רזין גניזין” (דף מ, ע"ב) של תלמידו של
רמח“ל, שנזכר למעלה, אנו מוצאים דרש זה על השם שלום: ”שלום דא צדיק
דמתחבר בה (בשכינה), דהא איהו שלימו דתיקונא“. התחלת המאמר נמצאה גם
בזהר (השמטות לבראשית, ח“א, דף רנ”ו, ע"ב): ”ושלו“ם דאקרין
צדי”ק".  ↩



שערי אורה לר‘ יוסף ג’יקטילייה, שער ב, וראה
בפירושו של המקובל הפולני הנודע מתתיה דאלאקרט (ז'ולקיב תקמ"ב), דף
י“ד, ע”ג.  ↩



שם, דף ט“ז, ע”ב.  ↩



דף ל“א, ע”ב וראה “זהר” מקץ, קצ“ז, ע”ב.  ↩



“פרדס רמונים”, שער ערכי הכינויים, ערך  “שלום”.  ↩



זהר, וישב, דף קפ“א, ע”ב.  ↩



“פרדס רמונים”, שער ערכי הכנויים, ערך ירום, וראה  גם ערך נשא.  ↩



שם, ערך רם.  ↩



ראה בפירושו ל“זהר” של ר' שמעון לביא “כתם פז”, דף  שנ“ב, ע”א.  ↩



ז מזמורים נדפסו בקונטרס “חנוכת הארון” של רמח“ל  (ויניציה תפ"ט), שהוא יקר מציאות מאד, ושירי הקונטרס הזה נדפסו מחדש ב”ספר השירים“ של ר' משה חיים
לוצאטו, שכונסו על־ידי ד”ר ש. גינצבורג ז“ל והשלים את הכינוס והוסיף
מבוא כללי ד”ר בנימין קלאר (הוצאת “מוסד ביאליק”, ירושלים תש"ה). ב־מז
המזמורים האלה נתפרסמו אחר־כך בתקופת ההשכלה ב“בכורי העתים” תקפ“ו
ותקפ”ז, במבוא של פראנץ דליץ‘ ל“מגדל עוז” של רמח"ל, מהדורה א’
וב Orient, 1845, ונוסף ב“בכורי העתים” תקפ“ז  עליהם עוד אחד, וראה ”ספר השירים“ הנ”ל, ע' קנ"א.  ↩



ראה למעלה, ע' 64.  ↩



שם, ע' 67.  ↩



שם, ע' 69.  ↩



באיגרת של נחמיה כהן מפירארא לר"י באסאן (“רמח”ל  ובני דורו“, ספר א, ע' ס”ד).  ↩



בדבריהם של רבני ויניציה (“רמח”ל ובני דורו“, ספר
ב, רס”ב, רס“ד, רס”ח ורע"ד), ובדברי הרבנים המחרימים (שם, ע' רפ“ח,
שכ”ו ושפ"ג).  ↩



“רמח”ל ובני דורו“, ספר ב, ע' שנ”ו.  ↩



ראה איגרתו לרבני ויניציה מיום ו שבט ת"ץ (שם, ספר  א, ע' נ“ח–נ”ט).  ↩



קושטנדינא תט"ו.  ↩



“עניני שבתי צבי”, ע' 93.  ↩



ראה ביחוד “מגלת סתרים” של רמח“ל למגלת רות (בסוף
ספר “מגלת סתרים”, שכבר נזכר למעלה): ”מחלון – זה משיח בן דוד, שבו
מחילה וכפרה“; ”וכליון – משיח בן יוסף, שבו יקבלו אומות העולם ענשם“;
”וילך איש – האיש משה גדול מאד, מבית לחם יהודה – יוצא ממקום קבלת
השפע, לחם מהשמים הבא מיהודה, מדריגת מלכות – – הוא ואשתו – כידוע משה
בעלה דמטרוניתא, העומד בראש המשיחין, תרין משיחין ומשה על גביהם“. וראה
בדברי ר' ישראל חזקיה טריויס תלמידו (“רזין גניזין”, דף כ“ד, ע”ב):
”ורזא דא עד כי יבא שילה ולו יקהת עמים, דהא מסטרא דתרין משיחין לחוד
לא אשתכח תיקונא אלא לישראל, ורזא דא ישראל מונין ללבנה (לבנה היא
בבחינת נוקבא, המקבלת אורה מהשמש), אבל מסטרא דמשה: ולו יקהת עמים –
תיקונא אשתכח אפילו לאומין, דהא משה מסטרא דדוכרא איהו, ורזא דא פני
משה כפני חמה“. וראה דבריו של ר' משה דוד ואלי ב”שבעים פנים“ (דף ב,
ע“א וע”ב): ”וכל זה ע“י משה, דאיהו בעלה דמטרוניתא, והוא הנותן כח אל
המשיחין לעשות כל התיקונים הצריכים ולהעלות את השכינה עד רום כל
המדרגות”; “וזה סוד החבור של ב משיחין שנעשה על ידו: מב”ד הוא סוד
הימין, מב“י הוא סוד השמאל – והיו לאחדים בידו של משה”.  ↩



ראה צוואת ראובן ו, ו; צוואת דן ה, י; צוואת נפתלי  ד, ד; צוואת גד ח, א.  ↩



“זהר”, בראשית כ“ה, ע”ב.  ↩



“תיקוני זהר”, תיקון ס"ט.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52650