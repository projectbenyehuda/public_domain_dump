


	
	הצפור
	




אסתר היתה ילדה קטנה ונעימה, ובכל
זאת היו בה חסרונות אחדים. והחסרון הגדול בהם
היה – שכחתה. פעמים רבות אמרה אמה בלצון, כי
לא תתפלא אם באחד הימים תשכח אסתר איה
ראשה, כי אין כמוה ילדה שכחנית. ואמנם צדקה
אמה בדבריה אלה, כי בשלחה לפעמים, את אסתר
החנותה לקנות דבר־מה, ושבה הילדה כפעם בפעם
הביתה לשאל מה צווה, כי כבר שכחה, וגם אחרי
כל אלה תביא סכר תחת קמח, שקדים תחת צמוקים.
ובלכתה אל בית־הספר תשכח מדי יום ביום אחד
מחפציה: פעם תשכח ספר, פעם – עט ופעם – את כל
חפצי הלמוד עם ילקוטה יחד. והשכחה הזאת באה
לה מקלות־דעתה. ואם אמנם כבר יסרו אותה גם
ההורים גם המורה למען הסיר ממנה את חסרונה זה,
אבל מוסרם לא הועיל במאומה ותוסף להיות שכחנית
כקדם, עד אשר קרה מקרה אחד וייסרנה קשה.

פעם אחת ישבה אסתר אל השלחן
ותעבד עבודתה בשקידה רבה, והנה בא אביה
החדרה, ותראהו ותקפץ ממקומה בשמחה ותרץ
לקראתו ותרא והנה הוא נושא בידו דבר־מה מכסה
במטפחת לבנה.

– מה־זה בידך, אבא? – שאלה אסתר בסקרנות.

– מצאי־נא! – ענה האב בלצון.

אסתר קראה בשם חפצים שונים, אבל בכל
פעם ענה אביה: “לא!” ותפצר באביה להראותה את
אשר בידו.

והאב הסיר את המטפחת ותרא אסתר
והנה כלוב. ובו קופצת מעלה ומטה צפור קטנה
ונחמדה מאד, אשר החלה לצפצף בקול נעים, אחרי
אשר הוסרה המטפחת, ואור היום האיר את
כלובה.

– ראי, אסתר! – אמר האב, – את הצפור
הזאת הנני נותן לך למנחה, אבל זכרי, כי עליך
להאכיל אותה ולהשקותה, ואם תשכחי כמשפטך
לתת לה מאכלה ושקויה בעתם, תמות הצפור ברעב
ובצמא, והיה בך אשם.

– איך?! – קראה אסתר בתמהון, – אנכי
אשכח לכלכל את הצפור היפה והנעימה הזאת!
הוי, צפורי היקרה, הוסיפה הילדה, בקחתה את
הצפור בידיה ובנשקה אותה פעמים אחדות:
היתכן, כי באשמתי תמותי? לא! היה לא תהיה
כזאת!

ואמנם בימים הראשונים לא שכחה אסתר
לתת לצפור את מאכלה ושקויה בבקר בבקר. כי
מאד אהבה הילדה את היצור הקטן הזה ותתעסק בו
הרבה. אולם לא עברו ימים רבים ושקידת אסתר זאת
רפתה, ובבקר אחד שכחה את צפורה כליל ולא נתנה
לה את מאכלה ושקויה.

כל היום ההוא לא זכרה הילדה את
הצפור, וגם ביום השני הלכה אל בית־הספר מבלי
תת לצפור האמללה אכל. וכאשר שבה מבית־ספרה
השתוממה אסתר מאד על אשר לא נשמע עוד קול שירת
הצפור הנעימה, ותמהר אל הכלוב, והנה, – אהה! –
הצפור שוכבת על גבה קרה וקפואה בלי כל אות
חיים!

– אויה! – התיפחה אסתר בקול מר, – אויה,
צפורי יקירתי, צפורי האהובה, איך שכחתיך! איך
עזבתיך!!

ותוצא אסתר את הצפור המתה מן הכלוב
ותנשק לה ותבך. ותקח תבה קטנה ותנח בה
את הצפור ותשא אותה הגנה לקברה שם.

אחרי כן הקימה גל על הקבר ותטע בו פרחים ותאמר:

– הגל הזה יהיה לי לעד, אשר יזכירני
תמיד את אשמתי ואת אשר חטאתי לצפור האמללה,
למען ארפא מקלות־דעתי ומשכחתי.

ואסתר התאמצה באמת ובלב תמים
להיטיב דרכה מאז והלאה. ואם אמנם לפעמים עוד
החליפה דבר אחד במשנהו בלכתה אל החנות, או
שכחה ספר או עט בלכתה אל בית־הספר, אך זה קרה
אותה לעתים רחוקות מאד ולאחרונה נרפאה כלה
ממחלת השכחה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41043