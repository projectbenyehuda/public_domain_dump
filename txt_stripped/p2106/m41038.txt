


	
	תפוחי הזהב
	




חשך היה בחדר, אף כי בחוץ האיר אור
בהיר, יען כי חלון החדר כסה במסך עבה מאד, לבל
יחדר אף קו אור אחד אל דוד האמלל, השוכב בתנומה
על מטתו, כי חלה מאד.

ויהונתן אחיו ישב אצלו עצוב־רוח וידו
אחזת ביד דוד החמה. והוא ישב במנוחה רבה, לבל
יעיר את אחיו החולה משנתו.

פתאם נפתחה הדלת, והילד החולה הקיץ
מתנומתו לקול השאון וישב על משכבו ויקרא
בשמחה בקול רפה:

– האח, אבי אהובי, מה הטיבות לעשות בבואך הנה!

והאב ישב על יד ילדיו וישאל: “מה
שלומך, דוד? העוד תבער בך הקדחת? אולם ראו,
ילדים, את אשר הבאתי לכם”. ובדברו הוציא מכיסו
שני תפוחי־זהב גדולים ויתנם לילדים.

עיני החולה אורו ויקרא בשמחה: “האח,
מה־נעים לאכל את הפרי הנחמד הזה! אודך, אבי
יקירי, על מנחתך זאת!” וילחץ את הפרי המלא עסיס
אל מצחו החם, וישמח מאד על צבעו היפה.

האב ישב אצל ילדיו רגעים אחדים,
וישוחח אתם, וינשקם, ויברך את דוד, כי ירפא
מהר מחליו וישוב לאיתנו, וילך לו; כי עסקיו
וטרדותיו לא נתנוהו להתמהמה הרבה בחדר
הילדים היקרים לו.

– תנה לי, דוד, את תפוח־זהבך, – אמר
יהונתן אל אחיו, – ואנתחהו לנתחים קטנים, למען
תוכל לאכל אותו.

ויהונתן לקח שכין מעל השלחן וצלחת
קטנה, וינתח את תפוח־הזהב לנתחים ויפזר
עליהם אבק־סכר, ויגש אותם לדוד, אשר אכלם
בתאבון רב, כי נעם לו הפרי הזה מאד.

ויהונתן הביט בענג רב באכל אחיו את
תפוח־הזהב ואחרי כלות החולה לאכל, יעצהו
יהונתן לשכב במטתו ולישן ודוד עשה כן וכרגע
נרדם ושנתו ערבה לו, כי עסיס הפרי הוסיף בו
כח.

והנה הגיע הערב, ויהונתן עמד על יד
החלון, ויבט אל פנסי הרחוב אשר הדלקו בעת
ההיא. והמחזה היה נהדר לראות בהדלק הפנסים
פתאם אחד אחר אחד. ויבט יהונתן בשום־לב אל
האיש המדליק אותם, ההולך עם נרו הקטן אשר בידו
הלוך וקרוב אל הבית, אשר בו גרו הורי הילדים
האלה.

עודנו עומד ומתבונן אל המחזה, והנה
אחיו החולה, אשר הקיץ הפעם משנתו, קורא לו.
יהונתן עזב כרגע את החלון וימהר אל דוד
אחיו.

– תנה לי, יהונתן, כוס מים, כי צמאתי! – קרא החולה.

– כרגע! – ענהו אחיו ברחמים רבים.

ומה עשה יהונתן? הוא לקח את
תפוח־הזהב, אשר נתן אביו לו וינתח אותו לנתחים
קטנים, ויפזר עליהם אבק־סכר ויגישם אל אחיו
ויאמר:

– הא לך דוד אהובי! אדמה, כי ינעם לך זה ממים.

בראשונה מאן דוד לקחת את התפוח
מיד אחיו ויאמר: “איככה אוכל ואכלתי גם את
חלקך?” אבל יהונתן הפציר בו מאד עד אשר נעתר לו
ויקחהו מידו.

– יהונתן יקירי, מה רבו תודותי לך! –
קרא דוד ברגש, ובדברו חבק בזרעותיו הקטנות
והרפות את צואר יהונתן, ויודה לו פעמים אין מספר
על אהבתו ועל טוב לבו.

ויהונתן לא נחם על מעשהו הטוב אשר
עשה, במנעו מנפשו לאכל גם הוא את הפרי הנחמד
הזה; כי התענג יותר בראותו את אחיו החולה אוכל
אותו בתאבון רב. ומני אז והלאה גדלה אהבת האחים
זה לזה, ואביהם שמח מאד לראות באשר שני ילדיו
הקטנים והנעימים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41038