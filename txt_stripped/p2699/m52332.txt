


	
	שא את נעלי
	




שא את נעלי, כבדה בי נשמתי,

וטען מרמס־הסוליות תלאה.

– נעלי… מלמול־תודה ערום נבעה,

גרגיר החול בין אצבעות נתעה

וקר.





חופו־של־ים נרפה, דולפת ברכתי,

הבקיע קול צפירה דק ענן חתום,

נצנוץ־מאניה דלוח ואטום.

האפל נעקר, מבע־פני־ים מרטיט, עגום

וקר.





ודכי גלים נדמה בוכה עלי.

כבדה בי נשמתי, עודך נושא את נעלי?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52332