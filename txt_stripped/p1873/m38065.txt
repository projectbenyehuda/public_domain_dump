


	
	אראה שער ראשך: מקאמה
	








אראה שער ראשך, אשר אורו / החשיך זהב אופיר וגם פרוים

שמש וירח כפופי ראש / הלכו להתחבאות בעמקי מים

כימה ועש וכסיל הכי אספו נגהם, / ולא נראו בחוג שמים

כל כוכבי מרום לבוש קדרות / לבשו ולא נראו בחלונים

כל יושבי תבל באור גדול / היו וגם נתפתחו עינים

לא שמעו כזאת ולא ראו / לילה ביום האיר בעת צהרים.

אראה אני רואות אשר חשכו / אורו בהלם עד ראות כפלים

ראו הדר שערך בנות החן / ברחו להתחבאת בתוך כירים

אראה לבב חשקים אשר נהם / להם כנהמת ים כאר מצרים

שפכו מררתם וגם דמם / נגר כמו מים בחוצותים

אראה אני ערכך אשר יקר / ערכי מאד נגרע בכף מאזנים

כסי כלילת חן שער ראשך / כי תקטלי היקום בלי ידים

טבעם בכל-תבל הכי יצא / על כן לשמעם צללו אזנים

חלוש ורך משערות ראשך / יכול עקר הרים וירכתים

מה-יעשה איש רש בעת כלם / מתחזקים נגדו ברבותים?

בי, יעלת החן, עלי נפשי / חוסי, לבל אמות בלי יומים

ותשלמי דמי אשר יקם / ממך כדם קין לשבעתים

עבד אני נרצע ונמכר לך / ולנעמך משתחוה אפים

את-פי למלקושך אני פוער / בקר אקו חסדך עדי ערבים.



















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38065