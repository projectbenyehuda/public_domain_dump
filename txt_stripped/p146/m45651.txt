


	
	בת גלים שישי ושמחי
	



חתימה: אלשבזי






בת גלים שישי ושמחי / כי את ראשית שמחתי

רני לדוד עזי ונצחי / כי הוא מנת חלקי ומנתי

אליו בעת רצון פתחי / בזכות לזרע סגולתי

אז יאמר אימה הנחי / שבט חבל נחלתי

יערף כמטר לקחי / תזל כטל אמרתי:





אמרתי במעמד סיני / תעורר עמי בגולה

אשר הם נקראים בני / ארצה תפלתם כעולה

עורו בחורי וזקני / ואדלה לנפש צוללה

תעלו להיכלי ארמוני / שיתו לבכם לחילה

ואימה באהבה חולה / תשובה למנוחתי:





למנוחתי תשובה / רעיה גולה בתוך עמים

אז ישמחו בני האהובה / אשר הולכתים בלב ימים

בזכות אברהם סבא / ותם העושה מטעמים

וזכה בברכה כתובה / עליון לגוים ולאומים

וזכות איש מקטיר סמים / ולבוש מהוד שכינתי:





שכינתי סובבי דגלי / הקרובים בהיכליך

העירי זקני קהלי / הנשענים עליך

החיים וישובו אלי / ופרשי עליהם כנפיך

הם ראשית כל מהללי / ישליו אוהביך

רחפי על גוזליך / בשרי דל בישועתי:





בישועתי בשרי דל / עושה צדק ומישרים

קורא ביום זה לא יחדל / ריקם בפתיחת שערים

אציל לעמי הנבדל / וישמע מבשר הרים

אליהו בראש מגדל / קום עוררה הנפזרים

ועורר קנאה על זרים / חסד נעורים זכרתי:





זכרתי חסד נעורים / לבת נדיב היפיפיה

ואדין מלכים אכזרים / ואשפט שה רזה ובריה

ועמי ביום זה נעזרים / ברוב שפע חיים ומחיה

ואקבצם מן הערים / מארץ שוחה וציה

אשמח עין בוכיה / כי באה עת ישועתי:





ישועתי קרובה לבוא / זכרתי ברית ראשונים

ישוב עמי למושבו / העניים והאביונים

ופתאו להיכלו יבוא / ינון בראש הנצבים

איש אשר רוח אלהים בו / יאמר שובו שובבים

אז על שער בת רבים / תגיל ותשמח יחידתי:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45651