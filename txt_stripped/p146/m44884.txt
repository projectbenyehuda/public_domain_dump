


	
	רבונו שלעולם עשה
	



הכתובת: תפילת הפרנסה






רבונו שלעולם, עשה עמי למען שמך הגדול

ולמען רחמיך הרבים אשר אין להם קץ ותכלה

ופרנסני כעורב וכאחד משאר בריותיך אף על פי שאין אני ראוי והגון

כי אתה זן ומפרנס לרעים ולטובים ולהגון ולשאינו הגון ממקור טובך

דכתיב ויאמר אני אעביר כל טובי על פניך וקראתי בשם יוי לפניך

וחנותי את אשר אחון ורחמתי את אשר ארחם

כי כן דרכך לעשות חסד חנם בכל דור ודור

אנא יוי, יכבשו רחמיך את כעסך ויגולו רחמיך על מדותיך



ועשה למען י״ג מדות של רחמים הגנוזים בכתרך אשר אין להם סוף



ותעורר שפע רצונך ותזמין לנו פרנסה טובה מאוצר הפרנסה

ומשם יהי אשד שבעת הנחלים אל הים הגדול

ותפרנסנו משם פרנסה שלמה

שלא תצריכנו לידי אדם אלא לידך המלאה והעשירה

כדכתיב שוא ודבר כזב הרחק ממני

ראש ועשר אל תתן לי הטריפני לחם חקי

וכתיב ותבוא אליו היונה לעת ערב והנה עלה זית טרף בפיה

וכתיב מזמור לדוד יוי רועי לא אחסר

אנא יוי, הזמן לי עסק בנחת ולא בצער, בהתר ולא באסור

כדי שארויח על ידי העסק פרנסתי (ופרנסת אנשי ביתי)

כי אין מעצר לפניך להושיע ברב או במעט

כי אתה נותן לחם לכל בשר כי לעולם חסדו

וכתיב פותח את ידיך ומשביע לכל חי רצון

אנא יוי אל תגמול לי כפעלי ואל תדינני כמעלי

אם גברו חטאי, חסדיך מעולם גברו ועצמו ראשיהם

ובמה יודע אפוא רחמיך וחסדיך

כי אם בעשותך חסד עם שאינם ראויים והגונים

היום (הלילה) עבדך בן אמתך העומד בתפלה לפניך

כי אני יודע בעצמי שאין אני כדאי לבקש מלפניך

כי אין לי על מה להשען או להסמך, אבל על רחמיך הרבים נשענתי

שלא תתנהג עמי כעוונותי וכחטאי וכפשעי

שחטאתי ושעויתי ושפשעתי לפניך

כי אתה חוקר לב ובוחן כליות

וגלוי וידוע לפניך, שרצוני לעשות רצונך אלא שהשאור שבעיסה מעכב

לכן, יוי, אלהי, האר פניך אל עבדך

והזמן לי עסק שלפרנסה אשר בה אוכל לחזור בתשובה שלמה לפניך

ועשה למען השם הגדול דיקרנוסא

היוצא מפסוק והריקותי לכם ברכה עד בלי די

ומפסוק נסה עלינו אור פניך יוי

שתשפיע לנו במדת טובך

(לקדש עצמי בתחלה לשא אשה

כדי שאלמד תורה בטהרה ואתפלל בקדשה

ואתקן מצוותי ואזכה לשוב בתשובה

ולטהר העולמות העליונים אשר פגמתי בעוונותי הרבים)

אנא יוי, אל תשיבני ריקם מלפניך

ואל תבישני משברי שאזכה ואחזור למוטב

ואל אטרד ולא אצא מן הכלל ולא אפטר מן העולם (הזה) בלא תשובה

כמאמר דוד נעים זמירותיך:

אל תאסוף עם חטאים נפשי ועם אנשי דמים חיי

אנא יוי, הרויח לי כדי שיהיה לי פנאי מטרדת פרנסתי

ותשוקתי לחדש בתורה ולירד לעומק ההלכה

ולהיות ממשיבי מלחמת התורה לשמה וללכת בדרכי ישרים

אנא יוי, צרף מחשבתי הטובה למעשה והפק שאלתי

כי מה לך לרדוף קש נדף, צל עובר

ולהביאו בתנור עשן ולפיד אש וגזרות ודינים

הלא אתה נקראת ארך אפים ורב חסד ומרבה להיטיב

רוצה בתשובתן שלרשעים ואין אתה חפץ במיתתן

השיבני אליך ואשובה וחזק ימיני

כי אתה מעוז לאביון ומחזק ידים רפות וברכים כושלות תאמץ

יהיו לרצון אמרי פי והגיון לבי לפניך יוי צורי וגואלי.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44884