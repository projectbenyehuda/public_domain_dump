


	
	איש אמונות
	



חתימה: אלשבזי






איש אמונות קום והתעורר / אם יש בלבך תבונה

ומאס בצד שמאל משתרר / וגופך הכון בית מלונה

הפרד נא והתברר / כי לך רוב טובה צפונה

בטח ביוי ועשה-טוב / שכן-ארץ ורעה אמונה:





לקח טוב קח נא והכון / לעשות רצון אל קונך

ואחוז באיש חכם ומסכן / והוא יישר אורחותיך

ומקום עליונים תשכון / אשר שם בחרו אבותיך

אברהם יצחק ויעקב / להם מתנה נתונה:





שכבך וקומך תיחד / אל חי נורא במרומו

תשכון בטח ולא תפחד / ועליך סכת שלומו

ולהודות לו אל תכחד / ברוך כבודו ממקומו

המנהיג עולמו בחסד / וארץ בזרועו אפונה:





בזוהר שמים מבהיר / הארץ וכל יושביה

שמש לירח מנהיר / בשפע נסתר אליה

וזרע בני יעקב יזהיר / בסימן בהר״ד חדשיה

בהלכות יצירה איש מהיר / האיר את נתיבותיה

כי זה הוא סוד העבור / בספר תולדות אדם צפונה:





זה סוד עבור העולם / בתקון סדר הקביעות

תשרי ראשית סוד נעלם / חדשים וימים והשעות



שעה אף רגעים תשלם / חצה מהן תק״ם מרבעות



לארבע תקופות השנה / אם צוננת ואם שחונה:





יוצר היצורים כלם / ויודע כל נסתר

המאיר עמו בשכלם / יחיש גאלה לאלתר

ואני אעלה תוך דגלם / בכתר חן תורה נכתר

ובצל שדי אתלונן / כי הוא לנפשי בית מלונה:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45635