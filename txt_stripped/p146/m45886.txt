


	
	מהמון קמי שחתי
	



שירת תימן העברית – יהודה רצהבי

רצון הלוי – שירת ישראל בתימן

הסליחה נתחברה לימים נוראים בשנת גלות מוזע ונקובים בה ראש השנה וכיפורים.

חתימה: משתא אלשבזי – מאה יז






מהמון קמי שחתי / כפוף קומה הלכתי

אוי לי כי פשעתי / ועל צורי מרדתי

אל תשמחי אויבתי / לי כי נפלתי קמתי:





שגה לבי והרהר / וגופי בחמו הגהר

עלי כמו סוס דהר / ולעשות תשובה מהר

מחטא ועון טהר / חשתי ולא התמהמהתי:





תאוות לבבי חפץ / ולעשות תשובה יעץ

תכונות הבליו נתץ / ושמעה אזני שמץ

במשפט יעמיד ארץ / אלהי בך בטחתי:





אך הלמו יסורים / גלמי בארץ זרים

ולמדתי מוסרים / להתהלך במישרים

ובלילי כפורים / לא שלותי ולא נחתי:





אתה גזרת בן אמה / כתב שטנה ביד רמה

הוא והמון חילו המה / פזר קהלי באדמה

הוי כי בת באמה קמה / הן בעוון חוללתי:





לולי יוי עזרנו / ומפרא הצילנו

אזי בעצתו כלנו / כי בא להמיר דתנו

בחרות אפם בנו / פורה לבדי דרכתי:





שממו לבבות יום גזרו / בעלי תרמית כי חברו

צעדי מלנוס קצרו / וזקני בת עמי סערו



[….רו] / פשטתי את כתנתי:





בחסדו אל בטל עצתם / ועורר לעמו אהבתם

ואויבי הפריד חבלתם / באפו פזר חבורתם

כי יום בערה חמתם / את יוי זכרתי:





זכור רחמיך צורי / קום קנא בעבורי

הסר כאבי ותמרורי / ואמור לרעיתי עורי

מראש אמנה תשורי / עם זו לי יצרתי:





ישוב ירחמה עניים / ויכתבנו יה לחיים

יבשרון הרים ואיים / ואתם תהיו נקיים

ויהיו דברי רצויים / אשר התחננתי:













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45886