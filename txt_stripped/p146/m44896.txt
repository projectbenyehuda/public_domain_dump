


	
	מעמד ג: עיני רב
	



החתימה: בן יוסף






עיני רב בכיה / מקול המספד

מי יחזק רפיה / כי דמעה ירד

על סגלת שביה / הרב המלמד

אם עוונות תשמר-יה / יוי מי יעמוד:





ברכי יוחילו / על צניף תפארה

ברעד ילילו / וביהול וגערה

ואיכה יובילו / כלי שלתורה

לדירת העפר / כי בא השודד:





נעימה לו, אם בא / לדרוש בענין

בשמחה ובחבה / ולב טהור מצין

ובנפש טובה / יתקן הבנין

לתלמידי הדור / מלמד ומחדד:





ישר הוא ונבון / בשעת תלמודו

כמו שר או רבון / אדמה לכבודו

ומסיג סוד חשבון / כאור שמש הודו

הומה לי לבי / עליו גם חרד:





ומה-יועיל בכיי / אחר איש נחמד

ומי ירפא חליי / בשעת כי ילמד

יחזק את רפיי / ובתורה נצמד

וקולו כשחל / במדרשו שוקד:





סגן המשפחה / וראש הוא לחכמים

בעת כי יפתחה / במדרש וטעמים

לבבו יפענחה / לסודות נעלמים

וחוט חסד משוך / עלי ראשו עונד:





פאר ישע קשור / תמיד על זרועו

ובחכמה ישור / לכל סוד ישמיעו

עלי דורו כשור / היה להצניעו

אחריו איך נשמח / בשבת ובמועד:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44896