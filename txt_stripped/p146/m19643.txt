


	
	איכה יחידתי תחזי צורך
	



החתימה: אלשבזי




איכה יחידתי תחזי / צורך ותגביהי דגלי



ואני הגעלתיך בחפזי / והבדלתיך מעצת שכלי



ואפחדה יום בוא חוזי / ושקל פעלותי אצלי



ייי עזי ומעזי / ומפלטי לי:



לבי חזור בך והתודה / כי אין תשובה לך בשאול



כי טוב איש עוזב ומודה / כי כל היום חסד אל



ונאמן רוח יפדה / יום בוא תשועת הגואל



עוזבי חבורת איש שדה / הם עם אלהי ישראל



צוה עליהם לא תרדה / עם זו יצרתי לי:



שערי רחמים ותשובה / יחד ברצון נפתחים



וספר ומגלה כתובה / בימין ושמאל מנחים



בימין הטובה קצובה / ובשמאל רעות נמתחים



והכל במשקל יובא / ועון וזכות מפתחים



אוי לי כי הנושה בא / לולי ייי עזרתה לי:



בעון יצרי מריתי / השיאני ויפתה



בהבלי עולם שגיתי / בטובת מאכל ובמשתה



ובאחרית יום ראיתי / הכל ביום הדין יאתה



להזכיר כל אשר עשיתי / וערוך מאתמול תפתה



בייי חסיתי / ויהי ייי למשען לי:



זכות אבות תסעדני / אולי תשובתי תקבל



חסד ורחמים ינחני / פן בהבלי אתבלבל



ומשה זכותו תמשני / מעול בני עמון וגבל



אשמח בעבודת קוני / ואל יפרכה בי עם נבל



בגין יפה עין ואדמוני / אל יעלצו אויבי לי:



יחיד בטובך נחמנו / וחזק ברכים כושלים



בספר חיים כתבנו / חסדך וישעך מיחלים



בחבלי אהבה תמשכנו / בחיות ואופן ואראלים



וחשמל וגלגל יבשרנו / צהלי קולך בת גלים



אתה תשוב תרחמנו / ייי צורי וגואלי:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19643