


	
	שמחי עדת קדש ערב ערבה
	



חתימה: שלם יושף






הושענא רבה

שמחי עדת קדש ערב ערבה

כלה יפיפיה הנאהבה:





לבשי לבוש מילת חברת נעימים

קומי והקיפי שבע פעמים

ושתי למי ישע יונת כרמים

בחרי לעץ חיים תרפא משובה:





מלכך וגם צורך תמיד תבקשי

בו ישמחה לבי תמיד ונפשי

כי הוא אשר הוציא אותי לחפשי

מכוש ומצרים יום נס וסבה:





יחיש להושיע זרע ידידיו

יבנה להיכלו יציל עבדיו

יתן לחן עמו ירבה חסדיו

נזכה ראות שמחת בית השאובה:





ודוי דברינו ישמע ויקשיב

מוחל וסולח מרבה להשיב

ולכל בני גולה ישפיע וייטיב

שלום והצלה שמחה וטובה:





סומך סמוך עמך לעשות רצונך

מעוז תהא לעד לכלל המונך

ושלח באויבנו חרון גאונך

כל בעלי שנאה תחרות ואיבה:





פזר בני שעיר ובני קטורה

וגער בישמעאל בן הארורה

וזכר לעמך אהבה קשורה

אבות ולוית חן תורה כתובה:





שיר עבדכם נשלם ילד יהוסף

לבי באהבתכם תלוי וכוסף

אזכיר שלומתכם ראשון וגם סוף

כל בעלי חכמה ובני מסבה:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45285