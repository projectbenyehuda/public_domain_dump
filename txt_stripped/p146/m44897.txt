


	
	מעמד ד: נפשי מאד
	



החתימה: שלם יושף






נפשי מאד הומה / אחזני רעש

על רב החכמה / אשר למד ודרש

והמות בערמה / להכחידו בקש

תורת יוי תמימה / משיבת נפש:





שכניו נאנחו / וסר מהם הדרם

ומתוגה שחו / על סגלת דורם

אחריו נזנחו / וידעך אורם

ונתמעטה חכמה / וההגיון חלש:





לכמה אתעצב / ומה-יועיל עצבי

ומי זה יתיצב / כמו פלוני רבי

בעת היה נצב / וזיוי לא יחביא

אדמה את הודו / כמו אור השמש:





מות זה נפלא / ואין מנו מציל

הוא בא בעלילה / ולכוחות יעציל

נברא מתחלה / ומפחדו האציל

בעת אדם חטא / ומגן נתגרש:





יכלה הבריות / ואין בו רחמנות

נפשות החיות / עלי ידו תמות

ויפריד הבריות / ויניח גוף צמות

וישוב אל עפרו / ובחטא יענש:





ואיך יזכר ההון / בשעת הפרוד

כי זה לא יחון / כמו אריה יצוד

ואין מי ימצא חן / בעת יפול שדוד

ולא יחון תינוק / נולד מאמש:





שוטם כלוסטוס / לבני האדם

בכל רגע חומס / בבואו יפחידם

עליהם לא יחוס / בעת יקרב אידם

ולא יבדיל ויפריש / בין חול לקדש:





פחדו לא יסור / מלב הברואים

כי בידו מסור / דין הנמצאים

ויביא לו סרסור / לגוף בחלאים

עת כי אזכירו / אחזני רעש:













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44897