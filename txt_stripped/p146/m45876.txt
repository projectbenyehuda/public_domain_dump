


	
	אשקוד בלילי
	



חתימה: אלשבזי






אשקוד בלילי נשפי / צורי על דלתיך

אפרוש לך את כפי / למצוא חן בעיניך

טהר לנפשי וגופי / ואל תט באף עבדך

יהיו לרצון אמרי פי / והגיון לבי לפניך:





לצורי אקרא ממרחק / ונפשי מקמי חלושה

יזמן פרוסה לדל נדחק / מבן אמה הבאושה

עלי הגדיל מס וגם חק / וגזל את שדי כבושה

צורי קנא בעבורי / יפוצו כל אויביך:





שמם מקדש מעט עלי / השחית וכלה ביום אפו

קומה וקנא בגללי / וישקעו ים במי זעפו

יאבדו אויבי ומבהילי / יכלם קמואל באש רשפו

נשלול זהב זר וכל כספו / יום בוא בשורת משיחך:





באתי ביום זה להתחנן / ואני יחידי כדל וכרש

הוי על יקרי אני אונן / על בית כנסת והמדרש

אשאל אלהי אשר כונן / יצו לעמו מקום מגרש

דמי בפחד אויל נקרש / צורי רפא נא לעבדך:





זדו משנאי והכוני / ואני מפורד במר בוכה

בין משפתים מצאוני / צופה לך גואלי חוכה

באו וחנם פצעוני / ושכלי בצל יוצרי סוכה

חון יה לעבד צעיר זוכה / עליו פרוש את כנפיך:





ישועת יוי תרימני / כי בתהומות אני צולל

ישלח ימינו וידלני / בו החזקתי להתהולל

יד אויבי לא תנידני / לא ימשלה בי אויל זולל

טנוף בדמים ומתגולל / החליש באפו ידידיך:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45876