


	
	אל הרופא
	



חתימה: אלשבזי






אל הרופא לכל נכאב / עזרתי בך צור עושי

בחסדך חמול על דל נעצב / כי בדמע אמסה ערשי

ואף גם זאת שאני נתעב / בערי חתי ויבוסי

ויהי יוי לי למשגב / ואלהי לצור מחסי:





לולי חסדך לי קדם / איכה תשקטה חיתי

גופי בחטאו ירדם / ותכסהו כלמתי

טוב כי אשובה וידם / שטן מבקש רעתי

ובגוים לא יתחשב / עם דתותי וטכסיסי

ויהי יוי לי למשגב / ואלהי לצור מחסי:





שעה שועתי כחסדך אל / אל תזכרה יום שטיתי

ואעזוב היכל והראל / בעשרי והוני תעיתי

וימשל עלי סמאל / כי מרה מריתי

וטוב לי מכסף וזהב / תורה וקסתי וקולמוסי

ויהי יוי לי למשגב / ואלהי לצור מחסי:





בשמך עתה בטחתי / אתה מגני בצרה

ואת כל הבלי זנחתי / ואשכנה בארץ זרה

עול בני נכר סבלתי / עלי נוגשים ומשמרה

בשר נא דרך כוכב / מיעקב הוא מנת כוסי

ויהי יוי לי למשגב / ואלהי לצור מחסי:





זכות אבות תגין עלי / יסור כל מכשול ועוון

ורצה תשובתי, אולי / יצל עבדך מדוון

בשובי לא יגש אלי / דומה ושר טיט היון

ובוטח ביוי ישגב / אתה עזי ומנוסי

ויהי יוי לי למשגב / ואלהי לצור מחסי:





יחיד בך אני בוטח / אתה מעוז לדלים

אתה מוחל וסולח / רם על שרפים וחשמלים

שעה תפלתי כשי ריח / ואזנך מני אל תעלים

בעבור שומרי עקב רב / סלח נא לעוון נכמסי

ויהי יוי לי למשגב / ואלהי לצור מחסי:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45710