


	
	מי נשקני ואני נגעלת
	



חתימה: משתא אלשבזי אתה שלום






מי נשקני ואני נגעלת / תוך אהלי קדר יקר זוללת

שגה ביין לבי ונפשי פחדה / מעול זמן דוחק בחטא נבהלת

תרצה תכסה יה פשעי נגדך / כי המתה רוחי בגוף צוללת

אמנם בתוך תימן חטאי גברו / ולך יחידתי בחן סוגלת

אל נא ידיד נפשי תגלה את עוון / שבים אשר דעתם לך נאצלת

לבי בתימן רק נשמה פרחה / ארץ צבי הומה כמו אילת

שפע חסדים על פזורים ינהרה / ויקררה את אש שמאל אוכלת

בזכות אבותי בעלי אהבה וחן / ממך יחידתי תהא נגמלת

זכרון בני חלד לטובה יעלה / אל שערי בינה עון מוחלת

יתאגדה לולב ערבה והדס / יחד בצל אתרוג ובה נכללת

אחסה ואתלונן בצל אב רחמן / חסדו והפחד אני סובלת

תכין צעדי בוראי לראות הדר / מלכות משיחך ומתנהלת

הזה במי חטאת לגופות נטמאו / טהר גויתי שהיא נכשלת

שלום למודה על פשעיו לחזות / חפצו ומחשבתו בכל משאלת.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36652