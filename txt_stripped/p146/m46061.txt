


	
	שרידי אב
	



חתימה: שלם שץ






שרידי אב המונים / הטו אזניכם

ושובו אל יוי / מחטאתיכם

מאמות שבעים / הוא בחר בכם

ואם הפיץ אתכם / בגליותיכם

ובקראכם אליו / יקשיב לחננכם

ואתם הדבקים / ביוי אלהיכם:





למולו הזכו / מעוון ואשמה

ועשו מצוותיו / בטוב נפש תמה

ומלב הסירו / כל עול וערמה

וליגיעי כח / הוא יתן עצמה

ודברים טובים / קחו עמכם:





מחילה בקשו / ורחמים מאתו

עלי רוע לבבכם / בשעת תאותו

אשר חמס וגזל / והעלה צחנתו

ורדף אחר הון / בחשק אהבתו

כי מרוב הבליו / הרבה מחלתכם:





שעו אל אלהיכם / אשר ידו רחבה

וחכו אל חסדו / כי ישועה קרובה

ולב זה המעכב / עליכם בחובה

קלקולו תרפאו / מהרה בתשובה

בעודכם חיים / היום כלכם:





צדק וענוה / תרפא נדכאים

והיא תאיר להם / ואם הם חלכאים

וביותר אם הם / נקיים זכאים

לכן הבינו / בימים הבאים

בחיי עולמים / המוכן לכם:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46061