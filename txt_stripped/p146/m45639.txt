


	
	אימתי זכי
	



חתימה: אלשבזי משתא






אימתי זכי

שבטי יה מלכי

והגיהי חשכי

ביום הכפורים:





לבוש לבן לבשי

והזריחי שמשי

קהליך המשי

בלילי שמורים:





שובבי בניך

לקראת אדוניך

ובצל כנפיך

יהיו נשמרים:





בעוד לילה עמדי

ועת רצון שקדי

ועלי התודי

עלי בדברים:





זכרי דת כתובה

בת כל האהובה

ולשערי תשובה

פתחי לישרים:





יזכרו קדושים

זקנים וישישים

בחורים טף ונשים

בחמשים שערים:





מחילה מדודך

בקשי עת עמדך

והגידי סודך

ליוצר כל יצורים:





שאלי כפרה

לעדה נבחרה

שומרי משמרה

בנים היקרים:





תקבל תשובתם

ותשמע תפלתם

ותזכר אהבתם

עבור חסד נעורים:





אלהי כל בשר

דורשך לא יחסר

יזכור שנים עשר

שבטים הבחורים:





ימחה פשעינו

וילבין חטאינו

וחסד יגמלנו

וקרן משיחו ירים:













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45639