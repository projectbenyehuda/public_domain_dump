


	
	[שבח אל חי מרומם על שבחים]
	




שבח אל חי מרומם על שבחים,



ומלכותו עדי נצח נצחים.



לפניו עורכים שי כל מלכים,



וכוכבים מסודרים ונחים.



מפרשז ענני כבוד בוילון,



ומשפיע מאורו ברווחים.



יצו חסדו לדל נרדף ונכאה,



עלי פתו מחזר בפתחים.



ולו רעים בעמק בין לסיף,



להתארח ישגרו שלוחים.



סביביו מבני אשבל ושרד,



כמו כפתור עגול בשני פרחים.



פניהם ישמחה יחד להקביל,



וגם המה להקבילו שמחים.



רצון האל יעורר הגאולה,



ונתחבר כלל רעים ואחים.



ירחם בת מלכים השבויה,



כשושנה מסובכת בחוחים.



תקוה לחזות דודה כקדם,



ותגישה לקרבני זבחים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1473