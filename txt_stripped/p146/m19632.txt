


	
	אהבת הדסה
	



חתימה: אלשבזי משתא






אהבת הדסה על לבבי נקשרה / ואני בתוך גולה
פעמי צוללים:



לו יש רשות לי אעלה אתחברה / תוך שערי ציון
אשר הם נהללים:



שחרית וערבית בת נדיבים אזכרה / לבי ורעיוני
בחשק נבהלים:



בנעים זמירות מנדוד אתעוררה / ואני ורעיתי
ברנה צוהלים:



בינו עדת קדש בשירה חברה / חתן והכלה בחפה
נכללים:



זה יום שמחות לאימה יקרה / כי היא ודודה חן וחסד
גומלים:



יחדו עלי שלחן וכוס דודי קרא / זמן שרידינו וכל
הנסגלים:



מכוס ישועות אשמחה ואזמרה / אוציא לכל סודי
ואשיב שואלים:



שם טוב למשכילים בדעת ישרה / כי הם עלי יצרם
בודאי מושלים:



תאות לבבם לעשות טוב גברה / יעלו לגן עדן וחיים
נוחלים:



אהבת יחידתי לטוב אל נהרה / ברוך שהוא נותן שכר
כל פועלים:



שלום כנהר לעדתי ינהרה / זקן וגם בחור וכל
העוללים:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19632