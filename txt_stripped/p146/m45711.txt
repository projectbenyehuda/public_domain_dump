


	
	אל חי
	



חתימה: אלשבזי בן יוסף אלשבזי






אל חי לדך אל תכלם / צור המשיח לאלם

שכלי יעירני בחלום / ואני בתימן מתעלם

ורעיה אמרה לי: גש הלום / את אשר תדור שלם

דרכיה דרכי נועם / וכל נתיבותיה שלום:





לך עמי בוא בחדריך / אזר נא כגבר חלציך

ופקדת את נוך / ולא תחטא לאלהיך

כי הוא מוחה פשעיך / בלכתך ישמור צעדיך

ישא יוי פניו אליך / וישם לך שלום:





שובי ועלי לך מבור / יחידתי קני לך חבר

כי צד השמאל מום עובר / לעצמות בנינך שובר

ובצד ימין דל סובר / צדק ומישרים דובר

פלא יועץ אל גבור / אביעד שר שלום:





בין המשפתים עמד / שכלי, ומוסר לא למד

בימי בחרותי צמד / הרהור מחשבה חמד

הומה כעגל לא למד / והגוף סופו יתגלמד

ואל אבותיו / יבוא בשלום:





זכר צדיק לברכה / חלקו בגן עדן זכה

ונפש רשעים נבוכה / ורוחם אל שאול נהפכה

וצדקת ישרים נמשכה / עוברי בעמק הבכא

האזרח יעשה ככה / יוי יברך את עמו בשלום:





יאתה חן לבני ישרים / דוברי צדק ומישרים

מה נאוו על ההרים / רגלי מבשר בקול ירים

ויקבץ כל הפזורים / זקנים עם טף ובחורים

צלח לעמוד בן היקרים / ואת אחיך תפקוד לשלום:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45711