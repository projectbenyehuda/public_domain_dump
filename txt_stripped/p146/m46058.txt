


	
	שמעתי דברי נבואות
	



רצון הלוי – שירת ישראל בתימן





חתימה: שלם יוסף






שמעתי דברי נבואות / מפי חזיון נביאנו

נשאו עלי משאות / כי יש קץ לגלותינו

ראו בחזיוני מראות / ושמעה שמץ אזנינו

ודבריהם לי לעד ולאות / מחכים לישועתנו

ירעם אל בקולו נפלאות / אלהי קדם מלכנו

בעיר אלהים צבאות / בעיר אלהינו:





למה זה תהמי נפשי / העירי ישני חברון /

דגלי שבטיך המשי / ולכי ביושר ובכשרון

ועת רצון צורך דרשי / כי יש לעדתך זכרון

קומי עלי אל הר קדשי / ונמצא שם חלק יתרון

ומשה ושמואל ואהרן / יחדיו ילכו לפנינו:





מלכי ערב חברו עלי / ומי זה יקום לעזרתי

הזכירוני מעללי / לולי אלהי ישועתי

עמד וקנא בגללי / כי בקשו להמיר דתי

אודה צורי במהללי / חלקי יסוד חשק מנתי

האומר שובו אלי / ישוב ירחמנו:





יחפש אדם דרכיו / ודלתי תשובה נפתחים

ויכינה כל מהלכיו / אז ילך לו ברוחים

וישלח צורי מלאכיו / לרפא לבבות נאנחים

וידין אויבים במערכיו / כי הפרו ברית אחים

ממגדל עז צורי לחוכיו / עזרנו ומגננו:





ואם טבעתי במצולות / אקרא לאלהי ישעי

משוה רגלי כאילות / כי הוא מצודתי וסלעי

חסדו יחיש להגלות / וקרוב לשמע שועי

וביום שבטי נדגלות / מתוך ים דלה טבעי



במשיחו ינהל עלות / כקדם יחדש ימינו:





סליחה בני איש תם בקשו / אולי העוון יכפר

יום זה את יוי דרשו / כי ברית אבות לא תופר

יומם ולילה התקוששו / התנערו מגוש עפר

רוחכם במי חסד טמשו / קול תקיעת שופר

יראו גוים ויבושו / כי בו ישמח לבנו:





פתאם יבוא עת ישועה / ונעלה ברנה הר ציון

נשמע קול שופר תרועה / ומלך יושב באפריון

במשפט וצדקה זרועה / במגדל עוז וגיא חזיון

ושם מעתיקי השמועה / היודעים דעת עליון

כי ליוי התשועה / והוא יבוס קמינו:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46058