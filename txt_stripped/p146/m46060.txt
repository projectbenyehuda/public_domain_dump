


	
	שעה נא
	



חתימה: שלם שץ






שעה נא שועי אלהי בחסדך

כי זחלתי מיום פקדך

ותביא במשפט לבני חלדך

לטובה יעלה זכרי נגדך

בשרי סמר מבוא פחדך

עשה עמי אות והציל עבדך

ויהי יוי משגב לדך:





לבבי חרד ועיני בוכה

כדלף טורד דמע התיכה

ונפשי הומה ומשתפכה

כי היא סוטה ומתהפכה

ולישעך אל בכל עת חוכה

ואם חטאת לך ואינה זוכה

חושה ועשה למען כבודך:





מהר לקבץ יחידה עניה

פתה אויב ברוב תאניה

גם תתן לה חיים ומחיה

כי היא נמבזה בערום ועריה

ונהפך ששונה להיות נהיה

אחר היתה בחורה נקיה

להבין ולידע להשכיל בסודך:





שורה ברצון עניה דלה

כי לישעך תמיד מחלה

וצר רודה בה יומם ולילה

הית בעיניו שחה ודלה

מתי תנחמה בששון וצהלה

ותרים קרן לדוד עבדך:





צדיק אתה ושופט בצדק

תזכור בריתך תחזק בדק

ותדוש צרים באפך ותדק

ואם עמך סר וגם לא צדק

טהר נא לב עקום כחדק

מכל מחשבה פגימתו תבדק

וזכור איש תם בחירך וחמודך:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46060