


	
	יום זה
	



חתימה: אלשבזי משתא






יום זה עווננו יכפר / ברצון אלהים אלהינו

וברית אחים לא תופר / בא מליץ טוב בעדנו

והושחר המקטרג באשפר / והנה שמעה אזננו

תקעו בחדש שופר / בכסא ליום חגנו:





אהבת רעיה תלמד חן / וחסד תמשוך לבניה

ותעוררה בעלי בטחון / תפרוש עליהם כנפיה

לעשות תשובה יהא פתרון / שערי רחמים לפניה

בינו זאת כל העמים / האזינו תורת אלהינו:





במה ירצה אויל מבאיש / יום דין וחשבון בבוא צורף

ולזה יזכה וזה יעניש / זה רך ורותת וזה כופף

הוי משמאל צעדי תרגיש / לבי ודעתי ברע טורף

יוי הושיעה / המלך יעננו:





זכאי ירחם לדל חוסה / בשמו ולא יחמדה זרים

סובל ודומם ביד שוסה / לא יגבהה ראש ולא ירים

למען שמך יוצרי תעשה / לפדות בני דע ומישרים

ואנחנו לא נדע מה נעשה / כי עליך עינינו:





ירצה אלהי תפלת עם / הומים ונעים בגלותם

צופים עדי יאזין שועם / דים ביקשם ועניותם

היך צר יאיצם בתעתועם / ובתואנה יחמדה דתם

הושיענו אלהי ישענו / קבצנו והצילנו:





משפט אמת יה שפוט אויבי / כן תרדפיהם בסעריך

תמחה פשעי וכל חובי / אז ימצאו חן בעיניך

כי בהבלי ובכזבי / חטא לבבי לפניך

ותקם את דבריך / ותרא את עני אבותינו:





שית אחרית עמך טובה / ושלח נקמה עלי פרא

ובאש המסים תסובבה / מגדל שעיר צר ומתחרה

תרדוף שניהם עדי חובה / תבער בזנב וראש פורה

יהי יוי עמנו / כאשר היה עם אבותינו:





תשמח ותגיל יפהפיה / חברת שבטים בשיר תרון

דוד יוספה חן עלי רעיה / יזכור זכות שוכני חברון

ישחית מנאץ כלוא היה / ולבן מלכים יהא זכרון

כאפיקים בנגב / שובה יוי את שביתנו:





אהבת עולם נקשרת / ליעקב ובניו נפלאה

גלות עליהם מכפרת / וחוכים גאלה הבאה

כעברם בתוך ים באשמורת / ואמרו כי גאה גאה

כי שם יוי אקרא / הבו גודל לאלהינו:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45653