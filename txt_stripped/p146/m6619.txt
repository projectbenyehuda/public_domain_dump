


	
	בלילי כפור למדו בעלי נפש נמוכה
	



בלילי כפור למדו בעלי נפש נמוכה / שלום שבזי




בלילי כפור למדו,



בעלי נפש נמוכה.



בפתחי שערים שקדו,



בנפש טהורה, חוכה.



והכונו והתודו,



וחוט שלחסד משוכה.



ועל קו צדק עמדו,



וצאו מן ההפיכה.



ומזבד טוב זבדו,



ונחמו לאם הבוכה.



כי שם צוה ה' את הברכה.


 


את הברכה צוה



אלהי לעשות רצונו.



יהא לו אחרית ותקוה,



וימחול את כל עונו.



ופרא מבאיש בגאוה,



יגלה יה את עונו.



וכמו אשה דוה



ייצרו צעדי אונו.



ביום דין יחרד המונו,



ולא יצלח למלוכה.



כי שם צוה ה' את הברכה.


  


למלוכה לא יצלח



ביום בוא ישועתינו.



יהיה נתעב ונאלח 1



ותעמוד מלכותינו.



ולא יחזיק בשלח,



ולא ימשול עלינו.



ואז תעמוד ברית מלח



לכהני בבית קדשינו,



ולא יבוא בתוכנו



ממזר וכרות שפכה.



כי שם צוה ה' את הברכה.


  


שפכה בוז על עשו,



צורי, ואש תוקד בו.



תכלה כל אכלוסיו,



ולא יועיל לו חרבו.



בעמקיו ורכסיו



אש יעקב תחריבו.



ועת יפול מנכסיו,



ימות לבו בקרבו.



ויכה בימי עצבו,



דל ולא ישא ברכה.



כי שם צוה ה' את הברכה.


  


ברכה ליעקב ובניו,



ובכורה ניתנת.



ומלאך הולך לפניו,



ושכינה מגנת



בחוריו וזקניו,



וטף ונשים אומנת.



ולענייו ואביוניו



הון ועושר נותנת.



ויום שבת חוננת,



שאין בו התר מלאכה.



כי שם צוה ה' את הברכה.


  


זכרון טוב יהא לנו



בהיכלי שערי בינה.



ישמע צעקתינו



אל נורא ויאזינה.



וימחול חטאתינו,



כל קהל עדת מי מנה.



ובחסדו יפרנסנו,



ונרויח בכל שעה.



וכל בעלי האמנה



ישמחון יחד ככה.



כי שם צוה ה' את הברכה.


  


יחד ככה יפרנס



לעניים ועשירים.



גואלנו מאונס



ומרשעים אכזרים.



והעבירנו בנס



בתוך מים אדירים.



ופזורנו יכנס,



וקרן משיחו ירים.



ויוסיף מימי נהרים



מעליוני ברכה.



כי שם צוה ה' את הברכה.







פירוש: מכרוה (נתעב).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6619