


	
	יוי אלהי
	



הכתובת: ועוד זאת למהר״ר שלם שבזי






יוי אלהי השמים ואלהי הארץ

אלי אלי למה עזבתני

לקים תורתך צויתני

והשטן בא להחטיאני

ואני קראתיך להצילני

ובידו אל תמסרני

למה תסתיר פניך ממני

ענני יוי ענני

בקשתי לשוב והשטן אחרי רודף

כמו אש וגחלת לבשר שורף

ישאג ככפיר שואג לטרוף

אמרתי מי יצילני מידו ויושיעני

אמרתי אוי לי מיצרי שהטעני

ואוי לי מיוצרי שצוני

יוי רפא שברי בך שברי אל תכלימני

אל תסתיר פניך ממני

השטן בא להדבק בי

ושמך זכרתי בלבי

שלא יחטיאני ויגע בי

למה אקראך ולא תענני

ואתה קדוש יושב תהלות ישראל

ומסמיך מלך מציל וגואל

עשה למען שמך הגדול

הצילני מחטא ומחטיא

ותסלח לכל פשעי ובעטי

אתה האל אהוביך אהב

הצילני משטן היה לי לאויב

ויצרי רודף אחרי כמו שונא וגואל

הצילנו מכף חומץ ומעול

בך בטחתי, ריקם מלפניך אל תשיבני

יוי אלהים ממך נפחדתי ויראתי

והשטן רודף אחרי להכשיל אותי

מה אדבר ומה אצטדק חטאתי ועויתי

עוונותי רבו מלמנות

והמכשול לא רחק מימיני

מי יצילני מיד יצרי כי אם יוצרי

אל נא רפא שברי בך שברי

בך בטחתי ישעי ואורי

ינצרני מכל צרה

ואמצא חן וחסד בעיני כל צורה

ואזכה לשמור כל אשר צונו בתורה:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44881