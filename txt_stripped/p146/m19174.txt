


	
	שמעתי מפאתי תימן
	



חתימה: שלם שבזי משתא






שמעתי מפאתי תימן / קול: ידיד קים ברית נאמן:



לשכניו שמח ברב גילה / הזמינם לראות ברית מילה



רפא צורי בן זה והצילה / אתה אל מלך וגם רחמן:



מילתו ראשית לכל מצוה / יתרפא, יזכה לרב שלוה



בסוד הגיון תורה וגם חדוה / ומזונו יפה וגם
משמן:



שלום לך נמול כמו נהר / ואביך יזכה אשר נזהר



במילה מיום עלות בהר / יום קבל מצוות וקיומן:



ברית מילה תחליש ליצר רע / וקלפה שנית אשר
יפרע



היא זהמת נחש אשר נגרע / והמילה לדת תהא סימן:



זכות מילה תגין עלי ידיד / משטן רשע שהוא ממריד



והוא נרגן אלוף ודוד מפריד / המטעה גופות
ומזהימן:



יום הטעה חוה בעץ דעת / אשר יין השקה לקבעת



גרם לה מיתה ביום טעת / וגם אדם נכלם ושב נטמן:



מיום בא איתן בהאמנה / נצטוה למול לשמונה



וכן נהגו זרע מי מנה / סוד מילה נתקימה בשמן:



שפע טוב יוסיף לזה שמל / ובחיים טובים יהא נגמל



נתן לו מיוצרו מחמל / ובחרו מיום אשר זמן:



תזדכך נפשו וגם שכלו / ואליה יבוא ויעיד לו



בגן עדן חלקו וגם חבלו / ומהולים החן יקדימן:



אהבת ישראל מאד רמה / במצוות תזרח בהקדמה



להם דת נגלה ונעלמה / זכות אבות תוסיף להעצימן:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19174