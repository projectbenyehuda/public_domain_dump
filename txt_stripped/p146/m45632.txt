


	
	איכה יחידתי תחזי
	



חתימה: אלשבזי






איכה יחידתי תחזי / צורך ותגביהי דגלי

ואני הגעלתיך בחפזי/ והבדלתיך מעצת שכלי

ואפחדה יום בוא חוזי / ושקל פעלותי אצלי

יוי עזי ומעזי / ומפלטי לי:





לבי חזור בך והתודה / כי אין תשובה לך בשאול

כי טוב איש עוזב ומודה / כי כל היום חסד אל

ונאמן רוח יפדה / יום בוא תשועת הגואל

עוזבי חבורת איש שדה / הם עם אלהי ישראל

צוה עליהם לא תרדה / עם זו יצרתי לי:





שערי רחמים ותשובה / יחד ברצון נפתחים

וספר ומגלה כתובה / בימין ושמאל מונחים

בימין הטובה קצובה / ובשמאל רעות נמתחים

והכל במשקל יובא / ועוון וזכות מפתחים

אוי לי כי הנושה בא / לולי יוי עזרתה לי:





בעוון יצרי מריתי / השיאני ויפתה

בהבלי עולם שגיתי / בטובת מאכל ובמשתה

ובאחרית יום ראיתי / הכל ביום הדין יאתה

להזכיר כל אשר עשיתי / וערוך מאתמול תפתה

ביוי חסיתי / ויהי יוי למשען לי:





זכות אבות תסעדני / אולי תשובתי תקבל

חסד ורחמים ינחני / פן בהבלי אתבלבל

ומשה זכותו תמשני / מעול בני עמון וגבל

אשמח בעבודת קוני / ואל יפרכה בי עם נבל

בגין יפה עין ואדמוני / אל יעלצו אויבי לי:





יחיד בטובך נחמנו / וחזק ברכים כושלים

בספר חיים כתבנו / חסדך וישעך מיחלים

בחבלי אהבה תמשכנו / בחיות ואופן ואראלים

וחשמל וגלגל יבשרנו / צהלי קולך בת גלים

אתה תשוב תרחמנו / יוי צורי וגואלי:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45632