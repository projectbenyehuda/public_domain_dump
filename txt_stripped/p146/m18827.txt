


	
	בלילי כפור למדו בעלי נפש נמוכה
	



חתימה: אלשבזי




בלילי כפור למדו / בעלי נפש נמוכה



בפתחי שערים שקדו / בנפש טהורה חוכה



והכונו והתודו / וחוט של חסד משוכה



ועל קו צדק עמדו / וצאו מן ההפיכה



ומזבד טוב זבדו / ונחמו לאם הבוכה



כי שם צוה ייי את הברכה:



את הברכה צוה / אל חי לעשות רצונו



יהא לו אחרית ותקוה / וימחול את כל עונו



ופרא מבאיש בגאוה / יכלה יה את עונו



וכמו אשה דוה / ייצרו צעדי אונו



ביום דין יחרד המונו / ולא יצלח למלוכה



כי שם צוה ייי את הברכה:



למלוכה לא יצלח / ביום בוא ישועתנו



יהיה נתעב ונאלח / ותעמוד מלכותנו



ולא יחזיק בשלח / ולא ימשל עלינו



ואז תעמוד ברית מלח / לכהני בבית קדשנו



ולא יבוא בתוכנו / ממזר וכרות שפכה



כי שם צוה ייי את הברכה:



שפכה בוז על עשו / צורי, ואש תוקד בו



תכלה כל אוכלוסיו / ולא יועיל לו חרבו



בעמקיו ורכסיו / אש יעקב תחריבו



ועת יפול מנכסיו / ימות לבו בקרבו



ויכה בימי עצבו / דל ולא ישא ברכה



כי שם צוה ייי את הברכה:



ברכה ליעקב ובניו / ובכורה נתנת



ומלאך הולך לפניו / ושכינה מגנת



בחוריו וזקניו / וטף ונשים אומנת



ולענייו ואביוניו / הון ועושר נותנת



ויום שבת חוננת / שאין בו התר מלאכה



כי שם צוה ייי את הברכה:



זכרון טוב יהא לנו / בהיכלי שערי בינה



ישמע צעקתנו / אל נורא ויאזינה



וימחל חטאתנו / כל קהל עדת מי מנה



ובחסדו יפרנסנו / ונרויח בכל שנה



וכל בעלי האמנה / ישמחון יחד ככה



כי שם צוה ייי את הברכה:



יחד ככה יפרנס / לעניים ועשירים



גואלנו מאנס / ומרשעים אכזרים



והעבירנו בנס / בתוך מים אדירים



ופזורינו יכנס / וקרן משיחו ירים



ויוסיף מימי נהרים / מעליוני ברכה



כי שם צוה ייי את הברכה:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18827