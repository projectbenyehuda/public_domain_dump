


	
	מעמד ה: לבבי מחרדה
	



החתימה: לשלם הקטן






לבבי מחרדה / בגופי נתעלם

על ציר התעודה / הגביר הנשלם

הוי על כלי חמדה / מסלסל סוד נעלם

יהי שם יוי מבורך / מעתה ועד עולם:





שקט המדרש / וגם בית הכנסת

על זה שנגרש / ששונה מואסת

כי מות בלש / ובא לו בהסת

ואיכה ממנו / נוכל נתעלם:





לכל הוא שוטם / ושולט כמלך

לרוח אוטם / ובגוף לא תלך

באף החי חוטם / בזעפו עד ישלך

עוכר הבריות / ומסיר את צלם:





מה-יעשה אדם / ואין בידו יכולת

וזה שטנו קדם / שהוא אש אוכלת

וכל היצור יסודם / מגוש נגבלת

וחוזרים ליסודם / ויתחדש אבלם:





היך תהא לו תקומה / איש מן העפר

כי נפשו עמומה / מעת שנוצר

ובעוון ואשמה / יצרו בו יפצר

ומתגרת מעשיו / ישוב דך נכלם:





קודם יצירתו / מטפה סרוחה

ואחר בריאתו / צורה נמתחה

ויום יבוא עתו / ונפשו נלקחה

שב אל העפר / מתודה ונאלם:





טוב יחיל ודומם / ואם לאו מה-ישיב

לאחר שנעמם / בהבלים יחשיב

ומות פיו זמם / ואזנו מלהקשיב

ואידו ארב לו / ואת ראשו הלם:





נחם אבלינו / אלהים ממרומך

והשקף לברכנו / מתוך שמי מרומך

וענה קראנו / ועשה למען שמך

וביום שוענו / יה אל תתעלם:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44898