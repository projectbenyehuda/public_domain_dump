


	
	ארחות יושר תעירנו
	



חתימה: אלשבזי






ארחות יושר תעירנו / בעלות שחר בקומנו

מצד שמאל תזהירנו / ביין הבליו יטענו

ובצד ימין תסעדנו / להצליח את דרכינו

ונשובה אל אלהינו / צורי שעה שועתנו

נוראות בצדק תעננו / אלהי ישענו:





לאלהים צמאה נפשי / ואתבונן בסוד רחשי

כי צד שמאל סבת יקשי / ובקו אמצעי שרשי

עורי יחידתי דרשי / צורי, וגויתי המשי

כי שמש צדקה שמשי / ומי צור זולתי אלהינו:





שוכן שחקים יופיע / ועלינו חן ישפיע

עניי עמו יושיע / ואור זרוע יזריע

טוב וחסד לא יגריע / בשורה טובה ישמיע

בבוא מלכי המושיע / כי בו ישמח לבנו:





בזכות אבות ראשונים / בחורים נקראו איתנים

ירחם על אבות ובנים / וישפיל אויבים עזפנים

דוברי שקר וחמנים / יהיו לטבח מוכנים

ויראו הנצנים / וקול התור נשמע בארצנו:





זה היום עשה יוי / מכפר פשעי ועווני

ואתבונן בסוד הגיוני / כי זו דרך טובה לפני

לעלות היכל ארמוני / ולחזות זבול בית מצפוני

בזכות מעמד הר סיני / אשרנו מה טוב חלקנו:





ישורון ישר מעשיך / וירצה אל חי עליך

ואל ישיאך לבך / כי לא יועיל בכשלך

בצדק תשפוט עמיתך / ותלך לבטח דרכיך

ומה טובו אוהליך / בחצרות בית אלהינו:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45647