


	
	חבצלת שרון שובי בכשרון
	




חבצלת שרון1 שובי בכשרון

ואז ירון המון זרע ישרים,

אשר גלה ביום חטאו וחלה,

וראש תלה חדשים לבקרים.

לכי תמה ודרשי דוד בעצמה,

בחן עלמה ינהל העדרים.

שאון קמים בני ערמה ודמים

יהוא2 הומים במבויי כפרים.

בני רשע אשר הרבו בפשע,

כמו ברשע3 מאד רעים וצרים.

גרונם רב בכל טינוף מעורב,

פאת מערב יקשרו קשרים.

יכשפו כשפים נחלפים,

מטונפים כמו חומט4 ועקרב (יערים)5

יצו האל כרוב חסדו בגואל

לישראל, המון חמדת יקרים.








פירוש: יהודה.  ↩



פירוש: אריה.  ↩



מלך עמורה (בראשית י"ד ב').  ↩



פירוש: שושנה מדברית [למעשה לטאה מדברית (ויקרא י"א ל')].  ↩



תוספת (יתרה על המשקל) בשולי הכתוב לשם החרוז.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8245