


	
	במחשכים
	




מרחוק אש לי מנצנצת:

בא, אדם, בצל קורתי מנוחה.

תפגשך עלמה בצחוק־ורד

ובאהבה תגיש לך ארוחה.





אם זקנה לה מורטת נוצות

ואב דם לוחש תפלת־שנה.

בא, אמלל נואש, פה תרגע

עם המשפחה המסכנה.





לא עשר פה כמלון מאשרים:

במנורת־עשת נר יהבהב;

מארון זכוכית כלי־נחשת

יציצו בברק־גיל מלבב.





שק־טלית־תפלין עב־הכרס

ממרום הקיר לך ירמז ברכה:

באהל דלים יש אמונה

ואהבה טהורה ומזככה!





ושעון עתיק יספר רגעיו

ויונה תהגה דם בפנה –

פה תמצא נפש, אמלל נואש,

פה ימצא לבך לו חנינה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52449