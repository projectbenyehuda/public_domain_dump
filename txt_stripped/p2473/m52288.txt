


	
	[בדממת הערבה]
	




בדממת הערבה, בערב קיץ נפלא,

אתבודד עם הדממה ואקשיב לחש פרחים;

הברכה בין ההרים לזהר סהר תיף לה —

עליה גשרי פז לארצות אור נמתחים…





ופתאם תעטף לה נשמתי גילת זהר,

ופתאם אקשיב שיח סוד כוכבים נוגהים;

טל כסף בקוצותי, בלבי פרחי נער;

רגשותי הנסערים אפופי שנה רוגעים…





וציץ לציץ אז ילחש סודות פלאי בריאה —

ואזני ערות לקשיב, ועיני סופגות יפי;

החיים והמות יורוני סוד עליה.





אז ברוח שקט אביט אלי סופי…



מרחב־יה לפני — שטוף ים נגהות —



ואני ככרוב מרחף ועיני רואות, רואות…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52288