


	
	שיח ליד הדרך
	




שיח עגם, שיח חור, בן לא־אהוב לערבה,

ליד הדרך תעמד כושל, כאשה חולה, נעצבה.





סביב יפרח כר ואחו, שיר וזמר לצפרים;

אתה נובל עלוב, נוגה, כצמח יתום דל בין קברים.





לא עליך יעמד פרפר למץ מיץ ולהשתעשע;

לא בצלך ימצא נפש הלך בשרב־יום יגע.





נדכה, צמא וכסוי אבק תעמד בודד ליד הדרך,

לפני כל עגלה עוברה מר תתאונן, תכרע ברך:





— «הוי, חנוני!, הוי, רחמוני! קשה לי לשאת גורלי;

גלגל עובר ירמסני, שן כל בהמה תשא שללי!»





אך אין אזן לשועת עני! ענני־אבק מנת חלקך

עוד הקיץ בעצם־תקפו, — ואתה שח, כי בא קצך!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52294