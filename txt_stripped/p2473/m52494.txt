


	
	בבית מדרשי
	



(למלאת 800 שנה להולדת הרמב"ם)






בבית מדרשי,

ורעי תעו כבר בדרכים עקלקלות;

ואני, אחוז מסתורין, עודי שואף לעלות

בשלבי־קדש אלי על. בחלומי:

ואלי־אבי, רומז לי ממרומי

בבית מדרשי.





עם כרובים אמתיק סוד בנגהות־לילה

מה־נכספה נפשי! ובדממה שי־לה

כפרחי־כסף נופלים הכוכבים…

ובוכה לבי בי ורן הוא באהבים

בבית מדרשי.





ויש וכאלו אשמע רנת־רז עדינה,

וכצמא אשת בדממה קסם המנגינה,

וכאלו קול זה יוצא מבין כרובי ארון;

ואז עלוף סוד־לחש אעמד, אאזינה,

ונפשי יוצאה, כמהה, לקראת זו הרנה —

וכהד לעמתה אענה גם אני בגרון,

בבית מדרשי.





בעל מצוה ובעל תורה רתומה נפשי —

ואין עבדות, אין מעמסה…אהבה תמלאני,

בכל וסביב חסד־בוראי תראה עיני,

וכשכור לא מיין, כמלך גא וחפשי

בהזיותי אתע…

גם את, בת־שירי, רז־פז לי תלחשי

בבית מדרשי.





ופתע —

והנה רוח גדולה פגעה בעולמי



ויחדרו קולות־חוץ: — "הה, מה לך שם בכלא? —



שם קדרות־שחור; ופה יאירו אורות־פלא,

פרץ, עלם בעלומיך, אל הזיו והזהר,

גם אתה לך בדרך הלכו בני הנער,

ולמה ששון חייך יבל פה ויסער?" — — —

ויהמה לבי בי וכיין תסס דמי

בבית מדרשי.





ויהי מאז לבבי כשדה־קטל נורא

ובכף הקלע נקלעה נפשי זו הטהורה,

כי הנה צלצלי־שמע יקראו בקולם:



— "קום, בחור, מה־לך שם? — צא, צא לרחבי עולם:



שם אור וענג, יפי והשכלה;

ובית מדרשך — שור, כבר מט ובלה!"

ויצר־טוב ידבר במסתרים:

— "אל תלך בדרך יתעו כל הנערים,

כי חטאת רובצה שם… — ולמה תנהם באחרית?

פה מעון לך; ושם — השטן יארב להכרית!"





וקרב־היצרים אז התלקח בלבי —

עודני צעיר, כקנה רך באבי…

ושוב, בת־שירי, אט אלי תגשי:



— "אל תעזב משכן־יה; ושם — חיש תהי לבער;


פה — פה בקן־הקדשה, נא השאר —


בבית מדרשי!"





וכפרפר נמשך אחר זיו־שלהבת

נגשתי אל ארון־הספרים תפוש־מחשבת,

כמו נגעה יד בי ותביאני שמה

ותרמז לי: — “מצא לך מזון פה לנשמה!”

והנה נגלו לי לפתע בין הספרים

כרכים גדולים, רחבים ונהדרים,

בטור יעמדו, צופים ואוצלים הוד ומורא —

הן אלה היו ספרי “משנה־תורה”

“היד החזקה” לאדון החכמים, —

ויהיו אלה לי מזוני לארך ימים…

הדממה בבית־המדרש גדלה אז כפלים —

ואני — דמיוני עף בין ארץ ושמים…

ו“שמונה פרקים” אז ו“מורה־הנבוכים”

לי פתחו שערים ל“שאלות הנצחים”

גם יום, גם לילה בספרי רמב"ם ילין ראשי

בבית מדרשי.





כך עברו נעורי באהלי דת ודעת



ובלבי — תורת־אל ביד־קדש שם נוטעת


כל פרח־חן, ציץ־חמד, מוסר טוב ולקח —


ויבא כל זה בי כדבש וכיין־הרקח…

וככה אחרי־כן יצאתי לרחבי עולם.

לא הוליכוני שולל רעמי־שוא בקולם…

ואם סלותי דרך ישרה לי בחיים

ואשים רסן בפי כל תאוות ומאויים,

שאר־רוח נעור בי ויאחז בם ולכדם —

לי דברו היה נר — דבר רמב"ם, גאון האדם,

ומזין־נשקו זה לקחתי לי קרנים

הלחם עם כל רשע־כסל שבחיים,

בצאתי נער רך ותמים

מבית־מדרשי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52494