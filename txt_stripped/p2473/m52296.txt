


	
	שכינה
	




בצקת סהר־קסם זרמי־זהבו

וחידות־בריאה יפתרו כוכבי־ליל

ורוח — נתק כבליו בעדן־גנים —

יתפרץ שובב, מבשם, וילחש רזים, —

אז נפשי תכלה מאד אליך, שכינה,

ותריק געגועיה בעז־מנגינה.





מה־צר לי! אש צורבת לי בלבבי.

וקרני־אורה לקצות תבל יוצאות.

ואדע: נפלא כל וחותם־יוצרי עליו;

את כלם אהב — ימי־אהבה בקרבי.

אך לבי צר מהכיל ימי אהבה

ועיני טחו מראות שכינה נאוה!





ומר לי! רווי עצבת אלך קודר:

ברחב־העתרת אחוש לחץ־עניי…

ולמה חומות־ברזל בין יצור לחברו? —

ולמה השלשלת לא טבעת אחת? —

ומתי עם השכינה נהי כלנו תמים —

אגדת־להב אחת תעל קטרת־סמים?!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52296