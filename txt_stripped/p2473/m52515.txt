


	
	שירת הקונדור
	




ראשי מעטר־גאון יפיל סביבו אימה;

עיני תרות, חותרות קצות מרחקי־עולם.

מי לא ייראני? — עוף, גם חיה, בהמה —

פחדי על הכל, מקטנם ועד גדולם.





האילה בפחד, קלת־רגל, תרוץ,

תשמע משק כנפי — תכרע חסרת־אונים.

כחץ קל אפל מהיר…אז כליון חרוץ.

ככה אמשל גא באנדים הגאיונים.





רגע — ובשחקים אטוש עדוי־גאון,

טובל בזהרי־שמש, רוחץ בימי־נגהות,

ומשנהו — ארד, אפל אט, בלי שאון

ואתבולל חיש, בין יוני־מדבר דואות.





ככה אמשל אדיר. ומי עז כמוני?

יבך הרועה אמלל: אילו נפל חלל…

ואני על סלעי אבוז לבן־העני

ועם גוזלי אז אחלק כגבור שלל.





כי רק לי האון ומלך עז הנני.

לרגלי תכו־נכנעו יחד כל החיים;

וכי אתנשא מרום קולי ילוני:

“רק בבדידות הוד ובדממת־שמים!”


*


עפר האילים רץ אל נחל לשבר צמאו —

אז במערב מלכת־אורה מתה מיתת־פז,

וביער עופות־לילה עפו עוף ודאה;

כהלך־נודד פה השתרע אפל ספוג רז!





כקוסם עתיק־יומין ילחש לחישותיו־פלא

מלמלו העצים אז רוויי שיר ודמי;

והנחל ירוץ לו כנס מתוך הכלא,

אל גדותיו גליו חיש משתברים מתוך בכי!





עפר־האילים אל הנחל רץ — למים:

שם היען עמד כבר וגמא גמיאות־קר;

תאו וזמר שתו אז, אבירי הקרנים —

ובמערב בערש־פז אז גועה מלכת־אור!





כל היום השתובב עלז זה העפר־נער

לנגה שמש נדיב־האור על מחשוף יער שב;

עשב דשן מלא עסיס לחך בשדה־יער;

עם בני־משפחתו רקד: צבא עצום, רב!





עפר־האילים רץ בערב אל הנחל

לא ידע אמלל קט מה אורב לו משם…

פתאם מסבך שיח עב הגיח אכזר־שחל — —

צעקת־מות…פרפור עז…וטפטוף, טפטוף דם — — —









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52515