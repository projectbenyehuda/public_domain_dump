


	
	[אלי! אם לא גדולה מנת היפי]
	




אלי! אם לא גדולה מנת היפי —

בה אחונן תבל והיצורים;

אך גם געל, נבול ודברי־דפי

לא הבאתי בסלי לך בכורים.





על מזבח־שירי לא עליתי במעלות,

ניצוץ קטן בי ובו עבדתיך.

ואם נטיתי אל נתיבות עקלקלות,

ואם שגיתי — אתך, אל, הסליחה!





ואולי טוב לי היה לשים מחסום לשירי;

כי אם לא שירה גדולה — טובה רק השתיקה!

אך אוי, אל תדינני! בודד וערירי

כמוני — ישיר שיר מאשר מות בחניקה!





במשוררי־עולם אמנם מקומי נעדר;

מי אני? — רועה מחלל בחלילו!

ושירי זה חדגוני כשיר בן־קדר

אך לבי יפעם בו על עצבו ועל גילו!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52270