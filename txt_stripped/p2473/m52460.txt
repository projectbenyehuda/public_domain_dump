


	
	לא הסיר אל
	




לא הסיר אל ממני חסדו ואמתו,

מיום היותי פה הלכתי אחריו, אתו.

חוט תכלת־פז משכני – ובהמנוני תהלה,

שכור בשמי אהבת־עולם, ובלב מלא גילה,

הלכתי במעגלי חיים… לא הלכו עלי אימים

ערבות־חול, מרחקים זרועי קוץ שוממים

ויהי בקרב יגוני להוליכני שולל –

ויפרץ ששוני פתאם ואהי כעולל,

שאך זה פקח עיניו, מלאות תם־אמונה –

והכל יפה כה: אין סלף ואין תלונה…

ויהי כי שחרו עלי פתאם שמי־נעורי –

וידא כרוב־דמיוני ויז עלי זהרורי,

ושטוף־נגהות תרתי ימים וארצות

ולפני תדוץ דאבה, עני לבוש־מחלצות;

מתחת נכאי סתו לי קראה צהלת אביב

ולוית־חן על הכל שת הכרוב החביב,

כי נפץ־זכוכית קורן לקראת שמש־אורה

ענד נזר־ששון על כל עצבות שחורה,

ולצפצוף דרור־חן עלזה נפשי ושכחה

מרי גורל אכזר, וברננה ובברכה

פגשתי בקר־יום, כי הציץ עלי שחר…

גם עתה כי זקנתי וראשי ירד, צחר –

עוד אשיש במנת־חלקי; כשכיר לצל־ערבים

אחכה דם למותי ועיני לשמים.

כי פחד לא ידעתי – אלי, אבי אתי;

הוא לוחש לנשמתי: “לדודך באי, בתי!”

וקולו ירנין לבי… פחד לא ידעתי

וכלקראת מחול אלך כי תגיע שעתי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52460