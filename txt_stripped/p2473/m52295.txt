


	
	בשדרה
	




טורי אילנות — ביניהם אתהלך —

נעים לי להיות עם אחי הגדולים;

סודם ימתיקו עם רוח פוחזה —

צלילי נעורי מלחשם לי עולים.





נבדל אנכי מחיים ושאונם,

רחוק מאדם וצערו אנכי;

ככה לי אתע בין אחי העצים,

עד כי ארדם כצפור על שוכי.





ככה אתהלך בין אחי העצים,

טהור וגא כאלונים מסביב;

כוכבי־הזהר כי יצתו במרום,

אביט למעלה כבן אלי אביו.





אביט למעלה ותפלה על שפתי…

דממה מסביב וחסד שופע…

זך בי לבבי ככוס חבצלת…

גחן המרום עלי כעל רע…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52295