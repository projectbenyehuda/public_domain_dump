


	
	בתי
	




עולמה זך: ז’ול־ורן ישעשענה;

על תכלת חיק־הים לקצוי איים שוקטים,

אל סתרי יערי־עד וחולות־מדבר יוקדים,

אל קרחי צפון פלאי נשרו ישאנה.





וכרוב־דמיונה ער אל כל הנשגב מנה;

ושאון העיר והמונה — ככלבי־חצר רוקדים…

במרחק נופי־זיו, לשמש עמים סוגדים —

מי־יתן אבר לה? — אך שבוית־כלוב עודנה!





ובשבתה כפופת־ראש על ספר־החשבונות —

ונראה הטרס מראש הר־געש נורא,

ורב־החובל גרנט לה ירמז ממרחקים…





אז תקום פתאם חיש, עיניה תמהות פונות

לימין ושמאל, כמבקשה מפלט לה מבורה…

אך עין־המורה צופה — וחזיוניה נמקים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52500