


	
	בנשף
	




I



הוי לבבי!

אי הנביא

יבא יטיף לך נחמים

על ימיך הנגזלים,

אשר דעכו כצללים,

במחשכים העגמים?





במחשכים העגמים

הוליכוני אורות מדמים

(חמד לצון שטן שודד) –

ונתעיתי ונמשכתי,

לעבר חיים כה הדחתי –

גר ובודד.





גר ובודד

צלי נודד

בין חרבות של מאויים –

עד כי ידבקני ערב…

שרידי יהיה לו לטרף –

ככה אצא מן החיים…





II



על מוקדה כבר עלה עולמי

ולא תושר שירתי פעמים;

השטן – זה עומד על דמי

והנני מעבר לחיים.





ליד דרך פה אשב בין סלעים;

חשבוני כבר תם על אדמות:

נדדתי מצרות אל פגעים,

עד באתי אל גל של עצמות.





רד יומי. הוי, הבה אתפלל!

אך אויה, בפי אין גם תפלה!

רבוני! שיר חיי נתחלל –

ועל ספך – בלשוני אין מלה!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52451