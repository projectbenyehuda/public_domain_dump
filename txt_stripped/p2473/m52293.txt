


	
	בערפל
	




ערפל סומא נח על שדות —

והסוסים מושכים לאים;

נציבי־טלגרף למרחק

נשאו רגלם, זקופים, גאים:





כאלו נבל של ענקים

הורם על בידי בכור־מות —

והרוח שיר־תמרורים

יך על נימיו בעצבת.





ובלב סם־רקב מוצץ,

שיר הרוח יקפיא דמי;

נדמה: כל היקום כבר נמח

והנני יחיד בעולמי —





רק אני עם סוסי, קרוני,

פה נשארנו — ויובלות־שנים

ננוד ככה אובדי דרך

בערפלים הנושנים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52293