


	
	לרעב שיר
	




לא בין עשירים – אל שלוי־עולם, העושים פימה עלי כסלים,

בהיכלי־ענג יבלו חלדם, בין שכיות־חמדה וכל יקר,



אל רוגעי־ארץ, הסרוחים שבעים על ערשות־יפי ובגדי־כבוד



לגום יעטו ובגאוה קוראים: “בל תהין גשת, איש עני, זר!”





לא, לא בין עגלי־זהב דשנים על בליל־אבוסם בטוב מתענגים,

מזעת דלים, מיגיע אובדים יתכסו חלב ופדר רך;

אף עויליהם ישלחו חוצה בנעם לנוב, בזיו התהולל;

מקשיחי לבם מדמעת אמלל ומפנים ערפם ממצוקת מך;





לא בקירות חטובים מעשה־אמן, עדויי־גאון – עתרת צבעים,



בין זהרי בדלח ויפי־ארגמן, בין מראות־הדר ותמונות־הוד –



לא שם שירתי בחרוזי־נעם, בצלצלי־נגה לב שאנן תרנין,

לא שם זמירתי לה אותה משכן, לא שם תגלה תפארת־סוד!





במקום הדלות לה מצאה נוה, ביון־התנונות בשחור קננה,

שם השחפת תשב שביה בטוחה, לא יחרידנה כל הגה, קול;

פת לחם־סלת בחזון יראו, על סוס־המחסור הרעב ירכב –



יריע אדיר, יצריח גאה: “פה תהום־אבדון, פה פתח־שאול!”





במקום הבנות בדמי תחלמנה לאור הסהר, בלילי־שקט

על נחלי־שמן, פרי טוב ומגד, ושמלה – לכסות מערומי־גו,

ואמות בלות תמסינה ערשן בנדודי־שנה: הה, שבתה בתן –

וחתן אין – עקבותיו נמחו – מה עז הצער, מה רב הכאב!





במקום האבות אט־אט ימקו, במנעם אכל מנפשם דכה,

יצפינו פתם בשביל ילדיהם: “בל ידעו המה שוט כפן עז!”

ויונקי־דדים – מה חטאו אלה? – מחתוליהם קול־צפצוף למו!

“הה, למה באנו לעמק־עכור? – בשביל המות שיבז בז?”





שם, שם שירתי בפנת־טחב, בדממת־קדרות, בשחור־ערפל –



כדרור ראשונה המבשרה תחיה, תרחף נוגה ותטיף טל –

טל־תחיה תרעיף ופרח תקוה בכל לב־דך תשתל, תבטיח ישע

ותנבא גאלה ויום עליה מבור־רקבון לעם הדל!



*


גם כי אלך בגיא צלמות לא אירא
רע כי אתה עמדי…

תהלים כ"ג, ד.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52459