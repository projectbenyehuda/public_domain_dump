


	
	במקדש
	




עתר־ענן־הקטרת עלה מן המחתה

כאדי־תכלת על ההר עם שחר,

ושירת־הכהנים — שכינת־הוד לקחתה

ירדה מני רום עטויה מעטה־צחר.





ויפצח רנה אז העוגב רוה־מנגינות



וקרן־פז אז סלסלה אדם־זהב־שפתים;



ובעד החלון חדרו סנוניות עדינות

וצפצוף קדש למו כקול בני־שמים!





ונדמה רגע: כאלו חלף שאון־החיים

ועם אראליו ירד אל בערפלי־טהר;

ממצולות־לב כפרחים פורצים מאויים,

טבולים בטל־הילדות, רחוצים באורות־זהר;





ויהי בלבבות חג ועל ראש־העם השמש,

ורסיסי דמעות בדלח נוצצו בעפעפים…

וישכח אדם אז את חייו — חיי רמש —

ויכרע נכנע דם ועיניו לשמים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52521