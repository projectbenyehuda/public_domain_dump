


	
	הדממה בלילה
	




הדממה בלילה קראתני החוצה:

התעלסו אלילות שם, בנות החלום,

וכוכבי־רום לחשו סודות בראשית –

ואני מה עיפתי מסבל היום!





הדממה התדפקה בלט על חלוני:

בן־אדם! איכה? – הן נהדר הליל,

אין גבול ואין מעצור לדמיון המאביר.

רצונך – ותמריא לשחקים, אל אל!…





הדממה התדפקה – ואני על יצועי

דממתי מכאבי כנשר בכלוב.

הוי, חיי יום־יום הוגיעוני שוממים,

גם כנפי לי אבדו ואין אונים לעוף!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52428