


	
	אז
	




אז ישטפו גלי חשמל תבל־אל ומלואה

ומת החשך אז; – יום־שמש וליל־נגהות,

וכלם סבואי־אור ועיני כלם רואות –

וזיו זרוע על כל בור ופנת־שואה.





ואז תתעלף פתאם נפש יפה, תועה

וכלתה אל הצל, עיניה לאות נוהות

אל רזי אפל פלאי במסתרי מחבואות –

אך הה! גם שם ידביקה זיו ועין רואה!





וזעקה תפרץ אז מערית מחשוף גדול:

– "הוי, החשך, אל, ונמלא עולם קסמי־סתרים,

כי ערטל עד היסוד וחזון חדל חדל;





שטפנו מבול־אור – ונגלה קלון החיים!

הוי, הצל בכנף ליל, כסנו בצל הררים –

ונשוב תעות והאמן, שאת עין לשמים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52429