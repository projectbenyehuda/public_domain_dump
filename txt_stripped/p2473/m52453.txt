


	
	ככלות...
	




שוא תלבי את המדורה:

חשך קר בלב ידידך;

מה שלא טפחת בעבר,

לא תרבי בעתידך.





ולמה באת אלי כדלה

ורעבת־אהבה תתעצבי?

נדלדל עשרי. ראי חרבני:

רק אודים חרוכים בלבבי!

בימי נעורי צמאתי לטלך –

ותמנעי ממני טובך;

ולמה באת עם שקיעת חיי?

ולמה כה אחרת בשובך?





הוי, עלמה גאה! כקמצנית

גנזת רכושך, גדרת בעדי.

ועתה נבלי באשר תבלי

וגם אני פה אבל לבדי!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52453