


	
	ומה הוא הפרסום?
	




ומה הוא הפרסום? – רק שם של בן־אדם

הנשא על רבבות אלפי שפתים,

עת נושאו כבר היה לברות לרמה

ורוחו כבר תועה בחלל השמים.

כי מה הוא הפרסום? – אי־מנוחה לעיף,

שעזב שבע־עמל את ארץ־החיים

וברדתו אכול־אשו שאולה – יזעזעוהו

על עזבו לדור־אנוש רגשות, מאויים.





כי הריק רעיונו בעט או בזמרה

ויסגר אש־לבו בפסל, בבנין –

מה־יתרון ליוצר, אם מעשיו בלוהו

והוא כבר במתים וקברו לו קנין.





או אולי רגשותיו־רעיוניו, שכלאם

במחצבי־אבן ובצלצלי־שירה,

יתנשאו כנשרים ולרוחו התועה

יעטרו ברב־הדר עטרת מזהירה?





הוי, מה הוא הפרסום? – ואולי השכחה

המכסה בכנפי־צלליה על מתים –

היא תנעם לבן־האלמות רב יותר,

כלהלך במדבר צל דקלים וזיתים?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52434