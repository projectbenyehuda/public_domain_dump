


	
	דודי
	




נתון היה כלו לאל שמים

אף רגע לא התפשט מקדשתו;

מחלון־קדשה הציץ אל החיים

וספרי קדש היו בני חברתו.





כל חייו חג. להגיגיו — הוד־קרנים.

ראיתיו כמלאך ירד ממעונתו

ובגד־משיו מבדר ככנפים

של נשר ממריא על למרום־פסגתו.





הה, דודי, דודי! מדי אזכרהו —

ובחזיון נראים לי חשמלים —

והוא נשא אתם שם, בתכלת־גלים…





ונמשך לבי…ככה אחמדהו…

אז אשכח רגע כי כחותי דלים —

ואפרש ידי לעוף כרוחות קלים…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52502