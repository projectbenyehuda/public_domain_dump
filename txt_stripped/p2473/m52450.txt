


	
	עצבתי
	




לויני־נא, עצבתי העדינה,

מורשת אבות, ספוגת צער־קדומים

שדורות רבים בני־עם דל ברנה

טפחוך בחיי־ענים העגמים;





שבעיני אבי דלקו להבותיך,

ואמי – מדי ברכה על הנרות

הציצו מעיניה פניניך,

כהציץ רסיסי־טל על דשאי חצרות.





עם חם צח בהיר בבקר אביב נעים; –

לויני־נא, עצבתי הרכרכה;

הקשבתי לך בקול רבי איש־הפלאים,

בכבשן־ספקות נפשו כי נמקה.





ובצללו בנבכי הקבלה;

ראיתיך פעם גם בעיני אחי,

במות אמנו העלובה, האמללה,

וגם על קברה כשתיל רך תצמחי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52450