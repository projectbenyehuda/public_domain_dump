


	
	יצירת חוה
	




בלבו הטוב לבלי־חקר

וברוחו העשה נפלאות –

אז ברא את אם כל החיים

אדון העולמים, אל צבאות.





לא בראה מקדקד האדם,

פן תבער בה תשוקה כלהב

לשלטון בארץ ולכבוד,

וגאון פן תדע, ורהב.





לא בראה משפתי האדם,

פן תהיה פשקת שפתים;

לא בראה מעין, פן תחמד,

פן תתאו כל מראה עינים.





לא בראה מזרע, פן תאבה

את הכל אסף בחפניה;

לא בראה מכפות הרגל

פן ביתה תטשנה רגליה –





מצלע האדם יצרה –

מצלעו התמימה ונקיה;

מעצם האדם הישן

יצרה אל גדל עליליה.





ולכן – למדונו זקנינו –

(הוכחה נפלאה וישרה!)

משפחת בנות חוה היפה

כה צנועה ותמימה וברה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31183