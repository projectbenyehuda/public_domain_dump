


	
	היין
	




בגנה בין בשמי ניחח,

בנעם הצל עמד נח

ויטע שרקה רעננה

ראשונה על אדמת הגנה

וישר:

         – “הרחיבי שרשים מתחת

ותפרי ותהיי לגפן סרחת,

שרקה נחמדה, שרקה נהדרה!

המלאי בעסיס ובמגד שמים

ללב היי מרפא וטוב לעינים,

התפתחי ופרחי, והיי לתפארה!”

הוא שר – ובכרם לא־רחק בקרן,

שם שמש לא יחדר בין ענפי הארן,

שני שביבים אדמים בלהות הפיצו –

שתי עיני השטן על נח הציצו.

ונח הכרם אך שב לאהלו,

אך הלך הנפש ושבת מעמלו,

מסבכי הקוצים, מחשכת השיח

כרגע השטן המשחית הגיח,

ורגלו – תקלל חלקתו! – החישה

לזמרה, ויצג קרבנות חמשה:

שה כשבים בת שנתה ראשונה הלכה,

אחריה התהלך ארי במערכה,

חזיר יער גדל כח התנהל השלישי,

הרביעי חזיר, ובן־קופים החמישי

ויכן השטן לכלם מטבח

ויז על העץ מן הדם הרתח.



* * *



יהמה יתגעש עסיס הענבים

ומעלה את קצפו, ופניו – להבים…

וראו את הנתן בעסיס העין,

הכרת עם שמחה וגיל ברית אהבים

הנין והנכד לאבי שתי יין!

את כוסו המלאה כי תרים ידהו –

כל זבחי השטן אז יכיל קרבהו:

בתחלה הוא תמים כשה במפעליו,

אחרי כן כארי רוח עז תצלח עליו

והיה עז רוחו כעז חזיר יער

וגבר חילים וסער בו סער.

אז יהיה לסמל היציר הידוע

ביפעת הטהר ובחין הנקיון,

וחבק אשפתות וצחקו פרוע,

ויהי לאחרונה כקוף להגיון…

ותמונות אימות את נפשו תבהלנה,

ותנומת־נדודים על עיניו תפלנה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31185