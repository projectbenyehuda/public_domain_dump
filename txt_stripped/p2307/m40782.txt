


	
	[הה כי פני חמה לקדרות נהפכו]
	



Sabbato Vita Marini

[נולד בפדובה לערך 1690 ומת שם בשנת 1748]






– – ͝– – – ͝– – – ͝– / – – ͝– – – ͝– – – –



הה כי פני חמה לקדרות נהפכו / היה
לאיש אחר מקור הדעת



הדרת צבי החן באבל נסעה / בין אוֽצרות עברה ושם
נכנעת



חוה אשר כל־חי בבטנה נֽהיה / בין משברי
המֽותה כורעת



עצה ותושיה אשר בה נאוה / בין מעינות הדומעים
טובעת



מה־תעשו אישים גבירי גאוה / עת אם לכל־בשר
בבור שוקעת



איך נֽפלו חצים וחרבות נוֽצחים / קשת נחושה היתה
מרשעת



לבות מתי צבא כדונג נוֽזלים / המית שאונם לא תהי
נשמעת



כל־מרכבותיהם כחציר אמללו / יהיו כמץ כקש
לאש מוצעת



חץ וחנית יחדו כעשן יאֽבדו / כי להבת אסון בעז
נובעת



לא נֽצחה דמעה ופוגת־לב אשר / מול מחנה המֽותה
נוסעת



כל־נחלי תבל לאפס נחשבו / כי גחלתו לזבול
נוגעת



כל־אוֽצרות זהב כנבלי יוֽצרים / כי לענה ורוש
בכף מכרעת



כל־נהרות חמה סביביו עוֽמדים / ענן וחשך רב
וכל־מגרעת



לא זֽרחו נגדו שביבי יהלם / כסף ארגמן שני
תולעת



לו כוֽכבי מרום למולו נמשלו / רגלם ישרה תהלך
צולעת



לו מרכבות חמה לפניו ישכנו / יפעת גדלתם תהי
שוקעת



ויקדרו נגדו פני משה, בעת / אורה בפניו היתה
שופעת



לא האמנתי עד־אשר עוד אחזה / כי אש חמסים
על־אנוש נזרעת



חצים שנונים לו וידו תזרקם / לא תחטיא השערה
קולעת



בם נכרתו אישים ונשים נגדעו / שמחת קציריהם
אזי נמנעת



לא האמנתי כי לחוה אפפו / חבלי מרורתו וכוס
קבעת



עוד מלתעות נחש שלומה עֽשקו / עד־כי מארת מֽותה
קובעת



מה אֽמרה אם זאת לנפשה סבבה / כי עץ בחירו הֽיתה
נוגעת



מה אעשה אם עץ תבונה לֽקחה / אך על־דבר צור נעלה
פושעת



אם פֽשטה ידה באדר הֽיקר / ובעץ חמת עכשוב תהי
מוקעת



אם חֽשבה לקנות פרי השכל, אבל / על־עז סעפים
בוֽגדים פוסעת



לולי שדי חסדה מלכים החיו / לא תחריש נפשי לאם
גועת



לולי בני־בטנה נשיאי הזמן / אלבש מעיל קדרות
ולא מגבעת



אל־תשקטי רוחי ואל־נא תחשי / לבך ועינך אל־תהי
רוגעת



אך כל־ימות עולם בבכיי אחזיק / נפש במר בוכה
ועין דומעת



כי מפניני פז פתנים יֽצאו / כל־מעלה טובה באף
נגדעת



הה כי הלם דעה לרעה נחלפה / היה לאיש אחר מקור
הדעת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40782