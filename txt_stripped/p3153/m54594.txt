


	
	למדיהו נא
	




והוא יקרא לך: אמא!

ואת תשירי לו: נומה!

ועם החיים שתתני לו,

דמך וחלבך,

רק זאת, יקרה, אבקש:

למדיהו נא

לא רק אהב פרחים ואדמה,

פרפרים וזיו־חמה,

יגיע־כפים וטהר־לבב,

כבוד־אם־ואב –

למדיהו גם את השנאה,

ואת הנקם,

למדיהו לזכר את הדם

של תינוקות בני־יומם

שנפץ השטן אלי קיר,

של נשים וזקנים שהומתו

בידי פריצי־אדם,

של מליוני אחים שנשרפו

בידי בני־התפת…

למדיהו לנקם ולנטר

על כל אלה, על כל…





והוא יקרא לך: אמא,

ואת לו תספרי

מדוע זה אבא מדים לבש,

מדי־חיל כה אפרים

וישנה כל פרשת חייו

שקטים וטהורים ואהובים…

ואת לו תלמדי

היות עברי

זקוף וגא בפני נכרי – – –






בשמירה בצבא הבריטי, יפו, 4.6.43






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54594