


	
	אתה האל מגן בעדי
	



פורים






אתה האל מגן בעדי / אתה מרים ראשי



אתה המרחיב צעדי / מוציא לחפשי:







האל העונה בצרה / ובריתו נאמנה



האזין שועת צועק מרה / מעול תארו שנה



לו ישמע [האל] אם יקרא / מחרב היונה



יאמר: אם יש אל עמדי / למה באה שמשי?



איה תפארתי וכבודי / איה קנאת דורשי?







אל תשכח את קול צורריך / ושאונם העולה



הנם אומרים לבחיריך: / לא אדון לאלה



גלה הודך והדרך / ופניהם בוז מלא



ואסוף ממרחק את נודי / ונתוק מוסרות מוקשי



אז ידעו כי אתה פודי / הקשבת אל רחשי:







ימים מקדם זכרנו / יום שושן הבירה



יום אל יד המן נמכרנו / חנם, מאין גרה



ובשמך עליו גברנו / גם נתלה על קורה



זכר זאת סעד לכבודי / יום התעטף נפשי



ידעתי אז כי יד דודי / לא קצרה מדרשי:







היום רב טובך נביע / לתת לשמך תודה



יום בו הפיל צר מרשיע / פור על כל העדה



להרג להשמיד ולהכניע / כל מחזיק בתעודה



ותהפוך אל גיל מספדי / מעזי וקדושי



ויהי במקום אפר עדי / גם תחת שק משי:







העטיתנו בגדי ישע / יום ארבעה עשר



לכן בו נגיל נשתעשע / על יין עם בשר



כן שוענו היום תישע / ובישעך נתבשר



לאמר: אוסיף שנית ידי / לקנות את עםקדשי



ובעין יראו את הודי / שוכן תוך מקדשי:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22317