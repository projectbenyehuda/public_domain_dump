


	
	בחירי אל ראו
	



לשבת






בחירי אל ראו כי ייי / נתן לכם השבת



על כן שקדו נאמני / לעשות את יום השבת:







שבת אל למאד יקרה / והיא האות על גדלתו



מימי בראשית היא סדורה / עדי הורישה לנחלתו



וליציאת נוף בה זכירה / ובה שבת מפעלתו



ובעבורה צוה בסיני / זכור את יום השבת:







נחלתי עלי שפרה / בתת אל שבת לי למנה



כי סעודתי בה הדורה / וכפת ערשי רעננה



וצניפי הוד ותפארה / וכסותי נקיה לבנה



זאת נחלת עבדי ייי / וצדקת כל שומר שבת:







אם רגלי לא תשקוט בכל / ששת ימים מנוע



בשבת להנפש יכול / אוכל, ואמצא מרגוע



בערב בשר לאכול / ולחם בבקר לשבוע



ולא אחסר כל כי ייי / ברך את יום השבת:







השומרים את שבתותי / ומענגים את יום קדשי



ארביצם על במותי / ואזריח להם שמשי



ואשיבם אל משכנותי / ויענו לויי במקדשי



בקול ערב על דוכני / מזמור שיר ליום השבת:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22318