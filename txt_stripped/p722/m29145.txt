


	
	שושן בגני האהבה זרח
	



[הולדת הבן]






שושן בגני האהבה זרח

בימיו ישראל יציץ ופרח:





רנו שמים וגילי אדמה

ותחת נהי תשאי קול שיר ברמה

התבשרו כי בא זמן נחמה

וסר עול סבלך ויגונך ברח:





יראו ענוים זאת וישמח לבם

כי זרע שלום נזרע בקרבם

ושרש פרי חיים עלה באבם

יפה פרי תאר ורענן כאזרח:





יגדל בטוב ויהי יוי אתו

ויהי ברכה בקרב משפחתו

ישמח אביו ותגל יולדתו

ולב חומדי מעלתם מר יצרח:





שלמה שמו, יהיה שלום בימיו

ושקט למשלימיו ושאון לקמיו

וברכה יצוה אל באסמיו

וישמור מצעדיו בלכתו באורח:





משה פאר הדוד וחמדת הזמן

יבנה לך האל בית נאמן

ותהיה כגן רוה ונטעך נעמן

וחסד אלהים עליך יסרח:





תחת אבותיך יהיו ילדיך

ותמצא לכל אויביך ידיך

ועמך יהיה חדש כבודך

וכבוד יוי עליך יזרח:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29145