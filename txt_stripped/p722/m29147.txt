


	
	שמח חתן עלוז בימי נעורים
	



[לחתן]






שמח חתן עלוז בימי נעורים / וייטב לבך בימי בחורים:

ותגל נפשך באל ותשיש / אשר הלבישך בגדי פארים:

עשה לך כל אשר יש עם לבבך / ושמח עמך לב החברים:

כבר נרצו פעליך לאל חי / והניח לך מכל עברים:

והרחיב לך ואמץ את לבבך / ושם לבות משנאיך שבורים:

ולכן לך אכול ושתה בשמחה / ואל תירא חמת קצים וצרים:

רוה דודים והתעלס בדדי / צביה נמשלו כשני עפרים:

בפיה צוף וחלב על לשונה / וכחמה לחייה מאירים:

ויפעתה כמו סהר בתמו / וקומתה כמו קומת תמרים:

ואיך תשאל לאור שמש וסהר / ומאורה יאירון כל חדרים:

רכב על במתי ערש אהבים / והתענג במרבדים יקרים:

עצת שלום תהי בינות שניכם / ותשגה בה ולא תשגה בזרים:

והאל יתנה ברוך מקורך / ויטה לך שלומות כנהרים:

ויפרך וירבך ותראה / בני בנים לבניך ישרים:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29147