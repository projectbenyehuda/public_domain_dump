


	
	יום למולך אשפוך רוחי
	



סליחה






יום למולך אשפוך רוחי



שמע אל[הי קולי ושיחי]:







איך אדבר ופני רעו



על פשעי אשר נודעו



נאלמתי ומלי לעו



ועוני הכשיל כחי:







בעבורך סלח את חובי



כי לגדלו רב מכאובי



נחמני מרב עצבי



מלטה רגלי מדחי:







רוממני על כל קמי



פלטני מריב עמי



חזקני ותהי עמי



ידך, כי אתה גוחי:







הן בשמך לבד כסלתי



טהרני מחטאתי



אחרית טוב תנה אחריתי



חן וחסד תשוה נכחי:







מהרה וענני, צורי



אל תבישני משברי



רחמני וחבוש שברי



כי בידך, מעז, רוחי:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22335