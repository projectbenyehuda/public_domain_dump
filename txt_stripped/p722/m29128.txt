


	
	לחתן וכלתו בת יצחק
	







ישמח חתן באדני

[חתן]






ישמח חתן ביוי / כי הציב את מעמדו

ובמוט הרים לא ימוט / כי יוי סומך ידו

שמחת עולם על ראשו / תהיה ויזריח כבודו

מהר ילכו יונקותיו / ויהי כזית הודו:





אל מי אדמהו בצאתו / כעטרת פז מנותו

אל זהר הרקיע / או אל סהר במלאתו

או למאור כוכבי שחק / או לשמש בעלותו

כמעט קט עשק שמש / את הוד פניו וחמדו:





בעבור שמו נתנאל נקרא / סוד אל מבין בו נגלה

לאמר: נתן אל אותו / לתפארת לשם ולתהלה

ובעבור שם אביו אב המון מזרעו עולם נמלא

ולכן כל רואיו יאמרו: / אשרהו ואשרי יולדו:





במשפחתו דבקה נפשו / והיא לו מראש נדרשה

וכאשר החזיק בבת דודו / הוא יצחק לו למורשה

צחוק עשה לו האלהים / ושמחתו לעד חדשה

והשלום שכן באהלו / ורבץ, ואין מי יחרידו:





רחבה לך יד האהבה / האריך לה מיתריך

הנה עתך עת דודים / ובת דודך היא עזרך

באהבתה תשגה תמיד / וברוך יהיה מקורך

ולא יכזבו לעד מימיו / כי אל מלא העמידו:





הנה הזמן לך נתון / אל כל אשר תחפוץ יפנה

כל אשר בלבבך קום עשה / וקרא אליו והוא יענה

איכה תחרד מימים / וסביבך מלאך חונה

לשמרך מפגע רע / תמיד, פן ישלח ידו:





משרתם לעד תכון / ולעד יבנו ויצליחו

וכבוד עולם יירשו / ופרי מים יצמיחו

ובימיהם יחיש גואל / האל לגולים נשכחו

ורצה בעמו ולא יאחר / קץ ישעו, כי בא מועדו:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29128