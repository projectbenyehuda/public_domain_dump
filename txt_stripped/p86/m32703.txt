


	
	ספר תחכמוני-שער ראשון
	



מודיע הוית הספר, ועל שם מי חברו באמרי שפר






נאם הימן האזרחי הגד הגיד לי מחבר
הספר הזה מפניני רעיונו. וממליצות לשונו.
ויאמר: נקרא נקריתי בקרית יערים. עם חברים גברים.
מילדי העברים. מליהם ספירים. וידיהם נהרים.
ופניהם מאורים. ברקיע התהלה מאירים. ובמרום
הגדלה מזהירים. באורם כוכבי שחק יעלימו. ופני
שחר יכלימו. ולילה ליום ישימו. עלו בסלם שכלם
עד חוג ערץ. ויתן אותם אלהים ברקיע השמים
להאיר על הארץ. לאורם השחר נדמה נדמה. וחפרה
הלבנה ובושה החמה. בלכתם במחשכים עמוד אש
השכל יאיר לעיניהם. וענן הענוה עומד עליהם.
וארון הצדקה נוסע לפניהם. ובמקום אשר ישכן
ענן כבודם שם התהלות ירגעו. ובעלותו יסעו.
מחשבותם הרות ועל משבר לא עמדו. בטרם תבוא
אליהן המילדת וילדו. ילדים אין בהם כל מום וכל
דפי. מלאים חכמה וכליל יפי. הכינו לתורה בלבם
מחנה. והשכל על פיהם יסע ויחנה. והיה טרם
יקראו והוא יענה. אמרתם צרופה. ומליצתם רצופה.
ונדבתם עדופה. ולשונם חרב שלופה. מזהר עניניה
לפידים יהלכו. ומנצוצי ניביה תשלח ברקים
וילכו. ומלהט יקודיה אוחזת לבבות ובבות. בניבות
ערבות. מלהבות חצובות. פעם עורכת קרבות. ופעם
מעוררת אהבות. במלות הנפשות משיבות. והלבבות
מדיבות. ושם אתנו נער עברי. במרום התבונה
ימריא. ועל נחלי אמונה יפריא. הגבורים יחתו לקול
שאוניו. והענקים נבהלו מפניו. השמש באורו
תקנא. והיפי על פניו יחנה. ובאימתו לב הכפירים
ימסה. והחכמה תחת כנפיו תחסה. וישכיל בכל אשר
יעשה. פעם דמי הכוס ימצה. ופעם יביע נוראות
בעת פיהו יפצה. אם יהיה בבית משתה היין. תראה
בו כל מחמד עין. ואם ינגן. היגון ביד השמחה
ימגן. ולשומעיו עטרת תפארת ימגן. ואם שיר
ישורר. מתים יעורר. וסלעים יפורר. ואם יבוא
במלחמת תעודות. ילביש הזמן בגדי חרדות.
ויפשיט גבורי החכמה בגדיהם החמדות. ועליו
תהלות עולם. ישאו קולם:

הלב יורה. אל קול קורא:

מי האיש החפץ חיים.

ירוץ לגביר. חיל מגביר.

יודיענו ארח חיים.

כל לב הומה. אל בין צמא.

נתן עליו מים חיים.

תחת שיאו. יכנע שונאו.

אך כל מוצאו מצא חיים.

כל רואנו. יאהבנו.

כי ממנו תוצאות חיים.

כי בלשונו. ובהגיונו

צירי מות וצרי חיים.

להט חרב מתהפכת

לשמר דרך עץ החיים.

ויען ויאמר. אל העומדים לפניו לאמר:
אליכם אישים אקרא. משיבי מלחמות החכמות שערה.
הראיתם.

בכל אשר חזיתם. ואם ידעתם. בכל אשר
שמעתם. או מצאתם. בכל אשר קראתם. במליצות
הישמעאלי אבי החידות החמדות. והמליצות
הנמרצות. הנקרא אלחרירי. השמתם לבבכם אליו.
ואם טעמתם דבש מליו. כי אין מזנב נחשליו. ואין
משיג במרוצתו אבק רגליו. מה מתקו משליו. ומה
נעמו מהלליו. צל עדן צלליו. וטל אורות טלליו.
ובהטיף על איש טל מליו. ירד המן עליו. ואלו
הספר ההוא יחבר בלשון אחרת חוץ מלשון ערב. נפל
ממנו רב. והיה אספסוף נערב. וגם ערב רב. והיתה
מליצתו נחלה ונשברת. ולא יחסר בה כל מום רע
שבור או עורת. ושאת או ספחת או בהרת. וצרעת
ממארת. כי לשון ערב אין בכל הלשונות ערוך אליה.
במתק מליה. ונעם משליה. והיא לכל שומעיה ערבה
ואהובה. מאש חצובה. ומני ים רחבה.

אמר מחבר הספר הזה: וכשמעי דבריו
נהפך עלי לבי. ונשמה לא נותרה בי. אך
התאפקתי. ובדברו עמי התחזקתי. ואמרתי לו:
היטבת. בכל אשר אמרת. וכן דברת. כי לשון
ערב מבחר כל הלשונות. האחרונות והראשונות.
וכלם לנגדה משתנות. ודתיהם שונות. ומלותם
בזויות ומשנות. חוץ מלשון הקדש. כי בלשון
הקדש דבר האל עם נביאיו. והקדיש בסיני קרואיו.
ונתן דתו. ללומדי תעודתו. וחלילה לאל בורא כל
הלשונות. לבחר מהן לעצמו השפה החסרה. ולדבר
בלשון הצרה הקצרה. אבל מן הידוע כי לשון
הקדש מימי קדם עדפה וגדלה. ורחבה ונסבה למעלה.
ומעת גלינו מארצנו. למדנו לשונות הגוים
ועזבנו לשוננו. וזו היא סבת קצר לשוננו
וחסרונה. אחרי תמימותה ויתרונה. ומיום התערבו
בני עמנו בין הגוים ושכנו בינם. ולמדו לדבר
בלשונם. עזבו לשון עבריה. ופקו פליליה.



ונפשם מאסה את בן שרה העברית. וחשקה את־בן־הגר
המצרית. ולכן לשוננו אבד. ורבו לשאל ירד.
וקצתו שרד. אשר השאיר הברד. אבל במעט ההוא
נפליא לעשות. לערך אבני נזר מתנוססות. ולמלאת
אמרים. מכלי פז יקרים. ולחבר מליצות. בזהב היפי
משבצות. ולכתוב אגרות. ולשורר שירות. ולשלח
ספרי תשורות. ואמרי בשורות. ולעשות חבורים.
ולסדר סדרים. במלים כמלואי תרשישים. יחיו
הנפשים. מפתחים על הלב פתוחי חותם. משבצים
זהב יהיו במלאותם. ותמלא הארץ אותם. וזה לך
האות. כי לשוננו לשון נפלאות. ודבריה דברי
נבואות. כי היא צרה – ותתרחב לנו. וקצרה – ותספיק
לכלנו.

אמר האיש: ואם אמת דבריך. וצדק
מאמריך. מדוע לא נמצא בבני ישראל. איש אשר
יחבר כדברים האל. אשר בלשון ישמעאל. ויהיה
ללשון הקדש מושיע וגואל? אמרתי לו: וכל זה
איננו רחוק. והחפץ הזה איננו לדורשיו עמק. ובעת
נרצה לחבר כזאת המגלה. על פי תקפה וגדלה.
עלה נעלה וירשנו אותה כי יכול נוכל לה. אבל
המחבר למי יחבר. ועל אזני מי ידבר. והאזנים
חרשות. והידים קשות. והזמנים סגרו עיני
היצורים. אשר בבית התאוה עצורים. ואת האנשים
אשר פתח הבית הכו בסנורים. ואין בהם רואה
ושומע. ואין שם על לב ואין יודע. ואם תחקר קהלות
תבל. אשר ממצרים ועד בבל. לא תמצא אוהב חכמה
ומכבד בעליה. ולא משיב גמול טוב עליה. ואתה
ידעת כי הספרים היקרים לא יחברו פניניהם. רק
למביניהם. או למשיב גמול טוב עליהם. כי לא נעשו
לכסילים הלועגים עליהם. מן המתעתעים בהם. וכל
חכמה נעימה בשלשה תנאים סודה יחשף. במצאה
נדיב או חכם או נכבד אשר אליה כוסף. תמכר־לו
לאמה ואורה יזרח ולא יאסף. אם שלש־אלה לא יעשה
לה ויצאה חנם אין כסף. ועל כן בדורנו זה
תשתפכנה אבני קדש והכתם הטוב ישנה.
והשירים והמליצות יתמכרו לעבדים ולשפחות ואין
קונה. ונדבת הנדיבים היא כמשענת קנה. לה
בלשונות מענה. ואין לה בלבבות מחנה. ובכל מקום
אשר אחנה. אקרא: היש משכיל? ואין עונה. והנה
המקום מקום מקנה. ובכל עיר ועיר נראה כל אחד מהם
בחיק הסכלות נרדם. והנה אין איש שם וקול אדם.
כי אם הסוס אסור והחמור אסור. בעול התאוה קשור
ומסור. ובדבר הזה איך תתעורר הנשמה. או תכסף
הנפש החכמה. לדבר דבר מדברי החכמה. או לדבר
בענין מעניני המזמה. או למלאת אגרת נעימה.
והחכמה בעיני בני עמנו כצרור אבן במרגמה. או
כזורק פניניו לרגלי הבהמה.

אמר האיש: הנה ידעתי כי כל דבריך
צדק. ואין בבני הדור מחזיק הבדק. וטובם כחדק.
אבל העלם עיניך מעמך ורע פעלתם. וחסרון
נדבתם. ואל תפן אל מנחתם. ובגלל הרע אל יאבד
הטוב. ובעבור קוץ ודרדר אל תעקר גן רטב. כי אם
תוכל לחבר ספר כזה בניבים ערבים וחידות חמודות.
ושיחים צחים ושפה יפה. ולקח מרקח ותושיה
יפה־פיה. ושירים מאשרים ומליצות נמרצות. תתן
פתחון פה לזרע הקדש. ותגלה לעיני הגוים מעלת
לשון הקדש. ועתה לך ואנכי אהיה עם פיך. ובכל
מחברת אשר תחבר. אהיה עמך והוריתיך אשר
תדבר. ואם תבקש אדון לפאר ספרך במהללו.
ולהראות לעיני העמים את כבודו ואת גדלו. הנה
ראיתי בן לישי. לו יובילו מלכים שי. עליו הוד
המלוכה. כי ברית עולם לו שמורה וערוכה. וביום
נולד בשר האל ממרומו. לעיני עמו. הנה בן נולד
לבית דוד יאשיהו שמו. ותהי המשרה על שכמו.
ונפח רוחו בפגרי התהלות ויקרבו עצמות עצם על
עצמו. וצלם היקר נברא בצלמו. משכיל בכל דרכיו
וה' עמו. ומפתח בית דוד על שכמו.

נשיאות נבראה אצלו לעזר

וצלם היקר נברא בצלמו;

ושם רוחו בפגרי התהלות

עדי כי קרבו עצם לעצמו.

ולו שני עדים מעידים על תעצומו. כתר
ראשו דוד וחותם ימינו שלמה. ולאיש אשר אלה לו.
על כוכבי שחק ירים רגלו. וייף בגדלו. ולפניו
יקראו: אברך נשיא דורו. ככה יעשה לאיש אשר
המלך חפץ ביקרו. כי הוא אדר היקר. ומהללו בלי
מחקר. בלבו ים תעודות מאין מדה. ובלשונו אוצר
כל כלי חמדה. ובפיהו מעין הדעות. ובימינו חסן
ישועות. כרוב ממשח. בשמן תהלות נמשח. פניו נר
מערכה. ורעיוניו ניר ממלכה. נשיאותו מאב לבנים
נמשכה. לשם טוב ויחס זכה. האל יפיל בנעימים
חבלו. וירם דגלו וגדלו. ובכסא הממלכה בלעדיו
לא ירים איש את ידו ואת רגלו. ועתה שלח ספרך
תשורה. למרבה המשרה. ולשלום אין קץ על כסא דוד
ועל ממלכתו.







בעז שדי יעז. נשיא אל. המעז.

אשר הוא מטה עז. ומקל תפארה.

נשיא אל יאשיה. לראש היקר לויה.

במחשכי שביה. שלחו צור אורה.

יקרב אל עילום. בימיו שר שלום.

וירבה השלום. למרבה המשרה.



ככתוב: למרבה המשרה (ישעיה ט, ו).



נשיא אל יאשיה. פאר התושיה.

שלחו צור מחיה. וגודר כל פרץ.

פאר עם הצדק. כשושן תוך חדק.

מחזק הבדק. בחיר תולדות פרץ.

מלכים ומתיהם. לפניו כורעים הם.

בעברו לפניהם. ועלה הפורץ.

ככתוב: עלה הפרץ (מיכה ב, יג).

ימי הוד ואריכות. לשר ישר וזכות.

בצואר המלכות. נתנו אל רביד.

והרים משרתו. אשר בחר אתו.

ולעד מעלתו. כירח העמיד.

וגזר ויבע. היות כסאו נקבע.

ובגלל זה נשבע. אדני אל דוד.

ככתוב: נשבע ה' לדוד (תהלים קלב, ב).

בחירי עם האל. אמוני ישראל.

תנו תודה לאל. ושירו לאדני.

אשר היקר החיה. במשרת יאשיה.

פאר התושיה. ונשיא לאדני.

ודלים נעצבו. בימיו ינובו.

ואחר ישובו. ובקשו לאדני.

ככתוב: אחר ישבו בני ישראל ובקשו (הושע ג, ה).

ברכות נשגבות. וטובות לרבבות.

כמו נד נצבות. לראש פנת יקרת.

והמשרה לויה. עלי ראש יאשיה.

כמעין תושיה. הלא הוא בן פרת.

צעיר אחים רדם. בסוד היקר אדם.

והוריו מקדם. בבית לחם אפרת.

ככתוב ואתה בית לחם (מיכה ה, א).



הוא נזר החסידים והנשיאים. וגזע
המלכים והיראים. נשיאנו ואדוננו. עמוד האור
המאיר עלינו. וארון הברית הנוסע לפנינו. לשום
העקב למישור לעינינו. ולהיות קדוש מחננו. כג"ק
מורנו ורבנו ואדוננו. נשיאנו נסיכנו מלכנו.



יאשיהו הנשיא הגדול נשיא גלות כל־ישראל שק“ל בן
כג”ק נשיאנו ישי הנשיא הגדול נשיא גלות
כל־ישראל זק"ל בן־שלמה בן יאשיהו בן נחמיה
בן הודיה נכד זרבבל בן שאלתיאל בן המלך
יכניה בן יאשיה בן חזקיהו בן יותם בן עזיה
בן אסא בן אביה בן שלמה בן דוד הגבר הקם על.
משיח אלהי יעקב ונעים זמירות ישראל. ואיש אשר
אלה לו לאבות וכמדות האלה מדותיו. ראוי לפאר
ספרך בתהלותיו. כי הוא בחכמתו יכיר מעלת
הגיונך. ונוראות לשונך. ויקנה בכל הון פניניך.
כי לנגד מעלת ספרך העצומה. אין כסף נחשב
בעיניו למאומה.

וישא משלו:

תשלח ליאשיהו תשורתך

מאשכלות שכלך וטוב פרים.

לו יאתיו כל־תהלותיו

כי הנחלים הולכים אל ים.

נשיא אשר לו כל נשיאי רום

נתנו שרוך נעלו עלי לחים.

ספו ברוח פיו מקנאיו. עד

אבדו ורואים אמרו אים.

בשמו בני גולה ירננו

בגאון אדני צהלו מים.

נרפא חלי לבם ורם שיאם

כי הוא צרי חילם וציר חלים.

כי הגדלה בנתה מגדל

לשמו עלי כוכבי תלי קים.

טוו בנות שיר מחלצות הודו

ממשבצות עדים וטוב משים

עד העביר הקול במחניהם

כי המלאכה היתה דים.

אמר המגיד: וארא כי עצתו היא העצה
הטובה. ואל האמת קרובה. ואעש הספר הזה על שם
הנשיא הגדול הנזכר. וידעתי כי יש לפעלתי
שכר. ושירי גאלה תהיה לו אחרי נמכר. ונפחתי
רוח תהלותיו ברב עניניהם. בשירותי אשר גועו
לחסרון יודעיהם. ותבוא בם רוח ויחיו ויעמדו על
רגליהם. ובעבור כי לשוני בשבחיו צרה. אחזתי
דרך קצרה. ועזבתי הנהר העמק. ועברתי מעברה.
וכתבתי ראשי תהלותיו להשיב קצת חובו אשר הוא בי
נושה. ובמה יתרצה זה אל אדוניו הלא בראשי.

אמר המחבר: וכשמעי אמריו. שקלתי
בפלס שכלי דבריו. ומצאתי עצתו נכונה וצרופה
במצרף האמונה. וחברתי הספר הזה כאשר מן
השמים הראיתי. והנבאתי כאשר צויתי. ורוח
מבינתי העירתני ללקט מפרי עץ השכל. היא נתנה
לי מן העץ ואכל. ועשיתי מתכלת המליצות הנוראות.
חמשים ללאות. שמתים במשכן המדע לעד ולאות.
וקרסיהם בפז המוסר מסלאות. והבאתי את הקרסים
בללאות. והיה המשכן אחד.

במלים חשוקים. כנפת מתוקים.

ואל רודפיהם. קרובים רחוקים.

ברוצם במערך. לבב הארי רך.

ונלאו להשיג. אבקם ברקים.

ולו רדפו אחריהם ברקים.

עזבום לאחור. אסורים בזקים.

תדמם כרובים. חצובי להבים.

ורצים ושבים. כמראה בזקים.

מעוני. במקומות רבים תפגשני. ובכל
מחברת אשר תחבר תמצאני. ואענה אותך בטרם
תקראני. ויהי בשמעי אמרתו. שמחתי בחברתו.
ונקשר לבי בעבותות אהבתו. ויסב מאתי ללכת.
ונפשי אחריו נמשכת. ובפנותו ללכת מאתי לעירו.
שמעתיו והוא אומר בשירו:

אשר ישמע עצת אוהב טהר־לב

עלי אויביו כחרב ישלפהו

וכזהב יהי מוצא דברו

בעת תוך כור לבבו יצרפהו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32703