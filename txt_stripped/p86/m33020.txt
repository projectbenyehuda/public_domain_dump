


	
	ספר תחכמוני - שער עשרים וחמשה
	



כציד הגבור והחזק. רצוא ושוב כמראה הבזק


נאם הימן האזרחי: הייתי נוסע
מאשקלון. לעמק אילון. ויהי כי באנו אל המלון.
וישבנו תחת האלון. החל כל איש מאנשי החבורה
לספר מאשר ראו עיניו. ושמעו אזניו. ושם נקרה
איש זקן ומשכיל. ומראה עיניו על שכל רעיוניו
הולך רכיל. ויאמר לנו: אגידה לכם את אשר ראו עיני
במדבר הזה. כי זה שנים רבות עברתי על המקום
הזה. ואשא עיני וארא והנה איש גבור. גאון
אדירים ישבר. ומגערתו נמסו ההרים. משאגתו
יחת לב כפירים. ותחתיו סוס דוהר. כברק ממהר.
וכשמש זוהר. ומקול מצהלותיו. ושאטת פרסותיו.
יחרדו הלבבות. ונבהלו המחשבות. ובעת ימסו
אסוריו. ויכין לרוץ אשוריו. יבקע הים ומשבריו.
וירקע המישור ומדבריו. וישיב כל אשר לפניו
אחריו. עשה מן הרוחות רגלים. ומן הברקים כנפים.
ומן הכוכבים עינים. וכמעט לחם לבו ימס גופו
ויהי למים. והגבור רוכב עליו אמיץ וחזק. ורץ ושב
כמראה הבזק. ועל ידו נץ מתנוצץ. כרוח ירוצץ.
ויצא חוצץ. אברתו רקומה ממשבצות זהב. ונפשו
חצובה ממדורות להב. וכל ציד אשר יראנו. בעיניו
יקחנו. ובעופו אחר העפרים. וחיות היערים.
וירד העיט על הפגרים. יקשרם בחבלי אימתו.



ויכרעו כלם לרעם גבורתו. והנשרים יספרו כחו
אשר גבר. ובעל כנפים יגיד דבר. והיו סביב
הגבור כלבים. פניהם פני להבים. ארכים ולא
רחבים. דקים ולא עבים. כאלו ממחצב אש חצובים.
ישיגו כל בורח ולו בא בעבים. ויורידוהו ואלו
עלה בראש הכוכבים. לא ינוס להם נס. עד ישיתוהו
למס. ולרגלם למרמס. ולב הארי מפניהם ימס. ואשא
עיני וארא הגבור על סוסו בחמת כחו יריצו. ובידו
נצו. ובאשפתו חצו. יפורר בפרסות סוסו הסלע
החזק. וישחק צור חלמיש ויטחן עד אשר דק. והוא
שואג בקול רעם ותרועות. מדלג על ההרים מקפץ על
הגבעות. ורודף וקורא. כאשר ירדף הקורא. למען
יעורר הצבאים. מן המחבואים. ויוציא החיות
מחוריהם. והשפנים מנקרות צוריהם. יוריד היעלים
מהרריהם. ובסלע ההר היתה מערה גדולה. ומחלה
ומתוכה מסלה. וארח סלולה. ובתוכה כמה מיני
צבאים נחבאים. ומחנה עפרים נסתרים. והמון אילים
קטנים עם גדולים. ואמות עם עוללים. שוכבים בחיק
אמותם. יונקים שדים בלשונותם. והאם רובצת
עליהם. ומתעלסת עמהם. והם פעם בחיקה ישנים.
ובמרעה טוב דשנים. ופעם ירקדו לפניה בשמחתם.
בהשתפך נפשם אל חיק אמותם. והיא עמהם
מרקדת. ועולה ויורדת. ולא ידעה כי יום אידה קרוב.



ושמשה פנה לערב. ובעודה עמם משתקשקת
ומתרפקת. וגוריה מחבקת ומנשקת. והנה הגבור
מהר על רכבו. ובא מבוא. ורץ מהרה. כרוח סערה. אל
פי המערה. והתאמץ על סוסו והריצו. ודרך על
קשתו חצו. וישם אל המערה מגמת חפצו. והכין
להלחם כליו. וקרא הכלבים אליו. והנץ התעורר
עליהם בחמתו. וכמעט לרב תאותו. יגזר אל הצבאים
חבליו. וישבר לרוץ להם כבליו. וכאשר עמד
הגבור על פי המערה. ושאג בקול הגערה. והבעיר
הארץ כמדורה. ברחו העפרים ממעונותם. והיעלים
מחיק אמותם. ונחבאו ילדי הצבאים. לשאגתו ולא
נודע אים. כי הוא ישאג ויחרדו בנים מים.



והגבור בא אליהם. ושלח הנץ לשמים להוריד
המות עליהם. והוא עבר לפניהם. והכלבים מקיפים
מכל צד אתהם. והוא מרוצץ באש פלדות וברק חנית
לעיניהם. והעפרים נבהלו ונתחלחלו. ורגזו וחלו.
ובזכרם רחמי יולדיהם. היו חושבים לשוב אליהם.
וימצאו הצר הצורר עליהם. מפריד ביניהם. גם
האמות. נפלו עליהם אימות. וקצתם נחבאו במעי
אדמות. וקצתם עלו לגבעות רמות. וכזכר בניהם.
תתעטף נפשם עליהם. ומה נכמרו רחמי לעפרים.
המפזרים על ראשי ההרים. ולא חדל הגבור לדלג על
השפאים. ולרדף אחרי הצבאים. ולשאג עליהם
כלבאים. וכל אשר היו רוצים לברח מרודפיהם. יבוא
הנץ מכל מקום לעיניהם. עד ישיבם לאחוריהם.
וכאשר נקטה נפשם. ובאה שמשם. נמס לבם לקול
השואגים. ועיפה נפשם להורגים. והכלבים הקיפו
מכל צד סביבם. זה אוחז זנבם. וזה יגוד עקבם. וזה
נושך. וזה טורף. וזה חוטף. עד הדביק המות לקצתם.
ונלכדו בשחיתותם. והכלבים באכזריותם. קרעו
כל בשרם במלתעותם. והוציאו בני מעיהם. ולקקו
בלשונותם דמיהם. על לא חמס בכפיהם ואין עול
בידיהם. יתברך האל אדון עולם. ומנהיג במשפט
יצוריו כלם. ומסתיר מבני איש סודותיו. וסבות
מפעלותיו. הנותן קצת ברואיו טרף לקצתם. והמכין
מיתת אלה סבה לטובת אלה ולמחיתם. וברא הגדולים
לנזק הצעירים. ושלח החזקים לצער הדלים העכורים.
ונתן זה מחיה לזה. ובאחריתם זה כן מות זה. וכלם
בשאול ישתוו וירקבו. ויחד על עפר ישכבו.

וישא משלו:

בני תבל חיותם הוא במותם

והם מזון קצתם אל קצתם.

וזה יטרף לזה. גבור וחלש

וכן הצור בראם מהיותם.

והחלש יהי נרדף ומזק

והעזים להרע מחשבותם.

והחזק יהי מזיק ובסוף

יהי מזק וסף אונו עדי תם.

והאוכל והנאכל יסופון

וישתוו עלי עפר במותם.

יברך אל אשר שגבו פלאיו

ואין מבין צפוני מפעלותם.





אמר המגיד: וכשמעי צחות מליו. וחזק
משליו. תמה לבי ורעיוני. ואמרתי אין זה כי אם
חבר הקיני. והוא חושב אשר חשבתי. והכיר כי
אותו הכרתי. ורץ לקראתי. וקדם בשלום אותי.
והתעלסנו כל הימים אשר נצמדנו. עד אשר מחיק
החברה נפרדנו. ולכל צד נדדנו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33020