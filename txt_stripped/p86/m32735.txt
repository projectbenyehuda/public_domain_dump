


	
	ספר תחכמוני - שער ארבעים ותשעה
	



בשבח פרות אילני הגן






נאם הימן האזרחי: נכספה וגם כלתה
נפשי. בימי תענוגי ונפשי. ובהיותי כפרא חפשי.
להתעלס בצללי הגנים. ולרעות בשושנים. ויהי
בקצת הימים השכמתי בטרם ישכימו המאורים.
ועוררתי שחרים. ויצאתי בכפרים. להתעלס
באהבים. תחת צללי הערבים. והנה רוח שחרים פני
משחרת. תגלה לי אהבה מסתרת. ובלי לשון
מדברת. קראה לי לשלום. ואמרה לי: גשה נא עד הלם.
אביע סודות אליך. ואצלתי רוח אהבתי עליך. והנה
הבאתי לך מפרי אדמתי. ומראשית תבואתי. ריח
ערוגתי. ורקח אבקתי. קח נא את ברכתי. ואם תסור
אלי להתעדן באשנבי צללי. ובמשאבי נחלי.
תרוה בנוזלי טללי. והיית קרוב אלי. וכשפחה
אחרף אליך. ואשא משאות מאת פני אליך. וכשמעי
אמרתה. שמחתי בשמחתה ובשורתה. ואמרתי אל
לבי עתה רוץ נא לקראתה. לראות היאמנו דבריה.
ויצדקו אמריה. וכאשר נדרה כן עשתה. וכאשר
דמיתי כן היתה. כי הביאתני לגנה. דשנה
ורעננה. הסתבכו שיחיה. והתלכדו צמחיה.
ומיני גרש ירחיה. וכפתוריה ופרחיה. ולחי
נצניה. כלחי עלומיה. משבצים מעשה רקמה
והערוגה מתעטפת בבגד עדניה. ומשבצות
שניה.

וישא משלו ויאמר:

פרחיה יאירון עד חשבתים

כמו נרות בראשי האמירים.

ועל שחק אשר ירד ויפצר

לכבותם והם יותר מאירים.

ובתוך הגנה יבלי מים. ומקום נהרים
יאורים רחבי ידים. ומימיהם נגרים במורד. כענק
בדלח לח מפזר ומפרד.

ויען המשורר ויאמר:

פלגים יורדים על רצפת אש

ונגרים כמו דמעי במורד.

ונטפי נוזלים ידמו ברדתם

בדלח לח מפזר ומפרד.

ועל המשאבים. גלות ואשנבים. וסביב
התעלות. אהלים מעצי אהלות. ובין גלות עליות.
טירות יפה-פיות. וחדרי משכיות. וסביב הערוגות
הערוכות. שקתות מים וברכות. סביבם נצנים ופרחים.
ומגדלות מרקחים. וכל מיני צמחים. ויער צומח עלי
שיחים. מהם תפוחים. בשמן החן רקוחים. כאלו
משדי עלמה קטופים. או מלחי צבי חן אסופים.

וישא משלו ויאמר:

ותפוחים כמו דמים אדמים

מקטרים בכל ראשי בשמים.

בעת איש יאחזם ויאכלם אז

חבלים נפלו לו בנעימים.

ואצלם רמונים. צחים ואדמונים. בם
לצירים נכאבים. רפואות נעצבים. ממחצב הנעם
נחצבים. ומעצי עדן נקצבים. וכל רמון. צח ואדמון.
ובתוכו מבנות היפי המון. להם מפניניהם פעמון.
ומחוץ עליהם טל חרמון. ומבית מימיהם כמי דימון.
כאלו מפנינו היו נכלמים. ועל כן שבו אדמים.
מגוללים בדמים.

וישא משלו ויאמר:

ובן-רמון יפה מראה ואדמון

אשר ינוד לכל-רוח כאגמון.

ורמוניו כפעמונים סביביו

בכל-עת פעמן זהב ורמון.

ונגדם אגוזים. בגנזי נעם גנוזים.
לובשים בגדים ירקים. ובטעמם לכל פה מתוקים. וכל
אגוז נאה בתבניתו. ונחמד בהדרתו. אך הוא כילי
לכל מבקש טובתו. ולא יתן לך ברכתו. עד תוסיף
להכותו. ותתקע את היתד ברקתו.

ואשא משלי:

אגוזים לובשים בגדי נעימות

עליהם ליפי מלבוש רקמות.

אבל יקשו מאד ערפם לדורשם

עדי יכם ואז ימצא נקמות.

ולפניהם עצי תמרים. בקומת עפרים. על קו
ישר מישרים. כאלו גזלו מן העלמות. יפי
הקומות.

ואשא משלי:

אמרתי אעלה על תמר

ובצוף מעדניו אתימר.

עת אטעם אתו אתעדן

עד נפת צוף נגדו ימר.

ובפגעי יעלת חן אמר:

קומתך דמתה לתמר.

ונכחם ענבים ערבים. להשביע רעבים.
ומצוף ונפת מתוק טעמם. ונגדם נשכחו כל
הממתקים ולא יזכרו עוד בשמם.

ואשא משלי:

ערבים הם לכל לשון ענבים

ולמאד נעמו לטעם ולאכל.

ובם שמחת אלהים ואנשים

יברך אל אשר הפליא ויכול.

ומרב אהבת האל באשכול

לזאת תלה מכון עולם באשכול.

ולצדם תאנים מתוקים. לכל פה חשוקים.
ובכור הנעם יצוקים. פרים חיי נפשים. וטעמם צרי
ציר אנושים.

ויען ויאמר:

תאנים משפת עפר גנובים

ואם לא משדי עלמה עשוקים.

כאלו התאנים אומנים הם

ואותנו דבש עם צוף מניקים.

וסביבם שקדים. בקנה היפי משקדים.
ומראיהם זכים. ואם גביהם קשים לבותם רכים.
כעלמות בחדר באו. ומעין רואיהם נחבאו. ואם איש
ישבר דלתותם יצאו לחוץ ומשברים יתחטאו.

ואשא משלי:

שקדים שוקדים דלתי נעימות

ומי יוכל לספר או לדמות.

ומתוכם פרי סגור ואגור

כעלמות חן בחדר נעלמות.

ובינותם ערוגות. בחוטי זהב ארוגות.
והצצים נוצצים כשביסים. ואם יד רוח תניפם
יתנערו מן הרסיסים.

ואשא משלי:

ערוגה ארוגה בשושן וסוגה

ומלב דוה לב תגרש דאגה.

ודמעת טללים בלחיה שחרים

ותשחק ותבכה ואין לה הפוגה.

ובת הגפנים במותה חיותי

וחיי ששוני בעת היא הרוגה.

ובתוך הערוגה אילת אהבים. בת נדיבים.
לחיה ושערה שחרים וערבים. ברה כלבנה. יפה
נעמנה. בקול ערב מרננת. ועל כנור מנגנת. והוא
כיונק בחיקה ותהי לו לאומנת.

ואשא משלי:

יפת מראה מנגנת בכנור

ושערה ליל אבל לחיה שחרים.

באצבעות כשרביטים לבנים

כעין מן או בדלחים ודרים.

תעורר מיתרי כנור לשירי

ותמשך לב במשכה היתרים.

ועת תחפץ גזור לב חושקיה

תחנן קול ויגזר גזרים.

ואש חשקה יפלח הלבבות

כלפיד יעבר בין הבתרים.

ולפניה גביעים מאדמים. בדמי בת
הכרמים. אשר בה ישישו דואגים. וישמחו נוגים.
ויחיו ההרוגים.

ואשא משלי:

יין כאור עין אשר תמיד

יתחדשו גיליו והוא נושן.

הוא אש אבל יערב ולא יבער

כאש ולא ישרף ולא יעשן.

ונגדה בחורי חמד מחמדי עינים.
מחפירים ביפיה כוכבי שמים. והם משתעשעים
בשירי נגינות. ודברי רננות. מקור השכל
בהגיוניהם. ומעין השיר ברעיוניהם. ומוצא
הבדלח בין שניהם. ומזרח השמש על פניהם.
וכאשר קרבתי אליהם. חרדו לקראתי. וקדמו בשלום
אותי. ואמרו לי: שלום בואך. מאין מוצאך. אמרתי:
ספרד אדמתי. וארץ הצבי מגמתי. אמרו לי: אל יחשך
מרומך. ובל יפקד מקומך. וישימו לי מקום בתוך
הקרואים. והנה רבם חבל נביאים. ובתוכם אבי
השירים הנוראים. חבר הקיני. ובהכירו אותי רץ
ויחבקני. ויפל על צוארי וישקני. ויאמר
לחבריו: עתה תשלם לכם השמחה והצהלה. כי לא
באתם עד עתה אל המנוחה ואל הנחלה. ואעמד חדש
ימים להתעלס בהם. וללקט מעדנים מפרי פיהם. עד
נטה הזמן שוט הפרידה עלינו. ויתנכר אלינו.
וכחל בפוך הנדוד את עינינו. והפריד בינינו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32735