


	
	יליד זלות
	



ועשיתי לאיש מאנשי כלנה, הללתיו וברח לחרן מלפני ונסתר מעיני.






יליד זלות, אחי נבלות וכילות / אשר כל הנבלות נקבצו בו –

והללתי שמו בשתי לשונות / ונכשלתי במאמר פי וניבו,

ואולם עת דרשתיו לא מצאתיו / ואמרו כי לחרן שם נתיבו.

ואם נחבא ונסתר מלפני – / שמו הרע בפי עטי עזבו,

כמו עכבר אשר נכנס בתוך חר / ועזב חוץ בפי חתול זנבו!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32665