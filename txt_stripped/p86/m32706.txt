


	
	ספר תחכמוני -שער שנים עשר
	



מהכילות והנדיבות ומריבותיהם. מחלקותם ומלחמותיהם.






נאם הימן האזרחי: הייתי במבחר ידידים.
רבים ונכבדים. בעלי מעשים נחמדים. על טוב שרשם
מעידים. והיו מדברים על מדת הכילות ואומרים כי
אין כמוה מדה רעה. ומאוסה וגרועה. כארץ לא
זרועה. והיה בתוכם ראש המדברים חבר הקיני.
הגוזר בניבו ואין מביא. וישאלוהו העם. להודיעם.
סוד הכילות באיזה מקום נברא. ומאין נקרא. ויאמר
להם: דעו כי הכילות בימי קדם. היה שוכן בארץ
בני קדם. ותהי ראשית ממלכתו בבל. ומשם פשטה
על יושבי תבל. ותחלתו היתה ככלי אין חפץ בו.
וכאיש צרוע אשר לא יגע בו. ומחוץ למחנה מושבו.
עת בא דברו. ורצה הבורא להגדיל כבודו והדרו.



ויאמר האל לנדיבות: מהר קח את לבוש הודי. ומרכבת
כבודי. והלבשת את הכילות. ותמליכהו על בני
הגלות. ויקח הנדיבות את הלבוש ואת הסוס כדברי
יוצרו. וילבש את הכילות וישם רביד הזהב על
צוארו. וירכיבהו במרכבת הדרו. ויקרא לפניו:
ככה יעשה לאיש אשר המלך חפץ ביקרו. וישב
הכילות אל שער המלך נשוא ראש. והנדיבות נדחף
אל ביתו אבל וחפוי ראש. וישאלו כל העם. לחבר
הקיני להודיעם. איך היתה מלכות הכילות מתחלתו.
ואיך עלתה מעלתו. ומתי משחו היהודים למלך
אותו.

אמר להם: דעו כי בימי קדם. היה הכילות
והנבלות שניהם שוכנים בארץ קדם. בבית אחד
מושבם. ועל ערש אחד משכבם. ובתחלת צאתם
ממגרשם. וימצאו בקעה בארץ שנער וישבו שם.
כי שם יצרם שוכן ערץ. ומשם הפיצם ה' על פני כל
הארץ. ויהי היום ויאמר הכילות לרעיו. ולחברת
מידעיו: ראיתי הלילה בחלומי והנה אני עומד על
ראש ההר המעוז. ועליו מגדל עז. והמגדל היה עומד
על עמודים. כארזים עומדים. ואשמע אחרי קול. רעש
גדול. כמו עגל הרקידם והרגיעם. ולארץ הפילם
לפני והגיעם. אמרו לו חבריו: ידוע תדע כי
המגדל המעוז. היא תורת ה' אשר היא מגדל עז.
והעמודים העומדים. הם גדולי היהודים. אשר
ממצרים ועד ארץ כשדים. ואשר ראית כי נפלו
לעמתך. כאלו הם כורעים ופניהם מגמתך. ידוע
תדע כי מלוך תמלך על עם האל. וקמה בידך ממלכת
ישראל. וכל גדוליהם יביאו צוארם בעלך. אפים
ארץ ישתחוו לך. וכל צבאותם תהי כובש ונוצח.



תפתח ואין סוגר תסגר ואין פותח. ובקצת הימים.
עבר בשוק על איש מהחכמים. ובידו ספר העתידות
וכתוב בו: והיה באחרית הימים. חומת בבל הרחבה
ערער תתערער. ויצמח בארץ שנער. בריה חדשה
משנה. וצורה רעה ותמונה. מארץ עדינה יציאתו. ועל
כל קהלות מזרח תהיה מלכותו. ושמו הכילות. ושם
יולדיו הנבלות והזלות. ויתמה הכילות על הדבר
הזה והזמן עבר. והוא שמר את הדבר.

ויהי מקץ ימים רבים נודע החלום אשר
חלם. לקהלות הקדש כלם. אשר מנא אמון ועד עילם.
וישמחו שמחה גדולה כי אמרו עתה יהיה לנו מלך
אשר יאיר חשכנו. ויישר דרכנו. ויקים סכתנו.
ושפטנו מלכנו.

ויהי אחרי ימים רבים יצא הכילות
ואחזת מרעיו אל אחת הערים. להתהלך בכפרים. הם
יצאו את העיר לא הרחיקו. וארבעה פרשים מן
הנדיבות אותם הדביקו. וכראות הנדיבים אותו
בעיניהם. ובטרם יקרב אליהם. אמרו איש אל אחיו:
הנה בעל החלומות הלזה בא. אשר עלינו במלכותו
התנבא. ועתה לכו ונהרגהו. ובאחד הבורות
נשליכהו. ונסיר מעל האדמה חרפת כלמותיו.
ונראה מה יהיו חלומותיו. אמר להם גבירם ובעל
סודם. אל תשפכו דם. רק תקשרוהו בעבותות חזקים.
יהיו לזרועותיו צמידים ולצוארו ענקים. ושימוהו
באחת המצדות בלחם צר ומים לחץ. עדי ימות בלי
פגע ובלי מחץ. וכל ימיו יהיה במאסר בלי גואל.
למען לא ישמע עוד קולו בהרי ישראל. וימהרו
כלם ויקחוהו. ומעל מרכבתו הורידוהו. והכוהו
פצעוהו. ובנחשתים אסרוהו. ובמגדל וראשו
בשמים עצרוהו. והושיבוהו בחדר קטן במחשכים
נחבא. אין יוצא ואין בא. רק היה נכנס עליו מעט אור
מן הארבה. והקיפו עליו לשמרו מן הנדיבים
הנבחרים. חמש מאות גבורים. בעלי זרוע רמה.



כלם אחוזי חרב מלמדי מלחמה. והקול נשמע
ליהודים אשר בעדינה ובספרוים. ובאשור ובארם
נהרים. ובארץ הצבי ומצרים. כי הכילות אדוניהם
היה למס. ובידי אויביו נתפס ונרמס. ויתעצבו
האנשים ויחר להם מאד. כי הלך מלכם בגולה.
ויאמרו: זו רעה חולה. הנה חשבנו כי יהיה לנו
למלך למשל על קהלתנו. וללחם את כל מלחמותינו.
ולא יהיה עם ה' תועה. כצאן אשר אין להם רועה.
ועתה פריצי בני עמנו כבשוהו באכזריותם. רוח
אפינו משיח ה' נלכד בשחיתותם. אשר חשבנוהו
כעץ חיים. אשר אמרנו בצלו נחיה בגוים. אבל אין
לאל ידנו רק נשא לבבנו אל כפים. עד ישקיף וירא
ה' משמים. ויהי כי ארכו לו שם הימים. והוא
במאסרו יושב משמים. ועליו יהלך אימים. עלה על
לבו כי היתה לו בביתו יונה חשובה. יפת קול
וערבה. מצפצפת בכל עת לפניו. והיתה חיי נפשו
ואור עיניו. וכאשר זכר אותה בכה בכי גדול על
פרידתה. ונרדם במרירות נפשו. ויחלם והנה
איש עומד לראשו. והוא אומר: אם תשכבון בין
שפתים. כנפי יונה נחפה בכסף ואברותיה בירקרק
חרוץ. בפרש שדי מלכים בה תשלג בצלמון. והקיץ
מחלומו בנפש כואבה. ועין דואבה. וירא והנה
היונה על הארבה. הוגה ומצפצפת. וברגליה
מטופפת. כאלו היא מספרת יגוניה. לאדוניה.



וזוכרת עצבוניה. ואיך יצאוה בניה. וכראותו
אותה שלח ידו ויקחה. ובכה בכי גדול עליה.
וינשקנה ויחבקה.

וישא משלו ויאמר:

יונת רחוקים איך זכרתני

ובאהבתך איך פקדתני.

אשקך בדמעי כל אשר צמית

או שאבי דמעך והשקיני.

צור יגמלך טוב על אשר עשית

כי עם ידידי לא שכחתני.

כל־אהבי שכחו ידידותי

בלתך ואין מוציא לאור דיני.

ויאמר לה: בתי. מי הגיד לך מקום
שבתי. כי מהרת ותבאי לקראתי. לדבר על לבי
ולנחם אותי. ישלם ה' פעלך על אהבתך התמימה.
ותהי משכרתך שלמה. כי לא בגדת בי עם
הידידים הבוגדים. ולא מרדת עם המורדים. ועתה
הטי נא חסדך אלי. ופרשי כנפי אהבתך עלי.
ושאי שלומי. לכל אנשי מקומי. ותגידי להם בטוב
ענינך. ובמתק לשונך. צרתי אשר ראתה עינך.
ויקח מעט פחם ויערבהו בבכיו. ויעש ממנו
דיו. ומצא חתיכת אגרת. כפי רביע זרת. וכתב בו
ארבעה טורים. ושמם תחת אברותיה קשורים. השמש
לערב פנה. וישלח את היונה. ותבוא היונה לעת
ערב אל קנה. ולנוה מעונה. אשר בארץ עדינה.
ותעמד נכח פתח הבית. לעיני אנשי הבית. והיא
מצפצפת. וסביבם מעופפת. והולכת וטופפת.
ויתבוננו אליה והנה ספר קשור באברתה. ותלוי
בנוצתה. וימהרו ויקחוהו. וכאשר פתחוהו.
כמעט בדמעתם מחוהו. ומעיר לעיר שלחוהו. ולקחו
היונה ויחבקוה וינשקוה. ובשרשרת זהב כסוה
והעניקוה. ונתקים החלום כנפי יונה נחפה
בכסף.

וזה פתשגן הכתב אשר שלח הכילות
ממאסר שבותו. לאנשי בריתו: שלום משמי מעונה.
על אנשי האמונה. ואם הם מעט מזער ידוע תדעו אחי
ורעי. וחברת מידעי. כי נמכרתי למות בלי חפש.
ונגע חרב עד הנפש. וכסה על עיני חשך וצלמות.
כי כפשע ביני ובין המות. ופסו אמונים מבני
אדם. ושכחו הידידים ידידם. ואפסו החוצבים לקרבות
להבות. ושבו הזכרים נקבות. השכחתם ידידותי.
ואם בגדתם באהבתי. הלא מיום נולדתם הייתי
מזמן לעבודתכם. וכבנים טפחתי ורביתי אתכם.
אוי על ידידים לא זכרו טובי. ולא רחמו על כאבי.
בנים גדלתי ורוממתי והם פשעו בי. ועתה בני
אל תשכחו אהבתי. ואל תפרו בריתי. זכרו האמונה.
והאהבה הישנה. ועלו אלי ועזרוני. כי נס לחי
וכהתה עיני. ומהרו להוציאני מן הפחת. בטרם ארד
אל השחת. ודעו כי אם תלחמו על אדוניכם. ה' ילחם
לכם.

וכאשר הגיע הכתב הזה לכל הקהלות
בכו בכי גדול. ושברו כל כנור ומחול. ופשטו
בגדי רקמתם השרים הנכבדים. ובכל מדינה
ומדינה אשר דברו מגיע אבל גדול ליהודים.
וקראו עצרה הגדולים והחשובים. ושק ואפר יצע
לרבים. ותצלח רוח אלהים עליהם. ונועצו בארץ
הצבי כל גדוליהם. ונקבצו בעמק הבכא. בעין
בוכה. ונפש נבוכה. וכתבו ספרים לכל קהילות
ישראל. להודיע כי פרץ בהם פרץ האל.

וזה פתשגן הכתב: שלום לקהלות
הקדש אחינו. העת לכם אתם לשבת בבתיכם ספונים.
וללבש בגדי עדנים. האוכלים למעדנים. ואדוניכם
תחת בריחי ברזל מכה בשוטים. מלך אסור ברהטים.
לכן דעו כי העיר אלהים רעיונינו. להלחם על
אדוננו. ועתה מי בכם מכל עמו. ה' אלהיו יהי עמו.
ויצא אתנו למלחמה. ביד רמה. לעשות באויבנו
נקמה. לכן חזקו ידים והיו לבני חיל. ובחרו לכם
מכל ישראל אנשי חיל. והחלצו מאתכם אנשים.
נושכים כנחשים. טורפים ככפירים. מעופפים
כנשרים. שוטפים כנהרים. בעלי זרוע ארכה.
וקשת דרוכה. ומלחמה ערוכה. ועורכי מערכה. וכלם
יבואו אלינו אל עמק הבכא. ונחדש שם המלוכה.
וכאשר הגיע הכתב הזה לאנשי כל עיר ועיר. האל
לבותם העיר. הרב מהם והצעיר. וימסרו מאנשי
ישראל באהבה. כחמשים אלף חלוצי צבא. גדודיהם
ממצרים ועד ים הערבה. ומארץ צבי ומדמשק עד
חמת רבה. ומחרן עד ארם נהרים עד אשור החשובה.
ומארבל עד עדינה ועד חומת בבל הרחבה. כל אלה
חברו למלחמה. באף ובחמה. וביד רמה. ויחנו המון
אצל המון. ותקעו אהליהם כשלג לבנון על הר צלמון.
ומתחת הר חרמון. ונתקים החלום האחרון והקדמון.
בפרש שדי מלכים בה תשלג בצלמון. ויהי
כאשר באה השמועה לשומרי המצודה. נפלה עליהם
חרדה. ושלחו שלוחיהם. לכל הנדיבים אחיהם. לאמר:
דעו כי הכה הכפתור ורעשו הספים. ועד אנה
אתם מתרפים. ופוסחים על שתי הסעיפים. לכן מהרו
אל תעצלו. ואולי תנצלו. ואם לא תמהרו לבוא נקום
לילה ונברחה. ונעזב העיר פתוחה. וישיבו להם
דבר: איש ממקומו אל ימש. ועד שלשה ימים תהיה
לכם תשועה כחם השמש. ויהי ביום השלישי
בהיות הבקר ויהי קולות וברקים. מזיו החרבות
והרמחים המרוקים. וכלי הקרב בחשך יפיצו זהר.
וענן כבד על ההר. לפניו איש לא יעמד. וקול השופר
חזק מאד. והנה מחנה הנדיבים באו הם וכל חיליהם.
והציבו סביב המצודה אהליהם. ודגליהם ואויביהם.



מבני יהודה ואפרים חנו לנגד פניהם. ויהיו מחנה
הנגידים והנדיבים לנגדם כשני חשיפי עזים.
ואלה מלאו את הארץ כשאון מים עזים. וכאשר
התקבצו צבאות יהודה ואפרים. כחול הים וכוכבי
השמים. קמו שריהם ורוזניהם. ויאמרו לכל אנשי
מחניהם. דעו אחינו כי כתוב בתורה: כי תקרב אל
עיר להלחם עליה. וקראת לשלום אליה. ואנשי
המדינה הם אחינו. ונפשם כנפשנו. ורוחם
כרוחנו. ולא טוב לעלות למלחמה עליהם. עד נקרא
לשלום אליהם. אולי ישובו מדרכיהם. ויאמרו כלם:
טוב הדבר. וישלחו מלאכים בני אפרים ויהודה.



לאנשי המצודה. לאמר: אתם אחינו ואנשי
גאלתנו. ומבחר סגלתנו. ועתה תנו לנו מלכנו.
ונלך לשלום לדרכנו. ואם כה תעשו תשכילו.
ולא תסכילו. וקחו ממנו כל אשר תשאלו. ואם
תמאנו ומריתם חרב תאכלו. ועתה מדוע תתמכרו
למות בלי גואל. שובו שובו מדרכיכם הרעים ולמה
תמותו בית ישראל. וכאשר הגיעו שלוחיהם לאחיהם.
היו צוחקים עליהם. ולועגים על דבריהם. עד נמלאו
עליהם אחיהם. כעס וחמה. ויצאו למלחמה. ביד רמה.
ולבשו שריונותיהם. ומרקו חניתותיהם. ויגשו
בראשונה. שרי עדינה.

ויענו בקול נגינה ויאמרו:

מי זה יהי עומד לפנינו

או יחרץ נגד המוננו.

נחנו בני הבל פאר תבל

ימים תהלותם ירננו.

לנו חרבות. תעלה שמשן

אם תחשך שמש לעינינו.

לא נשקטה לו בקרב נמות

עד נעזב שם טוב לבנינו.

עד כי נמלט את־אדוננו

לא תערב שנה לעינינו.

ויגשו גדולי אשור ויאמרו:

נחנו נעורר הקרב עד כי

מול החרבות תחשך שמשו.

אם לקרב צורה אנחנו ראש

או הוא כגוף נחנו לבד נפשו.

וברק חניתנו – בעת יבער –

היום יהי נשרף באור אשו.

נקמת אדוננו נבקש. עד

רגלו נשלח מכלוא מוקשו.

לא תערב לנו מנוחה עד

נשים לנפשנו פדות נפשו.

ויענו אצילי ארבל ויאמרו:

אם יחשך הזמן חרב ימיננו

תפיץ מאורה חצות ליל לעינינו.

תמטיר דמי החללים מעננים עדי

כי למדו העננים מעננינו.

לא נשקטה עד אשר נמות בתוך הקרב

או מידי צר נחלץ אדוננו.

בושש בחיר אל ולזמן נקראה קום עשה

לנו אלהים אשר ילכו לפנינו.

ויענו רוכלי חרן ויאמרו:

נחנו קהל חרן כלי חרון

נערך ונעזב שם לדור אחרון.

לנו חרבות אדמו מדם

ידמו חבצלת בתוך שרון.

נקמת אדוננו נבקש עד

על הזמן לנו יהי יתרון.

אם בעדו נמות אזי נעזב

שם טוב לבנינו לזכרון.

ויענו בני ארם נהרים ויאמרו:

נחנו ידועים מארם נהרים

לערך קרבות עם צבא שמים.

לא נשקטה עד כי נחדש לאדו־

נינו מלוכה על בני אפרים.

נשפך דמי כל־אויביו עד נעזב

ארץ בדמים כאפיקי מים.

ויענו גבורי כלנה ויאמרו:

נחנו פאר הדור בני כלנה

עם כוכבי רום נערך מחנה.

נטרף משנאינו ואויבנו

ככפיר בעת עברו בתוך מקנה.

נרוץ ברב אהבה למול מות

טרם אשר הוא יקראה נענה.

לא נחשה עד כי אדוננו

נגאל בכח מידי מונה.

עוד אחרי נפל מכון הודו

ירום עדי שחק ויבנה.

אם נפזרו צאנו לכל־פאה

עוד תעברנה על ידי מונה.

ויענו גבורי הפסגה ויאמרו:

נחנו בני פסגה אצילי עם

עורכי קרבות יצאי צבא.

אם בקרב נבוא תדמה כי

נחנו חצובי אש ולהבה.

לו נעבר בים שתינוהו

ונהפך אותו לחרבה.

לא נחשה עד כי אדוננו

נציל בעז מיד מתי איבה.

נחלץ גדוד צרים ואיש אחד

בנו לאלף קם ולרבבה.

ויענו אנשי חמת ויאמרו:

חמת אנשי חמת תחצב להבים

ותצית אש קרבות בקרבים.

אנחנו ככפיר נטרף לאויבים

ונשלח במשנאים שן זאבים.

עדי נציל אדוננו ונעזר

חיליו מידי צרים ואויבים.

בשטף הקרב לנו לבבות

אשר מלהבות אש הם חצובים.

ויענו גדודי דמשק ויאמרו:

האל קראנו בעז אל־על

עת כי בשריון הקרב נתעל.

וברק חניתנו בעת יפיץ

להב ילהט כוכבי מעל.

מיום אשר נתפש אדוננו

נקוץ בחיינו וגם נגעל.

לא נשקטה עד נחלש קמיו

יחד ונשקמו בסף רעל.

עד שומעי שמעו בסוף ארץ

יאמרו ראו גוי זה ומה פעל.

ויענו צבאות ארץ הצבי ויאמרו:

נחנו צבא האל בארץ הצבי

עזים כמו אריה וקלים כצבי.

לו נלחמו בנו צבא כוכבי זבול

הלכו גדודיהם לפנינו שבי.

מיום אדוננו משנאים תפשו

נפל גאוננו והוסר כל צבי.

נאמר לנפשנו חכי עד יחמל

האל ועד כי יעבר זעם חבי.

ויענו חלוצי מצרים ויאמרו:

הנה אדני שוכני שמים

רוכב עלי עב קל ובא מצרים

לעזר כמקדם במלחמת קרב

זרע יהודה עם בני אפרים.

נחנו כפירי הקרב עת נשאגה

ילדי ענק לא ימצאו ידים.

איך יעלז הלב ומלכנו ביד

צרים בתוך כבל ובנחשתים.

לא נשקטה עד כי בשטף הקרב

האויבים ימאסו כמים.

ויענו אדירי נא אמון ויאמרו:

מקול שאון רעם גדודנו

המו ורגזו נחלי שיחור.

כי צור חניתנו כצר ברק

ירוץ ללב אויבים ויקב חר.

קצנו בחיים כי אדוננו

נתפש ומות נאהב לבחר.

לא נשקטה עד כי בחרבנו

הצר לאחור יסחרה סחור.

אם אור פני היום יהי לבן

ישוב באבקת הקרב שחור.

בעת כים יצאו גדודינו

ים־סוף הלא יחרב ושב אחור.

אמר המגיד: ויהי אחרי כן התקבצו
החבורות. בגבורות. ונועדו בקשתות דרוכות.
ומערכות מול מערכות. ויעל האבק עד לב השמים.
ובאה השמש בצהרים. וצעקו הגבורים כיולדה
על אבנים. ונגרשו הדמים כיאור מצרים. ולהב
החרבות בוקע אור מאפל. ואור היום זועף ואפל. וההר
בוער באש עד לב השמים חשך ענן וערפל. ויהי
בעלות הצהרים. הריעו תרועה גדולה כל בני הקהלות
הם בני יהודה ואפרים. ותעל שועתם אל האלהים
לשמים. ונשברו לפניהם כל הנדיבים אויביהם
ושטפום כמים אדירים. ויכום במורד עד השברים.
ויעוללו אותם בגאיות ובהרים. ולכדו להם
המעברים. והשרידים ברחו ונחבאו במערות צורים.
ואויביהם גברו עליהם ובאו כל קהלות הקדש יחד.
וימהרו כאיש אחד. ושברו שערי המצודה. בקול
שאון וחרדה. וכמעט לקול שאוניהם. תבקע האדמה
תחתיהם. והוציאו הכילות מבית כלאו. וירימוהו על
כסאו. ופניו משנים כשוכני קבר. מרב היגון
והשבר. והלבישוהו בגדי מלכות. ויתנו עליו את
הנזר ואת העדות. והקיפו סביבו כל ראשי הקהלות
וגדוליהם. ויעמדו מימינו שרי עדינה ורוזניהם.
ומשמאלו המוני אשור וקציניהם. ולפניו נאמני
כלנה וחסידיהם. ומאחריו גבורי הפסגה ואציליהם.
ונגדו רופאי דמשק ועשיריהם. ויעבר מלכם
לפניהם. ויהללו את ה' אלהיהם. על כל הטובה אשר
עשה להם. והשתחוו לו גדוליהם וקטניהם. אז נשא
עיניו להם. ויזכר חלומו אשר חלם להם. וישמחו
כלם במלך. האזרח וההלך. והעשיר והחלך.



ויאמרו לו: יחי המלך. ויעשו יום גאלתו יום
משתה ושמחה. ומדי שנה בשנה יעשו בו יום
השקט ומנוחה. ומן היום ההוא גברה יד הכילות. על
כל בני הגלות. ומאז ועד עתה פשטה מלכותו על
כל העולם ולא נשאר לנדבה בכל ארצות מזרח זכרון.
ולא שם ולא יתרון. מעדינה ועד ארץ צבי ועד חרמון.
ומהמדבר הגדול והלבנון עד הים האחרון. כי אם
כלקט מן העמיר. שנים שלשה גרגרים בראש
אמיר.

אמר המגיד: על זה היה דוה לבנו. וגדל
עצבנו. ונמס רוחנו בקרבנו. על הר הנדבה
ששמם נתיבו. שועלים הלכו בו. השיבנו ה' אליך
ונשובה ושבר מלכות הכילות השדודה. והצמח קרן
לנדבה החמודה. בימיו תושע יהודה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32706