


	
	ספר תחכמוני - שער שלשים ושנים
	



בבחור בשירים חילים יגבר. והזקן משיב סלעים ישבר.






נאם הימן האזרחי: הייתי בימי עלומים.
במעמד חכמים. ישיבון מתי שכל נכלמים. ובעלי
לשון נאלמים. ובעודנו מדברים דברי מליצות.
וחידות נמרצות. ואורגים מן השירים בגדי חליצות.
בזהב היפי משבצות. נצב עלינו איש בעל לשון
נמרץ. ועל פיו חזון השיר נפרץ. והיה מתפאר. כי
בשירו כל סתום יבאר. וכל מחשך יאר. ובהגיונו
יקרע ים השיר קרעים. ובצור לשונו יפוצץ סלעים.
ויגש אליו אחד מן הבחורים הבחירים. משכיל
במלאכת השירים. וכל דבריו ממלאים בפנינים
מיסדים בספירים. ויאמר לו: אם תצדק בדבריך.
ותזכה במאמריך. לכה נא ונרוץ במערכת השיר
שנינו. ונחלק שני חרוזים בינינו. אבנה אני בית
אחד ואיסד הבנין. ואתה תעשה בית שני במשל
אשר בו ישלם הענין. ואם תמלא התנאי הזה.
שאלתך תמצא וחפצך תחזה. אמר הזקן: טוב הדבר
אשר דברת. והנני מזמן לך לכל אשר
גזרת.

ויגש הבחור וידבר על העט ויאמר:

מה נחמד עט סופר ירקרק ומצהב. נעים
ונאהב. בגבורים ירהב. ולערך קרב מאמר
יאהב.

אמר הזקן:

ידמה שרביט זהב. וטוריו כמדורת להב. בהם חן ואהב. וחמה ורהב.

וישורר הבחור ויאמר:

ועט סופר ירוצץ על מגלה

וירקם בשחרים טור אפלה.

אמר הזקן:

כמו נחש אשר ירוץ בעפר

וישאיר אחריו דרך סלולה.

וידבר הבחור על האגרת. ויאמר: מה
נעמה אגרת. הנעם אוגרת. כאלו באבקת רוכל
מקטרת. והיא על משבצות היפי שרשרת.

אמר הזקן:

כעלמה נאוה שחרחרת. גלויה וחודרת.
אלמת מדברת. ובלי לשון רזים מגלה ומספרת.
ותהלת ה' מבשרת.

וישורר הבחור ויאמר:

ואגרת ממלאה תבונה

ועל חיק האמונה היא אמונה.

ויען הזקן ויאמר:

כמו עלמה אשר לחיה לבנה

ושערה על מאורה כעננה.

וידבר הבחור על החרב ויאמר: ראו חרב
שלופה. בגזרת כסף צרופה. ובצניף היפי צנופה.
פעם מסתתרת ופעם חשופה. כאלו מן הברקים
חטופה. או מן המאורים קטופה.

אמר הזקן:

תדמה כשושנה אדמה ויפה. בדמי
חללים פריה וענפה. ומבלי כנף עפה. להלחם
מלחמת תנופה.

וישורר הבחור:

ראו חרב ביד גבור שלופה

לעין עורים במחשכים תנוצץ.

ויען הזקן ויאמר:

חשבתיה בתוך המערכה

לשון ברק עלי שחק ירוצץ.

וידבר הבחור על השרין ויאמר:

ראו שרין עמקו מחשבותיו. ורחבו
חכמותיו. וצרו טבעותיו. וכל הלובש מחלצותיו.
ישחק לקרב ותשאותיו. ולמות וצבאותיו.

אמר הזקן:

ידמה למגדל עז סגורות דלתותיו.
פתוחות פתוחי מסגרותיו. כמו גוף הגמלים
טבעותיו. וכעין הזבובים מסמרותיו.

וישורר הבחור:

ראו שרין עצומות מחשבותיו

ביד חכמה עשויים מסגרותיו.

ויען הזקן ויאמר:

כמו גוף הגמלים טבעותיו

ועיני החגבים מסמרותיו.

וידבר הבחור על הסוס ויאמר: מה נחמד
סוס ירוץ וידהר. לאורו הולך חשך ינהר. ילבב כל
מהיר ונמהר. וידאה כנשר מהר אל הר.

אמר הזקן:

כברק יזהר. וכרוח רץ ומהר. יפיץ לכל עבר זיו וזהר. כעצם השמים לטהר.

וישורר הבחור ויאמר:

וסוס ירוץ כרוץ ברק וכמעט

לחם לבו יהי נמס כדונג.

ויען הזקן ויאמר:

בראש הר כצבי הוא אך במדבר

כמו נשר ובנהר כמו דג.

וידבר הבחור על האבוקה ויאמר: מה
נעמה אבוקה דולקת. ומניצוציה חצים מורקת.
וחניתות זורקת.

אמר הזקן:

בתולת אהבים חושקת. דלה ירקרקת.
הכתה בדלקת. בוכה וצוחקת. וידי הלהב ימהרו
דמעה בלחיה לצקת. הם מגישים אליה והיא
מוצקת.

וישורר הבחור ויאמר:

הבט אבוקת שעוה דולקת

ולעין ידידים זהרה חולקת.

ויען הזקן ויאמר:

תדמה לענף מזהב אופיר אשר

מעל לראשו צמחה ברקת.

וידבר הבחור על צרור המור ויאמר: מה
נחמד צרור המור בעניניו. העשוי להסתיר רקח
שמניו. ולצפן ריח עדניו. וטוב ריחו יגלה
מצפוניו.

אמר הזקן:

הוא כחושק בדמיוניו. יסתיר חשקו
ברעיוניו. ויתגלה סודו ממראה עיניו. ודמות
פניו.

וישורר הבחור ויאמר:

צרור נעשה להסתיר מר דרור אך

יגלהו נעים ריח שמניו.

ויען הזקן ויאמר:

כמו רכיל אשר כרתו לשונו

ולא יחדל אבל קורץ בעיניו.

וידבר הבחור על היין ויאמר: ראו בן
שורק. לשמחות שורק. ולאנחות שנו חורק. חיי
נפשים נעמו. והשמחה נפלה בשכמו. יורה היגון
לתמו. ויוציא עליו כלי זעמו.

ויען הזקן ויאמר:

הוא כשמש בחמו. וכסהר בתמו. וכנפת בטעמו. וכמור בבשמו.

וישורר הבחור ויאמר:

ידי משקה יריקון יין אדמדם

יחיו לב אנוש עת ישפכו דם.

ויען הזקן ויאמר:

נעים טעמו כמו רק פי צביה

ומראהו כלחיה המאדם.

וידבר הבחור על הנץ ויאמר: ראו נץ
מתנוצץ. כרוח ירוצץ. כנפיו משבצות שנים.
ואברותיו כטורי זהב מתקנים. להשיג הברקים
מוכנים.

אמר הזקן:

כאלו הוא מביט בשני פנינים. ונושך
בשני צנינים. ותוםש בשני חצים שנונים. ומעופף
בשני עננים.

וישורר הבחור ויאמר:

ונץ לפאת זבול יפרש כנפיו

ויוריד הנשרים משחקים.

ויען הזקן ויאמר:

שתי עיניו חצובים מפנינים

ועשה את כנפיו מברקים.

וידבר הבחור על הזאב ויאמר:

זאב טורף. אכזר וקשה ערף. מעשות רע לא יחדל ולא ירף.

אמר הזקן:

הוא כאש שורף. וכנחל גורף. בקיץ ובחרף. לא ישכב עד יאכל טרף.

וישורר הבחור ויאמר:

זאב יטרף אשר ימצא ויחטף

ועיניו כברקים עת ירוצץ.

ויען הזקן ויאמר:

חשבתיהו כגנב בא בליל

ולפיד בין שתי עיניו ינוצץ.

וידבר הבחור על הברק ויאמר:

ואור ברק כחרוץ פז ירקרק. לטש ומרק. אוחז קצות שחק. יקרב עת ועת ירחק.

אמר הזקן:

כטור אדם בנפך הוחק. ובטרם נכתב
נמחק. כאלו הוא על פני שחק. כושי רגז
ושחק.

וישורר הבחור ויאמר:

והברק משחק על עננים

כגבור רץ ולא ייעף וייגע.

ויען הזקן ויאמר:

כשומר ליל אשר נרדם ויפקח

קצת עינו ותסגר כרגע.

וידבר הבחור על מימי הנחלים ויאמר:

ראו נחל כטורי שהם רצוף. או כצור חרב חשוף. מקורו על פני ארץ יצוף. וטעמו נפת צוף.

אמר הזקן:

ידמה לזרמי גשם ערוף. או רביבי טל
נטוף. או שרשרות כסף צרוף. או ברק חרב שלוף. או
בכי חושק אסוף. יוסיף ולא יסוף.

וישורר הבחור ויאמר:

ונחל ילכו מימיו לאטם

כאלו שרשרות כסף זרמיו.

ויען הזקן ויאמר:

ויד רוח כיד חרש ואמן

תחבר טבעות שרין במימיו.

וידבר הבחור על הרמונים ויאמר:

ראו רמונים. זכים אדמונים. בחיק החן אמונים. ובאוצרות נעם טמונים.

אמר הזקן:

ידמו ארונים. מלאים מעדנים. בתוכם פנינים. לאכל מזמנים. והיו נכונים.

וישורר הבחור ויאמר:

ורמונים לחיהם כעלמות

והמה ממאור עין איש צפונים.

ויען הזקן ויאמר:

בעת כי תפתחה אותם תדמה

ארון זהב והוא מלא פנינים.

וידבר הבחור על האגוזים ויאמר:

מה נעמו אגוזים. בגנזי החן גנוזים. הם תאות מחכים. ושמחת מבכים.

אמר הזקן: הם קשים ורכים. נעימים
וזכים. כעבדים מכים. ובכל יד מדכים. ויתנו לחי
למכים.

וישורר הבחור ויאמר:

ומה נעים אגוז תוכו פרי חן

וימנע הפרי עד ישברוהו.

ויען הזקן ויאמר:

כאלו הוא כסיל מאן קחת בין

ומוסר עד במכות יסרוהו.

וידבר הבחור על הכנור ויאמר: ראו



כנור אלם. ויביע אמרי נעם. וחרש וקולו קול רעם.



בפיהו טוב טעם. וקולו לשומעיו ינעם.

אמר הזקן:

דמותו כירך נצמד אלי פעם. יעורר
הטעם. וישקיע הזעם. ויכה היגונים. כפטיש
והולם פעם.

וישורר הבחור ויאמר:

ראו כנור בחיק עלמה ירנן

וימשך לב בהוד קולו וצביו.

ויען הזקן ויאמר:

כמו יונק בחיק אמו מבכה

והיא תשיר וצוחקת לבכיו.

וידבר הבחור על העגלה המסובבת במים ויאמר:

מה נעמה עגלה. היא לכל חמדה סגלה. מסובבת כגלה. ושואבת מתוך הגלה.

אמר הזקן:

תדמה ליעלת אהבים דלה. בצירי חשק



מחלה. וצועקת קול כחולה. ויורדת ועולה. וממעין
אהבים דמעות דולה.

וישורר הבחור ויאמר:

ונושאה למים והיא בם נשואה

טהורה ותטבל במימי נהרים.

ויען הזקן ויאמר:

תרנן פעמים כרנת נבלים

ותשאג פעמים כשאגת כפירים.

וידבר הבחור על האתרוג ויאמר:

ראו אתרוג נעים ונחמד. בו לכל עין מחמד. ויפיו לא ימד.

אמר הזקן:

כאלו דרכי חושקים למד. ולבני החן נצמד. לא סר יפיו ולא נשמד. רק בעינו עמד.

וישורר הבחור ויאמר:

פרי הדר יפה מראה ונהדר

הכי האל רביד חן העניקו.

ויען הזקן ויאמר:

ירקרק מבלי מחלה כדמיון

פני חושק בעת יפגש חשוקו.

וידבר הבחור על הנר ויאמר:

מה נחמד אור דולק. אחר גדוד האפל
דולק. וחציו להשמיד דולק. ולכל סביביו אור
חולק.

אמר הזקן:

בו לרואיו חמדה וחשק. וניצוציו ככלי נשק. כאלו הכוכבים עושק. או לחי סהר נושק.

וישורר הבחור ויאמר:

הבט לנר יאיר בתוך חשך

ויגל אשר המאפל כמס.

ויען הזקן ויאמר:

עת במנורה יעלה אורו

ידמה לשון זהב אשר נמס.

וידבר הבחור על אור השמש ויאמר: מה
נעמה שמש ברום שחק זבוליה. ובארץ שביליה.
להאיר מאפליה. ולהסיר בגדי קדרותה מעליה.

אמר הזקן:

תדמה לגברת תגבר חיליה. ובעת תסיר
צעיפה מעליה. תשמח כל הנכספים אליה. וישישו
אתה משוש כל המתאבלים עליה.

וישורר הבחור ויאמר:

ראו שמש אשר יפרש כנפיו

עלי ארץ להאיר את נשפיו.

ויען הזקן ויאמר:

כעץ רענן אשר צמח בשחק

והגיעו עדי ארץ ענפיו.

וידבר הבחור על הירח. אשר על פני
המים זורח. ויאמר: ראו לבנה לה בשחקים מערכת.
ועל הארץ מולכת. וכאניה על פני המים
מהלכת.

אמר הזקן:

תדמה לשון זהב נתכת. או להט החרב
המתהפכת. תחשבנה עומדת והיא הולכת. ובעבות
אהבה נמשכת.

וישורר הבחור ויאמר:

ראו סהר עלי מימי נחלים

כגזרת פז עלי תרשיש רצופה.

ויען הזקן ויאמר:

כאלו הלבנה גלתה על

פני מים דמות חרב שלופה.

אמר המגיד: וכאשר כלו שניהם מליצות
שירותם. ונעם תשובתם. אמר הבחור לזקן: נשבעתי
בחי המלמד אדם דעת. ונפשו כל סוד יודעת. כי לא
ראיתי ערך אליך. ואין משיג אבק רגליך. ומליצות
משליך.

אמר הזקן:

וגם אני לא ראיתי שריג אזרח כיפיך.
החכמות מגדיך. והתבונות פריך. ועיניך קשתך
ותליך. והלבבות שביך. והמליצות היפות כאלו
גנבתם מהדר צביך. והמשלים החמודים כאלו
גזלתם מזהר לחיך. ויאצל עליו הבחור וחבריו כל
איש מנדבותיו. עד נלאה לשאת רב מתנותיו. אחרי כן
אמר לו הבחור: השבעתיך באל החולק כבוד וחמדה.
ונתן לך שכל בלי מדה. וישם פיך כחרב חדה.
להודיעני שמך. כי הבהילני נאמך.

ויען ויאמר:

אני פלא בעיני המבינים

ולוית חן לראשי התעודות.

הכי קראו שמי חבר למען

אחבר כל פזורי החמודות.

וכשמעי נאמו. ידעתיו בשמו.
והרחתי ריח בשמו. ונפלתי על שכמו. ונשקתי
שפמו. ועמדתי ימים אחדים עמו. להסיר יגון לבי
וזעמו. עד הפרידו בינינו קורות הזמן. ועזב נדודו
בלבי ציר נאמן. וגם השאיר זכרו בפי כצנצנת
המן.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32731