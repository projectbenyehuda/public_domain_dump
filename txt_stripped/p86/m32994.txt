


	
	ספר תחכמוני - שער שבעה עשר
	



בוכוח המין והמאמין. זה על שמאל וזה על ימין.






נאם הימן האזרחי: הייתי בימי נעורי
מתדפק על דלתי חכמים ומשכילים. ושוקד על שערי
המבינים והפלילים. ללקט בדלחי אמריהם. ולשאב
ממעיני משליהם. ולרוות צוף דבש מיערות מליהם.
ויהי היום ואני במעמד חכמים יושב עמהם. ושומע
אמריהם. והיה חבר הקיני בראש קרואיהם.
וישאלוהו העם העומדים לפניו. והשואבים
ממעיניו. על דבר הכותים. הכרותים. ואמונתם
הרעה. הגרועה.



אמר להם: דעו כי הכותים בין הבריות.
כשרץ בין החיות. עם היהודים לא ימנו. ועם
הערלים לא נתכנו. ועם הישמעאלים לא יכנו. אבל
הם בריה בפני עצמה. נודע לכל האמות חסרונה
ומומה. ומה תשאל על עדה גלמודה ואמה זעומה.
כענף בלי חרש. ואילן בלי שרש. נביאם סנבלט
החרני. ושרם טוביה העבד העמוני. ומלבד זה
יחזיקו בתורתנו. ויתגאו בה עלינו. כעבד מתגאה
על אדוניו בעזות פנים. [ומגלים בה פנים.] והם
חשודים בגנבת תורתנו ומראים בגלוי צדקם.
והגנבה בתוך חיקם. יחזיקו בתורתנו. ויעשו הפך
פעלתנו. וכלם כשכורים נבוכים. והולכי חשכים.
תורתם גרועה. ואמונתם רעה. וקהלתם מעוטה ואינם
לאלף איש מגיעים. כי הם חסרים וגרועים. קלוטים ולא
שרועים. מעט ורעים.

אמרו לו: מה תאמר על הקראים המינים.
אשר הם בדברי רבותינו אינם מאמינים. אמר להם: הם
מגואלינו. ויותר קרובים אלינו. רק לא יאמינו
בדברי פלילנו. ואף על פי שיש בידם תורתנו.
לא ימנו עם עדתנו. כי נעבדו לתאותם בפרך.
וסרו מהר מן הדרך.

אמרו לו: ואיך יתעלם מהם האמת. וכל מי
שיש לו שכל יוכל להבדיל בין החי ובין המת. הלא
ידעו כי התורה. כמו טירה סגורה. ובחדריה כל אבן
יקרה. ולשון החכמים כמפתח לבא חדריה. וללקט
בדלחיה ודריה. ואם יאבד המפתח. יהיה הפתח
סגור ולא יפתח.

אמר להם: יכירו כל זה ויבינו. אך לא
יאזינו ולא יאמינו. כי אבותיהם רצו לעשות להם
תורה חדשה. וחללו דת הקדושה. ותהי בתוכם האמת
נעדרת. ואמונתם חולה ונשברת. אמרו לו: מה היא
טענתם. על אמונתם. אמר להם: יש להם טענות בזויות.
ועל מוסדי שוא בנויות. וכלם דחויות. אמרו לו:
הלא תגיד לנו מקצת עניניהם. ותשמיענו טענותיהם.
אמר להם: דעו כי מימי קדם נקבצו מתופשי התורה
שני מינים. קצתם כופרים בחכמי ישראל וקצתם
מאמינים. אלו יחזיקו בדברי רבותינו כמו רבינא
ורב אשי. ואלו לא יאמינו בם ויאמינו בה' ובמשה.
כי יקחו הפסוק ערם מבגדי עדיו. ויפשיטו מעליו
כתנת יפיו. כמי שישמר האילן וישליך פריו.
ויענו המאמינים. ויאמרו אל המינים: יש לתמה
על מי שיש לו דעת. ונפשו הרע והטוב יודעת.
ואינה אל האמת נכנעת. כי איך יאמין איש בתורת
משה ומצוותיה. אם לא יאמין בפרושי הלכותיה.
ולולי התלמוד. היתה התורה כאהל בלי עמוד.
ולולי המשנה. נמר ריח התעודה ושנה. ולולי
הגמרא. נסעו לומדיה ממתקה ויחנו במרה. ולולי
הפרושים. רבו בתורה הספקות והשבושים. ולולי
החכמים איך ידע איש בדברי תורה. להשמר מהעברה.
או להזהר במצוה קלה או חמורה. אמרו המינים:
המבלי אין אלהים בישראל. כי נבקש מחכמיכם
עוזר וגואל. חלילה לנו לחלל בעבור חכמיכם תורת
צור בראנו. ודתו אשר הנחילנו. אבל נשמר דברו
ומבטאו. כאשר קבלנו ממשה נביאו. ולא נחליפנו
ולא נמירנו. ולא נוסיף עליו ולא נגרע ממנו. אבל
חכמיכם. שנו התורה בפרושה אשר פרשו לכם. כי
יצאו מן הפשט אל הדרש. ומן הדרש טבעו בים
נגרש. ופרשו הפסוק על דרך אשר לא פרש. אמרו
להם המאמינים: נרפים אתם נרפים. ועד מתי אתם
פוסחים על שתי הסעיפים. אחרי אשר הכה הכפתור
וירעשו הספים. ועד אנה יפתה לבבכם בשקריו.



אם ה' האלהים לכו אחריו. ואם הבעל לכו אחריו.
ועתה יצאו נא שני אנשים אחד מכם ואחד ממנו.
ויוכיחו בין שנינו. ואז יודע האמת בינינו.
ויאמרו כל העם: טוב הדבר אשר דברת. ויפה
גזרת. ויצאו שני אנשים אחד מין. ואחד מאמין.



וינצו שניהם. ושתי השורות שומעים
דבריהם.

ויען המאמין ויאמר:

כל איש אשר יאמין בדת משה לבד

ודבר חכמים בחרי יבזהו.

ידמה לאיש יאמר אני אעשה דבר

מלכי ואעבר על דבר משנהו.

אמר המין:

אני מאמין בדת משה לבדה

ולא אכזיב דבר חוזים וצופים.

ולא אשמע לחכמיכם למען

אשר המה דבר אל מחליפים.

ואשען בדת אל המרימה

למחזיק בה ועוזביה כפופים.

כאיש נסמך בעץ אדיר וחזק

ולא ישית לבבו לענפים.

אמר המאמין:

שאל אנשי זמנים הקדומים

היש חכמה אשר אין לה מפרשים.

הלא ספרי רפואות נסתמו עד

בשכלם פרשום חכמי חרשים.

ואלו עזבו אתם סתומים

ימותון ברפואות האנשים

וכן הדת תמול היתה סתומה

ואותה פרשו אבות קדושים.

למען כי בתוכה יש כללים

ותחתם עניני מצות חמשים.



וסודיהם בפרוש החכמים

מפרשים לחפציהם דרושים.

ואלו נעשו על פי פשטם

נהי חוטאים ומן הדת פרושים.

ולולי החכמים נהיה בם

כמו עורים בלי מורה נטושים.



אמר המין:

דבר משה מבאר הוא וגלוי

ומצותיו לכל משכיל ידועות.

והאומר סתומים הם יגלה

כסילותו והיה רק זועות.

ואין צרך לפרוש החכמים

והם כמסמרות בלב נטועות.

ועל כן החכמים פרשו ריק

ונפשותם בדברי שוא יגעות.







אמר המאמין:

בני אם נפשך בדת סמוכה

ותוך לבך שמורה היא ערוכה.

קחה פסוק וצא אלי כגבור

עדי נערך קרב במערכה.

ואשאלך בעד דינו וחקיו

ומשפטיו וחרבו הדרוכה.

ואם תוכל לגלות את סתומיו

בלא משנה ותלמוד והלכה

אני אשוב לטענתך ואודה

ואמר כי לך תאות מלוכה.





אמר המין:

בעודי חי אני מחזיק בדת אל

ואנחילה בעת מותי לבנים.

ולא אפנה לדברי החכמים -

ולא אביט לפרוש המבינים

אבל אעשה אשר עשו אבותי

אשר שכנו בציון מלפנים.

אשר חיו בטרם החכמים

ולא היו בדורותם גאונים.

ולא חטאו ולא המרו דבר אל

ומעשיהם לאל היו נכונים.





אמר המאמין:

אבותיך אשר היו לפנים

דבר אל שמרו אבות ובנים.

ואם לא נמצאו עמם גאונים

הלא היו לוים שם וכהנים

והיו הנביאים אז בעם אל

להורות משפטי אל הנכונים.

ועתה אבדו אלה ואלה

והקים צור מקומם הגאונים.





אמר המין:

לו החכמים לא ישנו דת

האל. אהי עושה כמצותם.

רק החליפו עניני תורה

על כן אני אחליף נתיבותם.





דת אמרה: אש לא תבערו יום

שבת והם רדפו סברותם

ויבערו האש להדליק נר

וילכו חשך לנרותם.

על כן אני לא אחטא לאל

כל עת אשר אחליף אמונתם.





אמר המאמין:

אשר לו רעיון בהיר ומזהיר

דבר צדק בעין לב יחזהו.

ובמצוא החכמים ניב מבטל

לניב אחר יבינון מענהו.

ולו עמדו בליל שבת באפל

יהי עון והאל ידרשהו.

והנר לא דלקנוהו לבד כי

ביום ששי ונגמר פעלהו.

כאיש עשה בחל מעשה ובטל

בבוא שבת ונשאר מעשהו.

ואש קרבן הלא דלקה בשבת

ושואלך בזה מה תענהו?

ולכן שוב פקח עיני לבבך

ואז אור הנכוחה תחזהו.





אמר המין:

אמת כל הדברים הם יגעים

וחק־האל מלא שכל ודעים.

ודברי האלהים הם שלמים

לכל משכיל ולסכל גרועים.

ואמרי הגאונים הם פרי בין

ושרשיו בלב משכיל נטועים.

והתורה מאירה כמנורה

ואולם החכמים לה גביעים.

ואדע כי אשר ימיר דברם

זממיו הלכים אחור ותועים.

אבל איך אחליף מנהג אבותי

והם היו מביני דת ויודעים.

ואם אעזב אמונתם ואקשיב

לניבך. אעשה אותם רשעים.





אמר המאמין:

אבותיך אשר תעו תחלה

התתעה אף כמותם במסלה.

רחק מהם ואל תקרב אליהם

וסקל דרכך וחזר חלילה.

ושים לבך לחקי האלהים

הכי לא נכתבו לך על נקלה.

והתבונן במצות אל כסכה

אשר הנחיל לעם שמם סגלה.

ולולי החכמים איך תבינה

ותדע אם כשרה או פסולה.

וכמה יהיה ארכה ורחבה

וקומתה וחמתה וצלה.

ואם תהיה עמקה או סמוכה

ואם תהיה רבועה או עגלה.

ואיך תדע בשבת היציאות

וערובו ושעור המסלה.

ואולם בארו כל זה חכמים

וסנהדרי קטנה עם גדולה.

ולכן שוב לדרך אור ותצלח

ותציל נפשך מבור אפלה.





אמר המגיד: וכאשר הרבו הדברים. נודע
האמת מן השקרים. ונבדל החשך מן המאורים. וידעו
הקראים כי דברי גאונינו הם אור עולם. וכי הם כעץ
חיים והטועם פרים ואכל וחי לעולם. וימהרו לצאת
ממוקשם. להציל ממות נפשם. ועזב כל איש מנהג
אביו. האומר לאביו ולאמו לא ראיתיו. ואכלו מפרי
עץ הדעת להחכים רעיוניהם. ותפקחנה עיניהם,
והביאו בעל האמת צואריהם. ועשו זקניהם. שלום
ביניהם.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32994