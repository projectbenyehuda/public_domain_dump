


	
	ספר תחכמוני - שער ארבעים
	



העט והחרב ומחלקותם. מי יותר נצרך לאישים ולמלחמתם






נאם הימן האזרחי: הייתי בלילה שוכב
על מטתי. ונדדה מעיני שנתי. ובעודי מתחולל
בצירי ונגעי. ומתגולל על יצועי. שמעתי קול
דופק. ועל הדלת מתדפק. ואינו מתאפק. אמרתי:
מי הקורא באישון לילה ואפלה. אמר לי: איש תועה
מן המסלה ומקצר ידו יסלד בחילה. וכשמעי
לשונו מלטש כתער. קראתי אל הנער. לפתח
השער. וכאשר בא האיש במשענתו וכליו. ובגדים
בלוים עליו. התבוננתי אליו. והנה הוא חברנו
הרב. ושמחתי בו כמוצא שלל רב. וסר יגוני וערב.
וגדל ששוני וקרב. ושמתי לפניו הנמצא בביתי
לאכל. והבאתי לו ויאכל מכל. וכאשר כלה אכילתו.
וערך לאל תהלתו. החל לספר מחמדי מליצתו.
ופתח גנזי חכמתו. ואקח הדיו והספר. לכתב
מפיו אמרי שפר. וכאשר החלותי לכתב נשבר העט
בידי והחלפתיהו. ונשבר פעם שנית עד
השלכתיהו. אמר לי חבר הקיני: למה תשליכהו והאל
בחר בו. אל תשחיתהו כי ברכה בו. אלו ידעת
מעלתו. לא השלכת אותו. הלא ידעת נעם חידתו.
ואמרי תעודתו. ואם תרצה לך אגידנה. וממך לא
אכחידנה. אמרתי: הנה אזני לדלת ניבך רצועה.
ועיני בפוך מרך קרועה. אמר: התוכחו בימי קדם
סופרי המלך הגדולים. עם שרי החילים. ויענו
סופרי המלך ויאמרו: אנחנו גבורי המליצות.
ולנו דעות ועצות. יפיצו מפינו אמרי תעודות. שמנום
למלוכה יסודות. ולקרשי הגדלה ידות. ובידינו
העט הנחמד. אשר אין לפניו מעמד. יפיל רפאים.
ויחכים פתאים. והוא קצר קומה ונבזה. וחלש ורזה.
אבל הוא רם וראשו בשמים. ובו מחמד עינים. ישיב
לאחור כל שולפי זין. והוא הנותן רוזנים
לאין.

וישאו משלם ויאמרו:

אנחנו ליקר עמוד. ותמיד

בעטנו נפאר המלוכה.

ולנו הגדלה הגדולה

אשר על כוכבי שחק נסוכה.

ובעלי הקרב לנו עבדים

ותוך לבם חניתנו מעוכה.

ויענו חלוצי הצבא ויאמרו: אנחנו
כפירי קרבות. ואמיצי לבבות. נחצב מצור החרבות
להבות. ונעזב הארצות מפחדנו חרבות. עד יברחו
שוכניהם בנפשות עצובות. ולא הפנו בנים אל אבות.
ולנו החרב אשר תביע בלי לשון. ותשגיח בלי
אישון. ותגרף כנחל קישון ופישון. ובהקרא אצילי
המלוכה אל על היא תעבר ראשון. כי היא כתר למלכים.
ועטרת לנסיכים. והיא שומרת מכל נזק בעליה.
וכחול הים חלליה.

וישאו משלם ויאמרו:

אנחנו יד יקר נניף תנופה

וחרבנו לאויבנו שלופה.

ועת יתחבאו בעלי גבורה

זרוענו להלחם חשופה.

וחרבנו כמו גפן ואולם

במימי החללים היא ענפה.

תרוצץ על פני ארץ כברק

ואל ראש אויבים חשה ועפה.

ויועדו החרב והעט שניהם. לערך דין
ביניהם. ותען החרב ותאמר: אני נותנת כח
לגבורים. ובידי מחית הנשרים והכפירים. וכל
הימים אשר הנשרים אותי ימצאו. לא ירעבו ולא
יצמאו. כי אני אטריפם בשר גבורים. ואשכירם
בדמי אבירים. ואיך יערך העט אלי. והוא שרפה
לגחלי. ומדרך לרגלי. ואיך יתגאה קנה רצוץ.
כסרפד ונעצוץ. אם תגע בו יד תשברנו. ורוח
עברה בו ואיננו.

ויען העט ויאמר: אני נותרתי נביא.
באהל התעודה מושבי. כי אני איש תם וישר. וכל
תומכי מאשר. אבאר רזי החכמות. ואגלה סודות
המזמות. ואביעה חידות. ואגיד נכבדות. ובי
מלכים ימלכו. וסופרים בשבט סופר ימשכו. ובי
רוזנים יחוקקו צדק. ויחזקו כל בדק. ולולי עט
הסופר אבדו כל החכמות. וגם נעדרו החידות וכל
המזמות.

ותען החרב ותאמר: אני מחצבת רהב.
חוצבת להב. ומי מכל אצילי עולם. ורוזני תבל כלם.
אשר יראה צלי. ולא יפחד מקרב־לי. והלא בצאתי
מתערי לב הארי ימס. וישובו הגבורים למרמס.
והנפילים. יפלו לפני חללים. וגבורים. יתחבאו
בחורים. ומי הוא העט כי יעמד לפני. או יתיצב לנגד
עיני. ויעלה שאונו באזני. והוא קנה נשבר. ותבן
בלי בר. לא לזרות ולא להבר. אם איש ימצאהו. בכף
רגלו ידרכהו. ועם הדמן ישליכהו. ומקומו נודע
בתוך האשפה. כי כלו בוז וחרפה. ומקומי בחיק
מלכים. ועל צוארי נסיכים. ומאימתי הגבורים
ייראו. וכל רואי מפני יתחבאו.

ויען העט ויאמר: כן דברת. וצדק
אמרת. כי בצאתך מתערך כל רואיך יפחדו ממך.
ואיש לא יעמד עמך. כי שופך דם אתה. ואכזרי
ועריץ נודעת. כמה דמים שפכת. וכמה נקיים
הרגת. ומיום היותך לא תחדל להחריב הארצות.
ולמלא בחללים חוצות. ולהפריד בנים מאבותם.
והילדים מחיק אמותם. ואם תתפאר עלי בכחך אין
גבורתי בכחי. כי אם ברוחי. ואיך תערך אלי ואני
איש תם יושב אהלים. ואתה איש שדה ורע מעללים.
ומרבה חללים. ומקומך בהרים התלולים. ועל פני
צורי היעלים. ובאשד הנחלים. והיערים הגדולים.
כל רואיך ממך יברחו. וכל רואי בי ישמחו.
ובחברתי יבטחו. ואתה חבר לכל חנף ומרע. וחסר
ונגרע. ולא ידבק בך כי אם גנב ורשע. וכל אשר
מבטן פשע. ואני כל רע לא יגורני. ורשע לא
יתחבר אלי ולא ישורני. הולך בדרך תמים הוא
ישרתני. וחסידים הם אשר בידם יעלוני. ונכבדים
יכבדוני. ולי יגלו המלכים סודותם. ובי תשלם
עצתם. ובעת אתיחד עם המלך בהיכלו. אתה לא תקרב
לו.

ותען החרב ותאמר: אין להשיב מענה על
הגיוניך. ושקרי לשונך. כי שאל נא לימים
ראשונים אשר היו לפניך. הלא הם יורוך. יאמרו לך.
כי בי יכניע המלך קמיו ומורדיו. ובי יכבש
אויביו ובוגדיו. ובי ילכדו הערים הבצורות.
ויפתחו המגדלות הסגורות. ובי ישמר המלך
מלכותו. ולולי פחדי לא עמדה רגע גדלתו. אבל אני
אשמרהו ממוניו. ואת אימתי אשלח לפניו. והמותי
צריו וכל גדודיהם. ואת כל העם אשר יבוא בהם.
ובראותם צור חרבי בידי נצב. מי זה לפני יתיצב.
וכשמע העט דברי החרב ומליה. התגאה עליה.



וישא משלו ויאמר אליה:

אני מחריש אבל אחריד במלי

מתי גאוה בעת אצביא חילי.

ומאמרי פאר על ראש מלכים

ושמחת הלבבות טוב משלי.

הכי בי תעמד ארץ במשפט

ואין עול במעשי או פעלי.

ובי צור חק עשרת הדברים

והנחילם בחורב אל קהלי.

והחרב בעת תרום ותגאה

עלי ראשה אני ארים דגלי.

ויום באה למלחמתי בגאוה

אני קמתי והיא כרעה לרגלי.

אמר המגיד: וכשמעי חידתו. ומשלי
מליצתו. כתבתי על לבי דבריו. וחקקתי בעט
ברזל אמריו. וישבתי עמו ימים. לבלות ימי בטוב
ושנותי בנעימים. עד הורני הזמן בחצי פרידתו.
וגמלני משדי חברתו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33035