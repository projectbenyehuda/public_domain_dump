


	
	ספר תחכמוני – שער ששי
	



בענין זווג אשה כעורה, חשך משחור תארה


  



נאם הימן האזרחי: חניתי בתבץ. להתעדן מן התענוגים במרבץ. וללבש ממעטה השושנים כתנת תשבץ. ויהי היום ואני יושב עם חברים אהובים מבני הנדיבים. להתעלס באהבים. ולהשתעשע בשירים ערבים. ואשא עיני וארא והנה איש עומד לנגדי יגע ורפה ידים. בלב נמס ופיק ברכים. ובראותי מרחוק דמותו. התבוננתי היטב אל צורתו. והנה הוא חבר הקיני ומהרתי לקראתו. וקדמתי בשלום אותו. ושאלתיהו על עניניו. ואנה מגמת פניו. ויאמר לי: עתה באתי מאיי הים. ונצלתי משאון גליו ודכים. ומגמת פני קדימה. ונפשי בכפי אשימה. אמרתי לו: עד מתי לא תשקט ולא תנוח. כאילו מעונך על כנפי רוח. שבה אתנו והטבנו לך. והתישב עמנו ותשיג משאלך. ואם תרצה אבקש לך מנוח. ואתן לך אשה אשר בה תחליף כח. ותמצא נוח. אמר לי: אשביעך בחיי כל נביא וחוזה. אל תוסף דבר אלי עוד בדבר הזה. לא בהקיץ ולא במחזה. כי נשבעתי שבועה עזה וקשה. לבל אפל בפח אשה. ודי לי בתלאה הראשונה המרה. ולא תקום פעמים צרה. ואשחק למליו. ואמרתי אליו: מה הצרה אשר מצאתך. ולידי שבועה הביאתך. אמר: הנחש השיאני. והיצר הרע הסיתני. לבקש לי רעיה. ואשה יפה-פיה. להמציא נוח לנפשי האנושה. מקצר רוח ומעבודה קשה. כי אמרתי לא טוב היותי לבדי. אעשה לי עזר כנגדי. כי לא ידעתי יום מותי. ומתי אעשה גם אנכי לביתי. ובעודי בין גלי ים המחשבות . עורך עם קרבי קרבות. וחוצב מן האהבות להבות. ולבי פעם ימאן ופעם יאבה. ועתים יבער ועתים יכבה. ואני מתהלך במדינה. מעבר לעבר ומפנה לפנה. והנה אשה זקנה. ברע תמונה. וצורה משונה. כאלו הזמן גנבה מן השדים להיות לו למנה. ויקרא שמה שטנה. תמונתה כבת היענה. ואחריתה מרה כלענה. פניה בצעיפה לואטת. רעה ושלטת. תחנן קולה ותכרע על ברכה. וחלק משמן חכה. הצוף בלשונה. וסם המות בגרונה. מתנהגת בחסידות. והיא בת נעות המרדות. מעגלי שאול מעגליה. ובביתה לא ישכנו רגליה. ובכל מקום נמצאו חלליה. וכראותה מרחוק דמותי. נצבה כשטן לעמתי. וקדמה בשלום אותי. ואמרה אלי: בני בני יאריך אלהים חייך. וישמר זהר לחייך. ויהיה לעד רענן פריך. ראיתיך נעים ונאה. ונחמד למראה. תלבב הלבבות ביפיך. ותמשך הנפשות בזיו לחייך. והיפי הלבישך משיו. ושלם לך נשיו. ועץ ילדותך נתן פריו. ולא טוב לאיש כמוך שיישן ולבו ער. ובאש החשק בוער. מבלי רעיה אשר בה תתרע. ולא מקום זרע. ומה לך לבקש בורות נשברים חצובים. וימתקו לך מים גנובים. לכן אם ייטב בעיניך מבנות הנדיבים. אתן לך אילת אהבים . לחיה מעלה שחרים. ושערה מעריב ערבים. תהי בה נפשך מעדנת. ותהי לך סוכנת. בחיקך מקננת. ועל שלחנך מרננת. בלחיה מנורה ובפיה צנצנת. בחשך תלך לזיו תארה. ולא יכבה בלילה נרה. וטוב מסחר כסף סחרה. ורחוק מפנינים מכרה. לה עינים כעיני הצבאים. ביין החשק סבואים. גופה רטב ולח. כשרביט בדלח. טהור קדש ממלח. לב רואיו יפלח. ואש בקרבו ישלח. לחייה מאורים. ועיניה כפירים. וטורי שניה ספירים. ושני שדיה כשני עפרים. ואלו תראה יפיה הנאה. יאבד לבך וישתאה. והיית משגע ממראה עיניך אשר תראה. ואשרי איש במרכבתה רכב. ובין רגליה כרע נפל שכב. אבל כל הרוצה בה להתחתן. אלפים כסף יתן. ונקל לתת בה כל הונו וחילו. אם יתן איש את כל הון ביתו באהבה בוז יבוזו לו.



אמר המגיד: וכשמעי אמריה. נמשך לבי בחלק דבריה. ונקשרתי בחבלי קשריה. ואמרתי לה: אלו הנערה הזאת בטרם ידבר בה אראנה. אז ייטב לבי בעת אקחנה. אמרה לי: חלילה חלילה. אם ארמה אותך ואם אכשילה. ואם אפתה אותך במלי ואם אמשילה. אבל כל אשר דברתי בפה ושפתים. תמצאנו כפלים. אמרתי לה: אם האשה כאשר תאמרי אלי. הרבי מהר ומתן עלי. ואתנה כאשר תאמרי אלי. אמרה לי: בראותך הצביה. הטורפת כלביאה. תדע כי אין בלשוני רמיה. ושוב אשוב אליך מחר. אחר עלות השחר. להשקיט יגון לבך וחילו. ובקר ויודע ה' את אשר לו. ותלך האשה לדרכה. ולבי נלכד בחכת חכה. בלילה ההוא נדדה מעיני שנתי. ולא עליתי על מטתי. רק הייתי נודד בחבלי תשוקתי. ומתגודד על ארך תקותי. ויהי בבקר ותפעם רוחי. ובעודי אריד בשיחי. בלב דוה ובנפש נכאה. השמש יצא על הארץ והנה הזקנה באה. וישמח לבי בביאתה. וחרדתי לקראתה. וקדמתי בשלום אותה. אמרה: יתמיד האל שלומך. ואל יפקד מקומך. דע כי הגיע תר השמחה. ונסו יגון ואנחה. ורחקו ממך הנדודים. וקרבה עת דודים. והנה אבי הנערה וקרוביה באים אליך. לשמע מליך. ולקשר בריתם עליך. ויהי עד כה וכה והנה אבי הנערה. ועמו כל הזקנים אשר בשערה. וכאשר באו הקהלה. והבית מפה אל פה נמלא. קם אבי הנערה ועמד על עמדו. ויאמר לכל אנשי סודו: שלום עליכם אחינו אנשי האמונה. והאהבה הנאמנה. דעו כי זה האיש ירצה להתקשר בחברתנו. ולבוא במסרת בריתנו. ולרכב על מרכבתנו. ולקחת את בתנו. והגד לנו עליו טוב מהלליו. וכשרון פעליו. כי הוא ממשפחות הפחות. אשר בידיהם ארוחות. ובפניהם שבע שמחות. והנני מפקיד נפשי אצלו. ואת בתי אתן לו. ומהר ימהרנה לו. על מנת שיכתב לה אלפים כסף במהר בתוליה. ובכל עת שתרצה יתנם אליה. ויאמרו לי הזקנים אשר בשערה: קבלת כל אשר שמעת? ואני לרב בשתי מהם. לא חקרתי לדבריהם. רק אמרתי: שמעתי וקבלתי. וכל דבריהם ידעתי. הדבר יצא מפי וימהרו ויקראו הסופר. והביאו העט והספר. וכתב לה כתבה. מני ים רחבה. וקבלתי כל אשר אמרו אלי. אז אמרתי הנה באתי במגלת ספר כתוב עלי:



ויקראו סופר לקים לה

מהר כתבתה בפרושים.

ויכתבו עלי שטר מחזק

שריר בתוספת וחדושים.

ויברכו שם אל בכוס יין

אך על ידי חפה וקדושין.

וזמן מצחק בם הכי פתאם

הפך חבורתי לגרושין.




וכאשר נכתבה הכתבה קראוה נגד היהודים. ואכתב בספר ואחתם ואעד עדים. וכאשר שקעה החמה. עלתה החמה. וכסתה הארץ חשך ואפלה. והביאו הכלה. בקול המלה. והעם עונים על המסלה. ישמח חתן בכלה. וכאשר האריכו לשבת לשורר בגילה. מערב עד חצות לילה. הלכו איש לדרכו כל קהלם. מקטנם ועד גדולם. ונותרתי אני לבדי. והיא יושבת לצדי. ואמרתי בלבי: זה הלילה אחדש כנשר נעורים. ואעלה אבר כנשרים. וזה ליל שמורים. ואסור אליה. ופשטתי מעיליה מעליה. והסירותי המסוה אשר על פניה. והקרבתי הנר לפניה. והנה פניה פני זעם. וקולה כקול רעם. וצורתה כעגל ירבעם. ופיה כפי אתון בלעם. ואפיה הבאיש ריחם. ולחייה נס לחם. כאלו השטן בקדרות הטיחם. ופעל בפחם. עד חשבתיה מבנות חם. אבל אם חשך משחור תארה. שערותיה הלבינו. וימיה הזקינו. ושפתיה לעלות למעלה יהינו. ושניה כמו שני זאבים או דבים. ועיניה עיני עקרבים.

ואען ואמר:

תדמה בשניה לשן דבים

אוכלים אשר מוצאים ומצמיתים.

ראשה שחין נמלא ועיניה

גוזלים ששון הלב ומשביתים.

קומה כמו חומה ושוקים

כשני עצי יער מכרתים.

ולחי כפחם רק שפתיה

שפתי חמור גרם מעותים.

צורה כצורת מלאכי מות

כל פוגעים בה יפלו מתים.

ובראותי המראה הזה נפלה עלי חרדה. ופחד קראני ורעדה. ואמרתי:

בא יום הפקדה. אך התאפקתי. ורכות אליה דברתי. ואמרתי לה: בתי אחרי אשר פניך כשמיר ושית. הגידי לי מה יש לך בבית. ואיה שמלותיך ומעיליך. וחותמיך ופתיליך. וסהרוניך ועגיליך. ותמרוקי עדניך. וכלי שמניך. אמרה לי: לא יחסר לי כל. כי חנני אלהים וכי יש לי כל. וכל בגדי עזבתי צרורים בבית אדוני אבי. ובנוה מושבי. אמרתי לה: ומה הפקדון. אשר עזבת בבית האדון. אמרה לי: עזבתי שני שקים בלים. ושברי כלים. וצלחת וקלחת. ומטפחת וצפחת. ומשענת ואמתחת. ומדים קרועים. וכלים נגועים. ושתי קערות. ושלש קדרות. ובשמעי דבריה נפלתי על פני. ואבדו רעיוני. ולא מצאו חזון מיי.




ואשא משלי ואמר:

המשדים וזקים את גזורה

ישלח בך אלהים המארה.

כאלו מלאכי זעם ומשחית

לאחים לך אבל לך הבכורה.

כאלו תארך כשעיר עזאזל

ואיך נמלטת מארץ גזרה.

כאלו הזמן חשק בלילית

ומאהבה שלחך לה תשורה.

ויוצרך לא יצרך רק למען

תהי אל מלאכי מות לעזרה.

ואשרי יולדך לו מת בלדתך

ומי יתן תהי אמך עקרה.

שפתיך כמו שפתי שורים

ופיך קבר אבל בטנך מערה.

ושניך כשני דב זהומות

ובם צואה וריר כמלא קערה.

ועיניך כמו כירה עשנים

ופניך כמו שולי קדרה

וקומתך כעץ המן גבוהה

ומי יתן ואראך בו מהרה.

וליל בואך חשבתיו לי כמו מל-

אכי זעם בעת בואם בעברה.

כפרעה ליל אשר טבע בים סוף.

כמו המן ביום נתלה בקורה.

כסיסרא עת אשר ברח ליעל.

כעגלון בעלית המקרה.

ולך בטן כבטן נאד נפוחה

וצורתך כמזלך שחורה.

וידיך ידי הקוף שעירות

ואצבעות כמו אודים בכירה.

וקול ניבך כרעש בחצות ליל

ונשמת פיך כמו רוח סערה.

ופיך קבר למאכלך ומשקך

וישובו בתוך בטנך מרורה.

בשנך תכתשי הכל במכתש

ומשם נסעו העם בארה.

אלהים יהפך ראשך בשחת

כמהפכת סדומה ועמורה.

ותכריכך ישו בטני אריות

וישים לך בתוך קרבם קבורה.

וכאשר השלמתי שירי. ראיתי כי בשירי. לא ירפא צירי. ובהגיוני. לא יסור יגוני. ונגינתי. לא תעביר מגנתי. ועלתה חמתי באפי. ולקחתי שלשה שבטים בכפי. וקמתי בחצות לילה. וחסמתי פיה בשמלה. ושברתי כל השבטים על גבה. עד יצא על פיה דם לבה. וקרעתי כל בשרה מעליה. והוצאתי על גופה דם בתוליה. ואספתי כל הבגדים אתי. ועמסתי הכל על בהמתי. ובטרם עלות השחר הייתי מן העיר רחוק. ועזבתי ארצה שאיה והבוק תבוק. ועברתי את מעבר יבק. וכל היום הייתי ביערים שוכב. ובלילה נוסע ורוכב. עד ידעתי כי נמלטתי. והאמנתי כי נצלתי. אז נשאתי משלי ואמרתי:

ברוך אשר יום צר נצרני

וברחמיו חסד גמלני.

יצרי ביד סכלי מכרני

אך צור בחמלתו גאלני.

אחרי אשר חדרי שאול באתי

בטן שאול פתח והעלני.

אמר המגיד: וכשמעי תעתועי חבר הקיני. צחקתי על הבליו ושקריו. ותמהתי על חלומותיו ועל דבריו. אחרי כן קראתי בשלומו. ונסעתי מעמו. גם הוא נסע אל מקומו. והפליאני דברו ונאמו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/592