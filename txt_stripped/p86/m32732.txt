


	
	ספר תחכמוני - שער שלשים ושלשה
	



בשירים על אלפ“א בית”א יקרים. מהררי שכל גזורים.






נאם הימן האזרחי: נטיתי לבי. בעודי
רענן באבי. ועזרתי בי. לשמע חידות חכמים. וללקט
מפיהם לשמים. ולרקח מאבק שכלם רקח בשמים.
לבלות ימי בטוב ושנותי בנעימים. ויהי היום
ואני בהר שעיר. מתהלך בעיר. וראיתי חברת
משוררים. ממלאים פניני אמרים. ומפיצים מלשונם
נחלי שירים. וקרבתי אליהם. לרוות בנחלי מימיהם.
ולחזות במנעמיהם. ויאמר אחד מהם לחבריו: היש
בכם מי יחבר שיר נצמד. יהיה בו לכל לב מחמד.
ויפיו לא ימד. וישאלוהו מקצתם על השיר
הנצמד. אמר להם: דעו כי השיר הנצמד. הוא אשר
כל סוף שני בתים מלה אחת והמלה לא תשתנה.
אבל הענין ישנה. וכשמעם דברו. והבינו תכונת
מאמרו. רץ כל אחד מהם במערכת ניבו. ויחבר אשר
נתן אלהים בלבו. והיה שם איש זקן שומע ומחריש.
וממקומו לא ימיש. כצור החלמיש. וכראותו כי
יגעו. ולא נגעו. והמלאכה לא ידעו. אמר להם: דעו
כי דרך קשה רכבתם. ומבור עמק שאבתם. ומהר
חזק חצבתם. ואם תרצו לשמע השיר הנצמד.
והניב הנחמד. הטו אזנכם אלי. והקשיבו
למלי.

ויען ויאמר: תהלה לאל אשר עצמה
תהלתו. ומלאה הארץ תהלתו. והאור והכבוד
כתריו וגלתו. וצמאי טובו ירוו במעין גלתו.
הנותן רפואת כל חוטא תשובתו. לעלות למעלה רוחו
והרמתה תשובתו. להסתר מאף ה' וחמתו. ולרחץ
הליכיו בחמתו. הנותן טובת היצר פרידתו. וחברת
הישר פרי דתו. לשאב במעין השכל ותעלתו.
ולמצא בו צרי הלב ותעלתו. להרים נפשו מעפר
הבוז ואשפתו. ולהביא בכליות התאוה בני
אשפתו. ולהיות חבל אלהיו וסגלתו. ולשום דתו
מבחר חפציו וסגלתו. ובמלחמות הצרות יהי צדקו
צנתו. להסתר במחסהו מפני חמתו וצנתו. לרוץ
אחרי אלהיו ואל יחדל ממרוצתו. להשבית עשק
היצר ומרוצתו. וללקט מפרי המדע תבונתו
וזמרתו. ולערך עליו שירו וזמרתו. ולעלות
משאון החטא ונחלתו. ולהיות עסקו בעוד יחידתו.
ולהשיב אל אל יחידתו. ולגדר כרם הישר ואל יסר
משוכתו. ולהיות בגן אלהים כל אבן יקרה מסכתו.
ולכבש בעל השכל תאותו. ולהיות בנוה השלום
גבולו ותאותו. ולהסיר מום הרשע ומשחתו. ובשמן
השם הטוב ישים משחתו. ובידי הרעיון יסקל
מסלתו. וישים התם מסעד לביתו ומסלתו. אז יראה
זיו יוצרו עין בעין. ויפרח כבן פרת עלי עין.
בחקרו מאי זה מובאו ומאין. ויכיר כי סופו אין.
וידע כי הוא בעולמו אורח והלך. ואל יסיתהו
מדבש תענוגיו הלך. ובחצי שכלו יכה היצר
ויורהו. ובדרך טובה יצעק אל האל ויורהו. ואז
אלהיו יאיר אורו. ועליו יפיץ ענן אורו. ומלאך פניו
יהי שלוחו וצירו. לחבש נגעו וצירו. ואם יזיר מן
התאוה ישמח בסוף ימי נזרו. ועליו יציץ
נזרו.

אמר המגיד: וכאשר השלים אגרתו
הרצופה. ואמרתו הצרופה. וחרב מליצתו השלופה.
ותהלתו אשר בצניף כבוד צנופה. תמהו כל העם
לתקף מליו ועניניו. ולנעם הגיוניו. אחרי כן אמר
להם: ועוד אגיד לכם שירות חמודות. ומליצות צמודות.
בראשם וסופם מלות נצמדות. מלאות שכל
וחידות.



וישא משלו ויאמר:



אות אל"ף

אמונה היא עדי רוזנים ושרים

והיא מלכה וכל מלך אסירה.

אמונה היתה נפשי בחיקה

ועל כן מלבבי לא אסירה.



אות בי"ת



בוחן לבבות יחקר סוד לבך

לכן בישר החזק תמיד בני.

בו חן וטוב תמצא בעת כי הזמן

ימיר באיד גילך ושמחתך בני.



אות גימ"ל



גלעד צרי אין בו לציריך

עד תהיה חיל חטאך גורש.

גיל-עד אזי תמצא בעת יהיה

ים הזמן רפש וטיט גורש.



אות דל"ת



דור שוא יבקשו תענוג לכן דרש

האל וסורה מהתלי דורך.

דורשיו בכל-לב מצאו ישעו בעת

יד הזמן קשת אליהם דורכה.



אות ה"א



הצל יחידתך בצדקך רק

על יצרך צור חרבך הריק.

הצל כרגע סר וכן רודפי

טובת זמן רע ירדפו הריק.



אות וי"ו



ושנים חולפים כצל ונפש

אנוש תעוף כצפור וחסידה.

ושנים פושטה רק תעטה שק

בבוא יום דין לחוטאה וחסידה.



אות זי"ן



זרע אמת בן איש זרוע

תקצר אלמות על זרוע.

זה רע אשר חטא יזרעה

איד יקצרה אחר זרוע.



אות חי"ת



חני-נא בית יקר נפשי ואשרי

אנוש נפשו עדי צדק חלי לה.

חנינה תהיה מוצאה ולאל

בשיר חדש תנגן על חלילה.



אות טי"ת



טובעים בים רשע דעו נא כי

אשרי אנוש בנהר אמת טבלו

טוב עם אלהיו הוא וכן עם כל

אדם לזאת לא יחסר טוב לו.



אות יו"ד



ימאסו דברי חכמים לכסיל

רק יאהב תבל וידרש כל-יקר.

ימאסו ימיו כמו מים ושח

לשאול ולא בזבול עליותיו יקר.



אות כ"ף



כידוד יקוד תפת לך הוכן לזאת

עורה ולעבודת אלהיך כסוף

כי דוד ואח לו יעזרו אותך בעת

מותך וראש עולמך ישוב כסוף.



אות למ"ד



לוחץ לבבו אחרי התאוה

לך אחרי שכלך וארחותיו למד.

לו חץ תפלח בו בלב האויבים

ובעת תהי ערם לך יהיה למד.



אות מ"ם



מורים דבר האל ומתגאים

שוכני קברות יושבי מדין.

מורים היו את לבכם לאל

אולי נקיים תצאו מדין.



אות נו"ן



נצפה לך אלהינו הכי לך

גדולה על בני אדם נסוכה.

נצפה מאמרינו זהב שוא

ומסכה עלי כל-לב נסוכה.



אות סמ"ך

סוגה ערוגת תאוה שושן

הרחק ואל תבוא בעם סודה.

סוגה מאד נפשם מלאה חטא

אכן לאל לא נעלם סודה.



אות עי"ן



ערם בלי צדק הלא תבוש למול

האל קחה סות תם אבל אותו עדה

ערום תהי אם תחלש חיל יצרך

לכן שאג עליו וכשחל עדה.



אות פ"א



פנה לבב משכיל מסלתו

מחטא. ועלו מזמן פורק.

פנה ומגדל יהיה לו אל

מחיל זמן עצמות אנוש פורק.



אות צד"י



צדו צעדי מוקשי חטאי

עלי כמימי נחלה צפו.

צדו נאות גילי עדי אויבי

ראו ביום אידי וגם צפו.



אות קו"ף



קרב ימים בלי תכלית. וצירי

תלאות רחפו עליו קלעים.

קרב לבי לעבדות אל ואל תט

לבית מדות פטורי ציץ קלעים.



אות רי"ש



ראשים לעפר שפלו כלם

אחר אשר על הזמן רדו.

רשים ודלים נהפכו בסוף

כי מר לחכם צוף אשר רדו.



אות שי"ן



שער לבבי בעבודת אל

כי טוב ונוח אמצאה שמה

שער דביר התאוה אסגר

עד יחרב גם יהיה שמה.



אות תי"ו



תבל יגוניה בלי קצב

כאשר מצוקיה בלי תכלה.

תבל עזב בן איש ושוב אל אל

וערך תהלה לו ולא תכלה.

אמר המגיד: וכאשר השלים אמריו.



ומליצות דבריו. נפלאו כל היושבים בטוב טעמו.



ומתק נאמו. וישאלוהו על שמו.





ויען ויאמר:

אני חבר ותוך פי נחבאו כל

פזורי שיר ונדחי המליצות.

ואם חכמות לכל רוח נפוצות

הלא המה ברוח פי קבוצות.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32732