


	
	מסעי יהודה פרק ראשון
	






מסעי יהודה – חמישה פרקי מסע מחורזים לאלחריזי יוצאים לאור על פי כתבי יד עבריים בידי יוסף יהלום ועל פי כתבי יד בערבית־יהודית בידי יהושע בלאו
מכון בן צבי, יד יצחק בן צבי והאוניברסיטה העברית ירושלים תשס״ג.













נאם הימן האזרחי הגד הגיד לי חבר הקיני ויאמר לי הייתי בארץ תבץ / חליצות המליצות אשבץ
/ ונפוצות התבונות אקבץ / ויהי היום ואני בשער העיר / וארא תחת אלה עבתה קבוץ המון רב
/ ואספסף נערב / וכאשר קרבתי בלב משתאה / לראות המראה / מצאתי חברת משכילים / מבני הפחות והאצילים
/ בדברי מליצות מדברים / ושיר נעימות מחברים / וממחצב לבם פנינים
חוצבים/ וממעין שכלם מים חיים שואבים / וזה לזה רוצה לנסות / למען ילמדו מלאכת השיר לעשות / וכאשר ראיתי כי במלאכת השיר
באו / ולערך מלחמתו נצבאו / ידעתי כי אני גבורם / ויושב על כסא כבודם / ולי יתנו ידם.



ואען ואמר אנשי לבב שמעו לי / והקשיבו למליצות שכלי / כי אני האיש אשר בניבו הררי עד ירעיש
/ ובשירו הפנינים יוביש / ונחלי
איתן בשכלו יוביש / ויוציא מים מצור החלמיש / והרוצה
לנסות עדיו יגיש / והמאמין לא יחיש / אמר
לי ראש הקרואים במה כחך זה / ובמה נכר שכלך
ויחזה / הבשירות / או באגרות / ובחרוזים נחמדים
/ או במלים מפורדים / אמרתי דעו כי לבי בכל קלע
יקלע / ושכלי בכל תושיה יתגלע / ובכל אשר
תנסוני / תמצאוני / אמרו לי אם כן השקנו מן
המעין / והשמיענו משירותיך אשר חברת בכל
ענין / אמרתי להם כדבריכם אעשה / וסודי מכם לא
אכסה. ותחלת מה שאזכור לכם שירי תשובה /
עשיתים לבקש סליחה על המשובה

          אלהי, יעלה זכרי לטובה / ואל תרחק, הכי צרה קרובה.

          והבט נא לגדל התלאה / ואל תבט לגדל המשובה.

          במי דמעי מחה פשעי ואל נא / תהי חטאת יהודה עוד כתובה.





וכתבתי אלה השירים על היכל בית הכנסת / יפה מתנוססת:

          שדי, שעה קול צועקים אליך / משתחוים לפני הדום רגליך.

          רמת ועצמת ונעלמת באין /מקום ונגלית במפעליך.

          על כן עבדיך ידיהם קצרו / לבנות לך נוה כפי גדלך.

          אולם בכחם כוננו מקדש מעט / לשום מגמתם להיכלך.

          לבך ועיניך יהי שמה, הכי / לבם ועינם נשאו אליך.





ואלה עשיתים על עיר ירושלים / בבואי אליה ממצרים:

          שלום לעיר שלם אשר יפיה / נעלם לרואים אומרים איה.

          כל עת אחונן את עפרה כי / היא מחלת נפשי והיא צריה.

          עיני בעת כי ראתה אורה / לא נעצרו בה ענני בכיה.

          האל אשר אוה למושב לו / יראה ברב עניה ושב שביה.

          בוכה לנוד דודה בחמלתו / ימחה דמעות מעלי לחיה.





ועוד אמרתי / ועל זה הענין חברתי:

          לציון שאפה נפשי ורוחי / היות בה כל ימי חיי מנוחי.

          בחשקה ינעמו לי התלאות / ואתן־בה למכי ראש ולחי

          ולא אתאו לבלתה כל ימותי / עדי אגוע ונס כחי ולחי.

          אחונן את אבניה בכל עת / עדי ישאיר עפרה אות במצחי.

          ואיך אכסוף לטוב רקחי בשמים / והיא בשמי וטוב רקחי וריחי.

          עפרה אעשה מרפא לנגעי / ואמרח על שחין לבי ויחי.





ואלה עשיתי בחליי / כשהפיק האל צריי:

          אל נא אלהי יחרה אפך / על דל אשר יחסה בתוך צלך.

          אל תעלני בחצי ימי / מותי היועיל לך ויסכן לך.

          לא אשאלה עשר ותן־לי ה/נפש ואכן הרכוש קח לך.





ועשיתי על איש מחסידי עמו / נפטר לעולמו:

          מפחדך נפשך בצום ענית / עד כי לחוט השערה דמית.

          יגעו בני נבל ויגעת לטוב / כי ירדו המה ואת עלית.

          אשרי יחידתך אשר שמת בכס / עליון ואותה משאול פדית.





ואלה עשיתי בים / בהנצלי משאון גליו ודכים:

          במה אקדם אל ומי אני / כי עד הלם חסדו הביאני.

          מקצה אדמה ואציליה / לבא להר קדשו קראני.

          ובים בעברי בשרני כי / תעבר במים אתך אני.





ואלה שלחתי לקבר אדוננו יחזקאל / מכבד חטאי להקל:

          לבקר קברך עיני אגמים / ודמעתי מגוללה בדמים.

          נביא האל יחזקאל המכבד / בפי צבאות מרומים והדומים.

          קרבי נכספו ללחך עפרך / וללקט מעפר קברך לשמים.

          ולשאף מרקחות בשם בריחך / מקטרים בכל ראשי בשמים.

          ואז אשיר לאל חיי ואומר / חבלים נפלו לי בנעימים.





ואלה עשיתי לקבר אדוננו עזרא הסופר / למצא כפרה:

          לאור עולם אשר החפיר מאורות / וסביב עומדים לו כמנורות.

          ועדיו שומעי שמעו יבואון / ונפשותם ירימון לו תשורות.

          ואיך יוכל לכחש נפלאותיו / ובו העוברים יראו גבורות.

          כבוד עליון סביב קברו ינוצץ / ויפיץ אור לעינים סגורות.

          כבוד עזרא קדוש אל המכבד / אשר הוא ליקום עזרה בצרות.





ועשיתי לאיש עז וקשה / משיב על חבור רבנו משה ז״ל



          כל משיב על דברי משה / שבר עול גם מוסר נתק.

          תאלמנה שפתי שקר / הדוברות על צדיק עתק.





ועוד עשיתי בענינו / על המתפאר עליו בהגיונו

          והחלש בעת יהיה בביתו / יגלה את גבורתו לאשתו.

          ועת אל הקרב יגש ויקרב / אזי תתגל כלמתו ובשתו.





ואלה עשיתים / ולרבנו משה מספרד שלחתים:

          מאתך השר תהלתנו / ובך וממך כל גדלתנו.

          מלאך אלהים את ונבראת בצ/לם אל ואם אתה כתבניתנו

          בגללך אמר אלהים נעשה / אדם בצלמנו וכדמותנו.





ועשיתי בענין אחר הפכם / על אנשים השחיתו דרכם:

          הוי על אנשים לא לעזר נבראו / על כן בזכרם יפלו פנינו.

          הם כשורים מבלי לבב ואיך / ידעו דבר חכמה ויתבוננו.

          לא בעדם אמר אלהים נעשה / אדם בצלמנו וכדמותנו.





ואלה עשיתי לר׳ מנחם בר יצחק דין מצרים / אשר אין כמוהו נדיב ידים ונקי כפים.

          ימינך מנהר פישון רחבה / ולך ברא אלהים הנדבה.

          לך נפש אשר תפיץ יאורים / והיא מלהבי האש חצובה.

          ולו נגעה ימין כל קופצי יד / וכל כילי בידך הנדיבה.

          אזי שבו בני דורך נדיבים / ולא נשאר אנוש כילי בצובה.





ואלה עשיתי לחכם אברהם בן רבנו משה בן מימון ז"ל.

          עשיתים בירושלים. ושלחתים למצרים:

          אם היקר אדון לכל אדון / הוא באמת עבד לאברהם.

          מיום כבודו נעלם מני / אלך משוטט בעדו נדהם.

          כמהו שעפי לו בעברי א/רץ נוד ואתי יעבר כמהם.





ועשיתי לאיש אשר היתה לו בת בתולה יקרה / ונמצאת הרה:

          ויונת חן מקננת בחיק אב / ממלא יום ליום טרפה ומספיק.

          חשבוה כהא רפה אבל עת / בחנוה מצאוה במפיק.





ועשיתי לאיש מן הנבלים. וראש הנוכלים:

          ראו כילי אשר ידו בתולה / לכל־שואל ולכילות בעולה.

          ובו פלא ואות כי הוא באחד / ויחשב כסנהדרי גדולה.





ועשיתי לאיש בעל המדות והמעשים / ר׳ שמואל בן הראש ר׳ נסים



          השר אשר לו בין צבא רום מחנה / לבי לפרודך מדכא נענה.

          אקרא ולא יענה משושי בלתך / אך הבכי טרם קראתיו יענה.

          אתה מאור עולם ותשכן מחשך / כן השכינה בערפל תחנה.

          אש הסנה בך נראתה השר הכי / אתה כמלאך אך בהסנה הסנה.





ועשיתי לאיש אשר ידו סגורה / ועב נדבתו עצורה:

          ידך לשואל סגורה / בתולה ואיש לא ידעה.

          לו אמך היתה כן / לא יהיה מום בזרעה.





ועשיתי עוד עליו / ושלחתים אליו:

       ראו כילי אשר ידו כסלע / ולבו לעצר אותה יאמץ.

       אנשים נוקדים ידו בפתח / ואך הוא מחליף אותה בקמץ.





ועשיתי לנער נשא אשה זקנה / ולה עשר ואין קצה לתכונה:

       נפלאת גבירת חן בעניניך / מרב כבודך יבעלוך בניך.

       לו תחזי צורת דמותך תוך ראי / מוצק לפחדך נפלו פניך.

       יפיך מעט כימי שנות בעלך ועש/רך רב לאין קצה כמו שניך.





ועשיתי לאיש נבל אשר קפץ מני ידו / ולמד הכילות מיולדו:

       אם בן נבל קפץ מני / ידו מצות יולדו הקים.

       נשבע האל בל יהיה על / נכבדים חסד הרקים.

       כי לא ינוח שבט ר/שע על גורל הצדיקים.





ועשיתי לאיש נדיב בלשונו / וכילי בהונו:

       אם בעלי משרה כמו עין / אתה אמת להם כמו אישון.

       ובעת ירוצון על נתיב היקר / אתה לבדך תעבר ראשון.

       ואשר ימלאון הם במעשה יד / אתה תמלא מדבר לשון.





ועשיתי לאיש משלח מדנים / ראיתיו והוא מתפלל בענוה ובתחנונים:

       ראו זקן עולה להפיל תחנונים / בלב יקבץ און ומלא תזנונים.

       בלבן מתעטף כשובך היונים / מלבן מבחוץ מטנף מבפנים.





ועשיתי לאיש יצא לו שם נדבה / וידו מטל נדבות חרבה:

       אתמה לעבי טובך איך נכלאו / דודי ונוזלי ידך איך קפאו.

       אתה כמו מחול אשר לו קול מאד / גדול. ובוקעיו ריק ורוח מצאו.





ועשיתי לאיש מאנשי כלנה. הללתיו וברח לחרן ממני ונסתר מעיני:

       יליד זלות. אחי נבלות וכילות / אשר כל הנבלות נקבצו בו.

       והללתי שמו בשתי לשונות / ונכשלתי במאמר פי וניבו.

       ואולם עת דרשתיו לא מצאתיו / ואמרו כי לחרן שם נתיבו.

       ואם נחבא ונסתר מלפני / שמו הרע בפי עטי עזבו.

       כמו עכבר אשר נחבא בתוך חור / ועזב חוץ בפי חתול זנבו.





ועשיתי בכלנה על איש מן הנבלים השורים / עושה שירים.

;וחוצב בורות נשברים / ומימיו מרים.

       קללות הוא מחבר שיר כצואה / והצואה בפיו יחשב כנפת.

       והגיונו יגלה את קלונו / וערותו בשירו נחשפת.

       ואביו הוא משעבד לנבלות / ואמו לחרפות נחרפת.

       ונאספו לעולמם שניהם / וחרפתם לאות לא נאספת.

       והבן עד עלי טמאת אבותיו / כריח רע עלי בית הטנפת.





ושאלתי ממנו ספר / כל משליו משלי אפר / ותכף אשר שלחו /



בא אלי ולקחו / ועשיתי עליו:

       קללות בא והשאיל לי כתבו / ביום אחד. ובשני גזלו.

       חשבתיהו בעת תתו וקחתו / ככלב שב לקיאו ואכלו.





ועשיתי לאיש כילי אשר הבטיח אותי בנדבתו ונדר נדרים /

ויוצא פרח ויצץ ציץ ויגמל שקרים.

       בהתנדב בפיו כילי / ויחשב חטא אשר בטא.

       יהי קופץ שתי ידיו / ונסלח לו אשר חטא.





ועוד עליו עשיתי / וזה חזיתי:

       כילי התעלים מומך / הנה בידך עדך.

       כילות בך דבק עדי / היה לאות על ידך.





ועשיתי על היין / הנחמד למראה עין:

       וכל חדש מאד יערב וינעם / ועת יבלה יקוצון בו נפשים.

       ויין כל אשר יבלה ונושן / משמח אלהים ואנשים.





ועשיתי בחשק בימי הנעורים / ותענוג הבחורים:

       צבי החן דמות יוסף ביפיו / ועל ראשו עטרת הוד כחלם.

       ונפשי היא לכף רגלו כחירק / והוא גאה ורם עלי כחלם.

       ונגשתי לגן פניו כגנב / ללקט מגדני פיהו ואוכלם.

       ועלי זרחה שמש לחייו / ודמים לי והן רוחי אשלם.





ובענין הדמעות / היורדות מאש הצלעות / אמרתי:



       אסתיר צפון חשק בלבי אך / דמעי כנס נגלה בראש דגל.

       לבי עלי נחל אמנה הוא / שוכן אבל דמעי בעין רוגל.





ואמרתי על הענין / להקיר נוזלי שיר מן המעין:

       הה נגלה סוד חשקי, אחר / היה בכלוא לבי לחוץ.

       דמעי רגל אל עיני ו/יגד לשני אחיו בחוץ.





ועשיתי באשה אשר לקרא תורה יודעת / וכל איש למשכב זכר יודעת:

       שאלוני בעד אשה חכמה / עניתים למדה חכמה לבשתה.

       מזמתה לזמתה למופת / וסמן נאמן דעתה לדעתה.





ועוד עשיתי על עניניה / לגלות תזנוניה / והיה שמה טהורה:



       ואשה חכמה להרע ערומה / נתיב חטא תסקל וישר תעקל.

       וקראו שמה יולדיה טהורה / וכן הוא. ואכן כטהרת יחזקאל.





וחברתי ספר גורלות / לאיש מחשובי הקהלות / וכתבתי אלו השירים:



       שר היקר אתה נסיכנו / ונשיא אלהים את בתוכנו.

       הנה לך ספר אשר מליו / יאמרו: לכו נכרע למלכנו.

       קוראים לך קומה משול בנו / כי שכלך יאיר חשכנו.

    דברי אמת תמצא בפינו יום / גורלך תפיל בתוכנו.







ועשיתי לנשיא כילי ראיתיו דואג על העב הנעצרת / בשנת בצרת:

          אל תחרד על הנשיאים שר יקר / אם נוזלים לא יצקו עליך.

          כי ממך למדו קפץ יד כי שמם / כשמך ומפעלם כמפעלך.





ועשיתי על החכם ר׳ יוסף המערבי / בנסעי לצובה מארץ צבי:



          בך הוביש אלהים ים דמעות / בך אמר לצולתם חרבי.

          בלבך בית זבול בנה לשבתו / לשון קדש ויאהל שם ערבי.

          והיית גביר ורב במערב / ובמזרח משחך אל לנביא.

          ואמנם כי ארם צובה כמקדש / ואתה בו כמו נר מערבי.





ועשיתי על קהלה / מואסת התהלה:

          שדי שלח צועים לרושש כל / טובת בני כלנה וכלנה.

          עשרה וכל חילה לזרים תן / וחשף יפי סתרה וגלנה.

          אם כספינה רחבה קצר / אותה ואל אמה תכלנה.





ועשיתי על בני עדינה / אשר היו בימי קדם פאר כל מדינה /
ועתה נותרו למשל ולשנינה:

          אנשי עדינה נבזים שפלים / מבחר המונם דמן באשפה.

          לא אחריש עד אשית ללבם / להיות לחצי שירי כאשפה.

          הן אם תמול בם היו אצילים / היום יקרם אבד ונספה.

          היום בשחת ותמול בשחק / היום באשפה ותמול בחפה.

          הם לא לעזר ולא להועיל / כי אם לבשת וגם כן לחרפה.





ועשיתי לאיש כילי מכל אשר לפניו / והוא נחשב נדיב בעיניו:

          וראיתי אנוש כילי ולפני / נדיבים הוא בעיניו ראש לכלם.

          ולא יעלה למעלות הנדבה / עדי יוכל חמור לעלות בסלם.





ועשיתי לאיש מנדיבי ספרד כמוהו בנדבה לא נהיה / ושמו ר׳ חייא:



          שאו שלום לגביר / יקר עם תם החביר / וזכרו קול יעביר / נדיב הדור חייא.



          למי חכמות צמא / ולעשות טוב הומה / ערמות היקר מ/עפר שפלות חיה.



          ולו מנדבתו / יאו איש נשמתו / יחיה זולתו / ונפשו לא חיה.





ועשיתי לאנשים הללתים בשירים / ולא הבינו דרכם / ולא ידעו ערכם:



          תשורת שיר שלחתיה לאישים / חסרי בין ושכל עם תמימות.

          וחשבו את תהלותי לקלון / והרע יחשבו ישר ותמות.

          וכלם בנבלות הם שמחים / ואכן ימאסו דברי נעימות.

          ודמיונם כרמש הגללים / אשר במור יהי אבוד וצמות.

          תנה אותו בתוך צואה ויחיה / ושמן ראש משח ראשו וימות.





ועשיתי לאיש נדיב שלח לי מנחה / וביום השני כפל לי הארוחה:

          נדיב הלב אשר העשיר בני איש / ולא נמצא בימיו דל ומסכן.

          שתי ידיו שתי צרות מקנאות / וזאת תיטיב והשנית תתכן.

          בעת תגמל נדבות יד ימינו / תקנא השניה לעשות כן.





ועשיתי בענין החשק / בעפר אשר עיניו כלי נשק:

          צבי החן אשר שכן בלבי / שרפהו יקוד צלעי ומעי.

          ולולי כי הרגני בעיניו / והרבה עד מאד חנם פצעי.

          נתתיהו כבת עיני ושמתיו / כעץ שתול על פלגי דמעי.

          ועל רשעו נתתיהו בלבי / עדי שכן חררים בין צלעי.





ועשיתי לאיש היתה לו שפחה / והוא ואביו היו מתעוללים בה / זה הולך וזה בא:



          שמו מתי צדק ויושבי שערה / כי גברה זמה ופיה פערה.

          איך מוסדות שחק לזאת לא ירגזון / כי איש ואביו ילכו לנערה.





ועשיתי באיש ראיתי בראשו מצנפת עצומה / כפי מאתים אמה:

          ומצנפת בראש נבל קשורה / חשבתיה כלי מלא כלמה.

          מאד גדלה והיא עומדה עלי ריק / כמו תבל תלויה על בלימה.





ועשיתי על איש מרוח אשך / ונשא אשה יפה זיוה יאיר בחשך:

          חבק דודי שדי כלה נעימה / ולא יחסר לך תענוג וכל טוב.

          עלה עמה עלי ערש אהבים / עדי תהיה כגן רוה ורטב.

          ראה ביצתך עמה ברוכה / והיא ביצה אשר נולדה ביום טוב.





ועשיתי על שיבה. אשר בימי נעורים זרקה בי / וכנגע פרחה בלבי:

          מודה אני מעשה מתי עולם / הלובשים לבן ביום אבלם.

          כן שערותי לבשו לבן / על נוד ימי נער וסור צלם.





ועוד בענין הזה עשיתי / וללכת בדרכה נסיתי:

          דאו כרגע עורבי קדרות אשר / קדם בשער שערי שקדו.

          דאו ותוך קירות לבבי קננו / מיום אשר משערי נדדו.





והעתקתי בספרד בלשון הקדש ספר מורה הנבוכים / לאחד מן הנסיכים /



          והיה לראותו כוסף / ושמו יוסף / ושלחתיהו לו עם אלו השירים:



          שלום לך עורך קרב חכמה / כי בה זממיו יום וליל נצים.

          עד קנאו בו יוצאי צבא / וישטמוהו בעלי חצים.

          אם תאהב לעלז בגן חכמה / הנה ערוגה מלאה צצים.

          או לבך תקריב לאל קרבן / הנה לך האש והעצים.





ועשיתי בעיר כלנה לאיש לקח הבוז תרומיה / ושמו יחזקיה:

          אמרו לראש העם יחזקיה / יחיד בראך רב עליליה.

          כמעט ואבדו הנבלות, אך / להם שלחך יוצרך מחיה.

          אינך יחזקיה, וחלילה / כי אם מנשה בן יחזקיה.





ועשיתי בצרפת לאיש חנף מכל עמו / יצחק הלוי שמו:



          אמונה אין בלתה / ברום שחק שבתה / שבי נפשי אתה / ועמה הלוי



          יקר והוד יש בה / והאות על טובה / אשר אין חלק בה / ליצחק הלוי.





ועשיתי בארצות מערב לאיש טפסר / ללמדו דרך מוסר.

          דורש קנות מוסר קחה כל יום ראי / מוצק להביט מחזה צלמך.

          כי אם יהי נאה היה נשמר לבל / תחסיר בחסרון פעלך תמך.

          או אם יהי בו מום היה נשמר לבל / מום חטאך תוסיף עלי מומך.

          אם תט לניבי אויביך תחלש / וברב גאונך תהרס קמיך.





ועשיתי בטוליטולה על הנשיא ר׳ יוסף בן שושן כשנפטר לבית עולמו:



          שנה אשר בה יהוסף הגביר נאסף / תאבד הכי אחריו צאן אובדות נהי.

          היתה שנת איד שנת זעם וצרה שנת / יגון והאל שמה קרא שנת נהי.





וקדם מותו בחדש אחד או שנים / שמענו כי יש שבר במצרים

          וכי משה עלה לשמים. ואען ואמר:

          שבר מעל שבר נקרא / לבות שומעיו כארי שוסף.

          כי אחרי מות משה גוע / השר יוסף ויאסף.

          לשכן במחיצתו בא ו/יקח משה עצמות יוסף.





ועשיתי בעניני תבל / אשר הם נובלים כציץ נובל:



          ורואה בלבבו / זמן רע ונתיבו / בנקרת צור יבא / ונחבא במחלה.



          ותבל כמסחר / וכל איש בה יתחר / ומה זה בה אבחר / והיא רעה כלה



          וסכת טובתה / אני פוסל אותה / למען חמתה / מרבה מצלה.





ועשיתי לאיש קדמתיו בתהלתי / ולא הכיר ערך גדלתי:

          לבבי קח לך מוסר ושור כי / תהלתך נבלים בוססוה.

          חשוף שירתך לפני חכמים / ולא לפני סכלים יחמסוה,

          ואם תשליך לך אבן יקרה / לרגלי הכלבים ירמסוה.





ועשיתי לאנשי הדור לזכור עניניהם / ורוע מעשיהם:

          הה כי בני הדור אריות טורפים / כי לעשות נזק ידיהם פושטין,

          לכן שמור את נפשך מהם הכי / כל היקום לסטין והכל שוחטין.





ועשיתי בחדש תענית ישמעאלים /



          כששמעתים משכימים בעלות השחר



          ואוכלים:

          האל ענג נפשות עמו / במאכלים. כי לא ענה.

          לא ירעיב אל נפש צדיק / רק ישביע נפש נענה.

          כי לא צוה ענות אדם / נפשו רק אחת בשנה.

          שוא לכם כל משכימי קום / כן יתן לידידו שנא.





ועשיתי על אחד מן הנבלים / גאה בהונו עד כוכבי הכסילים:

          בראותך נבל אשר / עלה ושם בזבול דביר,

          פתע יהי נשבר ושח / כי אחרי דרגא תביר.





ועשיתי על איש נבל וכילי / ואין בפיהו רק ׳לו׳ ו׳אולי׳ /



          וימת בצמא והוא יושב על אובל אולי:

          שאלוני על הנדבה ושלמה / עניתים היא והוא כאש עם נוזלי עב

          לשון כוסו דבק לחכו בצמא / ושפתי שלחנו עטופים ברעב.

          להסך מי רגליו יפחד פן יצמא / וכן יירא לבדוק נקביו פן ירעב.





ועשיתי על ענין הדמעות / אשר מן הלב נובעות:

          כל הדמעות יזלו גם יחדלו / עתים לבד דמעות עשוקי אהב,

          כי איד בכי עת מכבדם יעלה / יהיה למים בעלות הלהב.





ועשיתי עוד על הענין / ולשאוב מן המעין:

          אלו כפי אידי דמעי יזלו / לא דרכה רגל אנוש יבשת.

          אמנם דעו כי לא למי מבול לבד / כי גם לדמעי נראתה הקשת.





ועשיתי על הנשיא הגדול רבנו ששת ז״ל אשר היה ראש נדיבי עולם /



          ואסף החמודות כלם:

          אם תשאלו על הגביר ששת



          / הוא בזמן נשאר לראש פנה.

          נגע עדי זקנה ונדבתו / לא בלתה. אך יספה עדנה.





ועשיתי בענין האהובים / הנעימים והנאהבים:

          מרחב ארצות צר ולא / יכיל שנים אויבים.

          כאשר מקום זרת מאד / רחב לאלף אוהבים.





ועשיתי על קהל לוניל / ישמרם האל:

          שפת יתר התשיג מהלל עם / אשר שכלו ביראת אל יריחו.

          ושולח דבר חכמה אליהם / ועורך אל מאור שמשם ירחו,

          ושולח רסיסי טל לים סוף / ומביא שי תמרים אל יריחו.





ובהיותי בלוניל בקש ממני ר' יהונתן הכהן ז"ל להעתיק לו סדר זרעים.



          לר' משה אביר הרועים. והעתקתיו ואליו שלחתיו עם אלה השירים:



          יצו אל שלומים / לחברת תמימים / חכמים נעימים / נבונים ידועים.



          חשכה כאורה / ישיבון בתורה / והיא כמנורה / והם לה גביעים.



          אקדם גבוהים / ואורי נגוהים / וכהני אלהים. במנחת זרעים.





וכתבתי ליוסף מקור התושיה / בן השר המצרי ר' עובדיה ז"ל:



          השר, לך חכמה ובין יתיחשו / ובתוך לבבך נמצאו יום חפשו.

          וביום ברא האל חמודות הזמן / וישוטטו למצא בצל מי יחסו

          אמר אלהים: מהרו ולכו אלי / יוסף אשר יאמר אליכם תעשו.





ובענין החשק עשיתי אלה השירים / בימי הנעורים:

          צבי החן אשר לחיו / בספירים מעלפת,

          ועיניו שולפים עלי / ברק חרב מעופפת.

          שפתיו צוף ופניו גן / ושניו דר ופיו נפת.

          בגן לחיו משוש עיני / בעת צופה ונשקפת.

          אבל נפשי באש חשקו / צרובה היא ונשרפת.

          שתי עיני בגן עדן / אבל לבי בתוך תפת.





ועשיתי בעיר כלנה על איש אשר ברוך שמו / ונבלה עמו:

          נבל אשר קנא לנבלות מולדו / עד בנבלה נמשלו כבן כהור.

          נקרא ברכות אך קללות הוא שמו / כאשר לעור יקראו סגיא נהור.





ועשיתי בעדינה על איש מן האצילים / אשר היה מתעלל בתעלולים:

          עדינה בה אנשים כבהמות / ונרבעים לפריצים נבלים.

          והמה בועלים כי הבהמה / והכלים כרגלי הבעלים.









וכתבתי לאיש מאצילי הדור וגביריו / למען אחרו לי פעמי ספריו:

          שאו שלום לדוד אטר ואלם / שפל רוח ועלי גאותו.

          לאטר מכתב ספר לדודו / ואלם יחשך לו ניב שפתו.





ועשיתי לאיש נשא אשה קדושה / והיה מתחבר לכל אשה קדשה:

          חושק בנות נכר ועוזב רעית / חיקו. עברותיו גשו לשמע.

          עבור בנות קדש בזרות יחליף / כי הדחויות יחשב לקבע.





ועשיתי בענין דמעות העינים / הנגרשות כיאור מצרים:

          זמן רע החשיך עיני יגונך / ורמה ידך בל יחזיון.

          שעפי, עד למתי היגונים / בכנפיכם בכל עת יחסיון.

          ושמחתי בבת עיני תמיתון / לרב בכיי – אבל הבת תחיון.





ועשיתי בחרוף הנבלים / וגדוף הנוכלים:

          הם כבהמות מבלי זנב אבל / להם זנבות רק בערפם נקשרו.

          אות על קפוץ ידם בעת תחפץ ראות / שור מאחוריהם ידיהם אסרו

          אם תאסף מנין לך מהם תפ/לתך אסורה כי עשרה יחסרו.





ועשיתי שיר מוסר ותושיה. בעניני המחיה:

          אל תהיה עצל לבקש לך / מחיה ושים קנך מלון אורחים.

          כי לא תהי מוצא מנוחה במ/נוחה ובעליות מרוחים.

          הבט לשון קדש ושור כי לא / יתקבצו תוכו שני נחים.





ועשיתי לאיש מרבה לקנות ספרים / והוא מן הכסילים והבוערים:

          ראו פתי אשר נושן בסכלו / ורעותיו חדשים לבקרים.

          והוא מרבה קנות ספרי תעודות / וידמה בם חמור נושא ספרים.





ועשיתי על איש הללתיו בשירי / והכיר מליצות דברי:

          השר, חליצות ממליצותי לבש / יען צרי צירי לכל ציר יחבש.

          רודה דבש מלי יהי מכיר אמת / כי מגוית הארי רדה דבש.





ועשיתי בדמשק על הדין / לסבה ולענין:

          אנוש נטע בכרמו עץ פרי גם / עבדהו ביום וליל והשקה.

          ועת החל נתן פריו בעתו / ואל כל חך אכילתו מתוקה,



          נתשהו ותם לריק יגיעו / וככה מעשה ר׳ צדקה.



          תמול בנה דביר מוסר והיום / הרסהו ושב שוחה עמקה.

          אקו משפט והן משפח ומפח / ולצדקה והנה קול צעקה.

          ולא ידע הכי צור שם בתוך פי / עלי כל אויבי חרב מרוקה.

          ועת כי אשלפנה. הענקים / אני מוסר בזעם לעלוקה.

          אני אחריש ועת שירי ידבר / זמן ירעיש בידו החזקה.

          ומי נגש למלחמתי ונמלט / ומי שלח בהודי יד ונקה?





ועשיתי במצרים לדין ר' מנחם על ענין ר׳ הלל אשר בטחתי בו.
ונכשלתי בניבו:

          קראתי בצר לי פסל / ואבטח על עצב נבזה.

          היה כסף סיגים וצרפ/תיהו אולי סודי אחזה.

          ואשליכהו לי באש / ויצא העגל הזה.





ופעם אחת הציקוני בליל שבת פרעושים / נושכים כנחשים. ואען ואמר:

          לבי לפרעוש חלל יצועי / ורוות בדמי כל תענוגו.

          לא אשקטה עד אשיב גמולו / וביד עוונו כיום אמוגו.

          מועד ושבת לא יעצרני / להפך לאבל חדשו וחגו.

          אמרו חברי: הן החכמים / אסרו ביום השבת להרגו.

          ואומרה: הם אמרו תחלה / הבא להרגך השכם להרגו.





ושלחתי מדמשק לחמת אל הרופא ר׳ משה בר צדקה:



          גביר ההוד, גדור פרצך וגדרך / ושוב לרעות שאר צאנך ועדרך.

          ואל תשכח ידידים לך יקוו / ויוחילו דבר פיך ונדרך.

          הכי אתה כרוב ממשח ולכן / לעירך שוב ושים הדרך בחדרך.





ועשיתי על הנשמה. והנפש החכמה:

          חונה ונסגרת בבור גויה / מיום חנותה נצלה עדיה.

          רמה התחבר אלי כימה / מי יעריך דפיה להוד יפיה.

          יום פשטה הגוף אזי לבשה / עדיה והסירה כסות שביה.

          זורחה כשמש עלתה מבית / כלא נוה חשך ומאפליה.

          יוצרה בשחק הללה כי כן / כל הנשמה היא תהלל יה.





ועשיתי על ארך ימי הגלות / ורב שנות הדלות והשפלות:

          חסין גבורות ידך גלם / ביום ואיך תוכל להתעלם.

          רצוץ בבור גלות ישועתך / יחלם כמו עבד פדות חולם.

          ישאל בעד הקץ ואין עונה / ידמה לעור ישאלה אלם.

          זה לו שנות אלף יקו אולי / תפקד עוון צריו ולא שלם.

          יה שוב וישראל לעיר הראל / תשיב ויבא יעקב שלם.





ועשיתי בענין בקור בית התפלה / לערך לאל תהלה:

          חצר בית קדשך קמתי לבקר / לחוות נעמך ערב ובקר.

          ראה עצבי ושור מצפון לבבי / אשר יראה צפוני כל וחוקר.

          יקו לבי וכל שברו בך שם / וידע באמת כי לא תשקר.

          זרה אויבי כמו דוה ועיני / מקנאי מחזות טובי תנקר.

          ימינך שים עלי גפן נטעתה / ואותה אל תהי נותש ועוקר.





ועשיתי לאיש מן הנוכלים / והוא מזרע אצילים:

          כילות בתבל שוטטה לא שקטה / עד כי בלבך מצאה מרגוע,

          לו נגעה ידך בעבים נפזרו / או בעינות מאנו לנבע,

          או בעשבים יבשו עד נשרפו / או על דגי ים תמנו לגוע,

          או דרכה רגלך בחרמון קנאו / על רוב יבושת הררי גלבוע.





ועשיתי לאיש מן הנדיבים / ומגזע החשובים:

          אמר אלהים לנדבה שחרי / השר למען בך מאד רב גילו

          עזבי בני תבל ולו בלבד לכי / כי הוא אדוניך והשתחוי לו.





ועשיתי על אישים יחליקו לשונם / וקבר פתוח גרונם:

          ויש אישים מתוקי ניב ושפה / ובלשונם יפתוני וניבם.

          יגלו לי פני רצון ואהבה / וידעתי הכי ארבם בלבם.

          ואיך יוכלון צפן רוע לבבם / והכרת פניהם ענתה בם.





ועשיתי על ענין הנדוד / המבעיר בלבי כידוד:

          ידידי ידודון וירעו רעי / ולנדודם אמצא יקוד אש בצלעי.

          ומי יתן קרבו חשוקי כמצוקי / ודודי כנדודי ורעי כדמעי.





ועשיתי על ענין הפרידה / אשר בה רגלי לכודה:

          למתי נע ונד אהיה כקין / הלום יגון ולא שכר ויין.

          אקו ישע ולא אחזה ואולם / מצוקים אחזה עין בעין.

          כמו עור במחשכי כלאים / חצות ליל אקו לאור ואין.





ועשיתי על אנשים גאים / והם רעים מכל הברואים:

          יכרת אלהים בעלי גאון / נבזים ועד כוכבי זבול גאים.

          לובשים בגדים הם חדשים אך / המעשים בלים מטלאים.

          חוטאים וחלילה היות כהם / אנשי סדום רעים וחטאים.





ובענין החשק עשיתי / ובית אהבה בניתי:

          צבי החן מחצני ביפיו / והבעיר בי יקוד חשקו ועצבו.

          ובמדה אשר מדד גמלתיו / והאכלתיו פרי חטאו וחובו.

          בהראותי ראי מוצק לעיניו / השיבותי יקוד חשקי ללבו.





ועל זה הענין. בניתי לו בנין:

          עיני צביה דרכו לי קשת / על כן שעפי יראו מגשת.

          נפשי כמו צפור ברשתה נלכדה / אך אהבתה היתה הרשת.

          עינה דמות קשת אבל פרשה / ענן ועליו נראתה הקשת.





          ועוד בענין החשק / בצבי הלבבות עושק:

          צבי החן עשקני ביפיו / והשבית כל רנני גם ששוני,

          ואין לי מלחייו הנעימים / לבד האור אשר אראה בעיני.

          יריבוני עלי חשקו מריבים / להוסיף איד ויגון על יגוני,

          ונשבעתי לבל אשמע בקולם / אבל כי אסגרה עיני ואזני.

          והוא נפשי ואיך אמאס בנפשי / הלא אחטא לצור שוכן מעוני.

          ומה אקב ולא קבה אלהים / ומה אזעום ולא זעם יי?





ועוד על הענין / הכינותי זה הבנין:

          סבב חשק על יד היאור / וכאב חשקו פצעי זין.

          וירא עלמה היא רוחצת / מלבוש דודו על העין.

          ונשקהו לא לכבודו / רק לכבוד חכלילי עין.

          כן יש אדם סובא ישתה / החמץ לכבוד היין.





ועשיתי על נשיאים הם / נדיבים בפיהם / וקופצים ידיהם:



          הה ראתה עיני אנשים הם כמו / הכרמלי נבל וכאחי קין.

          ושמם נשיאים אך בנדבתם נשי/אים הם וגם רוח וגשם אין.





ועשיתי באשור על אשה רעה ושלטת / והיא כאש מתלהטת /

          ולה בן פריץ דומה לאמו / בכעסו ובזעמו:

          אשת כסילות צור בשחת יצפנה / חיש יתננה תוך שאול וישכנה.

          תדמה עתליה רק בנה ידמה אחז/יה. בוראה לא יעזרה ויחוננה.

          שרשה יקצץ עם ולדה ועתל/יה אם אחזיה ראתה כי מת בנה.





ועשיתי על איש מן הנבלים שמו [צדקה בן עתירה] / כשמתה אמו ונפטרה:



          ואמרו לי ספוד על אם צדקה / עניתים לא עדי יהיה כאמו.

          אקונן לו בעת יהיה שכנה / וישים מול מקומה את מקומו.

          ואותו תהיה נושאת בקברה / לאט כאשר נשאה הוא בשכמו.





ועשיתי באשור על ענין הקהלות אשר חזיתי / ובארצות מזרח ראיתי:

          שמעו בני שכל פליליות / בם תלמדו דעות ותושיות.

          באתי לנא אמון וחניתי / בינם כמו הדג בתוך ציות.

          ואמצאה אישים במצרים / אין בם לאנשי היקר מחיות.

          ואעבר משם לדמשק / אל עם אשר תעו כמו שיות.

          ואשכחה אידם בעם צובה / כי הם כחרב לה שתי פיות.

          ואמאסה כלנה הכי לעצור / הונם ידיהם תוקפות הויות.

          אולם באשור נשכחו כלם / כי הם בהמות או כמו חיות.

          אם ארדה כן כל אשר אלך / אמצא בני תבל בתחתיות.





ועשיתי לאיש נאמן חשבתיו / ונהפך לאויב בעת בחנתיו:

          ידידותך חשבתיה כמו מן / בצנצנת יקר נצפן ונכמס.

          בחנתיה והמבחן כשמש / אשר יצא וחם עליו ונמס.





ועשיתי בימי הנער / בענין רב השער:

          אישים יריבוני על רב שערי / אמנם כסילותם שחין פורח.

          לא זכרו כי לו אלישע כן יהי / לא קראו אחריו עלה קרח.





ועשיתי על צפור נלכד. בפח ציד:

          ראו צפור אשר נפל בתוך פח / ולא יועיל בעת צר לו כנפו.

          חשבתיהו כבן אדם בעולם / ולא יועיל כבודו לו בסופו.

          ועשיתי על חרב מרוטא / לטבח מעטה.

          חרב ביד בעלי קרב תעוף / וכמו לשון אש תהלך תוכם.

          רעי שאלוני למי תדמה / ואומרה תדמה לשון חכם.





ועשיתי ללמד לבני איש דרכי מוסר / ולהתנהג בחסידות עם כל בשר:

          אתה תכבד מעלתך / כי מעלתך לא תכבדך.

          כאשר תהי עושה תהי מוצא / ושאל לאביך ויגדך.

          אם תעשה טובה תרוממך / או תעשה רעה תאבדך.





ועשיתי על איש נבל קופץ ידיו. בנדבותיו ובחסדיו:

          אם איש נבל יצבר עשר / אל אויביו חיש יורישנו.

          חיל בלע ויקיאנו / אל מבטנו יורישנו.





ועשיתי על מונע טובו / מן הבוטחים בו:

          אם יצבר עשר איש כילי / ויהי עץ שתול על יובל.

          בחצי ימיו יעזבנו / ובאחריתו יהיה נבל.





ועשיתי על איש גבה לבב / והולך שובב:

          בראותך איש אין בו ישר / רק בעשר נפשו יקרה.

          אל תשית לב אל מעלתו / כי מעלתו מעלת גרה.





ועשיתי על מנורות / בהם שני נרות / ואורותם נפרדות ומחברות:



          עורה ידידי ואל תישן וקומה שמח / בשני מאורות בליל זה בזה דבקו.

          קומה ראה נר אשר אורו כלחיך וכצ/לעי פתיליו וכן דלו וכן דלקו.

          פעם ינודון בלי רצון ויפרדו / רגע ופעם ירוצון חיש ויאבקו.

          ידמו לחושק וחשוק רחקו בנדוד / ובעת אשר נפגשו רצו והתחבקו.





ועשיתי על הנשיא ר׳ מכיר / יוצרו אותו לטוב יכיר:



          יום נבראת אמר האל / הן עבדי אתמך בו לעד.

          בדבר פיהו אפיק מרפא / ובמאמריו לבות אסעד.

          ופרי עדן וצרי חיים / בו לדוה לב יהיה נועד.

          כל איש לקח חלקו ולמ/כיר נתתי את הגילעד.





ועשיתי על איש ראיתי בבית הכנסת ירוק ירק / ורקו בפני רעיו זרק:

          ראוי על כל באי קדש / מימי טהר עליו לזרק.

          בגלל נבזים בוזים אותו / כי מפניו לא חשכו רוק.





ועשיתי על ספר המדע / עת בארץ ספרד נגלה ונודע:

          ספר כעץ שתול במי מדע ובין / כי בו חפציו ימצאה כל דורש

          ספרי גאונינו ואם רבו מאד / המה ענפים לו והוא השרש.





ועשיתי על איש בירושלים יצאו עליו דבות / ורעות רבות:

          הפקד בהר ציון אנוש טמא לראש / קדש ולו נגע אשר פשה בעור.

          יפער לכל עובר ושב עצמו לזאת / כל יודעיו קראו שמו ראש הפעור.





ועשיתי על איש עוזב אשתו / בעד שפחתו / וילדה לו בת דומה לצורתו / והיה שמו:

          מדות אנוש חנף בליעל / התקבצו שמעו בני יעקב.

          חשק בשפחתו מקום אשתו / ויהפך מישור אלי עקוב.

          עד ילדה לו בת אשר דמתה / אליו במצח עז ולב עקוב.

          נשבע שמו הרע לבל יעזב / אותה הכי חפץ בבת יעקב.





ועשיתי על איש הולך במישרים / ומרבה חסדים במסתרים:

          ירוצץ ביומו עשות טוב ולילו / לשחר פני אל יעורר שחרים.

          וירבה חסדיו בסתר לדעתו / אמת כי ביד אל מגלת ספרים.





ואלה עשיתי בימי נערותי / כשנפטרה הורתי ת"מ



          לבבי, איך זמן פרץ גדרך / והסיר מעלי ראשך פארך!

          במות אם היקר תמה כבודה / אשר היתה כמו שמש בדורך.

          תאשר בין תמימות לעדי עד / ומנשים בעד אהל תברך.





ואלה עשיתי באיש כסיל / מן הכסילות אלפים בת יכיל:

          דודי נקדתי לך שירי / יען שכלך נחשל חשול.

          ונתיבותיו לך פניתי / אולי לבך עליו ימשל.

          כי זכרתי מצות אל לפ/ני עור לא תתן מכשול.





ואלה עשיתי לאיש חסר דעת / והוא כבד בעל נפש משתגעת:

          חסר דעת וקל רוח בדעתו / והוא כבד כמו תבור בהרים.

          ולו נפלה כבדתו בים סוף / אזי שקע ושב ארץ חררים.

          ולו היה ברגליו קל כראשו / יהי משיג ברוצו העפרים.





ואלה עשיתי לאיש עושה תפוחי כסף ועטרה / לספר תורה:

          שור תפוחי כסף ידמו / טבעות על בדי ארון.

          מן הקדש נשמע קולם / כפעמונים במעיל אהרן.

          כזאת נדבת השר יוסף / כל המשכיל אותה ירון.

          יודו חסדו אל כל יבא / לבני ישראל זכרון.





ואלה עשיתי על היין / אשר הוא מחמד כל עין:

          ובן שורק חשבתיו נאמן לי / והוא יפריש כמו נחש וישיא.

          אהבתיהו ובגד בי בערמה / וימשך את לבבי לו ונפשי.

          אני שמתיו היות שמור בקרבי / והוא עלה היות שומר לראשי.





ואלה עשיתי להתעלס בגנים / ולרוות בת הגפנים:

          דודי שתה עמי בצל גנה / אשים הדס נגדך ושושנה.

          אשמח בבת כרם אשר גילה / חדש, והיא תבלה ונושנה.

          הן אם בעין האל כמו אלף / שנים, והשנה כמו עונה.

          מי יתנני אהיה בכוס / עד כי בעין האל יהי שנה.





ועוד עשיתי בענין התשוקה / והחברה החשוקה:

          יעלה הביאתני לבית אהבה / ברה ותמה כאביגיל.

          ובסור צעיפה גלתה תאר / החפיר ביפיו בת אביחיל.

          זרח בליל אורה וחרדו כל / וירקדו הרים כמו איל.

          שחתי אהה נגלו צפונינו / ותחשף ידה כבת חיל.

          ותהפך עלי ענן שער / שחור – והיום הפכה ליל.





ואיש מבני עדינה עשה שירי זמה / מלאים טמאה:

          לו שר בנו עמרם פני דודי / מתאדמים העת שתות שכר,

          ולפי קוצותיו והוד יפיו / לא חק בתורתו ואת זכר.





וכשמעי שירו קבצתי עשרה אנשים בעלי שכל ותבונה / וישר ואמונה /

          והחרמנוהו בשירים כשיריו / על קו חרוזיו ודבריו.





ואמרתי בתחלה:

          שדי שלף חרב נקמה על / טמא אשר תורתך עכר.

          הפה אשר נפתח לחרף אל / חיש בחרבות יהיה נסכר.

          מוכר קדשת אל בעד טמאה / מהר ליד הורג יהי נמכר.





ויען השני ויאמר:

          אנא אדון עולם שפוך זעמך / על איש ביין זמה וחטא שכר.

          המטר מטר גפרית ואש עליו / עד כי ביד מות יהי נעכר.

          רוחו לאש תפת שלח מנחה / ולפי שאול גופו שלח אשכר.





ויען השלישי ויאמר:

          שדי מכר מהר ליד מות / האיש אשר דתך בחטא מכר.

          תורתך תצעק בפיו תמיד / אותי פצה מיד בני נכר.

          יום יעלה זכרון בני תבל / לטוב, יהי לרע שמו נזכר.





ויען הרביעי ויאמר:

          הוי על אנשים עוזבים תורת / האל והם עובדים לאל נכר.

          כי כל גדוליהם מטנפים / במקום נקבה בועלים זכר.

          באשר ביין חטא שכרו, חרב / אויבים בדמם יום וליל תשכר.





ויען החמישי ויאמר:

          עורה בנו עמרם ראה דתך / כי חללוה סובאי שכר.

          יתעללו תמיד בתעלולים / ויתנו נדן לכל זכר.

          צור יעקר שרשם ובבשורת / מותם לכל ארץ ישלח כר.





ויען הששי ויאמר:

          האיש אשר תורת בנו עמרם / חלל בנבלות פיו אשר זכר.

          פוער לכל עובר ושב עצמו / נרבע עלי ארבע לכל זכר.

          הורג יבקע את בשרו כא/דמה תבקע בחרש אכר.





ויען השביעי ויאמר:

          האיש אשר דת יוצרו חלל / וישכחה יום דין ולא זכר.

          ויענה עזות למול צורו / ויפערה פיהו ולא סכר.

          יחשיך אלהים משחור פניו / עד כי לרואיו לא יהי נכר.





ויען השמיני ויאמר:

          האיש אשר העז לאל פניו / עד כי בנו עמרם לרע זכר.

          חשב עכור תורת אלהינו / בשוא ונפשו באמת עכר.

          יעקר אלהים כל בני ביתו / עד עם נקבה יאביד זכר.





ויען התשיעי ויאמר:

          הבט בנו עמרם הכי חלל / דתך אבי טמאה ובן נכר.

          יתגל במחבואיו ואולם תוך / קהל יהי נסתר והתנכר.

          מהר אלהים יאבידו וח/רון אל יהי אל פעלו שכר.





ויען העשירי ויאמר:

          הוי על קהלה שר קהלתם / הזיד לגדף אל והתמכר.

          תעה ביין זמה ולא יין / רוה בסבאות חטא ולא שכר.

          אש משמי מרום באף תשרף / גופו כמו חלב וכיקר כר.





ואלה עשיתי בענין הספוק / כי הוא לאמונה חזוק:

          אם בעבודת אל תכל ימיך / תהיה פאר על ראש בני עמך.

          שים חלקך פת עם כלי מים וב/רך לחמך יוצרך וגם מימיך.

          הקם בלב מזבחך אך חלבך / הקרב ונסך בבכי דמיך.

          וזכור הכי תבל כמוץ עובר וכי / כצל וכצלם דמות צלמך.

          וערך לרעב פת חסדיך / וקרא עניי עם למטעמיך.

          ובנה לך בית אשר תמצא ביום / מביתך תסע לעולמך.

          אם תעשה כן אויבך תחלש / וברב גאונך תהרס קמיך.





ואלה עשיתי בענין התשובה / מן המשובה:

          אזיל ענן דמעה עלי פשעי עדי / נגד דמעי נשכחו מי נח.

          מה לך לבבי תחשק תבל אשר / בה כל חכם לב יזנחה זנוח?

          רוץ לעבודת אל ושובה לאל/הינו הכי ירבה מאד לסלוח.

          שיבה הלא תשלף לך חרבה וגר/זן הפרידה תחשב לנדוח.

          קוה בכל עת אל אלהיך הכי / קוי אדני יחליפו כח.





ואלה עשיתי להוכיח הכסילים / ולהזהיר הנואלים:

          ישן למתי עינך עצמת / או כי בחיק התאוה נרדמת?

          גוים אשר לא ידעו בורא דר/שוהו – ואת שוגה ולא נכלמת.

          ראו מאור צדקו ואתה מראות / אור האמת מסוה בעיניך שמת!

          כמה קראוך בלי פה קוראות / ימים. ואת נרדם ועוד לא קמת.

          רצו חבריך חצות ליל והש/כימו לשחר אל, ולא השכמת.

          תישן בחיק תבל וטובתה חלום / מה החלום הזה אשר חלמת.





ועשיתי תודה על חסדי הבורא / ומי כמוהו מורה:

          אדון עולם גמלתני חסדים / ועל חסדך גמלתיך מרדים.

          ורעיוני לרחמיך בכל עת / מלמדים ודתך לא למדים.

          ולא רחקו חסדיך בעודי / בעת שבתי ועת ארחיק נדודים.

          ביום בו ארבו צרות לנפשי / וחכיתי כחכה איש גדודים.

          גאלתני והרחקת מגורי / ושמחת סעפי החרדים.

          ובהיותי בתוך ציה ומדבר / והארץ כמו גחלי יקודים.

          ודבק בה לשון כל איש לחכו / ואין מנוס ואין מעמד לעומדים.

          ועת רגזו קרבי בי והמו / ומעי בכאב עולים ויורדים.

          עזרתני והיו לך שבחי / כמוספים ורחמיך תמידים.

          ועל כל־זה שעפי כורעים לך / והם משתחוים נגדך ומודים.

          זכור צדקך אדוני האדונים / ואל תזכר עוון עבד עבדים.

          ודברי תחנונים חברם עם / חסדיך והיו לאחדים.

          במי דמעי עצי תקוה ארוה / עדי עץ חסדך יתן מגדים.





ואלה עשיתי על הרב רבנו משה / אשר ממהללו כל פה לא יחשה:

          יום עלו כל חכמי תבל / אל מעלות רמים וגבוהים

          עלו למרום השכל אך / משה עלה אל אלהים.





ואלה עשיתי על עדת נבלים / ואין בהם אצילים:

          בגוי נבל כבודי שב משסה / ומעלתי ברגליהם רמוסה.

          אשר ידם בתולה לנדבה / ולכילות בעולה גם כנוסה.

          במומם נטמאה תבל ולולא / ברית מבול – שטפם ים וכסה.

          ונפשם היא קרוצה מנבלות / ומכל מום וקלסה עמוסה.

          וציר מות בעת יבוא להרגם – / יבקש מבאוש נפשם מנוסה.

          ויורידה לשחת על קצת עץ / לטמאתה והיא עליו מאוסה.

          ולו ילמד בשבת ימצאה שם / הכי נפשם מטמאה היא במשא.





ואלה עשיתי לאיש בידו נדבות / ופניו חדות לבבות:

          תהלותי שלחתים אל ידי שר / מריקים מי נדבות מהיותם.

          ואפחד אם ישו ידיו עליהם / הכי ימחק ולא יוכל קראתם.





ואלה עשיתי על בת הגפנים / מגרשת היגונים:

          אמת בת הגפנים היא צרי ציר / וכל לשון תהלתה תספר.

          בדמה ימצאה דמי מנוחה / והדם הוא ובנפש יכפר.





ואלה עשיתי במוסר המשכילים / להזהירם מעלות למעלות הגדולים:

          המעלות שלש, ואם בם תחשק / מן השפלה נוס והעליונה.

          כי הקצוות הם מקום פחד וה/אמצע מקום שלום והתיכונה.









ואלה עשיתי לאיש נדיב אין ערוך אליו / בנעם מפעליו:

          שואל בעד נדבת בחיר אל הגביר – / צורי סלעים דשאו מנוזליו.

          מושל אשר משל בראש שרים אבל / נכנע לכל דורשיו עדי הם מושליו.

          מה נואלו החושדים כי יגמלם / חסד, ולא ידעו הכי הם גומליו.

          נפשו לאל מכר ועיניו אל ידי / שואל כעין עבד אל יד גואליו.

          יתן ויתנדב כנדבת ענני / שחק ויתחנן תחנת שואליו.





ואלה עשיתי על אנשי מזרח בעת אותם נסיתי / ובצלם חסיתי:

          יגדע אל באף קרן זמני / אשר פזר חפצי עת אספתים!

          נדיביו נבראו טרם היותי / ועת צאתי לאור עולם חסרתים.

          כאלו שמעו שמעי וברחו / ועל כן עת דרשתים לא מצאתים.





ועוד עשיתי על הענין הזה. וזכרתי / שלשת גבורי השיר אשר היו בספרד:

          אבות השיר שלמה עם יהודה / ומשה זרחה שמשם במערב.

          הכי מצאו בדורותם נדיבים / ומכרו את פניניהם בהון רב.

          ונבראתי אני עת אבדו כל / נדיבי לב ובא שמשם וערב.

          והמה מצאו נחלי עדנים / ומצאתי אני חרב ושרב.





ואלה עשיתי לשר ר' שמואל בן הראש ר' נסים בספרד, חברתיו על שמו /

          ועל שם־בנו יהי אלהיו עמו:

          לבבי בחן כל בני שם וגדלה / ובחר לו השר שמואל לסגלה.

          ושם אותו ובנו לנס גם לתהלה / ובגדול החל ובקטן כלה.





ועוד עשיתי לבנו יוצרו יצרהו / וישמרהו ויחיהו:

          צבי חן כליל יפי פלאות בתארו: / לחייו כמו שלג וזיקות יאזרו.

          במצחו מאור שחר וליל יקבצו / ועל לחיו להב וברד יחברו.

          ושניו שני טורי בדלח כחוט ענק / ובם טללי אורות רפאים יעוררו.

          שמו קראו מזהיר ולחיו כמו שמו / הכי ילכו עורים לאורו וינהרו.

          יהי ראש לבית אבות כיולדיו ויחיה / עדי יחזו הוריו אשר בו ישברו.





ועשיתי בדמשק כשנסע ר׳ משה הרופא לארץ חמת:



          שאלוני, הלא תשמח בחברת / בני מוסר, מתי שכל ותמה?

          עניתים: בגביר משה משושי / ובלתו הנשמה היא נשמה.

          והוא נפש ואנשי הזמן גוף / ומה מועיל לגוף מאין נשמה?





ועשיתי בענין החשק והאהבה:

          יקצץ אל צעיפים מעלימים / פני עפרה ויקרע הרדידים.

          הלא די לי בציר חשק ופרוד / עדי כי יבגדו בי הבגדים.









ועשיתי בענין הצדקות / אשר יצילו מן המצוקות:

          זרע בן איש לך זרע צדקה / ומחר תמצאה מאה שערים.

          ואם יסגר זמן שערי רצונך / ביד האל לך כמה שערים.





          ועשיתי בענין העולם אשר הוא כצל עובר / ושוכניו שבר לפני קבר:

          אשר יבטח בתהפוכות זמנו / יהי נכשל ויתחלחל בצירו.

          הכי חיי אנוש כרם ורק ה/זמן בוצר והמות בצירו.





ובענין המות / ושכון ארץ וצלמות:

          בן איש התעדן בתענוג הזמן / ובשרך דשן מאד וגם שמן.

          הונך כלי שמן וישבר במו/תך הכלי, ויעמד השמן.





ועשיתי לאיש מן האצילים / שוכן בין הנבלים:

          השר אשר בין כוכבי רום יחנה / אך שואלו טרם קראו יענה.

          שח לב ואם נלוה לעם משתררים / נדיב ואם בין קופצי יד יחנה.

          אתמה לשכנו בם ולא אתמה הכי / כן השכינה שכנה על הסנה.





ועוד עשיתי לו לשבח מעלתו וגדלו:

          לבבי ליצחק בחיר אל מכרתיו / בכסף ידידות ובמחיר אהבים.

          דביר היקר הוא ולבו ארון דת / וידיו בתתם שני הכרובים.

          ולוחות לבבו כלוחות ברית הם / ואך הם באצבע אלהים כתובים.

          והוא רם בעין כל ושפל בעיניו / ויחיד ורבים הלכה כרבים.





ועוד עשיתי במבחן הידידים:

          נסה ידידיך בעת מצור / וטעם בחך שכלך פרי דתם.

          אם לא יהי לבם לך נאמן / טוב מידידותם פרידתם.





ועוד עשיתי במהלל אצילים / אנשי חיל רבי פעלים:

          אישים אשר אל אור כבודם ילכו / כל־יושבי תבל ושוכני ארץ.

          כי בם שמחות חדשה תבל ובם / חסד אדני מלאה הארץ.

          בבין ובמוסר ומדות כל יקר – / להם לבדם נתנה הארץ.

          יגאו ואויביהם עפרם ילחכו / עד כי לשונם תהלך בארץ.

רואים גדלתם ושכלם יאמרו / אך יש אלהים שופטים בארץ.





ועוד עשיתי בענין הספוק:

          הלא די לי בטרפי מזמני / ואל אמיר בקלון את גאוני.

          לבלתי יאמרו עלי בני איש / ראו חסד פלוני על פלוני.

          בעת לא אהיה נצרך להונו / חשבתיו כאשר הוא יחשבני.

          אהבתיו אם יבקש אהבתי / ואפר הברית אם יעקבני.





ועוד על ענין החברה:

          ימי חברה מאד מתקו לחכי / ולילות הנדוד רעים ומרים.

          שמחות ברחו מני ודמו / נשמות מאסו לשכן פגרים.

          יגונותי בליל פרוד ארכים / ושמחותי כליל חברה קצרים.





ועוד על הענין:

          עדי מתי תענני צבי חן / ונפשי לך כמו אמה מכורה.

          ומי יתן ואמצא סוף לקצפך / ומגפת נדודך נעצרה.

          מקורות לבכי שמת בעיני / והבערת לבבי תוך מדורה.

          וראוי לך לשלם את לבבי / וכן הדין למבעיר הבערה.





ועוד על הענין:

          אשי לבבות הלא אשלח בעד אשלח / בשפת צבי חן אשר גופו בדלח לח.

          אוחיל תשובת שלוחי לו ולא יצלח / הוא יחטא לו ואתחטא ולא יסלח.





ועוד על הענין:

          שריג אשר מעצי גן היפי נקצב / דר לחיו ממקום מחצב יקר חצב.

          כנציב בדלח עלי קומת כפור נצב / בדבש שפתו משוש לבב אנוש נעצב.





ועוד על הענין:

          לו מעסיס חכך עפר מעט אשאב / אחליץ עצמי אשר בלו ולא אדאב.

          אשתחוה נגדך כל יום ולך אתאב / אדמה כעבד לך או בן יכבד אב.





ועוד על הענין:

          נשבע צבי עד ימיתני לבל ישקט / נפשי עלי זאת בחיי נקטה נקט.

          אוחיל רצונו וכסלי יום ליום יקט / אראה עלי לחיו המן ולא אלקט.





ועוד על הענין:

          עפר בפיהו שני טורי ענק לשם / יצחק לבכיי כמו קשת ביום גשם.

          גופו כשלג ולו מן הכפור גשם / בו יקטלני ולא ידע והוא אשם.





ועוד על הענין:

          עפרת אהבים בתוך בנות



          מאשרת / נפשי אהה בעבות חשקה מקשרת.

          חשקי צפנתיו – ודמעתי ככנרת / לא תעזב לאנוש אהבה



          מסתרת.











ואלה עשיתי לאחד מן הנשיאים האצילים / והוא ראש לנבלים:

          ושבחתי לאיש נבל באשור / בשיר כזב אשר אין בו נכונה.

          ונדר לי נדרים הם כשירי / מלאים שוא ואין בהם אמונה.

          ועוד לא ראתה עיני לשון שוא / כמותו מספרד עד עדינה.

          ועת רעיו שאלוהו ואמרו / התקפץ יד מלמדת נתינה.

          השיבמו אני היום קצר יד / ונפשי היא בחסר כל בחונה.

          ולי צרך להוציאה בכל יום / אשר בשטר וחוב עלי נתונה.

          ולי נער ישרתני כחפצי / וערשנו בכל עת רעננה.

          ועלי חוב להשלים לו צרכיו / ולתת לו שאר וכסות ועונה.





ועשיתי על הנשיא ר׳ יוסף בן שושן ז"ל כשנפטר:



          יכלו זמנים ולא יכלו יגונינו / האם לבבות כצור או ים בעינינו?

          שרי זמן נבהלו על מות גבירם אשר / משחו למלך ואזלת יד גאונינו.

          בושש בחיר אל ולזמן יאמרו קום עשה / לנו אלהים אשר ילכו לפנינו.





ועשיתי לאיש מן החשובים / ומבחר הנדיבים / ושמו ירחם:



          איך לב חסר לב ירחם / איך מיגונו ינחם.

          בטח בתקוה מאורה / קדר ופעל בפחם.

          כל בעלי הנדבות / הם ריק וציצים ופרחים

          אך יש בתבל נדיב לב / השפיל נדיבים והשחם.

          תאות נדיבים בתתם / מהלל מבקשים בלקחם.

          אולם לכל שואליו הוא / מודה ועוזב ירחם.





ועשיתי לאיש יודע נגן בכנור:

          שאו נא את שלומי אל ישעיה / אשר לקח תעודה לו לרעיה.

          מעורר מיתרי כנור לשורר / כמו לוי במשמרת לויה.

          וכיונק בחיק אמו מצחק / וירים קול ברנה לא בבכיה.

          ולו על מת ינגן עוררהו / ועליו צלחה רוח וחיה.





ועשיתי אלה בבית הכנסת אדוננו עזרא / והנם חקוקים על קירות הבירה:

          יצו האל לעזרא רב שלומות / צבי צבאות מרומות והדומות.

          לזיו אורו פאר כל המאורים / ולמקומו פאר כל המקומות.

          מקומו הוא מקום מחנה אלהים / ואליו נפתחו שערי מרומות.

          תהי נפשו בכסא אל צרורה / ויחליץ טל ישועה העצמות,

          והאל משנתו חיש יעירו / לקץ ימין ויחיה אחרי מות.

          זכותו יעמד עליו למליץ / להשקיט את שאון ים התהומות.

          ויפיק אל יהודה בן שלמה / בידו עז ובימינו נעימות.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33468