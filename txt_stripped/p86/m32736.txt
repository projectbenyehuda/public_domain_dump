


	
	ספר תחכמוני - שער חמשים
	



בשירים נפרדים. מזהב ומפז רב נחמדים






נאם הימן האזרחי: הגד הגיד לי חבר
הקיני ויאמר: היית בארץ תבץ. עם יושבי יעבץ.
חליצות המליצות משבץ. ונפוצות התבונות מקבץ.
ויהי היום ואני בשער העיר וארא תחת אלה עבתה
קבוץ המון רב. ואספסף נערב. וכאשר קרבתי בלב
משתאה. לראות המראה. מצאתי חברת משכילים.
מבני הפחות והאצילים. בדברי מליצות מדברים.
ושירי נעימות מחברים. וממחצב לבם פנינים
חוצבים. וממעין שכלם מים חיים שואבים. וזה לזה
רוצה לנסות. למען ילמדו מלאכת השיר לעשות.
וכאשר ראיתי כי במלאכת השיר באו. ולערך
מלחמתו נצבאו. ידעתי כי אני נגידם. ויושב על
כסא כבודם. ולי יתנו ידם. ואען ואמר: אנשי לבב
שמעו לי. והקשיבו למליצות שכלי. אני האיש. אשר
בניבו הררי עד ירעיש. ובשירו הפנינים יוביש.
ונחלי איתן בשכלו יוביש. ויוציא מים מצור
החלמיש. והרוצה לנסות שיריו עדיו יגיש.
והמאמין לא יחיש.

אמרו לו ראשי הקרואים: במה כחך זה.
ובמה נכיר שכלך ונחזה. הבשירות. אם באגרות.
או בחרוזים נחמדים. או במלים מפרדים. אמרתי: דעו
כי לבי בכל קלע יקלע. ושכלי בכל תושיה
יתגלע. ובכל אשר תנסוני. תמצאוני. אמרו לי:
אם כן השקנו מן המעין. והשמיענו משירותיך
אשר חברת בכל ענין. אמרתי להם: כדבריכם
אעשה. וסודי מכם לא אכסה. ותחלה אזכר לכם
שירי תשובה. עשיתים לבקש סליחה על
המשובה.

ואשא משלי:

אלהי, יעלה זכרי לטובה

ואל תרחק, הכי צרה קרובה.

והבט-נא לגדל התלאה

ואל תבט לגדל המשובה.

במי דמעי מחה פשעי ואל נא

תהי חטאת יהודה עוד כתובה.

וכתבתי אלה השירים על היכל בית הכנסת. יפה מתנוססת:

שדי, שעה קול צועקים אליך

משתחוים לפני הדום רגליך.

רמת ועצמת ונעלמת באין

מקום ונגלית במפעליך.

על כן עבדיך ידיהם קצרו

לבנות לך נוה כפי גדלך.

אולם בכחם כוננו מקדש מעט

לשום מגמתם להיכלך.

לבך ועיניך יהו שמה, הכי

לבם ועינם נשאו אליך.

ואלה עשיתים על עיר ירושלים. בבואי אליה ממצרים:

שלום לעיר שלם אשר יפיה

נעלם לרואים יאמרו איה.

כל-יום אחונן את עפרה כי

היא מחלת נפשי והיא צריה.

עיני בעת כי ראתה אורה

לא נעצרו בה ענני בכיה.

האל אשר אוה למושב לו

יראה ברב עניה ושב שביה.

בוכה לנוד דודה בשובו לה

ימחה דמעות מעלי לחיה.

ועוד אמרתי. ועל זה הענין חברתי:

לציון שאפה נפשי ורוחי

היות בה כל ימי חיי מנוחי.

בחשקה ינעמו לי התלאות

ואתן-בה למכה ראש ולחי

ולא אתאו לבלתה כל-ימותי

עדי אגוע ונס כחי ולחי.

אחונן את עפריה בכל-עת

עדי ישאיר עפרה אות במצחי.

ואיך אכסף לטוב רקחי בשמים

והיא בשמי וטוב רקחי וריחי.

עפרה אעשה מרפא לנגעי

ואמרח על שחין לבי ויחי.

ואלה עשיתי בחליי. כשהפיק אלהים צריי:

אל נא אלהי יחרה אפך

על דל אשר יחסה בתוך צלך.

אל תעלני בחצי ימי

מותי היועילך ויסכן-לך.

לא אשאלה עשר ותן-לי ה-

נפש ואכן הרכש קח לך.

ועשיתי על איש מחסידי עמו. נפטר לבית עולמו:

מפחדך נפשך בצום ענית

עד כי לחוט השערה דמית.

יגעו בני נבל ויגעת לטוב

כי ירדו המה ואת עלית.

אשרי יחידתך אשר שכנה בכס

עליון ואותה משאול פדית.

ואלה עשיתי בים. בהנצלי משאון גליו ודכים:

במה אקדם אל ומי אני

כי עד הלם חסדו הביאני.

מקצה אדמה ואציליה

לבא להר קדשו קראני.

בים בעברי בשרני כי

תעבר במים אתך אני.

ואלה שלחתי לקבר אדוננו יחזקאל. מכבד חטאי להקל:

לבקר קברך עיני אגמים

ודמעתי מגוללה בדמים.

נביא האל יחזקאל המכבד

בפי צבאות מרומים והדומים.

קרבי נכספו ללחך עפרך

וללקט מעפר קברך לשמים.

ולשאף מרקחות בשם ברוחך

מקטרים בכל ראשי בשמים.

ואז אשיר לאל חיי ואמר

חבלים נפלו לי בנעימים.

ואלה עשיתי לקבר אדוננו עזרא הסופר. למצא כפר:

לאור עולם אשר החפיר מאורות

וסביב עומדים לו כמנורות.

ועדיו שומעי שמעו יבואון

ונפשותם ירימון לו תשורות.

ואיך יוכלו לכחש נפלאותיו

ובו העוברים יראו גבורות.

כבוד עליון סביב קברו ינוצץ

ויפיץ אור לעינים סגורות.

כבוד עזרא קדוש אל המכבד

אשר הוא ליקום עזרה בצרות.

ועשיתי לאיש עז וקשה. משיב על חבור רבנו משה:

כל-משיב על דברי משה

שבר על גם מוסר נתק.

תאלמנה שפתי שקר

הדוברות על צדיק עתק.

ועוד עשיתי בעניניו על המתפאר עליו:

והחלש בעת יהיה בביתו

יגלה גבורתו לאשתו.

ועת אל-הקרב יגש ויקרב –

אזי תתגל כלמתו ובשתו.

ואלה עשיתים. ולרבנו משה מספרד שלחתים:

מאתך השר תהלתנו

וברוממך כל-גדלתנו.

גבהו דרכיך ועמקו וית-

רון פעלך על פעלתנו.

מלאך אלהים את ונבראת בצ-

לם אל ואם אתה כתבניתנו

בגללך אמר אלהים נעשה

אדם בצלמנו וכדמותנו.

ועשיתי בענין אחר הפכם. על אנשים אשר השחיתו דרכם:

הוי על אנשים לא לעזר נבראו

על כן בזכרם יפלו פנינו.

הם כשורים מבלי לבב ואיך

ידעו דבר חכמה ויתבוננו.

לא בעדם אמר אלהים נעשה

אדם בצלמנו וכדמותנו.

ואלה עשיתי לרבי מנחם בר יצחק דין
מצרים. אשר אין כמוהו נדיב ידים ונקי כפים.
יברכהו אל שוכן שמים:

ימינך מנהר פישון רחבה

ולך ברא אלהים הנדבה.

לך נפש אשר תפיץ יאורים

והיא מלהבי האש חצובה.

ולו נגעה ימין כל-קופצי יד

וכל-כילי בידך הנדיבה.

אזי שבו בני דורך נדיבים

ולא נשאר אנוש כילי בצובה.

ואלה עשיתי על רבי אברהם מימון ז"ל. עשיתים בירושלים. ושלחתים למצרים:

אם היקר אדון לכל-אדון

הוא באמת עבד לאברהם.

מיום כבודו נעלם מני

אלך משוטט בעדו נדהם.

כמהו שעפי לו בעברי א-

רץ נוד ואתי יעבר כמהם.

ועשיתי לאיש אשר היתה לו בת בתולה יקרה. ונמצאה הרה:

ויונת חן מקננת בחיק אב

ממלא יום ליום טרפה ומספיק.

חשבוה בהא רפה אבל עת

בחנוה מצאוה במפיק.

ועשיתי לאיש מן הנבלים. וראש הנוכלים:

ראו כילי אשר ידו בתולה

לכל-שואל ולכילות בעולה.

ובו פלא ואות כי הוא באחד

ויחשב כסנהדרי גדולה.

ועשיתי על הראש רבי שמואל בר נסים ושלחתי אליו:

השר אשר לו בין צבא רום מחנה

לבי לפרודך מדכה נענה.

אתה מאור עולם ותשכן מחשך

כן השכינה בערפל תחנה.

אקרא ולא יענה משושי בלתך

אך הבכי טרם קראתיו יענה.

אש הסנה בך נראתה השר. הכי

אתה כמלאך האלהים בסנה.

ועשיתי לאיש אשר ידו סגורה. ועב נדבתו עצורה:

ידך לשואל סגורה

בתולה ואיש לא ידעה.

לו אמך היתה כן

לא יהיה מום בזרעה.

ועוד עשיתי עליו. ושלחתים אליו:

ראו כילי אשר ידו כסלע

ולבו לעצר אותה יאמץ.

אנשים נוקדים ידו בפתח

ואך הוא מחליף פתח בקמץ.

ועשיתי לנער נשא אשה זקנה. ולה עשר ואין קצה לתכונה:

נפלאת גבירת חן בעניניך

מרב כבודך יבעלוך בניך.

לו תחזי צורת דמותך תוך ראי

מוצק. לפחדך נפלו פניך.

יפיך מעט כימי שנות בעלך ועש-

רך רב לאין קצה כמו שניך.

ועשיתי לאיש נבל אשר קפץ ממני ידו. ולמד הכילות מיולדו:

אם בן נבל קפץ מני

ידו מצות יולדו הקים.

נשבע האל בל יהיה על

נכבדים חסד הריקים.

כי לא ינוח שבט ה-

רשע על גורל צדיקים.

ועשיתי לאיש נדיב בלשונו. וכילי בהונו:

אם בעלי משרה כמו עין

אתה אמת להם כמו אישון.

ובעת ירוצון על נתיב היקר

אתה לבדך תעבר ראשון.

ואשר ימלאון הם במעשה יד

אתה תמלא מדבר לשון.

ועשיתי לאיש משלח מדנים. ראיתיו והוא מתפלל בענוה ותחנונים:

ראו זקן עולה להפיל תחנונים

בלב יקבץ-און ומלא תזנונים.

בלבן מתעטף כשובך היונים

מלבן מבחוץ מטנף מבפנים.

ועשיתי לאיש יצא לו שם בנדבה. וידו מטל נדבה חרבה:

אתמה לעבי טובך איך נכלאו

דודי ונוזלי ידך איך קפאו.

אתה כמו מחול אשר לו קול מאד

גדול. ובוקעיו ריק ורוח מצאו.

ועשיתי לאיש מאנשי כלנה. הללתיו וברח לחרן ממני ונסתר מעיני:

יליד זלות. אחי נבלות וכילות

אשר כל הנבלות נקבצו בו.

והללתי שמו בשתי לשונות

ונכשלתי במאמר פי וניבו.

ואולם עת דרשתיו לא מצאתיו

ואמרו כי לחרן שם נתיבו.

ואם נחבא ונסתר מלפני –

שמו הרע בפי עטי עזבו.

כמו עכבר אשר נכנס בתוך חור

ועזב חוץ בפי חתול זנבו.

ועשיתי בכלנה על איש מן הנבלים
השורים. עושה שירים. וחוצב בורות נשברים.
ומימיו מרים. ושמו ברכות:

קללות הוא. מחבר שיר כצואה

והצואה בפיו יחשב כנפת.

והגיונו יגלה את קלונו

וערותו בשירו נחשפת.

ואביו הוא משעבד לנבלות

ואמו לחרפות נחרפת.

ונאספו לעולמם שניהם

וחרפתם לאות לא נאספת.

ועד הבן עלי טמאת אבותיו

כריח רע עלי בית הטנפת.

ושאלתי ממנו ספר. כל משליו משלי
אפר. ותכף אשר שלחו. בא אלי ולקחו. ועשיתי
עליו:

קללות בא והשאיל לי כתבו

ביום אחד. ובשני גזלו.

חשבתיהו בעת תתו וקחתו

ככלב שב לקיאו ואכלו.

ועשיתי לאיש כילי אשר הבטיח אותי
בנדבתו ונדר נדרים. ויוצא פרח ויצץ ציץ ויגמל
שקרים.

בהתנדב בפיו כילי

ויחשב חטא אשר בטא.

יהי קופץ שתי ידיו

ונסלח לו אשר חטא.

ועוד עליו עשיתי. וזה חזיתי:

כילי התעלים מומך

הנה בידך עדך.

כילות בך דבק עדי

היה לאות על ידך.

ועשיתי על היין. הנחמד למראה עין:

וכל-חדש מאד יערב וינעם

ועת יבלה יקוצון בו נפשים.

ויין כל אשר יבלה ונושן

משמח אלהים ואנשים.

עוד על היין:

ובן שורק חשבתיו נאמן לי

והוא יפריש כמו נחש וישיא.

אהבתיהו ובגד בי בערמה

וימשך את לבבי לו ונפשי.

אני שמתיו היות שמור בקרבי

והוא עלה היות שומר לראשי.

ועשיתי בחשק בימי הנעורים. ותענוג הבחורים:

צבי חן הוא דמות יוסף ביפיו

ועל ראשו עטרת הוד כחלם.

ונפשי היא לכף רגלו כחירק

והוא גאה ורם עלי כחלם.

ונגנבתי לגן פניו כגנב

ללקט מגדני פיו ואכלם.

ועלי זרחה שמש לחייו

ודמים לי והון רוחי אשלם.

ועל זה הענין. בניתי לו בנין:

עיני צביה דרכי לי קשת

על כן שעפי יראו מגשת.

נפשי כמו צפור ברשתה נלכדה

אך אהבתה היתה הרשת.

עינה דמות קשת אבל פרשה

ענן ועליו נראתה הקשת.

עוד על החשק:

סובב חושק על יד היאר

וכאב חשקו פצעי זין.

וירא עלמה היא רוחצת

מלבוש דודה על העין.

ונשקהו לא לכבודו

רק לכבוד חכלילי עין.

כן יש אדם סובא ישתה

החמץ לכבוד היין.

ובענין הדמעות. היורדות מאש הצלעות. אמרתי:

אסתיר צפון חשק בלבי אך

דמעי כנס נגלה בראש דגל.

לבי עלי נחל אמנה הוא

שוכן אבל דמעי בעין רוגל.

ואמרתי על הענין. להקיר נוזלי שיר מן המעין:

הה נגלה סוד חשקי, אחר

היה בכלוא לבי לחוץ.

דמעי רגל אל עיני ו-

יגד לשני אחיו בחוץ.

ועשיתי על אשה יונית אשר לקרא תורה יודעת. וכל איש למשכב זכר יודעת:

שאלוני בעד אשה חכמה

עניתים למדה חכמה לבשתה.

מזמתה לזמתה למופת

וסמן נאמן דעתה לדעתה.

ועוד עשיתי על עניניה. לגלות תזנוניה. והיה שמה טהורה:

ואשה חכמה להרע ערומה

נתיב חטא תסקל וישר תעקל.

וקראו שמה יולדיה טהורה

וכן היא. ואכן כטהרת יחזקאל.

וחברתי ספר גורלות. לאיש מחשובי הקהלות. וכתבתי אלה השירים:

שר היקר אתה נסיכנו

ונשיא אלהים את בתוכנו.

הנה לך ספר אשר מליו

יאמרו: לכו נכרע למלכנו.

קוראים לך קומה משל-בנו

כי שכלך יאיר לחשכנו.

דברי אמת תמצא בפינו יום

גורלך תפיל בתוכנו.

ועשיתי לנשיא כילי ראיתיו דואג על העב הנעצרת. בשנת הבצרת:

אל תחרד על הנשיאים שר-יקר

אם נוזלים לא יצקו עליך.

כי ממך למדו קפץ יד כי שמם

כשמך ומפעלם כמפעליך.

ועשיתי על החכם רבי יוסף המערבי. בנסעי לצובה מארץ הצבי:

בך הוביש אלהים ים דמעות

בך אמר לצולתם חרבי.

בלבך בית זבול בנה לשבתו

לשון קדש ויהל שם ערבי.

והיית גביר ורב במערב

ובמזרח משחך אל לנביא.

ואמנם כי ארם צובא כמקדש

ואתה בה כמו נר מערבי.

ועשיתי על הקהילה. המואסת התהלה:

שדי שלח צועים לרושש כל-

טובת בני כלנה וכלנה.

עשרה וכל-חילה לזרים תן

וחשף יפי סתרה וגלנה.

אם כספינה רחבה. קצר

אותה ואל אמה תכלנה.

ועשיתי על בני עדינה. אשר היו בימי
קדם פאר כל מדינה. ועתה נותרו למשל
ולשנינה:

אנשי עדינה נבזים שפלים

מבחר המונם דמן ואשפה.

לא אחריש עד אשית לבבם

להיות לחצי שירי כאשפה.

הן אם תמול בם היו אצילים

היום יקרם אבד ונספה.

היום בשחת ותמול בשחק

היום באשפה ותמול בחפה.

הם לא לעזר גם לא להועיל

כי אם לבשת גם כן לחרפה.

ועשיתי לאיש כילי מכל אשר לפניו. והוא נחשב נדיב בעיניו:

וראיתי אנוש כילי ולפני

נדיבים הוא בעיניו ראש לכלם.

ולא יעלה למעלות הנדבה

עדי יוכל חמור לעלות בסלם.

ועשיתי על אנשים הללתים בשירים. ולא הבינו דרכם. ולא ידעו ערכם:

תשורת שיר שלחתיה לאישים

חסרי בין ושכל עם תמימות.

וחשבו את תהילתי לקלון

והרע יחשבו ישר ותמות.

וכלם בנבלות הם שמחים

ואכן ימאסו דברי נעימות.

ודמיונם כרמש הגללים

אשר במור יהי אבוד וצמות.

תנה אותו בתוך צואה ויחיה

ושמן ראש משח אותו וימות.

ועשיתי לאיש נדיב שלח לי מנחה. וביום השני כפל לי הארחה:

נדיב הלב אשר העשיר בני איש

ולא נמצא בימיו דל ומסכן.

שתי ידיו שתי צרות מקנאות

וזאת תיטיב והשנית תתכן.

בעת תגמל נדבות יד ימינו

תקנא השניה לעשות כן.

ועשיתי לאיש מנדיבי ספרד כמוהו בנדבה לא נהיה. שמו רבי חיא:

שאו שלום לגביר. יקר עם תם החביר

וזכרו קול יעביר נדיב הדור חיא.

למי חכמות צמא ולעשות טוב הומה

ערמות היקר מעפר שפלות חיה.

ולו מנדבתו יאו איש נשמתו

יחיה זולתו ונפשו לא חיה.

ועשיתי בענין החשק. בעפר אשר עיניו כלי נשק:

צבי החן אשר שכן בלבי

שרפהו יקוד צלעי ומעי.

ולולי כי הרגני בעיניו

והרבה עד מאד חנם פצעי.

נתתיהו כבת עיני ושמתיו

כעץ שתול על פלגי דמעי.

ועל רשעו נתתיהו בלבי

עדי שכן חררים בין צלעי.

ועשיתי על איש היתה לו שפחה. והוא ואביו היו מתעוללים בה. זה הולך וזה בא:

שמו מתי צדק ויושבי שערה

כי גברה זמה ופיה פערה.

איך מוסדות שחק לזאת לא ירגזן

כי איש ואביו ילכו לנערה.

ועשיתי באיש ראיתי בראשו מצנפת עצומה. כפי מאתים אמה:

ומצנפת בראש נבל קשורה

חשבתיה כלי מלא כלמה.

מאד גדלה והיא עומדה עלי ריק

כמו תבל תלויה על בלימה.

ועשיתי על איש מרוח אשך. ונשא אשה יפה זיוה יאיר בחשך:

חבק דודי שדי כלה נעימה

ולא יחסר לך כל תענוג טוב.

עלה עמה עלי ערש אהבים

עדי תהיה כגן רוה ורטב.

ראה ביצתך עמה גרורה

והיא ביצה אשר נולדה ביום טוב.

ועשיתי על השיבה. אשר בימי נעורים זרקה בי. וכנגע פרחה בלבי:

מודה אני מעשה מתי עולם

הלובשים לבן ביום אבלם.

כן שערותי לבשו לבן

על נוד ימי נער וסור צלם.

ועוד בענין הזה עשיתי. וללכת בדרכה נסיתי:

דאו כרגע עורבי קדרות אשר

קדם בשער שערי שקדו.

באו ותוך קירות לבבי קננו

מיום אשר משערי נדדו.

ועשיתי בימי הנער. בענין רב השער:

אישים יריבוני על רב שערי

אמנם כסילותם שחין פורח.

כי לו אלישע אז יהי כן הן אזי

לא קראו אחריו עלה קרח.

והעתקתי בספרד ללשון הקדש ספר
מורה הנבוכים. לאחד מן הנסיכים. והיה לראותו
כוסף. ושמו יוסף. ושלחתיהו לו עם אלה
השירים:

שלום לך עורך קרב חכמה

כי בה זממיו יום וליל נצים.

עד קנאו בו יוצאי צבא

וישטמוהו בעלי חצים.

אם תאהב לעלז בגן חכמה

הנה ערוגה מלאה צצים.

או לבך תקריב לאל קרבן

הנה לך האש והעצים.

ועשיתי בעיר כלנה לאיש לקח הבוז תרומיה. ושמו חזקיה:

אמרו לראש העם יחזקיה

יחיד בראך רב עליליה.

כמעט ויאבדו הנבלות. אך

להם שלחך יוצרך מחיה.

אינך יחזקיה. וחלילה

כי אם מנשה בן יחזקיה.

ועשיתי בארצות מערב לאיש טפסר. ללמדו דרך מוסר.

דורש קנות מוסר קחה כל-יום ראי

מוצק להביט מחזה צלמך.

כי אם יהי נאה היה נשמר לבל

תחסיר בחסרון פעלך תמך.

או אם יהי בו מום היה נשמר לבל

מום חטאך תוסיף עלי מומיך.

אם תט לניבי אויביך תחלש

וברב גאונך תהרס קמיך.

ועשיתי בצרפת לאיש חנף מכל עמו. ויצחק הלוי שמו:

אמונה אין בלתה. ברום שחק שבתה

שבי נפשי אתה. ועמה הלוי.

יקר והוד יש-בה. והאות על טובה

אשר אין חלק בה. ליצחק הלוי.

ועשיתי בטליטולה על הנשיא רבי יוסף בן שושן כשנפטר לבית עולמו:

שנה אשר בה יהוסף הגביר

נאסף הכי אחריו צאן אובדות נהי.

היתה שנת איד שנת זעם ועת

יגון והאל שמה קרא שנת נהי.

וקדם מותו חדש אחד או שנים. שמענו
כי יש שבר במצרים. וכי משה עלה לשמים. ואען
ואמר:

שבר מעל שבר נקרא

לבות שומעיו כארי שסף.

כי אחרי מות משה גוע

השר יוסף ויאסף.

לשכן במחיצתו בא ו-

יקח משה עצמות יוסף.

ועשיתי בעניני תבל. אשר הם נובלים כמו ציץ נובל:

ורואה בלבבו. זמן רע ונתיבו

בנקרת צור יבא. ונחבא במחלה.

ותבל כמסחר. וכל איש בה יתחר.

ומה זה בה אבחר. והיא רעה חולה

וסכת טובתה. אני פוסל אותה

למען חמתה. מרבה מצלה.

ועשיתי על אחד מן הנבלים. גאה בהונו עד כוכבי הכסילים:

בראותך נבל אשר

עלה ושם בזבול דביר.

פתע יהי נשבר ושח

כי אחרי דרגא תביר.

ועשיתי שיר מוסר ותושיה. בעניני המחיה:

אל תהיה עצל לבקש לך

מחיה ושים קנך מלון אורחים.

כי לא תהי מוצא מנוחה במ-

נוחה ובעליות מרוחים.

הבט לשון קדש ושור כי לא

יתקבצו תוכו שני נחים.

ופעם הקיצותי בליל שבת מפרעושים. נושכים כנחשים. ואען ואמר:

לבי לפרעוש חלל יצועי

לרוות בדמי כל-תענוגו.

לא אשקטה עד אשיב גמולו

וביד עונו אמוגו כיום.

מועד ושבת לא-יעצר-בי

להפך לאבל חדשו וחגו.

אמרו חברי: הן החכמים

אסרו ביום השבת להרגו.

ואומרה: הם אמרו תחלה

הבא להרגך השכם להרגו.

ועשיתי בחדש תענית ישמעאלים.



כששמעתים משכימים בעלות השחר
ואוכלים:

האל ענג נפשות עמו

במאכלים. כי לא ענה.

לא ירעיב אל נפש צדיק

רק ישביע נפש נענה.

כי לא צוה ענות אדם

נפשו רק אחת בשנה.

שוא לכם כל-משכימי קום

כן יתן לידידו שנה.

ועשיתי על הנשיא הגדול רבנו ששת אשר היה ראש נדיבי עולם, ואסף החמודות כלם:

אם תשאלו על הגביר ששת

הוא בזמן נשאר לראש פנה.

נגע עדי זקנה ונדבתו

לא בלתה. אך יספה עדנה.

ועשיתי בענין האוהבים: הנעימים והנאהבים:

מרחב ארצות צר ולא

יכיל שנים אויבים.

כאשר מקום זרת מאד

רחב לאלף אוהבים.

ועשיתי על קהל לוניאל. ישמרנו האל:

שפת יתר התשיג מהלל עם

אשר שכלו ביראת אל יריחו.

ושולח דבר חכמה אליהם

ועורך אל מאור שמשם ירחו.

ושולח רסיסי טל לים-סוף

ומביא שי תמרים אל יריחו.

ובהיותי בלוניל בקש ממני ר' יהונתן
הכהן ז"ל להעתיק לו סדר זרעים. לר' משה אביר
הרועים. והעתקתיו ואליו שלחתיו עם אלה
השירים:

יצו אל שלומים. לחברת תמימים.

חכמים נעימים. נבונים ידועים.

חשכה כאורה. ישיבון בתורה.

והיא כמנורה. והם לה גביעים.

אקדם גבוהים. ואורי נגוהים.

וכהני אלהים. במנחת זרעים.



וכתבתי לרבי יוסף מקור התושיה. בן השר המצרי ר' עובדיה זצ"ל:



השר, לך חכמה ובין יתיחשו

ובתוך לבבך נמצאו יום חפשו.

וביום ברוא האל חמודות הזמן

וישוטטו למצא בצל מי יחסו

אמר אלהים: מהרו ולכו אלי

יוסף אשר יאמר אליכם תעשו.

ובענין החשק עשיתי אלה השירים. בימי הנעורים:

צבי החן אשר לחיו

בספירים מעלפת.

ועיניו שולפים עלי

ברק חרב מעופפת.

שפתיו צוף ופניו גן

ושניו דר ופיו נפת.

בגן לחיו משוש עיני

בעת צופה ונשקפת.

אבל נפשי באש חשקו

צרובה היא ונשרפת.

שתי עיני בגן עדן

אבל לבי בתוך תפת.

ועשיתי בעיר כלנה על איש אשר ברכות שמו. ונבלה עמו:

נבל אשר קנא לנבלות יולדו

עד בנבלה נמשלו כבן כהור.

נקרא ברכות אך קללות הוא שמו

כאשר לעור יקראו סגי נהור.

ועשיתי בעדינה על איש מן האצילים. אשר היה מתעולל בתעלולים:

עדינה בה אנשים כבהמות

ונבעלים לפריצים נבלים.

וכהם בועלים כי הבהמה

והכלים כרגלי הבעלים.

וכתבתי לאיש מאצילי הדור וגביריו. למען אחרו לי פעמי ספריו:

שאו שלום לדוד אטר ואלם

שפל רוח ועלי גאותו.

לאטר מכתב ספר לדודו

ואלם יחשך-לו ניב שפתו.

ועשיתי לאיש נשא אשה קדושה. והיה מתחבר לכל אשה קדשה:

חושק בנות נכר ועוזב רעית

חיקו. עברותיו גשו לשמע.

עבור בנות קדש בזרות יחליף

כי הדחויות יחשב לקבע.

ועשיתי בענין דמעות העינים. הנגרשות כיאור מצרים:

זמן רע החשיך עיני יגונך

ורמה ידך בל יחזיון.

שעפי, עד למתי היגונים

בכנפיכם בכל עת יחסיון.

ושמחתי בבת עיני תמיתון

לרב בכיי – אבל הבת תחיון.

ושלחתי מדמשק לחמת אל הרופא רבי משה בר צדקה:

גביר הדור, גדור פרצך וגדרך

ושוב לרעות שאר צאנך ועדרך.

ואל תשכח ידידים לך יקוו

ויוחילו דבר פיך ונדרך.

הכי אתה כרוב ממשח ולכן

לעירך שוב ושים הדרך בחדרך.

ועשיתי על הנשמה. ועל הנפש החכמה:

חונה ונסגרת בבור גויה

מיום חנותה נצלה עדיה.

רמה ותתחבר אלי רמה

מי יערך דפיה לרב יפיה.

יום פשטה הגוף אזי לבשה

עדיה והסירה כסות שביה.

זורחה כשמש עלתה מבית

כלא נוה חשך ומאפליה.

יוצרה בשחק הללה כי כן

כל הנשמה היא תהלל יה.

ועשיתי על ארך הגלות. ורב שנות הדלות והשפלות:

חסין גבורת ידך גלה

ביום ואיך תוכל להתעלם.

רצוץ בבור גלות ישועתך

יחלם כמו עבד פדות חולם.

ישאל בעד הקץ ואין עונה

ידמה לעור ישאלה אלם.

זה לו שנת אלף יקו אולי

תפקד עון צריו ולא שלם.

יה שוב וההראל לישראל

תשיב ויבא יעקב שלם.

ועשיתי בענין בקור בית תפלה. לערך לאל תהלה:

חצר בית קדשך קמתי לבקר

לחוות נעמך ערב ובקר.

ראה עצבי ושור מצפון לבבי

אשר יראה צפון כל-לב וחוקר.

יקו לבי וכל-שברי בך שם

וידע באמת כי לא תשקר.

זרה אויבי כמו דוה ועיני

מקנאי מחוות טובי תנקר.

ימינך שים עלי גפן נטעתה

ואותה אל תהי נותש ועוקר.

ועשיתי על אישים יחליקו לשונם. וקבר פתוח גרונם:

ויש אישים מתוקי ניב ושפה

ובלשונם יפתוני וניבם.

יגלו לי פני רצון ואהבה

וידעתי הכי ארבם בלבם.

ואיך יוכלון צפן רע לבבם

והכרת פניהם ענתה בם.

ועשיתי על ענין הפרידה. אשר בה רגלי לכודה:

למתי נע ונד אהיה כקין

הלום יגון ולא שכר ויין.

אקו ישע ולא אחזה ואולם

מצוקים אחזה עין בעין.

כמו עור במחשכי כלאים

חצות ליל אקו לאור ואין.

ועשיתי על אנשים גאים. והם רעים מכל הברואים:

יכרת אלהים בעלי גאון

נבזים ועד כוכבי זבול גאים.

לובשים בגדים הם חדשים אך

המעשים בלים מטלאים.

ידמו לרואיהם אלי בנין

נאה ושתותיו מדכאים.

רעים וחלילה היות כהם

אנשי סדום רעים וחטאים.

ועשיתי על נדיבים בפיהם. וקופצים ידיהם:

הה ראתה עיני אנשים הם כמו

הכרמלי נבל וכאחי קין.

ושמם נשיאים אך בנדבתם נשי-

אים הם וגם רוח וגשם אין.

ועשיתי על איש אשר נאמן חשבתיו. ונהפך לאויב בעת בחנתיו:

ידידותך חשבתיה כמו מן

בצנצנת יקר נצפן ונכמס.

בחנתיה והמבחן כשמש

אשר יצא וחם עליו ונמס.

ועשיתי לאיש מרבה לקנות ספרים. והוא מן הכסילים הבוערים:

ראו פתי אשר נושן בסכלו

ורעותיו חדשים לבקרים.

והוא מרבה קנות ספרי תעודות

וידמה בם חמור נושא ספרים.

ועשיתי לאיש הללתיו בשירי. והכיר מליצת דברי:

השר, חליצות ממליצותי לבש

יען צרי צירי לכל ציר יחבש.

רודה דבש מלי יהי מכיר. אמת

כי מגוית הארי רדה דבש.

ועשיתי בדמשק על רבי צדקה הדין. לסבה ולענין:

אנוש נטע בכרמו עץ פרי גן

עבדהו ביום וליל והשקה.

ועת החל נתן פריו בעתו

ואל כל-חך אכילתו מתוקה.

נתשהו ותם לריק יגיעו

וככה מעשה רבי צדקה.

תמול בנה דביר מוסר והיום

הרסהו ושב שוחה עמקה.

אקו משפט והן משפח ומפח

ולצדקה והנה קול צעקה.

ולא ידע הכי צור שם בתוך פי

עלי כל-אויבי חרב מרוקה.

ועת כי אשלפנה. הענקים

אני מוריד בזעם לעלוקה.

אני אחריש ועת שירי ידבר

זמן ירעיש בידו החזקה.

ומי נגש למלחמתי ונמלט

ומי שלח בהודי יד ונקה?



ועשיתי במצרים לדין ר' מנחם ז"ל על ענין איש אשר בטחתי בו. ונכשלתי בניבו:



קראתי בצר לי פסל

ואבטח על עצב נבזה.

היה כסף סיגים וצרפ-

תיהו אולי סודו אחזה.

ואשליכהו אל האש –

ויצא העגל הזה.

ובענין החשק עשיתי. ובית אהבה בניתי:

צבי החן מחצני ביפיו

והבעיר בי יקוד חשקו ועצבו.

ובמדה אשר מדד גמלתיו

והאכלתיו פרי חטאו וחובו.

בהראותי ראי מוצק לעיניו

השיבותי יקוד חשקי ללבו.

ועשיתי באשור על אשה רעה ושלטת.



והיא כאש מתלהטת. ולה בן פריץ דומה לאמו.



בכעסו ובזעמו:

אשת כסילות צור בשחת יצפנה

חיש יתננה תוך שאול וישברה.

תדמה עתליה רק בנה ידמה אחז-

יה. בוראה לא יעזרה ויחללה.

ועשיתי על צפר נלכד. בפח ציד:

ראו צפר אשר עלה בתוך פח

ולא יועיל בעת צר לו כנפו.

חשבתיהו כבן אדם בעולם

ולא יועיל כבודו לו בסופו.

ועשיתי על חרב מרוטה:

חרב ביד בעלי קרב תעוף

וכמו לשון אש תהלך תוכם.

רעי שאלוני למי תדמה

ואומרה תדמה לשון חכם.

ועשיתי ללמד בני אדם מוסר. ולהתנהג בחסידות עם כל בשר:

אתה תכבד מעלתך

כי מעלתך לא תכבדך.

כאשר תהי עושה תהי מוצא

ושאל לאביך ויגדך.

אם תעשה טובה תרוממך

או תעשה רעה תאבדך.

על איש נבל קופץ ידיו. בנדבותיו ובחסדיו:

אם איש נבל יצבר עשר

אל אויביו חיש יורישנו.

חיל בלע ויקיאנו

אל מבטנו יורישנו.

ועשיתי על איש גבה לבב. הולך שובב:

בראותך איש אין ישר בו

רק בעשר נפשו יקרה.

אל תשת לב אל גאותו

כי מעלתו מעלת גרה.

ועשיתי על איש כל עת ירק בבית הכנסת:

ראוי על כל-באי קדש

מימי טהר עליו לזרק.

בגלל נבזים בוזים אותו

כי מפניו לא חשכו רק.

ואלה עשיתי לאיש עשה פתוחי כסף ועטרה. לספר תורה:

תפוחי זהב ידמו ט-

בעות על בדי הארון.

מן הקדש נשמע קולם

כפעמונים במעיל אהרן.

כזאת נדבת השר יוסף

כל המשכיל אותה ירן.

יודו חסדו אל כל-יבוא

לבני ישראל זכרון.

ועשיתי להתעלס בגנים. ולרוות בת הגפנים:

דודי שתה עמי בצל גנה

אשים הדס נגדך ושושנה.

אשמח בבת כרם אשר גילה

חדש. והיא בלה ונושנה.

הן יום בעין האל כמו אלף

שנים. והשנה כמו עונה.

מי יתנני אהיה בכוס

עד כי בעין האל יהי שנה.

ועוד עשיתי בענין התשוקה. והחברה החשוקה:

יעלה הביאתני לבית אהבה

ברה ותמה כאביגיל.

ובסור צעיפה גלתה תאר

החפיר ביפיו בת אביחיל.

זרח בליל אורה וחרדו כל

וירקדו הרים כמו איל.

שחתי אהה נגלו צפוניה

ותחשף ידה כבת חיל.

ותהפך עלי ענן שער

שחור – והיום הפכה ליל.

על ספר המדע:

ספר כעץ שתול במי מדע ובין

כי בו חפציו ימצאה כל-דורש.

ספרי גאונינו ואם רבו מאד

המה ענפים לו והוא השרש.

ועשיתי על איש בירושלים יצאו עליו דבות רעות:

הפקד בהר ציון אנוש טמא לראש

קדש ולו נגע אשר פשה בעור.

יפער לכל-עובר ושב עצמו. לזאת

כל-יודעיו קראו שמו ראש הפעור.

ועשיתי על איש עוזב אשתו. בעד
שפחתו. וילדה לו בת דומה לצורתו. והיה שמו
יעקב:

מדות אנוש חנף בליעל

התקבצו שמעו בני יעקב.

חשק בשפחתו מקום אשתו

ויהפך מישור אלי עקב.

עד ילדה לו בת אשר דמתה

אליו במצח עז ולב עקב.

נשבע שמו הרע לבל יעזב

אותה ולא חפץ בבת יעקב.

ואלה עשיתי לאיש כסיל. מן הכסילות אלפים בת יכיל:

דודי נקדתי לך שירי

יען שכלך נחשל חשול.

ונתיבותיו לך פניתי

אולי לבך עליו ימשל.

כי זכרתי מצות אל לפ-

ני עור לא תתן מכשול.

ואלה עשיתי לאיש חסר דעת. והוא כבד בעל נפש משתגעת:

חסר דעת וקל רוח בדעתו

והוא כבד כמו תבור בהרים.

ולו נפלה כבדתו בים-סוף

אזי שקע ושב ארץ חררים.

ולו היה ברגליו קל כראשו

יהי משיג ברוצו העפרים.

לאיש מבני עדינה עשה שיר מלא זמה וטמאה:

לו שר בנו עמרם פני דודי

מתאדמים העת שתות שכר

ויפי קוצותיו והוד יפיו

לא חק בתורתו ואת זכר.

וכשמעי שירו קבצתי עשרה אנשים



בעלי שכל ותבונה. וישר ואמונה. והחרמנוהו



בשירים כשיריו. על קו חרוזיו ודבריו.

אמרתי אני בתחלה:

שדי שלף חרב נקמה על

טמא אשר תורתך עכר.

הפה אשר נפתח לחרף אל

חיש בחרבות יהיה נסכר.

מוכר קדשת אל בעד טמאה

מהר ליד הורג יהי נמכר.

ויען השני:

אנא אדון עולם שפוך זעמך

על איש ביין זמה וחטא שכר.

המטר מטר גפרית ואש עליו

עד כי ביד מות יהי נעכר.

רוחו לאש תפת שלח מנחה

ולפי שאול גופו שלח אשכר.

ויען השלישי:

שדי מכר מהר ליד מות

האיש אשר דתך בחטא מכר.

תורתך תצעק בפיו תמיד

אותי פצה מיד בני נכר.

יום יעלה זכרון בני תבל

לטוב, יהי לרע שמו נזכר.

ויען הרביעי:

הוי על אנשים עוזבים תורת

האל והם עובדים לאל נכר.

כי כל-גדוליהם מטנפים

במקום נקבה בועלים זכר.

באשר ביין חטא ישכרו, חרב

אויבים בדמם יום וליל תשכר.

ויען החמישי:

עורה בנו עמרם ראה דתך

כי חללוה סובאי שכר.

יתעללו תמיד בתעלולים

ויתנו נדן לכל-זכר.

צור יעקר שרשם ובבשורת

מותם לכל-ארץ ישלח כר.

ויען הששי:

האיש אשר תורת בנו עמרם

חלל בנבלות פיו אשר זכר.

פוער לכל-עובר ושב עצמו

נרבע עלי ארבע לכל זכר.

הורג יבקע את בשרו כא-

דמה תבקע בחרש אכר.

ויען השביעי:

האיש אשר דת יוצרו חלל

וישכחה יום דין ולא זכר.

ויענה עזות למול צורו

ויפערה פיהו ולא סכר.

יחשיך אלהים משחור פניו

עד כי לרואיו לא יהי נכר.

ויען השמיני:

האיש אשר העז לאל פניו

עד כי בנו עמרם לרע זכר.

חשב עכר תורת אלהינו

בשוא ונפשו באמת עכר.

יעקר אלהים כל-בני ביתו

עד עם נקבה יאביד זכר.

ויען התשיעי:

הבט בנו עמרם אשר חלל

דתך אבי טמאה ובן נכר.

יתגל במחבואיו ואולם תוך

קהל יהי נסתר ויתנכר.

מהר אלהים יאבידו וח-

רון אל יהי אל-פעלו שכר.

ויען העשירי:

הוי על קהלה שר קהלתם

הזיד לגדף אל והתמכר.

תעה ביין זמה ולא יין

רוה בסבאות חטא ולא שכר.

אש משמי מרום באף תשרף

גופו כמו חלב וכיקר כר.

ואלה עשיתי בענין התשובה מן המשובה:

אזיל ענן דמעה עלי פשעי עדי

נגד דמעי נשכחו מי נח.

מה-לך לבבי תחשק תבל אשר

בה כל-חכם לב זנחה זנח?

רוץ לעבדת אל ושובה אל אל-

הינו הכי ירבה מאד לסלח.

שובה הלא תשלף לך חרבה וגר-

זן הפרידה תחשב לנדח.

קוה בכל-עת אל אלהיך הכי

קוי אדני יחליפו כח.

ועשיתי להוכיח הסכלים. ולהזהיר הנואלים:

ישן למתי עינך עצמת

או כי בחיק התאוה נרדמת?

גוים אשר לא ידעו בורא דר-

שוהו – ואת שונא ולא נכלמת.

האיר מאור צדקו ואתה מראות

אור האמת מסוה בעיניך שמת!

כמה קראוך בלי פה קורות

ימים. ואת נרדם ועוד לא קמת.

רצו חבריך חצות ליל. והש-

כימו לשחר אל. ולא השכמת.

תישן בחיק תבל וטובות תחלם

מה החלום הזה אשר חלמת.

ואלה עשיתי בענין הספוק. כי הוא לאמונה חזוק:

אם בעבודת אל תכל ימיך

תהיה פאר על ראש בני עמך.

שים חלקך פת עם כלי מים וב-

רך לחמך יוצרך וגם מימיך.

הקם בלב מזבחך אך חלבך

הקרב ונסך בבכי דמיך.

וזכר הכי תבל כמץ עובר וכי

כצל וכצלם דמות צלמך.

וערך לרעב פת חסדיך ואז

תקרא עניי עם למטעמיך.

ובנה לך בית אשר תמצא ביום

מביתך תסע לעולמך.

אם תעשה כן אויבך תחלש

וברב גאונך תהרס קמיך.

ועשיתי תודה על חסדי הבורא. ומי כמוהו מורה:

אדון עולם גמלתני חסדים

ועל חסדך גמלתיך מרדים.

ורעיוני לרחמיך בכל-עת

מלמדים ודתך לא למדים.

ולא רחקו חסדיך בעודי

בעת שבתי ועת ארחיק נדודים.

ביום בו ארבו צרות לנפשי

וחכיתים כחכי איש גדודים.

גאלתני והרחקת מגורי

ושמחת שעפי החרדים.

ובהיותי בתוך ציה ומדבר

והארץ כמו נחלי יקודים.

ודבק בה לשון כל-איש לחכו

ואין מנוס ואין מעמד לעומדים.

ועת רגזו קרבי בי והמו

ומעי בכאב עולים ויורדים.

עזרתני והיו לך שבחי

כמוספים ורחמיך תמידים.

ועל כל-זה שעפי כורעים לך

והם משתחוים נגדך ומודים.

זכר צדקך אדוני האדונים

ואל תזכר עון עבד עבדים.

ודברי תחנונים חברם עם

חסדיך והיו לאחדים.

במי דמעי עצי תקוה ארוה

עדי עץ חסדך יתן מגדים.

ועשיתי על בת הגפנים. מגרשת היגונים:

אמת בת הגפנים היא צרי ציר

וכל-לשון תהלתה תספר.

בדמה ימצאה דמי מנוחה

והדם הוא ובנפש יכפר.

ואלה עשיתי לשר ר' שמואל בן הראש



ר' נסים בספרד, חברתיו על שמו. ועל שם-בנו יהי
אלהיו עמו:

לבבי בחן כל-בני שם וגדלה

ובחר לו השר שמואל לסגלה.

ושם אותו ובנו לנס גם לתהלה

ובגדול החל ובקטן כלה.

ועוד עשיתי לבנו. יוצרו יצרהו וישמרהו ויחיהו:

צבי חן כליל יפי פלאות בתארו:

לחייו כמו שלג וזיקות יאזרו.

במצחו מאור שחר וליל יקבצו

ועל לחיו להב וברד יחברו.

ושניו שני טורי בדלח כחוט ענק

ובם טללי אורות רפאים יעוררו.

שמו יקראו מזהיר ולחיו כמו שמו

הכי ילכו עורים לאורו וינהרו.

יהי ראש לבית אבות כיולדיו ויחיה

עדי יחזו הוריו אשר בו ישברו.

ועשיתי בענין האהבה. החשק והחבה:

יקצץ אל צעיפים מעלימים

פני עפרה ויקרע הרדידים.

הלא די לי בציר חשק ופרוד

עדי כי יבגדו בי הבגדים.



על הרמב“ם ז”ל:



יום עלו כל חכמי תבל

אל מעלות רמים וגבהים.

עלו למרום השכל אך

משה עלה אל האלהים.

ועשיתי בענין הצדקות. אשר יצילו מן המצוקות:

זרע בן איש לך זרע צדקה

ומחר תמצאה מאה שערים.

ואם יסגר זמן שערי רצונך

ביד האל לך כמה שערים.

ועשיתי בענין העולם:

אשר יבטח בתהפכות זמנו

יהי נכשל ויתחלחל בצירו.

הכי חיי אנוש כרם ורק ה-

זמן בוצר והמות בצירו.

ובענין המות. ושוכן ארץ וצלמות:

בן-איש התתעדן בתענוג הזמן

ובשרך דשן מאד וגם שמן.

הונך כלי שמן וישבר כמו

תך הכלי. ויעמד השמן.

ועשיתי לאיש מן החשובים. היקרים והנדיבים. ושמו ירחם. מן השמים ינחם:

איך לב חסר לב ירחם

איך מיגוניו ינחם.

בטח בתקוה מאורה

קדר ופעל בפחם.

אך יש בתבל נדיב לב

השפיל נדיבים והשחם.

תאות נדיבים בתתם

מהלל מבקשים בלקחם.

אולם לכל שואליו הוא

מודה ועוזב ירחם.

ועשיתי אלה בבית הכנסת אדוננו עזרא. והנם חקוקים על קירות הבירה:

יצו האל לעזרא רב שלומות

צבי צבאות מרומות והדומות.

לזיו אורו פאר על המרומים

ולמקומו פאר כל-המקומות.

מקומו הוא מקום מחנה אלהים

ואליו נפתחו שערי מרומות.

תהי נפשו בכסא אל צרורה

ויחליץ טל ישועה העצמות

והאל משנתו חיש יעירו

לקץ ימים ויחיה אחרי מות.

זכותו יעמד עליו למליץ

להשקיט את שאון ים המהומות.

ויפיק אל יהודה בר שלמה

בידו עז ובימינו נעימות.

ועשיתי לאיש מן האצילים. שוכן בין הנבלים:

השר אשר בין כוכבי רום יחנה

אך שואלו טרם קראו יענה.

שח לב ואם נלוה לעם משתררים

נדיב ואם בין קופצי יד יחנה.

אתמה לשכנו בם ולא אתמה הכי

כן השכינה שכנה על הסנה.

ועוד עשיתי לו. לשבח מעלתו וגדלו:

לבבי ליצחק בחיר אל מכרתיו

בכסף ידידות ובמחיר אהבים.

דביר היקר הוא ולבו ארון דת

וידיו בתתם שני הכרובים.

ולוחות לבבו כלוחות ברית הם

ואך הם באצבע אלהים כתובים.

והוא רם בעין כל ושפל בעיניו

ויחיד ורבים הלכה כרבים.

ועשיתי בענין הספוק:

הלא די לי בטרפי מזמני

ואל אמיר בקלון את גאוני.

לבלתי יאמרו עלי בני איש

ראו חסד פלוני על פלוני.

בעת לא אהיה נצרך להונו

חשבתיו כאשר הוא יחשבני.

אהבתיו אם יבקש אהבתי

ואפר הברית אם יעקבני.

ועשיתי על ענין החברה:

ימי חברה כצוף מתקו לחכי

ולילות הנדוד רעים ומרים.

שמחות ברחו מני ודמו

נשמות מאסו לשכן פגרים.

יגונותי בליל פרוד ארכים

ושמחותי בליל חברה קצרים.

עוד על הענין:

עפר בפיהו שני טורי ענק לשם

יצחק לבכיי כמו קשת ביום גשם.

גופו כשלג ולו מן הכפור גשם

בו יקטלני ולא ידע והוא אשם.

עוד על הענין:

עדי מותי תענני צבי חן

ונפשי לך כמו אמה מכורה.

ומי יתן ואמצא סוף לקצפך

ומגפת נדודך נעצרה.

ואש חשקך ידיד תשלח בקרבי

והבערת לבבי תוך מדורה.

וראוי לך לשלם את לבבי

וכן הדין למבעיר הבערה.

ואלה עשיתי לאחד מן הנשיאים האצילים. והוא ראש לנבלים:

ושבחתי לאיש נבל באשור

בשיר כזב אשר אין בו נכונה.

ונדר לי נדרים הם כשירים

מלאים שוא ואין בהם אמונה.

ועוד לא ראתה עיני לשון שוא

כמותו מספרד עד עדינה.

ועת רעיו שאלוהו ואמרו

התקפץ יד מלמדת נתינה.

השיבמו אני היום קצר יד

ונפשי היא בחסר כל בחונה.

ולי צרך להוצאה בכל-יום

אשר בשטר וחוב עלי נתונה.

ולי נער ישרתני כחפצי

וערשנו בכל עת רעננה.

ועלי חוב להשלים לו צרכיו

ולתת לו שאר וכסות ועונה.

אחר הדברים האלה יצאנו ממצרים.
לראות בטוב ירושלים. ונעבר דרך המדברה. ארץ
ציה וצרה. ובחרבוני קיץ עצמי חרה. וקראתי שם
המקום ההוא תבערה. כי שם בני-ימים מקריבים אש
זרה. ותהי נפשם ברשפיהם שרופה. ותנים ובנות
יענה יבכו את השרפה. ונלך במדבר הגדול
והנורא. הוא מקום דאבון נפש וכליון עינים. ונחש
ושרף ועקרב וצמאון אשר אין מים. אבל שמנוהו
בזעת אפינו. ודמעת עפעפינו. מקום נהרים גדולים
רחבי ידים.

ויהי בבואנו עד עזה. אחר יגיעה קשה
ועזה. ערכנו תהלה לאל בתף ומחול. על כי עברנו
מעבר החול. ויצאנו מן הקדש אל החל. ולא שקטנו
לרוץ כנחל שוטף. או ברק חוטף. ויסתירנו בכף
האפלה. ויורנו הנתיבות באישון לילה. עד נפתחו
לנו שערי שמים. היא עיר ה' ירושלים. ונקד
ונשתחוה לאל עליון אשר פקדנו בפקדת רחמים.
ונחנה שם חדש ימים. ובכל אלה הימים. חבלים
נפלו לי בנעימים. ימים כאלו פניהם מפנינים
נחצבו. ומעצי חיים נקצבו. ומכוכבי שחק גנבו.
והיינו בכל יום מתהלכים על קבריה וציוניה.
ולבכות על ציון המתאבלת על בניה. עד כרו יבלי
הדמעות שוחות בפניה. ולקונן על הריסות
ארמנוניה. ושארית בניניה. ולסובב על קברי
הצדיקים אשר סביבותיה. ולספד על האם ועל
בנותיה. ובקצת הימים משכתנו יד התשוקה
בעבותים. לעלות על הר הזיתים. ולערך תפלות.
לעושה נפלאות. ולהשתחות למלך ה' צבאות.
והיינו בעין דומעת. ונפש נכנעת. משקיפים על
מקום העזרה. אשר נחלף לעבודה זרה. והיינו
מסתירים פנינו מהביט לנוה הכבוד הגדול אשר
היה שם אהלה בתחלה. אשר מקדם שכנה בו שכינה.
ועתה שכנה עליו עננה. ולא נשאר מן הבנינים כי
אם אותות מכאיבים לבב זוכריהם. וידאיבו בבכי עיני
רואיהם. ובמלאת הימים האלה שמנו מגמתנו.
מדברה דמשק. וקראנו שם-הזמן עשק. כי
התעשקו עמו. וכשהגענו עדיה. ראינו עיר
יפה-פיה. בנויה לתלפיה. דרכיה דרכי נעם.
וכלה יפה וסרת טעם. דשנה כגפן פוריה.
בשפתי שושניה. ועיני מעוניה. שוחקת ובוכיה.
וכל נאותיה ערוגות הדסים. וכל יעריה גנות
ופרדסים. כמים לים מכסים. וכל דרכיה נחלים
נטיו. ובלחי הרריה אש ושלג ישליו. ומצוף
שפתיה צמאים ירויו. ובכל מסלות. תעלות. ועל
הדרכים. למים מהלכים. ועל הנתיבות. מראות
השואבות. וריחה כריח לבנון. וסביב לה שניר
וחרמון. ובקיץ תשלג כצלמון. ובתוך העיר מבני
הגולה. קהלה גדולה. ובתוכם הרופא הגדול רבי משה
בר צדקה ירם הודו. הוא לבדו. בין בני עירו
כבדני. ובדברי פיו עודדני. וזבד טוב זבדני. אין
בם אנוש יעטה סות המהללים כמדו. ייראו קרב
לנדבה ונגש משה לבדו. וכמעט אבדה נפשי
בעניה. ולא מצאתי צרי לחליה. לולי אשר מצאתי שם
איש מבני עדינה הוא עזרא עלה מבבל. מצאתיו בים
הנדוד לרב חובל. והשכיחני במתק חברתו החמודה.
לענת הפרידה. ועת קצה נפשנו בחיים [נאנחנו.
ונפרדנו מן השר וביתו זנחנו]. ונוסעים אנחנו
לנוה החמודות. ומקום המדות הנכבדות. היא ארם
צובה אשר שם גלגל הגדלה. ונקדת העגלה. הוא
השר הגדול מופת הזמנים. וראיה לאחרונים. על
הראשונים. מנהל העדר. וראש הסדר. יוסף הוא
השליט על הארץ. הוא המשביר לכל עם הארץ.

ואשא משלי:

שאו שלום לגביר פזורי בין אוסף

תהלתו מפז יקרה וכסף.

זמן לספר מקצת חמודותיו כוסף

ובקש לו מליץ היות סודו חושף.

ואת יהודה שלח לפניו אל יוסף. הוא שמש
התהלות עלתה למזרח ממערב. ויהי שם לגוי גדול
עצום ורב. בנה אוצרות החמודות. וימלא אותם בר
התעודות. ויצבר יוסף בר. ובא לערך שלחן
במדבר. לדעת לעות את יעף דבר. הרוה צמאים.
וירפא נכאים. והשיב לב אבות על בנים. ומחה ה'
דמעה מעל כל פנים. חדש זמן אחרי בלותו נעורים.
ורחץ במים טהורים. ופשט את בגדיו ולבש בגדים
אחרים. וביום טהרתו לקח לו שני תרים. תור התורה.
ותור המשרה. אשר בו נבחרים. ובשניהם נאוו לחייו
בתורים. צואריו בחרוזי השירים.

ואשא משלי:

השר, בתוך פיהו לשון זהב וא-

דרת תהלתו מאד נאדרת.

בזז חמודות בין וגנב לב מתי

שכל ולא נמצא בתוך מחתרת.

ובעת פלילים חפשו תוך אהלו

מצאו לשון זהב והאדרת.

אשרי האיש אשר ילדהו. וצרור המור
אשר צפנהו. גבר על בני דורו. וכבן כהורו.
וכשרש אמירו. ואין למי אמשיל אחד מהם ואשוה.
כי ממדות בני הדור יוסף איננו ושמעון איננו.
הראיתם אשר בחר בו ה‘. זה סיני מפני ה’. אבן יקרה
לא ידע אנוש ערכה. אלהים הבין דרכה.

ואשא משלי:

היה בארץ מערב אדם בתוך

קבוץ ואין איש סוד יקרו חושף.

עד כי ידי היקר לדרשו מהרו

וימשכו ויעלו את יוסף.

הוא כולל המדות החמודות. ובסוד
התעודות. לו עשר ידות. ובסוד הרפואות. יגלה
נפלאות. ובחכמת המדות. בנה לו בית מדות.
ובשאלות המנין. משיב כענין. ובנתיבות הגלגל.
יפלס כל מעגל. וכל רזי התורה. יוציאם לאורה.
וסוד הדקדוק. על לבו חקוק. ויפתח בגמרא. כל
דלת סגורה. ובסוד המשנה. מפיו דעת ותבונה.
וחכמתו כבודה בת מלך. ובבואה לפני המלך.
תשואות חן חן לה. ויבהל את תמרוקיה ואת מנותיה
לתת לה. וארחתו ארחת תמיד נתנה לה. ומנורת
שכלו באהל מועד העמיד. להעלות נר תמיד.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32736