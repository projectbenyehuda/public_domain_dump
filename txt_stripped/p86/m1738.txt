


	
	ספר תחכמוני - שער שלישי
	



המודיע תקף השיר ומהללו, ושמות המשוררים איש איש על דגלו






נאם הימן האזרחי; נטיתי לבי בימי נערותי. וזמן בחרותי. לרדוף התענוגים עם חברים. על הרי בתרים. כאשר ירדף הקורא בהרים. וקשרתי עפעפי בעפעפי שחרים. וכנפי בכנפי נשרים. להתעלס בכפרים. במקום נרדים עם כפרים. ומרעה עפרים. בעוד הזמנים לי לעבדים. ובניו לשרתני יצאו גדודים. בטרם אקראם יענו. ואחרי דברי לא ישנו. ובני יום ברסן חפצי ימשכו. אל אשר יהיה שמה הרוח ללכת ילכו. וכאשר העביר הגדוד שופר תרועה. להמיש היתד התקועה. שנסתי מתני באזור הנסיעה. ופשטתי סות המרגעה. ולבשתי כסות היגיעה. וגערתי בדודים ובחרתי נדודים. ושמתי מגמתי לשוטט אפסי עולם. עד באתי גבול שנער ועילם. ויהי היום ואני בעיר מערי בבל. מתהלך כאניה בלי חובל. ויקראני לסעדתו איש מבני הנגידים. ומאצילי ארץ הנכבדים. ונתן לי מהלכים בין העומדים. ויביאני לארמון. בחיק היפי אמון. וממחצב הנעם גזור וחצוב. ומסלעיו דבש וחלב יזוב. ובתוכו בתים מלאים כל טוב וחיל ינוב. וסביב החצר בירות. ותוך הבירות טירות. בתורי זהב מפתחים על הקירות. בהם הנפשות תצהלנה. והאזנים תצלנה. לרגשת קול הכנור. ושפעת מי הצנור, והבתים במשבצות זהב מכסים. וכל בית מעטר במיני שביסים. ובמפרשי רקמה עליו פרושים. ועשה לו כתנת פסים. ובתוך הבתים שלחנות. בכל טוב מוכנות. דשנות ורעננות. וסביבם מרבדים. הלב מחדים. והיגון מנדים. לפנינו אשישות וכדים. בם לכל עין מחמדים. והיין כלפידים תוך הכדים. והגביעים. לכוכבי היין רקיעים. והמזרקים. כאלו מן האור יצוקים. ובזהב החשק מחשקים.



ואען ואמר:


  


תמה איך נצמדו גחל וברד



ומוקדי אש יפוצון מאפיקים.



בחוטי שרשרות זהב מרקע



בככר מעבה הלב יצוקים.



עסיסים הם בכוסות דר מכסים



ויפיצו מאורים עד שחקים.



ירוך בטל אורות ואולם



בפיך נוזלי להב מריקים.



כאלו הגביעים הם רקיעים



והיין בתוכם כברקים.



ויושם לפנינו מיני מעדנים. ומשתה שמנים.



ומטעמים דשנים. וסביבנו משרתים חמודים. כמנורות לפנינו עומדים. להביא כל מאכל נעים ונאהב. וכל אחד מהם ממהר ואתו כלי מצהב. המשקה בידו כוס זהב. ויבא גם הנצב אחר הלהב. ובידיו גדיים צלויים. וזרועו יקבץ טלאים. רכים ונאים. אשר חם האש האדיבם. עד השיבם. צחים וזכים. לחים ורכים. גאון הרעב מדכים. גאותו בשוט לשון מכים. והיה בתוך הקרואים איש זקן. נודד כציפור מקן. והוא
מסב אל השלחן הערוך. כנחש כרוך. וזרועו ארך. להקריב כל מאכל רחוק. ולטחון אותו ולשחוק. ולו חך. את כל סביבותינו לוחך. ולשון. יגרף המאכל כנחל קישון. ולו פה. לא ימלאהו המשקה והאופה. תמיד יתן בכוס עינו. ובלחם שנו. וימצא הגביע סובב על ימינו. והבשר. אלו בכבלי ברזל נאסר. ימשכהו אליו בלשונו. ולחפשי ישלחנו תחת שנו. והוא לוקח מכל לחם חלבו. ומכל מאכל טובו. ואל פיו דוחף והודף. כל נתח טוב וכתף. והבשר השמן ימשכהו בשתי ידים. וילקטוהו השפתים. וטחנו ברחים וזרועותיו הקערה יתמכו. וכל אשר בה אליו ימשכו. ומפיו לפידים יהלוכו. והנתחים. המשבחים. אם יאחזם בכפו. ישלח בם חרון אפו. וכל חתיכה שמנה. אשר מרחוק יראנה. בעבותות אהבה ימשכנה. בעודה בכפו יבלענה. והטלאים. מחרב שניו יראים. והכבשים. מפחדו נסים. והדגים. מאימתו דואגים. והבשר עודנו בין שניו והוא צועק לנגד היקום. נתנני ה' בידי לא אוכל קום. כאלו הוא נושה על הצלחת. ובעל חוב על הקלחת. ויהי בבואם לשלחן והנושה בא לקחת. עד מחה הצלחת. ומצה הצפחת. ממעל ומתחת. ולא נמלאה האמתחת. הוא מכבד היין כאביו. ונושק הכוס כאחיו. וישם פיו על פיו. ולא שקט. עד כל הנמצא לקט. והמאכל. אכל. והמרק. בפיהו זרק. ולא השאיר לפנינו כל מאומה. כגן עדן הארץ לפניו ואחריו מדבר שממה. עד כמעט לרע פעליו. עלתה חמתנו עליו. ולולי אשר מנעתנו הענוה מעל השלחן השלכנוהו. ומן הבית גרשנוהו. ואמרנו זה לזה. הראיתם איש כזה. אשר שפתו. חניתו. ולשונו. קלשונו. ושניו. אזניו. והוא הכיר ממראה ענינו. צפוני רעיונינו. ושמע קצת הגיונינו. אך במתק האכילה קבל הנזק והקטוב. ולא דבר לנו מרע ועד טוב. ואנחנו בכח האכילה ההיא היינו מדברים בענין מלאכת השירים. והיינו חוקרים על המשוררים. אשר היו בלשון העברים. והאיש שומע ומחריש. אבל בקערות כצפעוני יפריש. והיה מביט אלינו בעין לעג ובזיון. ומתגאה עלינו גאות העליון על האביון. או כנושה. על איש רש ונקשה. וכאשר הכה הקערות באבני נגף וכליון. והיו כלם לשניו נקיון. והשקיט באכילתו כליון העינים ומחלון הרעיון. וימותו גם שניהם מחלון וכיליון. אז נשא עיניו אלינו והשקיף משמי הגאוה עלינו.



ויען אל היושב משמאלו ויאמר לו אלה הצאן האובדים והתועים. הגידה לי איפה הם רועים? ועל מה הם מדברים. ואי זה ענין הם מספרים?



אמרתי לו: הם מדברים על גבורי השיר אשר היו בספרד. וכח מליצתם במחבר ומפרד. וכלם הסכימו וגזרו. ופה אחד אמרו. כי אין כשירי שלמה חזקים. ולא משירי הנגיד עמקים. ולא כשירי בן חסדאי ערבים וחלקים. ולא כשירי בן תקנה בכור שכל יצוקים. ולא כשירי בן חלפון לטוב ורע נחלקים. ולא כשירי יצחק בן גיאת מהבין רחוקים. ולא כשירי ר' יוסף בן שטנאש בדוקים. ולא כשירי ר' משה הכהן עתיקים. ולא כשירי בן ברוך בפי הלבבות נשוקים. ולא כשירי רבי אדונים ביד החן חבוקים.



ולא כשירי רבי יהודה בן גיאת בלב חקוקים. ולא כשירי רבי משה בן עזרא מזקקים. ולא כשירי רבי משה בן ששת לנפש דבוקים. ולא כשירי בן תבאן חשוקים. ולא כשירי רבי דוד בן בקודה דולקים. ולא כשירי בן ראובן מצבא רום עשוקים. ולא כשירי רבי אברהם אלחריזי מוצקים. ולא כשירי רבי יוסף בן סהל מזן אל זן מפיקים. ולא כשירי רבי אברהם בן עזרא בהירים בשחקים. ולא כשירי בן אלמעלם בזהב החשק מחשקים. ולא כשירי בן ברזל לכל צואר ענקים. ולא כשירי בן צדיק נאמנים צדיקים. ולא כשירי ר' יהודה הלוי מדבש מתוקים.



ובשמעו דברי החריש כפי רגע למילי. אחרי כן נשא עיניו אלי. ויאמר לי: הלא אתם שנאתם אותי ובעבור אכילתי. בזיתם גדלתי. וכמעט ברע מוסרכם יד בי שלחתם. וחרב הרשע עלי פתחתם. ולולא הענוה אשר תכבשני. וברסן המוסר תקשרני. עזבתי אתכם בים הסכלות טובעים. ובטיט הפתיות שוקעים. למען תקצרו פעלתכם. ותאכלו פרי חטאתכם. אך לא אעשנה. וחטאתכם מלבי אעבירנה. והאל ישיב גמולה לעושנה. והמחטא אותה יאכלנה.



אמר המגיד: וכשמע העם נעם דבריו. חרדו לרעם אמריו. והבינו מברקיו מטריו. והכירו משחריו מאוריו. וידעו כי אחרי ברקיו נשיאים. בגשמי שכל מלאים. ועל אשר עשו בושו מפניו ונכלמו. ומענות נאלמו. ויד לפה שמו.



ויען ויאמר להם: אנשי לבב שמעו לי. ופערו פיכם למלקוש שכלי. כי אני אתיר לכם כל חתום.  ואפתח לכם כל סתום. והמשוררים אשר זכרתם ועל סודם חקרתם. נקרא נקריתי במלחמה הערוכה ואנכי הבא מן המערכה. ולבי מגילת עניניהם. ואני ספר הזכרון לשיריהם. ועתה הטו אלי אזנכם. ושמעו ותחי נפשכם. ויאזינו כל העם אליו. והקשיבו למליו.



ויען ויאמר: דעו כי השיר המעלה. אשר הוא בפנינים ממלה. ובכתם אופיר לא יסלה. מספרד שרד. ועל כל אפסי העולם נפרד. כי שירות בני ספרד חזקות וערבות. כאלו מלהב אש חצובות. ומשורריהם כזכרים. וכל משוררי עולם כנקבות. אבל בימי קדם היו בהם משוררים רבים. צמחו כערבים. ושורותם סתומות ולא נקבו בשמות. כגון מנחם בן סרוק ודונש בן לברט ושמואל ואבון ואחרים רבים מלבד אלה אשר אין זכרון לשיריהם. מפני חלש עניניהם. עד בוא הנגיד הגדול רבי שמואל הלוי זצ"ל והיו שיריו נגידים וראשים. ועניניו חזקים וחדשים. אך רב שיריו עמקים וקשים. וצריכים לפרושים. ובדורו היה רבי יצחק בן חלפון וקצת שיריו חזקים. וקצתם צנומים דקים כי בקקום בוקקים. ורבי יוסף בן חסדאי הוא אבי השירה היתומה. אשר תחילתה „הלצבי הן גבורת און ועצמה ”. אשר אחת היא לאמה. ואין כמוה בין בני עמה. ושירי ר' משה בן תקנה בידי השכל מתקנים. נטועים נטעי נעמנים. ושירי רבי שלמה הקטן . לפניו כל גדול יקטן. ולא קם כמוהו. מימות עבר אבי יקטן. וכל משוררי דורו היו לפניו ריק וסלף. והקטן יהיה לאלף. הוא לבדו עלה במעלת השיר העליונה. והמליצה ילדתהו על ברכי התבונה. ותקשור על ידו שני לאמר: זה יצא ראשונה. כי כל המשוררים אשר היו לפניו שירם לנגדו רוח ותהו. ואחריו לא קם כמוהו. וכל הבאים אחריו למדו מטעמו. וקבלו רוח השיר מעימו. והאל משחו למלך על שירי עמו. שיר השירים אשר לשלמה. ודי למשוררים החזקים. להבין שיריו העמקים. כי מליצתו נשגבה מדעת כלנו. ומי יעלה השמימה ויקחה לנו. גם במעמד הצומות. הראה נוראות עצומות. וחבר סדר ליום הכפורים. כל עניניו נרדים עם כפרים. מעלפים ספירים. ושירי אדונים. לקרשי השכל אדנים. ושירי הרב רבי יצחק. על מצח היקר הוחק. ובספרו אשר חבר ליום הכיפורים הראה נוראות. היו לו לאות. כי שירו צלחה עליו רוח נבואות. ושירי הגאון רבי יוסף בן שטנאש נעימים ויקרים. והוא הראשון אשר חבר בספרד מעמד ליום הכפורים. ושירי הרב ברוך. מקורם ברוך. ושלחנם לכל בא ערוך. ושירי רבי יהודה בן גיאת יהודוהו אחיו. ויעידו שבחיו על שבחיו. ור' משה בן עזרא מושה הפנינים. ממצולות הרעיונים. ושירו אשר חבר ללילות התחנונים. דובב שפתי ישנים. גם הוא עשה סדר ליום הכפורים. מליו מכלי פז יקרים. ורבי יוסף בן ששת. הציב שירו למטרה ויהי רבה קשת. ורבי לוי ורבי יעקב בן תבאן. ידושו המליצות כחידוש מתבן. ורבי דוד בן בקודה. לרגליו המליצות יקדו. ועל דלתי שפתיו ישקדו. ושירי רבי יצחק בן ראובן. סודם מי חכם ויבן. כי הפליא לעשות מליצות נאוות. והביא במלא חרוזיו זכרון כל המצות. וישימם בפסוקים דבקים. כאלו הם ברוח הקדש חקוקים. ושירי רבי אברהם בן חריזי בידי שכל אחוזים. ונאוו לחייו בתורים צוארו בחרוזים. ורבי יוסף בן סהל למחנה השיר מאסף. והמליצות ילדו על ברכי יוסף. וקרובו רבי שלמה בן צקבל. גם הוא למד מלאכת השיר וקבל. והוא עשה המחברת החמודה. אשר תחילתה „ נאם אשר בן יהודה“. ושירי החכם רבי אברהם בן עזרא עזרה בצרות. וגשמי נדבות בזמן בצרות. וכל פיוטיו נוראים. ועניניהם נפלאים. בהם לא ראו הרואים. גם הוא חבר סדר ליום הכפורים עניניו בכור שכל יצוקים. ועל הלבבות חקוקים. ויצחק בנו גם הוא ממקור השיר שאב. ועל שירי הבן מזיו האב. אך בבואו לארצות מזרח. כבוד ה' עליו לא זרח. והסיר מעליו מעילי הדת היקרים. ופשט את בגדיו ולבש בגדים אחרים. ורבי יהודה בן עבס גם הוא בא מארצות מערב למזרח. ובדרך השיר ארח. ולו שירים חמודים וערבים. וקצתם כאפס נחשבים. לא ערבים ולא טובים. גם הוליד בן פריץ. הפליא נבלות והמריץ. ושירי רבי שלמה בן אלמעלם. ניבו ירנן לשון נאלם. ואורו מן העורים לא נעלם. ושירי רבי יוסף בן ברזל כברזל חזקים. וכנפת חלקים. ומאצילי ספרד היה השר הגדול רבי יצחק בן קרשפין בעל ספר המוסר והוא ספר אשר כל שיריו חמודים. ביד השכל צמודים. והיו לאחדים. ורבי יוסף בן צדיק ברוח שירו יקרע ים המדע קרעים. מפרק הרים ומשבר סלעים. ובתקף מליו הררי עד יעתיק. ומי מרה ימתיק. ובעת ישחו כל בנות השיר תרוממנה קרנות צדיק. ושירי הלוי רבי יהודה. לוית חן לראש התעודה. ועל צוארה טור אדם פטדה. הוא לבית השיר העמוד הימני. יושב בשבת תחכמוני. הוא עדינו העצני והוא עורר את חניתו על הנפילים. ועזב גבורי השיר חללים. וכל שיריו לב החכמים יחתון. וכמעט לפניו סף אסף ואזלת יד ידותון. ויהי שיר בני קרח. לטרח. הוא בא באוצר השיר ושלל בית נכתה. ולקח כל כלי חמדתו. ויצא וסגר השער אחרי צאתו. וכל היוצאים בעקבותיו. ללמוד מלאכת שירותיו. לא השיגו אבק מרכבותיו. וכל המשוררים ישאו מדברותיו. וישקו מרגלותיו. כי במלאכת הפיוט. לשונו חץ ברור ושחוט. ובשירי תהילותיו אין מי יועידנו. ובשירי תפילותיו ימשך כל לב ויכבשנו. ובשירי חשק ניבו כשכבת הטל וגחלים בערו ממנו. ובקינותיו יזיל ענן הבכי ויבקענו. ואם יחבר אגרת או מגילה. תמצא כל מליצה יפה בה כלולה. כאלו מכוכבי רום גלולה. או מרום הקדש אצולה. ובאהל השיר נפתחו לו שערי גבוהים. כי שם נגלו אליו האלהים. וברוח פיו גלי חכמות ישביח. וכארי יריע אף יצריח. וכל אשר יעשה יצליח.



וישא משלו ויאמר:



ללוי כל יקר נלוה ונקוה



והוא לוית פאר על ראש משיחיו.



ויום זרח בחוג מערב מאורו



במזרח מלאו כל צד רקחיו.



ובקרב שיר שבחיו שם שלחיו



להלחם ושיחיו הם רמחיו.



ורבים רוצצו אחריו ונלאו



מצא דרכו ולא ידעו ארחיו.



והוא בא בחדר השיר לבדו



עדי צאתו וסגר פתחיו.



והאל על שעריו שם בריחים



והוא שבר ביד שכלו בריחיו.



והצמיח בטל מליו צמחיו



והפריח במי שכלו פרחיו.



וצרו הלבבות מהדרו



כמו קצרו לשונות משבחיו.



ויום ערכו חכמים מלחמות שיר



יהודה הוא אשר גבר באחיו.



אמר המגיד: וכאשר כלה דבריו השיב כל לשון



נאלמת. וכל חכמה נעלמת. וכל נפש נכלמת. וידעו



כי כל משפטיו צדק ואמת. וישאלוהו העם על שמו.



ואיה נוה הדומו.


ויען ויאמר:


נותי היא באלון צעננים



ולי נפש עלי ראש עש מכונה.



ותשתוחח בענותה לעפר



וישח ראש תלי לפני גאונה.



ואם יש למליצה ראש אני ציץ



ואם לשון אני מענה לשונה.



אמר המגיד: וכאשר שמעתי תקף שירו והגיונו.



וצחות לשונו. ידעתי כי הוא היחיד בדורו מאין שני.



חברנו חבר הקיני. ורצינו להתעלס באהבתו.



ולהשתעשע בחברתו. אבל נטר בלבו איבתנו. ומאס



חברתנו. ויסע בכעס מחבורתנו. אחרי אשר הבהיל



מחשבותינו. והדביק לחכנו לשוננו. ונשארנו נכלמים



על הרע אשר עשינו. ואמרנו: אוי לנו כי נדמינו.



אבל אשמים אנחנו על אחינו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1738