


	
	ספר תחכמוני - שער עשרים ושלשה
	



בצרת חבר הקיני ודאגתו. וממשלתו ומעלתו.






נאם הימן האזרחי: לקחני הנדוד על
אברתו. וקשרני בעבות חברתו. ועל כנפי פרוד
נשאני. והשיאני. לשוטט מדינות. ולסובב מעונות.
ולמדד ארקים. ולשדד עמקים. תהדפני ארץ אל
ארץ. ויפרצני הנדוד פרץ על פני פרץ. ויהי
בקצת הימים ואני באתי מסוריה. לטבריה. פגעתי
בשער העיר חבר הקיני ומדיו קרועים. וגופו מלא
פצעים ונגעים. וירם תולעים. ואמהר לחקרו
ולשאלו. על המקרה אשר קרה לו. ויאמר לי כי היה
נוסע מן השטים. ועד תל חטים. ויבואו עליו
לסטים. ועשו בו שפטים. וחבטוהו בשוטים. כחובט
חטים. והכוהו פצעוהו. ולקחו כל אשר לו ולמות
הגיעוהו. ושולל וערם הניחוהו. ונמלט מהם ורוחו
בין שניו. וחרב המות מתהפכת בין עיניו. וכשמעי
מליו. בכיתי לציריו וחיליו. ויחרד לבי עליו.
ובידו החזקתיהו. ולביתי הבאתיהו. ודברתי על
לבו ונחמתיהו. ולקחתי בגד מבגדי
והלבשתיהו. ובלחם ובשר קדמתיהו. ויין הרקח
השקיתיהו. אולי תשמח נפשו. וישתה וישכח
רישו. וכאשר שתיתי עמו שכרתי. וגבר עלי היין
ונרדמתי. ובעודי ישן ברח ממני ואני לא
ידעתי. וכאשר הקיצותי בקשתיהו. ולא מצאתיהו.
ולא ענני בעת קראתיהו. ויחר עליו אפי. והכיתי
כפי אל כפי. על אשר עמו היטבתי. וידי לפי
שמתי. ועל חברתי עמו נחמתי. ושמתי על לבי.
לנטר איבתו בקרבי. ולטמן עונו בחבי. וכאשר
היה היום השני. ויצאתי ממעוני. ואשא עיני.
והנה חבר הקיני. על סוס רוכב. ובגדי מלכות סוחב.
ושני עבדים רצים לפניו. ויחרד לבי לשנוי
עניניו. כי בלילה ראיתיהו ביגון ומגנה. בערב
ילין בכי ולבקר רנה. וכאשר ראיתיהו. נטיתי מן
הדרך ועזבתיהו. וימהר וירד מעל מרכבתו
ויחבקני. ויפל על צוארי וישקני. ויאמר לי:
הנה ידעתי. כי מוסר פרעתי. ובשתי ונכלמתי.
על אשר אשמתי. אמרתי לו: איך העזת פניך.
לחלל ברית אמוניך. ועד מתי לא תחדל מרע פעליך.
ושנוי מעלליך. אמר לי: האל יודע כי אהבתך
חקוקה על לוח לבי. כל עוד נשמתי בי. ורוח אלוה
בקרבי. אבל צרך גדול הצריכני להפרד ממך.
ולצאת מעמך. אמרתי: הגד נא לי איך עלה מזלך
וגבר. ומה היה הדבר. כי אמש היית כנצר נתעב.
מתעטף ברעב. והנך היום על סוס רוכב. ובגדי
מלכות סוחב. אמר לי: ככה מעשה האלהים. פעם
יגביה שפלים ופעם ישפיל גבוהים. ופעם יעשיר
רשים. ופעם ירושש ראשים. אבל אגיד לך סבת עשרי
וכבודי. ואיך מצאה כביר ידי. כי כשנפרדתי
מעמך. ויצאתי בלילה מהדומך. סובבתי בכל העיר.
אולי האל רחמיו לי יעיר. ושוטטתי על החצרים.



ועמדתי על שער אחד מן השרים.

ואשא משלי:

מי זה ירחם דל יליד שועים

צנח לארץ מגדלתו.

היה תמול דורך עלי ראש עש

ויסקלו אורים מסלתו.

אך שח ושפל עד שאול היום

ויחשכו אורי תהלתו.

ויפגעו בו שוללי דרך

וישודדו מחמד סגלתו.

יתאו שכון עם שוכני קבר

לחצב בנקרת צור מחלתו.

עטה לרב עניו מעיל קדרות

אכן ערפל שם חתלתו.

ילאה כתב סופר תלאותיו

לו יהיה שחק מגלתו.

עתה היש נדיב ירחמהו

יעמיד לדור אחרון תהלתו.





ויהי כשמע השר נעם שירתי. והבין
תקף מליצתי. צוה להביאני אליו ויאמר: את קולך
שמעתי. וכל סודך ידעתי. ונודע לי מטוב שירתך.
כח תבונתך. ועתה אם תוכל לתת את שאלתי
ולעשות את בקשתי. אשבר על הזמן מעליך.
ואצוה היגונים בל קרב אליך. אמרתי לו: כל אשר
תרצה שאל ונסה. וכל אשר תאמר אלי אעשה. אמר
לי: ידוע תדע כי איש ממבחר השרים. והגאונים
הטפסרים. מתה אתמול בתו. והיום ילדה בן אשתו.
וכל היום הזה לחבר שירים יגעתי. ולא רגעתי.
מים הסכלות חתרתי. להשיב אל היבשה ולא
יכלתי. כי חשבתי לעשות לו אגרת. משתי דרכים
מדברת. ושני ענינים מחברת. מנחמת ומבשרת.
ובוכה ומזמרת. מקוננת ומשוררת. ולא מצאו חזון
נביאי שכלי. וה' העלים ממני ולא הגיד לי. ואם יש
לאל ידי שכלך. להשלים שאלתי לך. תמצא כל
משאלך. אמרתי לו: מצאת הענין. ושאבת מן
המעין. ופגשת מחזק הבדק. ופגעת את שש
ועושה צדק. ועתה הביאה לי הדיו והספר. ויצו
להביאם. ומשכתי ידי בשבט סופר.

ואשא משלי:

דין יוצרך קבל וחמלתו דרש

תזכה לרב כבוד וגם תשב בראש.

כוס גיל ותנחומים אלהים השקך

וישק אויביך חמת תנין ורוש.

ותחלף בנות בבנים ינחלו

כבוד ותחת נעצוץ יעלה ברוש.





וכתבתי תחת השירים. אלה הדברים.
אחר אשר נבקעו ענני הדמעה. ועלתה עד לשמים
האנקה והשועה. ראה יי' וינחם על הרעה. ונעצר
ענן הבכי אשר פרץ פרץ. ויכלא הגשם מן הארץ.
וחרבו המים. מן הלחיים. ונבנה ההרס. ונקשר
הקרס. ותחת אור הלבנה עלה אור חרס. ואחר אשר סר
צלנו. ונפל דגלנו. ונהפך לאבל מחולנו. האיר
יי' פניו אלינו. והסיר אפלנו. והקים נפלנו.
והחליף בששון אבלנו. והפך למחול חילנו. ומאחרי
אשר רפו הידים. וכהו העינים. שבו הערבים
צהרים. ויעמד השמש בחצי השמים. ובפתע
נחבש הפגע. וכרגע נרפא הנגע. ושבה הקינה.
נגינה. והאנחה. שמחה. והתמרורים. לקול שירים.
ונהפך האסון. לששון.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33018