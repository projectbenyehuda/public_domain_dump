


	
	ספר תחכמוני - שער ארבעים ושנים
	



מריבת הכילות והנדיבות. מי יותר נכבד בין אנשי החשיבות






נאם הימן האזרחי: ויהי היום ואני
יושב בחברת משכילים. ועם נדיבים אצילים. יפיצו
מענק שכלם טורי לשם. ומענן לקחם נוזלי גשם.
נשיאי עדה קריאי מועד אנשי שם. ובעודנו מדברים
בעניני אמרים. מעלפים ספירים. יקרים מפנינים
ודרים. עבר עלינו איש מן השרים הנכבדים.
ומגומלי חסדים. וכאשר שמע מליצות דברינו. נכסף
למתק מאמרינו. וישב עמנו. והחל לדבר אתנו.
בעניני שכל ובינה. ולגלות צפוני התבונה.
ויגלה לנו משיריו פלאות. והראה נוראות. לא
שמעו השומעים כהם. ולא הגיעו אליהם. ואחרי
אשר האריך לשבת. ולהרבות מחשבת. קם ונסע
מאתנו. אחרי אשר נתן ארוחה ומשאת לכלנו. וקרא
עלינו שלומו. ושב למקומו. וכאשר הלך מעמנו.
תמהו אנשי החבורה על הכבוד אשר עשה לנו.
ואמרו: ראו נא האיש הלזה. הראיתם כמוהו בהקיץ
או במחזה. ראו איך משך לבותינו בטובותיו. וכבש
נפשותינו בעבור נדבותיו. אמר איש מהם: בזאת
תדעו כי אין בכל המדות כמו הנדבה. וכל חפצים
לא ישוו בה. וכל המדות לרגלה תכרענה. רבות
בנות עשו חיל והיא עלתה על כלנה. והיה בתוכם
איש. הרי חכמה ירעיש. וכצפעוני יפריש. ויאמר
להם: אתם אמרתם כי הנדבה על כל המדות היא
עליונה. וכי היא עולה בראשונה. ואני אם אחפץ
אשיבנה אחרונה. ואורידנה עד המעלה התחתונה.
אמרו לו כל העם: באמת תהיה בן חיל. אם תוכל
לעשות מן היום ליל. ומן הכפיר איל. ויגש בחור
ממשכיליהם. ומאציליהם. ויאמר לו: הנה אנכי בא
אליך. לחקר מליך. ואני אחזק טענת הנדבה
ואשבחנה. ועל כל מדה אגדילנה. ואתה אם תוכל
תשפילנה. וממצבה תפילנה. אמר הזקן: אני
אזני קשבת למאמריך. ועתה השמיעני דבריך.

ויחל הבחור ויאמר: אליכם אישים אקרא.
אנשי עצה וגבורה. הלא ידעתם. אם לא שמעתם.
מיום נולדתם. כי הנדבה היא בכל המדות גברת.
ולראשם עטרת. וכי היא פאר המלכים. ונזר
הנסיכים. ונותנת רוח לנדיבים. ותשיב ידיהם
כעבים. ופניהם ככוכבים. ולולי הנדבה גברה יד
הזלות. ושכנו הנכבדים בשפלות. ורמה יד
אנשי הכילות. והיה הישר למס. ותמלא הארץ חמס.
ושבו הנכבדים. עבדים. והאצילים. נבלים. והיו
החזקים בלי אילות. ושכנו הרמים בבור מעצבה
ודלות. ומה ימריץ בנדבה מחוקק. והיא כגפן שורק
וזולתה גפן בוקק.

וישא משלו ויאמר:

אמת כי הנדבה היא גבירה

לכל מדה וזולתה צעירה.

ולולא היא יקר תבל יהי סף

ובעדה כל יקר נוצר ונברא.

ובה יכבש אנוש זעף מלכים

וישקיט ים חמתם בתשורה.

והמדות לעמתה שפלות

למען לה זרוע עם גבורה.

וכל מעלה למעלתה חסרה

וכל לשון במהללה קצרה.

ויאמר הזקן: הרב דברים לא יענה. ואם
להתליך לא תשמע מענה. ומה מעלת הנדבה. והיא
תשכיב בעליה למעצבה. ותרושש ביתו מכל טובה.
הונו מפזרת. וגאונו משברת. ואותו בחייו
מקברת. ולבו ביין יגונו משכרת. תשפיל
גדוליה. ותפיל דגוליה. ותכניע אציליה.
לשפליה. ונדיביה לנבליה. ותעזב הידים רקות.
בוקות ומבוקות. וכל קופץ ימינו ימלא הון אוצרותיו.
וירבו טובותיו. ויגדל עשרו. ויאיר אורו. ותוסיף
טובתו. ותכפל ברכתו. ואלו הכילי היה נדיב. אז
היגון לבו האדיב. ונותר איש רש ונקלה. ונדח
וגולה. ובקפיצת יד. יהי האדם נכבד. וימלאו הון
כליו. וברכה אהליו. ונרו לא יכבה. ועליו אמר
בחיר ה': וקבץ על-יד ירבה.

וישא משלו ויאמר:

אשר יקפץ ימינו יאסף הון

ויהיה לו ביום צרה לעזרה.

וימלאו עשר אוצרותיו

וטובתו ערוכה גם שמורה.

והנדיב ירושש בית נכתו

ולא ישאיר בידו עד אגורה.

והכילי ברכה באסמיו

והנדיב באוצרותיו מארה.

וזה בתיו ברב עשרו מלאים

וזה ידו לכל טובה חסרה.

ויען הבחור ויאמר: החרשים שמעו
נפלאות. והעורים הביטו לראות. הראיתם עבד יתפאר
על אדוניו וילעג. ואם שועל על הכפיר ישאג. דמית
בארך לשונך. ורוב הגיוניך. להשיב היפי. דפי.
והחסד. חסד. והגדלה. נבלה. והאילות. שפלות.
והנדבה. דבה. תתפאר עלי בנבלות הנבלים.
ותתגאה במדת השפלים. הלא ידעת כי בעבור
מתן אדם לא תחסר ברכתו. ובגלל נדבתו. לא תאבד
טובתו. כמו מעין המים אשר אם ישתו ממנו
ירבו נוזליו. ויגברו נחליו. ולא ייבשו זרמיו.
ולא יכזבו מימיו. ואם לא יקחו ממנו יחסרו
לפעמים מימיהם. ויחרבו אגמיהם. וכן ברבות המתן
והנדבה. תרבה הטובה. ובקפיצת היד. יכלה ההון
ויאבד. ואם תאמר כי יש נבלים אשר יצברו עשר. כל
עשרם בלי כשר. וסופו לעוף כנשר. ואם יש נדיבים
אשר אבד הונם. ונחסר ממונם. לא התרוששו בעבור
נדבתם. אבל האל רצה לנסותם.

וישא משלו ויאמר:

נדבה היא לראש נדיב עטרה

והכילי וברכתו ארורה.

וטובת כל אנוש כילי כאין

והיא עליו ועל כל איש אסורה.

והונו רב והוא ימות ברעב

וידו מעשות לו טוב עצורה.

כאיש עומד עלי נחל עדנים

והוא ירוה במי בצות ומשרה.

וטובתו לפקדון בידו

והיא עמו לאיש נכרי שמורה.

והנדיב בעין כל איש מכבד

והכילי זעום האל בעברה.

ויען הזקן ויאמר: היש בפיך מענה.
ואל מי מקדושים תפנה. הלא הנך רואה כי בכל
ארצות העולם. אשר ממצרים עד עילם. לא תמצא נדיב
בלי סלף. כי אם אחד מאלף. והנשארים הם קופצי יד
כלם. מקטנם ועד גדולם. ובדבר הזה העשירו
בני עילם. וזה לך האות כי הנדבה היא מדה רעה
וגרועה. כי כל בני איש ימאסוה. ובכף רגלם
ירמסוה. ואלו היתה מדה טובה למדוה גדולים
וקטנים. והחזיקו בה שפלים וגאונים. ומאחר אשר
ימאסוה בני העולם כלם. בזאת תדע כי היא מאוסה.
ובכל מום עמוסה. וכמעט אמר כי היא אסורה. וכל
הדבק בה כאלו דבק בעבודה זרה. ומי שאוהב
אותה הוא נחשב בעיני בני אדם מהולל ומשגע.
ובנגע סכלות מנגע.

אמר הבחור: התחשב כי בעבור נבלותה.
ימאסו בני איש אותה. וירחקו מחברתה. לא כן
הדבר רק מפני גדלתה. ילאו להשיג אותה. ותקטן
נפשם לעלות למעלתה. ואתן לך מופת על דברי כי
הדבר הנכבד אינו נמצא ביד כל אדם רק בידי
היחידים. הנכבדים. כמו האבנים היקרות אשר אינן
נמצאות ביד כל אדם רק בידי השרים והסגנים.
והמלכים והגאונים. וכמו החכמה. שאינה מצויה
בחיה ובבהמה. ולא בכל עמי האדמה. רק
במשכילים הגבוהים. אשר בם רוח אלהים. וכמו
החסידות הקדושה. אשר לא נתנה לכל ילוד אשה. רק
לישרי לב הקדושים. אשר הם לעבד האל נגשים
ומתקדשים. ושאר המדות הטובות כמו הענוה
והאמונה. וכל מדה הגונה. שאינם מצואות אצל הריקים
והסכלים. ולא בבזויים השפלים. רק במי שהוא
בעל נפש טהורה. ורוח יקרה וברה. כן היא הנדבה
אינה מצויה בידי בני בליעל. אשר כחשו לאל
ממעל. והברכים אשר כרעו לבעל. רק לאנשי
הישר והנכוחה. אחד מעיר ושנים ממשפחה.
והיודעים ערכה. הם ילכו בדרכה. והמכירים
מעלתה. הם יתפארו בחברתה. כי לא נבראה
לנבלים החנפים רק לקדושי עליון. אשר בנו בלבם
ליראת האל אפריון.

וישא משלו ויאמר:

לו הנדבה דברה ותענה

אז גלתה סודה לאנשי מענה.

לכן מכר בלתה ואז תהיה לראש

ובכל סגלת הונך אותה קנה.

אמר המגיד: וכאשר הרבו דברים. לערך
מלחמת אמרים. ידעו כל העם כי דברי הבחור חזקים
כמגדל בנוי לתלפיות. וכי טענות הזקן דחויות.
ואמרו לזקן: אם אתה נמרץ במליך ומשליך. הלא
הבחור גבר עליך. אמר הזקן: שקר חשבתם. ותפל
טחתם. ובשוא בטחתם. כי בלשוני יכלתי לשבר
מלתעות טענותיו. ולהרס מגדלי תשובותיו. רק לא
נכון להגביר הנבלה על הנדיבות הנעימה. פן
יאמרו הנבלים ידנו רמה. ויהי להם פתחון פה על
הנדיבים. ולא ישאר זכרון למעשים הטובים. אמרו
לו: היטבת בשכלך וטעמך. ועתה הגידה נא
שמך.

וישא משלו ויאמר:

באלון צעננים מגורי

ושמה נודעה ארצי ועירי.

אני חבר וכשמי מעשי כי

אחבר נפזרי מוסר בשירי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33037