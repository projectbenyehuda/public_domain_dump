


	
	עצב
	



עצב / צבי שץ

  


עצב, עצב, עצב, שוב תוקף העצב



גם אחרי האשר – ציץ-מאויי…



מוסיקה, שטפיני בגלי-הקצב,



שאי, נתקיני הלאה ממגור-חיי!



מעצמי גמליני, מלבי דוי…


  


קצף, קצף, קצף, אך תמורות-הקצף;



מעלה הזכר קצף-נעורי.



היא, אשר אליה עוד נפשי תכסף,



גם זכרה כקצף בגלי-חיי…



היא, אשר אליה עוד כלות עיני…


  


…בערפלי הצחר יתכסה הסהר,



נשף-כשף ירד, יפן אל הגיא;



במשעול-החרש נערה ונער



אך עתה חלפו, שטו לפני,



שטו וטבעו בערפלי חיי.


  

קנטרה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6054