


	
	בהכנעי
	




אם לבי טהור בי ונפשי נכנעת

לגלי ימי, בהם אשחה,

קל לי, קל בלי דעת – ובלי דעת

הנני בוכה.

ובפרשי זרועי על פני הזרם

אל הבא בלא-אמר אתרפק –

עד אטש זבול-ארץ ובטרם

אסתלק.

ואם פעם מחלון פתוח

יחרדו לרחוב צלילי כנור,

ואדם תחתי בכה, ונוח,

ונצר…




כאשה אוהבת ונכנעת,

כן נפשי כורעת בלי משים,

כן תאהב ותכנע בלי דעת

לחיים.

אין חכות ואין בקש בחלד!

יש לשוט, לשקע ולבכות;

ודמעה זו אט בלחי נוזלת –

אל מחות!


 

יפו






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6378