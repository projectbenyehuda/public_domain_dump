


	
	שה וזאב נכה רגלים
	




שה תמה, פזורה, נדחה,

עמדה על הר גבוה ותלול;

והזאב, אשר לטרוף הנהו עלול,

עבר מתחתיו ונפשו נאנחה…

את עיניו נשא הבליעל,

וירא את השה עומדת ממעל,

ויאמר: איך אורידה מטה

ואשבע מבשרה עתה??

האוהב לשוט בין ערבים

חרק שנים,

ויזעק זעקה גדולה:

בת־בליעל, רדי שאלה!

איך הרהבת עוז בנפשיך

לשום בשן סלע קניך"!

השה לא שמה לב לדברתו

ולא חרדה מקול גערתו,

אך ענתה בדעת וטוב טעם:

הוי זאב, טוב־לב איש־תם!

לשוא חרדת ותקצוף הפעם.

מה חרי וכעש? מה קול הגערה?!

עלה נא אלי ההרה

ונעמוד שלובים כבני עם־רם…

הזאב ראה, כי לא טוב לגרה מלחמה

וללחום עם השה ביד רמה,

כי חפצו בידו לא יצליח

מראש הפסגה השה להדיח:

כי נכה רגלים הנהו, פסח.

ולעלות אין אונים למרצח,

ויתהפך בתחבולותיו השואף לדם,

ויפתח את פיו ויאמר:

האם שפכתי עליך בוז וגמר…?

הלא מגמתי רק לתקן כל בדק

ולרדוף צדק צדק,

לכן דעת דרך העולם למדתיך,

כי לא יאה להתרומם על אחיך.

רדי נא אלי בשפלה מתחת,

ונחיה בשלום, ענג ונחת,

ולא נפרד נצח כתאומי סיאם.

השה פותה אין לב,

הטתה אזן קשבת לדברי הזאב

ותרד מטה… ממעל…

ללכת בעקבותיו בכל צעד ושעל.

לא ארכו הרגעים ויפל הרוצח

על השה התמה האמללה,

אשר הנה מאז בפי הזאבים – לקללה,

ויאכל בשרה ועצמיה פצח..


* * *


שיות נותרות! החפות מפשע,

הרחיקו לכת מזאבי ערבות

המחפשים כל היום עלילות ברשע

ומגמתם רק לעורר קרבות…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47903