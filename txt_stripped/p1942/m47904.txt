


	
	דרכי אל מישרים
	




בימים עברו ובשנים הלכו,

עת צרור כספיהם עשירי־עם פתחו,

ולכל עני, הסובל עוני וחסר,

די אכל הושיטו גם מתן בסתר;

בא רב פולני מגת, עיר הפלך,

אל העיר הגדולה, היא עיר המלך,

לבקש עזרה מנדיבים ואנשי אמנה

כמו דרכו תמיד, מדי שנה בשנה.

וימצא נתיבות זה הרב, הארח,

בית בעל אוצרות, מאשר וצולח,

איש שיבה ככסף הלבינו שערותיו

ואשר אין אלהים כל מזמותיו –

ויבט על הרב בבוז ושאט נפש,

ויאמר: שמע בן־בוזי, שמע בן־רפש!

אם תפתור לי את החידה העמוקה,

אשר מעולם על ספר איוב חקוקה:

"מדוע צדיק ורע לו, ילך שחוח,

ורשע וטוב לו, על דרכיו אין חוח?"

אז אעניק ביד נדיבה לך מכל טוב

יין, דגן, תירוש גם כסף לרוב.

ראה! אנכי נותן לאלהים תפלה

וקדושיו אשים למטרת השפלה

ובכל זאת מכל טוב מלאו אסמי

ועל פסגת האשר ארימה פעמי,

ואתה המאמין באמת ובתמים

חלקך רק לחץ ופנים נזעמים." – –

אני אפתר לך החידה, ענהו הרב,

אך אל יחר בי אפך, אתה השב! –

שם בעיר מולדתי, עיר גדולה ובצורה

ישכון עשיר בעל מדות וצורה

והוא מכל בניו, אשר עמו במעונו,

אהב בנו הקטן את מחמד עינו.

הרופא צוה במפגיע עליהו,

כי בשר שמן לא יהי מאכלהו,

ואם למרות פיו יאכלנו פעם אחת,

אז נכון יהיה לרדת אל שחת.

פעם אחת, עת ארוחת הצהרים

הושם על השלחן בתרים ממחים,

וכראות הבן את זאת צעק מרה:

“תן נא אבי גם לי מבשר הקערה!”

“אל לך אכל בשר זה”, ענהו האב,

כי כן צוה הרופא, צו לצו."

קשה הערף הוסיף לבכות ויפח:

"רק משנאה אבי חלקי תקפח.

האב לקח הבשר, המכסה בחלב,

וישליכהו בקצפו ארצה לכלב.

"הה! בן לא אמון, מוסר זונח,

האם אהבתי יותר לכלב נובח?

בשר זה אשר לך הוא מחלת מעים

לעצמות הכלב הוא מרפא כפלים."



* * *



העשיר הבין על מה ירזמון מליהו

ויפתח את ידו ויעניקהו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47904