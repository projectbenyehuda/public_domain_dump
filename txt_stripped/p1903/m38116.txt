


	
	משל נה: דג קטן במצודה
	




אל תשלך מה שבידך / להעלות זרים במצודך



דג קטן נאחז במצודה / ויאמר לדיג:
קטנתי מהיות צדה / כי תשימני בסיר דוגה / השע
ממני ואבליגה / ולבך ממני יתיאש / לא מבשל
ולא צלי אש / אהיה לך למשיב נפש / אך הרפני
וינפש / עבדך שנתים ימים / ואז תמצאני בנחל קדומים / גדל־קומה ודשן
שבעתים / ובשל מבשל במים / אהיה בביתך כיום
מועד / ולבבך אז תהי בי סועד / ויען הדיג: טוב לי
דג קטן אשר עתה בין חפני / מלויתן גדול אשר
ירדו עד שנה שכני.

והמשל נודע בכל קריה / והפתרון
שגור בפי כל בריה / כי טוב כף נחת בידיך / ממלא
חפנים תקוה ביד זולתך / טוב לי עוף סגור בחדר /
משנים קופצים על הגדר / גם את הטוב תקבל, ואם
מעט הוא / שים ידך עליו תאחזהו ולא תרפהו / ואל
תבחר בתוחלת ממשכה / להרבות על הספק טובה
וברכה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38116