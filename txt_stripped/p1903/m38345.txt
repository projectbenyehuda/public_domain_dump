


	
	משל פז: גמל ושפעת גמלים
	




החזק ידים רפות / אם ידיו עמו עפות



גמל עם שפעת גמלים בבאו / כרע רבץ
תחת משאו / ולבעבור אשר לא התחזק לקום, מעליו
כל ירומו / ויסתירו ממנו פנימו ועיניהם העלימו
/ ויקרא להם: שמעוני עמי / הלא עצכם ובשרכם
אני ושמכם כשמי / למה יאמרו הרכבים ועברי
הדרך ברגליהם / המורם מהם כיוצא בהם / ובנפלו
כל אחד עלה / כאשר הנה מן המסלה / ראו כי אין
חטא בכל יגיעי / חנני חנני אתם רעי / עד אשר
תקימוני אל תסעו / אל נא אחי תרעו / הן לבי
עמכם שלם / איך תוכלו להתעלם / ויענו לו: אם
ידיך ורגליך תחזקנה להקימך / גם אנחנו עזב
נעזב עמך / ואם בשפלות תנהג בעצלתים /
ובכבדת כיגע ורפה ידים / אל עזרתנו הבל צפית /
באשר לעזר אליך התרפית.



והמשל להבין ולהורות / לחזק ידים
רפות אשר מישע קצרות / בראותך דל ואין ידו
משגת / ולשחר פניך נפשו מרה ודאגת / באשר
תם לריק כחו / ואבד תוחלתו ונצחו / ואם תראה
כי תגבר עליו הדלות / בעצלות ידים ובשפלות /
ובני ביתו בעצלתים רעבו ורשו / הם כל חבריו
יבשו / השמעים צעקתו / ובקהל תגלה רעתו / כי
לא אמץ ידיו לאסף כמוהם / ומצח אשה זונה לו
בשאלו מהם / וזאת תורת האשם / בן נבל גם בן
בלי שם / ואמר החכם אשר במעלות השכל עלה /
טעמתי כל מר ואין מר כטעם השאלה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38345