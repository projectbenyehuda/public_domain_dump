


	
	משל לב: תרנגל ותרנגלת
	




חכמת המסכן בעת פקדה / טובה מכל כלי חמדה



תרנגול אמר לתרנגלת / אין עוד חטה
ושבלת / ומדוע מתעצלים אנחנו / ורעב בעיר
ומתנו / נלך ונלין בכפרים / כי לאחי גרן שעורים
/ ונשב שם שנה תמימה / סביב הגרן והערמה /
ויצאו שניהם יחד / ללכת מהלך יום אחד / עד אשר
באו העירה / ארץ חטה ושערה / שמה התרנגלת
קננה / בטרם אחרית השנה / אפרחים בדמותה
כצלמה / הבריאים שבעה המה / מלבד תרנגלת
קטנה אשר חלתה / ובעת קראה אחרי עדתה / הדגן
ברגליהם כמוה גלו / חלק כחלק יאכלו / ותהי להם
הרוחה / אם הבנים שמחה / ובבא עת קציר אמרו /
לשוב למקום אשר בו גרו / ויאמר התרנגל: האזינו
/ לא נשוב ריקם אל עמנו / פן נהיה בעיניהם ללעב /
כאשר בנו ממקום רעב / על מאמרי שמחו ושישו /
ממני תראו וכן תעשו / כל אחד ואחד ישא בפיו
שבלת / תרנגל אפרח ותרנגלת / עד אשר במקום
חטה תבואו / וישן מפני חדש תוציאו / ותאמר
התרנגלת: עצתך טובה ונכונה / תן חלק לשבעה וגם
לשמונה / כל אחד בפיו שבלת נשא / השמיני לא
יכל משא / לשאת כי היה חלה / ותקראנה אתו כאלה
/ כי הלכו דרך הערבה / וחברתם מאד ערבה / שעל
בסבכי יער נחבא / וירא את כל ההמון בא /
ויתבונן התרנגל כי לו / נושא עין ולכל חילו /
ויאמר: פלצות בעתתני ולבי תעה / אמללה ילדת
השבעה / כי מן הארב הלז יבהלוני רעיונים / פן
יבא והכני אם על בנים / אך סוד נערים להמלט / פן
יהיה עלינו שלט / כאשר שלט על אבותינו / כי
מתאנה תמיד לנו / עוד זה מדבר וזה בא / הארב אשר
שם נחבא / וילך לקראת החלה / ויאמר: למי אלה /
ומה הם בפיהם מביאים / ויען: זנבות שעלים הם
נשאים / אשר בכחם מן השעלים לקטו / ועורם
מעליהם הפשיטו / ויאמר השעל: אחרי אשר כזאת
מעשיהם / למה אין בפיך כמו בפיהם / ויען לו: על
כן יצאת לקראתי / כי את זנבך צפיתי / לא תשוב עוד
אל אהליך / גורלי אפיל עליך / כשמע זה השעל
ברח / כאשר ירוץ הגבור ארח.

והמשל באיש אשר מדיו קרועים /
ודבריו אינם נשמעים / ובעדת עשירים ללעג נהיה /
וחכמת המסכן בזויה / מפיו תצא חכמה בעת
פקדה / טובה מכל כלי חמדה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38093