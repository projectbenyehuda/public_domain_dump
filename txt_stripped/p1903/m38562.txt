


	
	משל קג: איש חרש חרישו
	




טוב לתור ולדרש בלבבו / מי העביר על פניו טובו



איש חרש חרישו, ובאתו / יפתח וישדד
אדמתו / וימצא שמה אסף / אבן טובה זהב וכסף /
ויקטר למכמרתו ויזבח לחרמו / ומצאן ומבקר
אשר עמו / העלה עולות למקום ההוא / ובמאמצי כחו
כבדהו / ולעמו קרא לכבד המקום: עשו כמוני /
זבח תודה יכבדנני / כי כל ימי אכבדהו במהללי
/ אך עשרתי מצאתי און לי / ולא יסף עוד לחרש
ולזרע / לקצר ולתפר ולקרע / ולא להשליך על
תלמי שדי דמן / חבל על מפני שמן / אך ינשק
המקום ויכבדנו במהלליו / והנה קול הזמן מדבר
אליו / מה לך פה כי תשתחוה ותכבד אדמתך / הלא
יראתך כסלתך / ממוצא הכסף אשר אהבת / ובורות
חצובים אשר לא חצבת / אתי לא זכרת ברעיונך /
אשר הקריתי האוצר לפניך / לכן אשוב ולקחתי
מאתך זהבי וכספי / ותחתיהם אעיר עליך קצפי /
ולא תכבד עוד הארץ במהללך / מזהבי וכספי אשר
נתתי לך / כי מיום ההוא נשאת ראשך / ונתתה
הכסף בכל אשר תאוה נפשך / ואני עליך עוד לא
ארחם / בזעת אפיך תאכל לחם / עד שובך אל האדמה /
ערם יצאת מבטן אמך וערם תשוב שמה / והגאון
אשר בלבך צמח / צמח בלי יעשה־קמח / וירף
ממנו ויהי לו כן / בבאו למנות אוצרו והכן / ויהי
אך יצא יצא / ויחפש ולא מצא / וישיבהו על כנו
כמשפט הראשון / למחרשות ולאתים ולשלש
קלשון / לקצר קצירו ולחרש חרישו / ותכנע
בעמל נפשו.



והמשל לתור ולדרש בלבבו / מי העביר
על פניו טובו / ולהשיב לו כגמולו / ולהללו בכל
מהללו / למלא שאלתו ולעשות בקשתו / לא
יחליפנו ולא ימיר אתו / להלל אחר במקומו / אך זה
יכבד ועמו / ופיו וידו מנו לא תקצר / כאשר עשה
בעל האוצר / אשר לא כבד המגדיל כבודו והודו /
ויחבק וינשק לאשר לא כבדו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38562