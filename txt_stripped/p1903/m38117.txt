


	
	משל נו: כפיר וציד
	




רבו פועלי און ודוברי הוות / כי אין הלבבות שוות



כפיר שאג מאחר המדבר / וידע ציד
איש שדה עליו יתגבר / ויתיצב כגבור לערך
מלחמה בחצים ובקשת יבא שמה / ולב הכפיר יתר
מחרדתו / פן יביא בכליותיו בני אשפתו / אמנם
הציד כפלים ממנו פחד / עד אשר המתיקו סוד יחד
/ והארי בעין חפצה אליו קרא / השמר והשקט אל
תירא / הנה אימתי אל תבעתך / כי נכספה נפשי אל
חברתך / ובתם לבב ענה לו הציד / גם אני לא אשלח
בך יד / וילכו יחד שניהם / ומתק החברה ביניהם /
ויאמר האיש: כל החי מכל בשר ראיתי / ולא מצאתי
הוד מלכות רק לנברא בצלמי וכדמותי / כי אדם הלך
בצלם נאה נחמד וערב / על כן גדלתו על כל הארץ
ירב / ומלך על כל נברא יהיה / גם על שחל וכפיר
ואריה / ויען הכפיר: אך לי יאות למלך על כל
ישבי תבל ואיים / באשר נתתי חתיתי בארץ
החיים / וכי אין על עפר משלי / ומי יתיצב לפני
שאגת קולי / כי אם בעין איבה / אשורנו תוחלתו
נכזבה / בצוארי ילין עז ולפני תרוץ דאבה /
וילכו כל הערבה / בדבר קנאה דבר והלך / זה על
זה מתנשא לאמר: אני אמלך / עד אשר ראו גל ומצבת
אבן משכית על ידם / וחרות על האבן האריה והאדם /
והאיש כמלך יושב על כסא מלכותו / והארי כורע
על כפות רגליו בצורתו / ויאמר האדם: איה פיך
אפו / היתגדל המשור על מניפו / עתה תראה
היקרך דברי / כי האדם תמצא מלך על הארי / מיום
אשר נבראו הבהמות והחיות / כימי עולם וכשנים
קדמניות / עד הגל הזה ועדה המצבה / הנה קמה
אלמתי וגם נצבה / ויען הארי: הנה שקר העד /
ואם נסיתי לציר כיום מועד / אעשה לו כאשר זמם
לעשות לארי / ולי כאשר אחפץ ביקרי / ונהפוך
הארי למלך והאיש לרגלו / כרע ומשתחוה
לו.

והמשל כי יש איש למלא נפשו יחמד /
וירא את כל אשר עשה והנה טוב מאד / כי השליטו
לחפצו ויצרו / ובא רעהו וחקרו / לסתר את אשר
בנה / ולמכר את אשר קנה / וכליותיו ישתונן
ולבו יתחמץ / להשפיל אשר הוסיף זה אמץ /
ולבעבור כי לא כל הלבבות שוות / רבו פועלי און
ודוברי הוות.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38117