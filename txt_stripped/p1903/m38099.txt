


	
	משל לח: ארנבת וכלבים
	




אשר הזמן עליו שלט / לא יחיש לו מפלט



ארנבת ובניה אמרו / לעזב מקומם אשר
בו גרו / כי לא מצאו שם נפש / והכלבים עזי נפש
/ כי תמיד אחריהם ירדפו / ירוצו ולא ייגעו ילכו
ולא ייעפו / ויאמרו: הן נשארנו מעט מהרבה / ואש
זעמנו אין מכבה / כי גם בחדרים אימה / ורוח עוד
בנו לא קמה / נסעה ונלכה השדה / אשר אין שם ארב
וצדה / ויען אחד מן המשפחה / אשר רוח חכמה בו
נחה / אם את עצתי תאבו / ורבות שפתי תקשיבו / אל
נא תמושו מזה / כי הרבה נסעים אחזה / ממקומם
ומארץ מולדתם / ושבו על עקב בשתם / ואשר קוו
למצא ארץ שקטת ושלוה / ומצאו כפלים לזעוה / כי
אין החי בעצמו שלט / מתחבלות וסבות להמלט /
והמכיר מקום תחנותו / לא יחליפנו ולא ימיר אתו /
וקול פחדים יהיה באזניכם / כל מקום אשר תדרך
כף רגלכם / ולא שמעו לאשר אמר להם / ויעזבו
מקומם ואהליהם / וילכו עד בא השמש ואין אור /
ויחנו על שפת היאור / כלם מקטנם ועד גדולם /
ובחשבם למצא מנוח לכף רגלם / והנה מן היאר
צפרדעים בקולן הומות / ויהי לכל הארנבים פחד
ואימות / זה בקולו מר צרח / וזה ממקומו ברח / זה
הלך דרך מעקל / ואבד מנוס מקל / וכמו השחר
עלה / והנה על המסלה / הלכי דרך עברים ושבים /
רכבים סוסים ולפניהם כלבים / אשר גדלה מאד
צעקתם / כאשר הריחום במסלותם / עקבות הארנבים
הנטושים / על פני השדה, והפרשים / הסיתו
הכלבים לשלח בהם מהומה / ויכום ויכתום עד
החרמה / והנשארים אמרו: נשובה אל עמנו / ואל
ארץ מולדתנו / והה ליום אשר נפשנו קצה / לשמע
מן החכם עצה / ולבבנו אל הוללות נפתה / כי טוב לנו
אז מעתה / וישובו יתר הפלטה בנפש מרה ונכאבת
/ עד בואם אל ארץ נושבת.



והמשל באיש אשר הזמן עליו שלט /
ויאמר: ארחיק נדד אחישה לי מפלט / ויעזב את
מקומו וארץ מולדתו / אפס כי לא תהיה תפארתו /
בדרך אשר בה ילך / ואם יאמר לו: יהבך השלך /
על בוראך וסבל סבתו / כי מי יוכל לתקן את אשר
עותו / חכה עד יעבר זעם מאהליך / אם רוח המושל
תעלה עליך / לא ישמע ולא יאבה / חלפו עם אניות
אבה / רבים אשר לא עצה שמעו / ויסעו מאהליהם
אשר תקעו / וטוב מפז ומישפה משבצת בטבעת /
מוכיח חכם על אזן שומעת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38099