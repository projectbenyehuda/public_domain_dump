


	
	משל נז: תיש וליש
	




הזהר מן היועץ לפי דרכו / ואיבך כי ימתיק חכו



תיש על שן סלע ומצודה / תעה בלי רועה
בניעה ונידה / כי אין שם צמח ולא לדשא מוצא /
גפרית ומלח שרפה כל ארצה / והליש בתחתית ההר
למולו / ויתבונן לתיש ויקרא לו / מה לך כי
עלית מקום צמחים צנומים / נתן הסכל במרומים /
באשר יבשו צמחי שרונך / עליון שמת מעונך /
בארץ בלי מים צמאה ועיפה / רדה אתי בכר נרחב
והיה מאכלך לתרופה / מקום מרבץ אילים ועתודים
וכרים / משוש פראים מרעה עדרים / ויתענגו על רב
שלום גורי וגוריהם / יחדו ירבצו ילדיהם / ואל
תאמר כי במקומך עשב וזרע / הוי האמרים לרע טוב
ולטוב רע / ויען התיש: ידעתי גם אני ידעתי /
כי לא מוצא דשא וזרע אתי / ובמקומך הדר השרון
והכרמל / לרפא כל שבורי לב ואמל / ובטרם בא
דברך לרדת לרעות שם בלבי תרתי / אך עתה כאשר
שמעתי עצתך נחמתי / האתה הוא אשר מחץ ראש על
ארץ רבה / טוב פת חרבה ושלוה בה / באשר לקולך
ירעשו מגרשות / לשפך דם לאבד נפשות.

והמשל תלמד להבין ולהורות / פן יהיו
מזמות לבך מהבין עקרות / אם איבך לפתותך
ימתיק חכו / הזהר מן היועצך לפי דרכו / וראה
והבן במעשה התיש / כי לבו לא נפתה לעצת
הליש / אשר חשב לטרפו בערמתו / והבין כי
מתאנה הוא לו בעצתו / ואמר החכם: עשה והשלם עצת
אהבך / ושמע ואל תעשה עצת איבך / ודבר האהב
תקרב כספיר ונפך / ודברי האיב שמע ועשה
להפך / ואם שכניך בלא עצה וידמו לעץ / ולא תמצא
במי התיעץ / סור מן העצה הקרובה אל התאוה /
ובטחת כי יש תקוה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38118