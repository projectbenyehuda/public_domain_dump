


	
	משל נד: ארז וסנה
	




אל יתגאה איש בעשרו / כי לא לנצח יהל אורו



הארז אשר בלבנון / לפני שמש שמו
ינון / ויתגאה בסרעפיו ובפארתיו / בגבהו וברב
דליותיו / ואשר לא היה ביער כמהו / וארזים לא
עממהו / ויבט סביביו במחנה / וירא והנה אצלו
הסנה / ויאמר: מה לך פה כי באת בגבולי / ואיך לא
יראת לשכן בצלי / היקח ממך עץ לעשות מלאכה /
על כן יאות לי המלוכה / לעשות פרי ולשאת ענף /
ובי ישכנו בעלי כנף / וקטני עבה ממתניך / ועל
מי נטשת חרליך וקמשוניך / כי אינך רק נטע ארן
/ וממני יעשו משוט ותרן / העמד לנס עמים /
ושרשך שרש רתמים / ויען הסנה: באמרי פיך
נוקשת / כי להתגאות ביפיך דרשת / זכר כי
מקומך שדה תחרש / וישחיתו את עציך עד השרש /
ופארותיך אשר הם רעננים ולחים / יכרתו לקרשים
ועמודים ובריחים / ואתבונן על מקומך ואיננו /
אך לא יעלה הכורת עלינו / והודך למשחית נהפך
עליך / לכרת עצך ולנפיל עליך / ופריך אז כל
עובר יקוסס וילקט / בעת אהיה על שמרי בטח
ושקט.



והמשל פן יתגאה איש ביפיו
ובעשרו / על שכנו ואחיו או גרו / כי הכפירים
אשר רעבו ורשו / אתו יום ידרשו / והוא נחבא לא
יוכל / וכל ימיו בחשך יאכל / והדל אשר עליו דבר
עתק וגאוה / אולי יש תקוה.

ואשא משלי:

בראש כפוף ולב נשבר ועין / שפלה צעדיך יצעדו

ראה אש בעלותו סוף יכבה / והמים ברדתם יעמדו.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38115