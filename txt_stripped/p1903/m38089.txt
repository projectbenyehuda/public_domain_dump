


	
	משל כח: עכבר ושמש, עננים ורוח וחומה
	




רודף אחרי הכבוד והשררה / ינוסו ממנו מהרה



עכבר אמר בלבו: זכר בלא אשה מה
טיבו / וכל החי מכל בשר ראיתי / ואשה בכל אלה
לא מצאתי / והנה נפשו נכספה / לדרש ולתור אשה
יפה / וטובת חן ולבנה אדמדמת / ואשר לא מאכל
טועמת / ובעת ללכת יפנה שכמו / ולא יצאה אשתו
עמו / ולא מצא ברעיוניו אשה בלא דפי / רק השמש
אשר לה יפי / ויאמר: אם כל־ישבי הארץ חשכו
בעריפיה / שמש צדקה ומרפא בכנפיה / וכאשר
זרחה השמש לפניו / ותשא חן וחסד בעיניו /
ויאמר לה: אהבת עולם אהבתיך / על־כן חסד
משכתיך / ומהר אמהרך לי לאשה / ולי משפט
הגאלה והירשה / ותען השמש במרמה: / הזאת
חשבת לחכמה / לקחת אור אשר חשך אמש / וזרח
השמש ובא השמש / התעיף עיניך בו ואיננו /
תמיד הענן יכסנו / והנני לענן שפחה נכבשת /
כי ברצונו אני מסות חשך מלבשת / אך קח לך
אשה ממשפחת אמך וממולדתה / ועמד ואמר: לא
חפצתי לקחתה / ותאמר: אז אל הענן תשא עיניך / ידעתי כי לא תשיב פניך /
והעכבר בכליותיו ישתונן / ללכת בחפזה אל
הענן / ויאמר לה: היום יגעתי ומצאתי / רעיתי
יפתי תמתי / אשר בעצת השמש אקחך / ותהיי לי
ולא אזנחך / ותען הענן ותאמר: גבה מעל־גבה
שמר / ביד הרוח נתנני / באשר תחפץ תטני /
צפון דרום מזרח מערב / בזרע נטויה ובכח רב / ואם
אשה כמני תרץ / והיית נע ונד בארץ / עזב שפחה
וקח גברת / כי אני ביד הרוח נמסרת / בא אל הרוח
ועמה הסכן / תפתה וגם תוכל, צא ועשה כן /
וילך אל הרוח העכבר / ימצאה בארץ מדבר /
ויאמר אל הרוח: אל תכלאי / אתי מלבנון כלה
תבאי / כי מכל־הנשים אשר לי אחזה / אתך ראיתי
לפני בדור הזה / ואשה אחרת לא אקח עליך /
ותהי לי ואני אליך / ותען לו: העת באת לקחת אתי
/ לא ידעת את שפלותי / כי אין בי כח ועצמה /
להפיל בגערתי חומה / אם מאבן או מעפר / בריתך
מאתי תופר / באשר חומה ממני גברה / ואם היא
בעיניך ישרה / ותוכל אתה לפתות / תהי לך משגב
לעתות / וילך אל החומה ויאמר: שמעי / בעצת
השמש והענן והרוח דעי / כי באתי לפקדך
לשלומים / וארשתיך לי בחסד וברחמים / ותען
החומה בחמה: להוכיח עלי חרפתי וכלמה / שלחוך
עדי להבאישני / כי באת אלי להזכיר עווני /
באשר המה עולים ויורדים / ואבני ועפרי לא נדים /
ובי אין כח ולא גבורה / וכל עכבר ורמש מקורי
הערה / וגלו יסודי לשום בי מסלות / אני חומה
ושדי כמגדלות / וינפצוני בפיהם וברגליהם /
העכברים למשפחותיהם / וישכנו בי אם על בנים /
יותר משתי מאות קנים / ולא יכלתי נגדם לעמד /
האשה כמוני תחמד / ובראות העכבר כי נכזבה
תוחלתו / ויקח לו אשה ממשפחתו / אשר נולדה
בשכונתו בצדו / וימצא לו עזר כנגדו.

והמשל ברדף אחר כבוד להשיגנו /
ושררה וכבוד בורחים ממנו / והמתגדל יותר
ממה שבמתכנתו / סופו לשוב על עקב בשתו / כי
ישוב כל אחד על כנו / כבוד למכבד ונקלה למינו /
ואמר החכם הישמעאלי: צבע שיבה יהיה נקלה / עת
גדול השער אותו יגלה / ואמר שלמה: עולה בלא
רשות יקח בשנה / כי טוב אמר לך עלה הנה.



ואשא משלי ואמר:



בראש כפוף ולב נשבר / ועין שפל רגלים יצעדו

ראה אש יעלה ירד / ומים נגרו סוף יעמדו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38089