


	
	משל סא: ארי וכלב
	




טוב חסר מאכל ולבוש / מהיות על שלחן אחרים חבוש



ארי כחש משמן בשרו / ולא נשאר
עליו רק עצמותיו ועורו / וילך בלא כח לאט
במסלתו / והנה כלב שמן בא לקראתו / ויאמר לו
בלעגו: אנה תלך / מדוע אתה ככה דל בן המלך /
הנקל היותך בין אנשים לשמר משמרתם / לשאת
משאם ולהיות כעבד אתם / ולא במסכנת תאכל לחם
ולא תחסר / בכל אות נפשך תאכל בשר / כמוני
היום אשר לעבד הייתי / ושמנתי עביתי כשיתי /
מהיותך דל בשר ובדרך תעה / רודף קדים ורוח
סעה / כי גם בעת יאסרוני ברתוקות ובעבתות /
לארוחתי נתן לי בשר ולחם מסלתות / ומלחם חקי
תוחלתי לא נכזבה / חבל על מפני שמן, והאסור
עבתות אהבה / ויען הארי: גאון שבעת לחם גאונך /
על כן לא תכיר בין כבודך לקלונך / וכלב כמוך
ישא מדברתיך / באשר בידך מנהג אבותיך /
אשר אסרו בעדרי הצאן לשמור / וביתד התקועה על
אבוס החמור / האשוה לך להיות נקשר בשלשלאות /
חלילה לי לשמע קול נוגש ותשואות / טוב לי בלא
משל ובמשמני רזון / מלהיות כעבד נרצע על רב
מזון / כי אם עתה תקצר מהושיע ידי / טוב לי לסבל
עניי ומרודי / ולהיות חפשי כאשר היה אבי /
מהיותי עבד ולסעד בפתותי לחם לבבי.



והמשל ככה יעשה לאיש אשר המלך
חפץ ביקרו / לקחת מוסר השכל מן הארי ומוסרו /
ידל משמן בשרו ולא ידל כבודו / לקנות אדון
לעצמו ולכבות נר הודו / ואל יתפאר בשמן כרסו
ובעבי גבו / ועל אשר כסה פניו בחלבו / כאשר
מציד אחרים הצטיד / טוב להיותו מקצרי יד / בחסר
רב מאכל ולבוש / מהיות על שלחן אחרים חבוש /
היתכן למשכיל להיות בדעתו נקלה / היצלח
הימלט העשה אלה / לשומו מרמס כעבד נרצע / חמס
על לבושו ותחתיו קלון יצע / ואמר החכם:
ההסתפקות שמונעת בעליה מזלות / טובה מן
הממון המביאו לבזיון ושפלות.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38164