


	
	משל ח: זאב ועגור
	




העובד לחטאים ורעים / די שכרו ממנו הנצלו מפגעים



זאב חלה פני הארי להגיע עדיו המונו /
כי עצם גדול נהפך ונשאר בגרונו / ולא יכל
לשאת ראשו / ותבחר מחנק נפשו / כי העצם מחצו /
ובמקום צר לחצו / ויזעק בהמה חיה ועוף כלם /
מקטנם ועד גדולם / ויבאו עד הזאב / וימצאוהו
משמים וכואב / וישאל להם עצה / להוציא העצם חוצה
/ ולא יכלו לענות אותו / כי אמרו: זאת ערמתו /
ותאנה הוא מבקש / להיות לנו למוקש / לבלענו
כשאול חיים / ועתה נערים סוד ונהיה נקיים / ויהי
כדברו להם לא אחת ולא שתים / וימס לבבם ויהי
למים / ויועצו כלם יחד / ויאמרו לו פה אחד /
יהי מכירך ברוך / הנה לעגור צואר ארוך / ופה
חזק וחד וצר / יוציא את העצם מן המצר / ואם לא אפוא
מי הוא / קרא אותו אין כמהו / ויקרא לעגור וידבר
על לבו / אך מרורות פתנים בקרבו / ויפתהו
בדברים / וידר לו נדרים / אם יוציא את העצם לשלם
לו גמולו / ולהיות מושל בכל אשר לו / ויאמר
העגור: פתח פיך ואחזה / אם אוכל להסיר מעליך
המות הזה / ויפער הזאב פיו לבלי חק / ויעמדו
כלם מרחוק / וירמו מעליו / כי יראו מגשת אליו /
והעגור את העצם בין שניו הפגיע / כי פיו עד
צוארו הגיע / ויוציאהו מצוארו / וישאל לו
שכרו / ויען לו הזאב עזות / מי שמע כאלה ומי
ראה כזאת / הלא עז אני מן החיה ומן הבהמה /
וסביבות שני אימה / ופי לטרף ולהשחית חקה / מי
בא בפי כמוך ונקה / העת נמלטת מבין שני ולא
חנקתיך / משנה שכר־שכיר שלמתיך / לך מאתי
פן אשימך חלל / והיתה לך נפשך לשלל.



והמשל בעשיר אשר שכנו יכבדנו /
לכל אשר יחפץ יטנו / ויעבד אותו במאמצי כחו /
והאדון יאמץ לבו ויקשה רוחו / ואם ישאל ממנו
את שכרו ועמלו ופעלו / לא יתן לו / ומתעולל
עלילות / לחבט גוו במקלות / ויאמר: סור ממני /
כמה פעמים הלאיתני / היום רבו עבדים המתפרצים
/ כי נרפים הם ואין לחוצים / מהר לך אל תעמד / אם
את חייך תחמד / ככה יעשו הנבלים / איש קשה ורע
מעללים / והעני ירא וחרד / דל מרעהו יפרד.



ואשא משלי ואמר:



ונשען בעשרו ועלות ינהל / ויעבד ברעו כעבד באהל

ויעליל עלילות ברשע בעת י/שאל זה: שכרי אסף לי והקהל

ויען: ברח חיש וצא מגבולי / בטרם אני לך להוציא אבהל

שאולה יקוה יצועו ולא י/חזה יום אשר יזרח אור ויהל.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37550