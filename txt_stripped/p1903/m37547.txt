


	
	משל ה: כלב, גבינה ומים
	




הבלתי מסתפק לא יאות / ועיניו לא ישבעו אף לראות



כלב בבית לקח גבינה / וישאהו בפיו
אנה ואנה / ויפן כה וכה / ויקר על הגשר דרכו /
ויתן במים את עיניו / וירא צל הגבינה אשר בין
שניו / ויאמר בלבו: אם יהיה לי גבינת המים
ואשר בפי יחד / טובים השנים מן האחד / וישת
עצות בנפשו / לכף כאגמון ראשו / ולבלע גם
החריץ אשר במים / ובפערו פה והרחיבו השנים /
לבלע אשר לא הגיעו / נפל מפיו בלעו / אשר החזיק
בו בתחלה / וקרח מכאן מכאן עלה / מן המים ולא
נשאר לו / מאומה מכל עמלו.

ואני ראיתי זאת המדה / באיש אשר לבו
מלא חמדה / בכסף וזהב כבד / הכל חומד הכל אובד /
ומשלי שלמה לי יערב / כי יש מתרושש והון רב /
ואמר החכם: תסתפק במה שיש בידך וברשותך /
ואל תקנא במה שיש לזולתך.



ואשא משלי ואמר:



טרף לכל חי נדרו שמים / כפל בטרפם חמדו פעמים

חומד וחומס טרפו על חלקו / יקרה ככלב בגבינת מים

חשב להוסיף ספקו ויגרע / אכל להשיב נפשו יומים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37547