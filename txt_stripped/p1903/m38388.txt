


	
	משל צב: שור נגח ובעליו
	




איש פתלתל ועקש / אולתו תהא לו למוקש

שור בבעליו יאשם אשם / נגח הוא מתמל
שלשם / בכל עת אשר לחרש נסהו / נודע כי שור
נגח הוא / ותעל חמת הבעל וחרוניו / ויכרת
במשור את קרניו / ויאמר לשכניו כאשר עסקיו
רעים / ורמי הקומה גדעים / ויהי בבקר בחרשו על
גבו / וישלח השור את שניו בו / ויאבה אדניו
כל גאונו להשפיל / ורב שניו מפיו הפיל / ויהי
כאשר מפיו נשמטו / ובטלו הטחנות כי מעטו / אחר
כל אדם ירדף / בצד ובכתף יהדף / ולא נכנע השור
בעמלו / וביום השלישי ברגלו / הכה אדניו מכה
רבה / ויאמרו לו שכניו: זאת הסבה / וזדון לבו
ומעלליו / לא תוכל לסיר מעליו / לכרת ממנו אבר
אבר / אם לא מכל וכל ישבר.



והמשל פן תתגרה באיש עקש / כי אם
תהיה לו למוקש / ואם בתוך הריפות תכתשנו / לא
תסור עקשותו ממנו / אך תרחיקנו מכל קצה /
פגול הוא לא ירצה / כי לבו שרש ראש ולענה
פוריה / סורי הגפן נכריה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38388