


	
	משל מב: חרש ברזל וסנה
	




גאות אדם תשפילנו / ולא יוכל לדון עם שתקיף ממנו

חרש ברזל שת את טרחו / ויפעל בזרוע
כחו / ברזל גרזן אין כמהו / פנים קלקל כי לא
קהו / ובכל שכניו יועץ / אנה יקח לרצונו עץ /
לעשות בית יד חזק שחר / ועץ לא ירקב יבחר /
היעצים השיבוהו מענה / קח לך מן דליות הסנה /
קשה מן העצים כלם / מן העולם ועד העולם / וילך
אל הסנה במועצותיו / ויכרת מן דליותיו / חבר
הברזל בעמלו / על העץ אשר הכין לו / תקן הגרזן
וכלהו / ויאמר לדבק טוב הוא / ולנסות טובו והודו
/ בגרזן נדחה ידו / לכרת את הסנה עד תמו / שרש
וענף כי בא יומו.

והמשל באיש אוהב את רעהו / אשר
טפחהו ורבהו / יאכילהו וישקהו / כאשר היה
רעב ערום ודל / ובראותו כי שמן וגדל / נהפך לו
לבן־בליעל / ובמטיב אליו ימעל / לשלם לו רעה
תחת טובה / ושנאה תחת אהבה / ויהי לו לשטן ברב
משטמה / מכל האדם אשר על פני האדמה / והיה
אדיר ממנו ומשלו מקרבו / היתפאר הגרזן על
החצב בו / ומר ממות זה האיש מוצא / מהרסיו
ומחריביו ממנו יצא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38103