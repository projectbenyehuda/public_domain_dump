


	
	מתוך השירה "דרך ארץ או אטיציזמוס"
	




דור דעה דור שלום אשרי בניך

אשרי מה־טוב חלקי כי בך נולדתי.

איבה אין עוד אין עוד שנאה, אח רע

כל־גבר אל־כל־גבר

לא לאמונה ולמחשבה ירדף

אדם או ישרף, תמה נכרתה

שנאת הדת, אבד זכרה לנצח.

דור חפש דור חרות חכמה ודעת

על־הבלי הישישים ישפך בוז לעג.

אל יהיה שם הרוח

ללכת, ילך איש, לועג מוכיח

שונא אין עוד, ולבד שלום בארץ.

מאתים אלף כסף

ילוה איש ולנושיו יפשט הרגל

לא יתן ולא יברח, כתמול הנהו

סוחר קונה לוה: שלום בארץ.

תמעל אשה תתן לזר דדיה

ידע יראה העם יראה הבעל

אין אמר ודברים: שלום בארץ.

עקב יעקב האח וירמה רע

מרמתו ותככיו ידע אחיהו

אכן מרע עד טוב לא יפצה פיהו

אין פרץ וצוחה ברחובותינו

חמס ושד לא ישמע, תקבר

תוך מצפוני לב גבר

חמה, שנאה בל־תגלה החוצה,

אך נכל תחת נכל

אך שכל תחת שכל

עקבה תחת עקבה, תך תחת תך.

אין ריבות ותלנות מדון תוכחת

אין אמר ודברים: שלום בארץ.



(1840)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40804