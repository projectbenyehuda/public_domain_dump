


	
	סדר עבודת יום הכפורים
	



רשות.






ברוך אתה לנצח,

האל הבוחר בנו,

חקיך חוננתנו,

בם נמלט מרצח.

לנצח נרים מצח

נצחק אל שוד ולפרץ.





אין חקר אל־חסדך:



הנה פתחת שער

אל־כל־חוטא ובער

לשוב בבכי נגדך.

לדך תתן ידך,

כי־אין צדיק בארץ.





ובעצם צדקתך

הואלת צותנו

ענות כיום נפשנו,

ובצום לשוב עדיך:

אז תכה מספרך

מזכרת חטא ורשע.





אף לידידך אהרן,

ולכל־כהן הרב,

צוית כי יקרב

כיום אל־הארון;

ירן, ישבית חרון;

ותתן־לנו ישע.





עתה אין עוד כל־אלו,



אין עוד שרות מקדש;

הר אל שדה הודש,

כי חטא ומרי גדלו;

חדלו, הה! חדלו

עולות אף־חטאות.





במה יתרצה־נא

אל־האדון העבד

מה־יעש נא עם כבד

עון, אם־רב זנה?

אנה ימצא אמנה

למות תוצאות?





אם־לא ידכה ישוח,

את־חטאתיו יכיר,

סדר היום יזכיר,

יזכיר ריח ניחח;

ובכח יסיר חח,

יסיר מדוי הנפש.





אולי אם־יעש כה



אל חי לו ימצא,

אולי לבו ירצה,

אולי יאיר חשכו;

מלכו יפרוס סכו,

תחתיו ישקוט ינפש.





הנה כי־כן אף־אנו



ככה נעש היום;

אולי נמצא פדיום.

אולי תמצא לנו;

כלנו הנה באנו,

הביטה כי נאנחנו.







הביטה כי נאנחה

נפשנו, צור שמים!

מעתה בשפתים

קרבן אשה נזבחה;

וסלחה אם נדחה,

כי טיט ורפש נחנו.




עבודה






לפני יום העשור כהן יפרישו (יומא ב')



שבוע מביתו, ולתא יתנו;

ולכהן במקומו אחר יקדישו,

מפחד בלילות מקרה יקרנו.



כזאת מימי עולם הן לא קרהו, (כ"א)



אך לא לנפלאות נפשם ישאו.





שמה אל־אל אלים יהיה פלח, (י"ד)



את־הדם הוא יזרק, ומנרה יעל,

וקטרת הוא יקטיר, גם למזבח

(עתים יחפץ) רגל וראש הוא יעל;



ושלישי ושביעי, כאשר בספר,(ח')



מן־הפרה יזו עליו האפר.





ולהורותו כל חק לו ימסרו (י"ח)



מזקני העדה, קומה וקראה,

אישי כהן גדול, אליו יאמרו.

פן־יש חקה דקה ממך נפלאה;

פן־ימצא דבר לא התבוננת,

או שכחת אותו באשר זקנת.





ערב יום העשור כהן ינהגו (י"ח)



שער קדמה מזרחה, ולפניו

איל, כבש, בקר שמה יצגו,

עד על־כלם יתן את־מעיניו;

ולמען כראותו יתבונן במו

איכה לפני מלכו יקריב אותמו.





כל־שבעת הימים לאכל לשבע (י"ח)



מנו לא ימנע, חפצו יפיקו;

רק ערב העשור, האור כנסע,

מרוב אכול שתה ידיו ירחיקו;

כי דרך האדם כאשר שבע

אל־ים התרדמה להיות טבע.





ולמען עוד ילמד לחפן חפנים, (י"ח)



אלה לבני אהרן אותו ימסרו;

הם אל־בית אבטינס (כי מיומים

למלאכת הקטר בניו יעצרו)

אותו יוליכו: הם היטב יורוהו,

אחר כדברים אלה ישביעוהו:

כהן! עבדי בית דין ושליחיו אנו,

ואת שליח לנו אף להמה;

הם השבענו אותך באל עשנו,

ואשר רק יכל זאת אליו נעמה –

אם־תסור ממלינו אל־ההבל,

אם בקהל צדוקים תשליך החבל.





יען החמס קם אל־מטה־רשע (י"ט)



בימי בית שני, כזאת יפעלו;

כי־אז נפרץ גדר, ויגדל פשע,

ודבר האל נרמס, ויתנכלו

לתור אחר לבם אנשי אין־דעת,

מתלמידי צדוק עדה מרשעת.





ובאולתם רבה המה האמינו,

כי את־קטר יום זה, יום הסלח,

באש נקטיר מחוץ, כי כה הבינו;

וכרום עשן לרום, וכצאת הריח,

הכהן הגדול אותו ישימה

אל־לפני הארון לפני לפנימה.





לא־כן אנשי השכל: אמנם יקטירו



לפני ארון כיום כי־כן שמעו –

לכן את־הכהן עתה יזכירו,

כי אם־מעשיו להם לא יודעו,

לפני שכן בסנה נגלו כלמו;

לכן, לבלי יתעם, ישבע למו.





מיד יפרוש לבכות בלתי מרגוע, (י"ח)



הקשב כי יחשב גבר פשע;

גם־הם עינם בבכי תדמע דמוע,

פן־הכלימו חנם אהב ורע;

כי החושד איש תם לא נקה נצח,

גם־הצרעת תזרח־לו במצח.





בלילה מעיניו שנה ירחיקו, (י"ט)



עפעפיו ישמרון לבלי ינומו,

ובעסק זה או זה אותו יעסיקו;

אך אם רגע ינום, פרחח יקומו,

ובעצבעם יכו אנה ואנה,

לאמר: עורה אדון, מה־זה תישנה?





אם את־בטנו מאז בשר ויין (י"ח)



מחקי אל מלא, בהם ישיח;

רגיל לקרוא יקרא; אכן אם אין,

אל־דבריהם היטב היטב ישגיח;

אף־הם באשר יואל אליו יקראו,

איוב, או דניאל, או בנחמיהו.





את־המזבח בחצות יתרומו, (כ)



את־דשן האשים מנו ימישו;

לא עד יקרא שכוי היום ידמו

כשאר כל־הימים; אולם יחישו;

כי המלאכות רבו, לכן יפחדו,

לכן מאז בלילה יתעתדו.





בראשונה יתרום את־המזבח (כ"ב)



כל־החפץ, כל־הקדם רעהו;

אך פן יסכן איש, או יפסח,

כי יכנו אחיו, או יפילהו

(כי כלם לעבוד אל גיל רב יגילו),

אף לתרומת הדשן פור יפילו.





הפור איכה יפילו? יקהלו (כ"ה)



כדמות גרן עגל; אמנם ירימו

כבע מראש אחד, כי בו יחלו

למנות מספר שגיא, עד־אם ישלימו.



ולבלתי שאת ראשם אצבע יגביהו (כ"ב)



אפס כי את־הכהן לא יוציאו.





סביב לקרב היום, עת יחשך נגה, (כ"ח)



קומו אחי, יאמר הפקיד למו,

וראו אם יאיר שמש אור ונגה,

ושאר הככבים חשך אורמו;

אם את־כל־המזרח חמה האירה,

וביפעתה עד אל־חברון הזהירה.





הן האיר המזרח,אם־גבר יען, (כ"ח)



אל־שער המרוה כהן יובילו

לרחוץ את־כל־גופו; יען וביען

לא בלתי־זאת בוא לחצר יעפילו;

אף־המיסך ירחץ, אך מטיל מים

טעון קדוש ידים אף רגלים.





לכן גבור כארי אף־קל כנשר (ל')



חמש יטבול ביום הנתן כפר

אל־איש בו לא כפר, ופעמים עשר

ירחץ ידיו רגליו מהיר כעפר;

וטבילות אלה בקדש תהיינה,

ולבד הראשונה בחול יעשנה.





סדין בינו לעם אז ישטח, (ל')



פן לטבול אל־עין כל יחפיר, יובישה;



פשט, ירד, טבל, ויקנח; (ל"א)



את־בגדי הזהב ללבש יחישה:

עוד יתקדש; אך אם־בא בימים

הטילו במקוה מים חמים.





לשחט את־התמיד אחר יצאה, (ל"א)



וימרק על־ידו אחר הטבח;

כי לו רק־הרף עין יתמהמה,

איכה יאסף אפוא את־דם הזבח?

כי מי מבלעדיו יאסף הדם,

אם רחק זולתו כל־האדם?





קבל הדם כלו, ויזרקהו; (ל"א)



אז הנרות ייטיב, וקטרת יעל;

אחר את־ראש הזבח, ונתחהו,

אף־מנחתו יקריב אל־אל ממעל,

וינסך בשיתין נסך היין:

אלימו קץ וחקר כמעט אין.





כי היה ספל כסף במזבח

נבוב כלו, כי בו יום יום ישפכו

את־כל־נסכי היין המשמח,

ולעמק השיתין משם יהלכו;

אף־אחר היה שם, רק־דק ממנו;

בחג נסכי המים בו יתנו.





יתן אל־הכהן כוס מלא מסך;



יתקעו, גם יריעו, אף יתקעו;

וסגן אצלו יהיה, וכנסכו נסך

יפרש המטפחות; ובכן ידעו

כי הכהן נוסך, ובכן יכירו,

ובכן גם־הלוים בשיר ישירו.





שני כבשי שנה אחר כל־אלה,



אם יום שבת היום, למוסף יעש;

וכפקודי האל העשה פלא

ברך את־ישראל, ויפר כעש;

כי איך אפוא ריקם מליו ישובו,

אם שפתותיו שם היוצר ינובו?





עשרוני סלת בשמן נבללו

יקטיר, אז לחם הקדש יסיעו

משלחן הזהב; רק לא יוכלו

קחת אותו טרם חדש יציעו;

לכן עוד זה לחם ישן יעתיק,

חדש ישית אחר תחת עתיק.





את־כפות הלבנה הקטיר ויעל;

אז למוסף יסך נסך החמד,

כדבר האמור מאז ממעל.

היום יום צום, לכן כל איש ישמר,

ולחלק את־הפת לא יקהלו

כשאר ימים, ולערב ייחלו.





כאשר עשה כל־אלה עד אם־תמו,



מוסף היום יקריב על־המזבח;

וכדברי־אל, כי מכל־הון ינעמו,

פר וכבשים שבעה יהיה זבח,

מנחתם, נסכיהם; אמנם האיל

ושעיר חטאת יקריב עם קרבן־ליל.





אז יתא לפרוה (ושמה מזכרת (ל"ה בתוספות)



אל־גבר קוסם קסם, חבר חבר:

הוא בכשפיו בתא חתר מחתרת

לראות כהן, אמנם חפר לו קבר:

רבים קמו עליו ויהרגוהו):

אל־הלשכה הזאת אז יובילוהו.





סדין בינו לעם אז ישטח. (ל"ד)



פן לטבול אל־עין כל יחפיר, יובישה;

קדש ידיו, רגליו, ויקנח;

טבל, אז בגדי־בד ללבש יחישה,

ושתי ידיו קדש, ושתי רגלים,

לא בכיור, כי־אם בכלי פרוים.





בשחר ילבש בוץ מני מצרים, (ל"ד)



נכבד מכל־מין בד, כשלג צחר;

אך בד־הדו ילבש בין הערבים,

שליש ימעט ערכו משלשחר:

כשנים עשר מנה בגדי הערב,

ולהרבות אם־יחפץ מביתו ירב.





בא־לו אצל פרו, הוא פר־חטאת, (ל"ה)



ושתי ידיו יסמוך עליו. ובכח;

אף־יתודה עליו מכל־חטאת,

ויהי שואל מאל יואל לסלח;

ופעמים שלש את־השם ישמיע,

ככתבו, כלשנו, וכה יביע:





אנא יהוה! חטאתי, אף־עויתי,



ולפניך הרבה פשעתי אני,

ובני ביתי; אמנם הנה ראיתי

כי רק ליטיב אלינו צויתני

לעבוד תחת אחי בדביר הקדש,

לבא ביתך בעשור לחדש.





אנא יהוה! כפר ומחל וסלחה.



חנון, רחום, על־כל־עון ופשע,

על־כל־חטאת נפשנו בו נדחה;



כל־מעל כפר־נא, ושכח כל־רשע;



על־ראש גבר צעיר הגדל חסדך,

ככתוב על־תורת משה עבדך:





כי ביום הזה יכפר עליכם לטהר אתכם

מכל חטאתיכם לפני יהוה תטהרו.





העם הקמים שם, כאשר יקשיבו (ס"ו)



את־השם המפרש, ישפילו מצח,

יפלו על פנימו, אף ישיבו:

ברוך שם מלכותו עולם ונצח.

אף־הוא יגמר השם רגע גמרו,

ויחזק תקותם, לאמר: תטהרו.





אל־מזרח החצר אז יבא לו, (ל"ז)



שם לצפון המזבח אז יבאה.

לימינו השליש, אך לשמאלו

ראש בית אב העבד היום לאלה;

ושעירי העזים גם ימצא שמה,

וקלפי גורלות שמה הושמה.





טרף בשתי ידיו, הוציא פוריה: (ל"ט)



אם בימינו חטאת עלה ממעל,

יאמר השליש לו: ימין הגבה;

אמנם אם־בשמאלו יצא ויעל,

יאמר ראש בית האב: הרם ידך,

אישי כהן גדול: בא בשמאלך.





אז על־ראש כל־שעיר גורל ישם:



אחד יתן על־ראש המשתלח,

אחד על־החטאת, אולם בשם

אז ליהוה חטאת יהיה צוח;

אף כל־מקשיב ישיב, אך ישפיל מצח:

ברוך שם מלכותו עולם ונצח.





ולשון תלע שני על־השלוח (מ"א)



על קדקדו יקשור, אף יציגהו

נכח בית שלוחו; אך לטבוח

יקשור את התלע על צוארהו:

יען מבלתי־זאת איכה יכרו?



ובמראה ובקומה שוים נבחרו. (ס"ב)





שב לו אצל פרו, הוא פר־חטאת,



ושתי ידיו יסמך עליו, ובכח;

אף־יתודה עליו מכל־חטאת,

ויהי שואל מאל יואל לסלח

ופעמים שלש את־השם ישמיע

ככתבו, כלשונו, וכה יביע:





אנא יהוה! חטאתי, אף עויתי,



ולפניך הרבה פשעתי אני,

ובני אהרן; אמנם הנה ראיתי

בי רק ליטיב אלינו צויתני

לעבד תחת אחי בדביר הקדש,

לבא ביתך בעשור לחדש.





אנא יהוה! כפר ומחל וסלחה,



חנון, רחום, על־כל־עון ופשע,

על־כל־חטאת נפשנו בו נדחה;



כל־מעל כפר־נא, ושכח כל־רשע.



על־ראש שבט צעיר הגדל חסדך,

ככתוב על־תורת משה עבדך:





כי ביום הזה יכפר עליכם לטהר אתכם

מכל חטאתיכם לפני יהוה תטהרו.





העם הקמים שם, כאשר יקשיבו (ס"ו)



את־השם המפרש, ישפילו מצח,

יפלו על־פנימו, אף ישיבו:

ברוך שם מלכותו עולם ונצח;

אף־הוא יגמור השם רגע גמרו,

ויחזק תקותם, לאמר: תטהרו.





כמשפט הידוע יזבחנו, (מ"ג)



ולקבץ את־דמו לא יתמהמה,

ולמען לא יקפא, אז יפקידנו

בידי כהן אחר, עד־אם יצאה;

ולמרס בו תמיד לא יבצר

ברבד הרביעי שבחצר.





יקח מחתה, יבא אל־המזבח,



ויפנה גחליו הנה והנה,

ואשר אכלו במחתה לקח,

ברבד הרביעי אז יניחנה;



ואחרים את־הכף אליו יוציאו, (מ"ו)



וכלי מלא קטר אליו יביאו.





בחפנים יחפון כהן מנהו, (מ"ז)



ולתוך הכף יתן, ובלא כל־כלי:

ככה צוה אל חי, ואני אנוהו;

קולו לעד אשמע, אף אם־הוא פלאי.

אז את־מחתת האש יתן בכף

הימנית: בשמאלו ישא הכף.





בהיכל יתהלך, עד־כי יגיע



לשתי הפרכות המבדילות

בין יתר ההיכל אל־היציע

המקדשת מכל ההיכלות;



ופרופה האחת נגבה תימנה, (נ"ב)



ופנימיה אמנם לשמאל הוכנה.







הלך מביניהן, עד־אם יגיע



אל־הארן; אז ישת בין בדיו

מחתת האש, וברב בינה ויגיע

ערה את־הקטר אל־תוך ידיו.



מאז נטל ארן אבן היתה (נ"ג)



לתת עליה, ושתיה נקראתה.





וקטרת אז יתן על גחליה, (נ"ב)



יוחיל עד ימלא עשן וריח

כל־המקום ההוא, ואז יצאה;

וקדרנית אמנם יהיה פסח.

עודנו בהיכל באל יפגיע,

רק לא יכביר מלין, וכה יביע:





אנא אלי! / העתר לי: (נ"ג)



ושעה אל רב / אל־איש קטון.

אוצר מטר / אל־נא תאטר,



אף אם־יש־איש / מטר ישטון.



אנא עליון! / יחדל אביון,

רק לא יחדל / איש השלטון.





מיד מניס הדם אז יקחנו,

וכפעם ראשונה יבא הביתה;

ושמנה הזיות יזה ממנו

בין בדי הארן שמה מביתה;

רק לא־ירים, אף לא־ישפיל אותנה,

אך מן־הראשונה יבדיל כלנה.





אף במנותו אותן יבדיל בינתים,

יבדיל הראשונה מרעותיה,

לא כמשפט ימנה: אחת, ושתים;

לפני כל־הזיה ישוב ימנה;

ושאר הדם, כאשר השלים ויכל,

יתן על־כן זהב שבהיכל.





ושעיר חטאת יובא: הוא יזבחנו,



ולקבץ את־דמו יחיש וימהר;

ושמנה הזיות יזה ממנו

בין בדי הארן; אכן יזהר

עת כי יזה, כאשר מאז אמרנו,

אף במנותו אתן, כאשר דברנו.





ודמי הפר לקח, ויז מהמה

בפרכת מחוץ, כאשר בפעם

הראשונה בפנים; ומאד נעמה

שרותו לאלהים, אף אם־הטעם

ממנו יפלא הפלא ופלא;

אף לדמי השעיר יעש כאלה.





ערה את הדמים יחדו פעמים,

ובמזבח הזהב יזה אותמו:



למקצעות ההראל בירכתים (נ"ח)



ארבעת הזיות אז יזה במו;

אך שבע הזיות אחר כל־זה

על־טהר המזבח גם יזה.





בא לו אל־השעיר המשתלח, (ס"ו)



ושתי ידיו יסמוך עליו, ובכח;

אף יתודה עליו אל־הסלח,

ויהי שואל מאל יואל לסלח;

ופעמים שלש את־השם ישמיע,

ככתבו, כלשנו, וכה יביע:





אנא יהוה! עמך חטא חטאו,



עוו עוה, ויפשעון פשוע;

היום בבכי וצום עדיך באו,

כי כן אמרת יתכפר כל־רע;

וכפקודיך, בעשור לחדש

גם־אנכי אעבד בדביר הקדש.





אנא יהוה! כפר ומחל וסלחה,



חנון, רחום, על־כל־עון ופשע,

על־כל־חטאת נפשנו בו נדחה;



כל־מעל כפר־נא, ושכח כל־רשע.



על־ראש שבט צעיר הגדל חסדך,

ככתוב על־תורת משה עבדך:





כי ביום הזה יכפר עליכם לטהר אתכם

מכל חטאתיכם לפני יהוה תטהרו.





העם הקמים שם, כאשר יקשיבו (ס"ו)



את־השם המפרש, ישפילו מצח,

יפלו על־פנימו, אף ישיבו:

ברוך שם מלכותו עולם ונצח;

אף־הוא יגמור השם רגע גמרו,

ויחזק תקותם, לאמר: תטהרו.





השעיר עם־עתי אז ישלחנו, (ס"ו)



ולהוליכו אף־הזרים ישפיקו,

אך זולתי כהן לא יוליכנו,

ובני אהרן את־הזרים הרחיקו.

האיש מה־יעש בו כאשר יגיע

אל ראש ההר אחר עמל ויגיע?





תלעת השני יחלק לשנים: (ס"ז)



את־חציו האחד יקשר בסלע,

ושאריתו יקשר בין הקרנים;

וכגבר כי יקלע אבן בקלע

השעיר מאחור מטה ידיח,

ובכמעט־רגע את־נפשו יפריח.





אל־פר ושעיר חטאת הנשרפים (ס"ח)



בא־לו כהן גדול, ויחץ בטנמו:

לא יראה בכבד כאשפים,

רק חלביהם יוציא ממושבמו;

ושניהם, גם־הפר, גם־השעיר,

ישלח בית המוקד מחוץ לעיר.





הודע אליו כי למדבר הגיע, (ס"ח)



עם־האיש העתי, המשתלח,

יבא כהן גדול אל־היציע,

לקרא דברי צורו עלז, שמח;

בבגד שעליו, אם־כה רצה,

או מביתו בגד לבן ימצא.





אז אחרי־מות יקום לקרא בספר, (ס"ח)



אחר באמור יקרא אך בעשור;

אותו אחר יגלול, מכלול כל־שפר,

אף כמשפט אותו היטב יקשור;



ולכל־העם יאמר: אחי! עד־הנה.



יותר משקראתי כתוב הנה.





אך בעשור שנית יקרא מפיהו, (ס"ח)



פן כי־יחפש אתה עדה יטריח;

ויברך אל שדי על־תורת פיהו,

אף על־שרות אחיו, אף ישפך־שיח



על־כל־חטא, על־בית אל, על־ישראל,



על־העיר, על־אחיו, כאשר יואל.





סדין בינו לעם אז ישטח. (ע')



פן לטבול אל־עין כל יחפיר, יובישה;

קדש ידיו, רגליו, ויקנח;

טבל; בגדי זהב ללבש יחישה,

ויקדש את־רגליו, אף את־ידיו,

כי כן יעש כל־עת ימיר מדיו.





איל העולה שלו, אף את האיל (ע')



שלמוסף, אף את־חלבי חטאת,

יקריב אל־אל הבורא יום וליל,



סולח אל־עמו את־כל־חטאת,



נתן את־צריהם כעפר חרב;

אז כמשפט יקריב קרבן הערב.





סדין בינו לעם אז ישטח. (ע')



פן לטבול אל־עין כל יחפיר, יובישה;

קדש ידיו, רגליו, ויקנח;

טבל; אז בגדי־בד ללבש יחישה,

ושתי ידיו קדש, ושתי רגלים,

לא בכיור, כי־אם בכלי פרוים.





מבית קדש כל קדש אז לוקח (ע')



הכף עם־המחתה, כי שם נשארו;

קדש ידיו, רגליו, ויקנח;

טבל; ילבש בגדי זהב יקרו;

ויקדש את־רגליו, אף את־ידיו,

כי כן יעש כל־עת ימיר מדיו.





מיד יקטר קטר בין הערבים,

גם שבע הנרות כמשפט יעל;

ויקדש־עוד ידיו עם־הרגלים,

ובכה השלים חקו, ויכפר־מעל;

פשט מדיו, ויעט את־מעטהו,

וילווהו העם עד אל־נוהו.





יום טוב אל־כל־איש טוב מעתה יעש,



ישיש את־איש ישיש זקן וילד;

גיל לא פרש יירש, גרש כל־כעש,

אחר כי הוא נבחר מאנשי־חלד:

יצא גם לא מצא מצה ופגע,

כי אין קרבו ארבו, לבו בל־נגע.





אל רב! הנה מה רב אז לנו אשר!

חסדך לכהן מאן לא יהי;

אביון ודל יחדל, יגדל העשר;

לא הומיה קריה בכיה ונהי:

קטר יקטר, שוטר יהיה בדבר,

ימצא פדיום יום יום לפשעיו גבר.





הן בך נפגע אם־רע יגע עד־נפש;



לא מצרה נירא, נצחק אל־פרץ:

שמך מבצר עת־צר, וצר יתפש;

שמך אביר, הוא המשביר הארץ,

אתה האל, ובישראל תשכנה,

ולקול נענה תפנה מן ההרמונה.





הן כישימון ארמון, אלמון גוי שוע;

אבד עדיו, יפיו, ויאבד כפר.

תעה טהר מהר, מהר מרגוע;

רוץ, ריב ריבי, אבי! כצבי ועפר,

שור עם נדכה הכה, סכה נפלת;





תקוה, חדוה, נאוה אל־דל כמוני;



ובכל־חזה תחזה רק־זה, רק־סבל.



נבעה, נגעה, נפעה, נכנעי עני;

קבל אבל נבל, סבל כל־חבל.

אל־איש יזחל ויחל תמחל כל־פשע;

סלח! תסלח נאלח, ושלח הישע.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34356