


	
	אגרות כרך א התקצ"ח – י' אב התקצ״ח 1/8/1838
	



Nr. CCV
An Herrn Hos. H. Shorr in Brody

Nr. d’ordre de l’Index rais. 169

Vol. I Nr. 44

לכבוד ידידי היקר המשכיל והנבון כמ"ר יהושע העשיל שור ברכה ושלום.

מכתבך היקר הגיעני היום ויהי לי לששון ולשמחת לבבי,
ולכשאוכל אשיב לך מענה. ועתה לא אתמהמה מכתוב אליך שורותים אלה, לומר לך
שתמהר ותשלחהו לכרם חמד. ואמנם לענין שאמרת שאשאל את פי ידידנו החכם יש“ר
אם יחפוץ שתוציא החוצה אגרתו למאהר; דע ידידי כי זאת יגרום לפחות עכוב ז'
ימים, ומלבד זה ראוי שתדע כי לא היה הענין ממש כאשר חשבת, כי אמנם האגרת
ההיא היתה סבה להדפסת ס' מגן החכמה, לא הרואה; ואמנם שתי שורות שכתב יש”ר
באגרותיו ח"ב (עמוד 12) הן היו סבה להעלות חמה לנקום נקם. לכן זאת עצתי
ידידי היקר, תשמיט ממכתבך האגרת ההיא וכל המתיחס אליה, מן “ואם תחפוץ לדעת”
עד “יבא לכלל טעות”, ובטוב טעם ודעת תמלא החסרון ותקשר הענינים יפה. תמחול
להוסיף באגרתך יום כתיבתה.

לענין הערתך על מה שאמרתי תלמידי סומכוס, דע ידידי כי לא
בשגגה כתבתי, אלא בכוונה, כי חלילה לי להזכיר תלמידי ר' מאיר לגנאי, כי הלא
כל ישראל תלמידי ר' מאיר הם, כי הוא סתם משנה, וחלילה לי להאמין שכל
תלמידיו או רובם היו כסומכוס; ומאחר שמכל אותם התלמידים שהיו קנתרנים לא
נזכר רק סומכוס לבדו, אני קורא תלמידי סומכוס לכל ההולכים בדרכיו, על דרך
שאמרו תלמידי בלעם, אע"פ שלא ידענו אם בלעם העמיד תלמידים.

משירת דרך ארץ לא כתבתי יותר עד היום הזה.

הבחור קאזינער הוא באמת לומד הרפואה באוניווערסיטעט.

תקרא האגרת הלוטה פה ואח"כ תחתום אותה ותשלחה עם אגרתי ואגרתך.

תסלח לי ידידי כי לא אכתוב לפיליפזאהן על דבר בקורתך, כי
לא אעשה דבר שהוא נגד רצון החכם שי"ר ושאולי יוכל להיות לו גרמא בנזקין.
ואחרי מה שהודעתני, ירא אנכי פן גם אגרתך אלי לא יחפוץ שתצא החוצה. ואם
אולי יכתוב לך הכורם שלא יוכל לפרסמה מפני מה שכתבת ברמז נגד הרב… אז
תוכל למתק לשונך, עד שיתרצה.

על אודות ר' יעקב אנטולי לא ידעתי אלא מה שכתב דע–ראססי
בספריו דיציאונאריאו של המחברים העברים, והוא כי הוא העתיק מלשון ערבי
ללה“ק פירוש אבן רשד ((Averrois על קצת ספרי אריסטו, ופירוש אבונצר ((Abunassar על ס' ההטעאה לאריסטו, וס' המבוא לפורפיריוס ((Porphirius, גם ס' האנליטיקי ((Analitici לאריסטו, ושהשלים אותו בשנת
ד' אלפים תתקצ”ב (1232) בעיר נאפולי, ושהיה הקיסר פרידריך מיטיב עמו. גם
העתיק ס' אלמגעסט לפטאלאמעאוס, וס' יסודות חכמת התכונה לאלפרגאני
((Alfragani, ושהחכם קריסטמאן העתיקו מלה“ק ללשון
רומי והדפיסו בפרנקפורט בשנת ש”ן (1590). כל ההעתקות הנזכרות נמצאות כה וכה
בכ“י, קצתן ברומא, קצתן בפארמא, בטורין, פאריש, ואקספארד. ואתה ידידי היקר
שלום וביתך שלום וכל אשר לך שלום, כחפץ הכו”ח בחפזון פה פאדובה עשרה באב
התקצ"ח

ידידך שד"ל














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54892