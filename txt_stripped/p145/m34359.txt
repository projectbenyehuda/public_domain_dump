


	
	לארבע תעניות
	



תקע"ז






עד־מה, אלוה, תאנף לנצח?

עד־אן חמת שדי יהי משתנו?

למה יהי, אדון, כאבי נצח?

גלה כבוד מלכותך עלינו.





עד־מה, אלהים חי, תהי ארצנו

אל־עם קשי לבב וחזקי מצח,

ובכורך יסבל שבי ורצח

משנאיו כי אמצו ממנו?





את־יעקב הבט, אשר בית כלא

יצעק במר נפשו ויזל־מים;

חוסה, חמל עליו. אמר הפעם:





שישי וגילי, בת־ירושלים,

כי עוד מעט מזער וכלה זעם,

ובארצכם לא תעשו כאלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34359