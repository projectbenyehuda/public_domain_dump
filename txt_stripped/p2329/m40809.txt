


	
	החרול והחבצלת
	




Israel Costa


[נולד בליוורנו בשנת 1810 ומת שם בשנת 1897]






החרול לחבצלת

מסתוללת

במר לב אמר הביע

"למה איש ישא פניך

הלוליך

בקהל עם ספר מופיע.





איש פולח ובוקע

ונוטע

יעלז ביום תצמחי

נוֽצרך כל־עת כל־רגע

ומפגע

יצילך כל־עוד תפרחי.





העלמה תאיר פניה

אם עיניה

בך תבטנה, ואם סבל

נוֽשאה, בו אל־תשגיח

כי תשיח

בהודך ותשכח חבל.





ישמח בך כל־עובר דרך

“לה אין ערך”

יאֽמרו "ומאד יקרה

עלי־ראש להוד תפארת

כעטרת

שימו זאת כי נהדרה".





ואני בזוי מר נפש

וכרפש

כל־היום תרמס הרגל

מטעי ולא אנוח

אין בי רוח

מי יתן עלי אף־אגל.





על־קוצי אותי ינאצו

כי ימחצו

הלא בך סירים וחוח

ולמה אותך יגדילו

ויצהילו

ואני הולך שחוח".





"זאת אמר ולך אשיבה

אך הקשיבה

אם אישים בי יתגודדו

אם נמצא בי שמץ דפי

לי רב יפי

ולריחי לבות יחדו".









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40809