


	
	אימות מות
	




ברכות עליך צרות יגון ועצבת

תשא עיניך אל מגביהי לשבת

משפטים תדבר עמו אמר הרבית

עתק יצא מפיך דבה הוצאת

“נא קח נפשי ממני” בחפזך אמרת

“אמותה הפעם” כי אך לרע נוצרת

אך אם על דלתך מות ידפק הנהו

לפתחך רבץ, עליך ישים ארבהו

אז תרעד ותרגז בטנך, רטט יאחזך

תחתיך תרגז, אימה ופחד יבהילך

אל אל משפילי לראות תשא עיניך

בתחנונים תדבר אך רכות אמריך

"איך רך בשנים בדמי ימי אלכה?

אחבק אשפתות עפר אלחכה"?

אנוש אנוש אני לכן בחיי קצתי

אך למות, חלילה לי זאת לא חפצתי

אשא ואסבל עלי כטוב בעיניך

אך למר המות אל תתן את עבדך

כי כל עוד רוח בי ונשמת חיים באפי

תקותי בי תשוב תברך יגיע כפי

אך אם שאול אציע ביגון ארדה שחת

הה! אפסה כל תוחלת כל תקוה ברחת.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28459