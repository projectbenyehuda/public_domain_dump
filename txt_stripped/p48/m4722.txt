


	
	שושנה בוכיה
	




מה תבכי שושנה מה יהמה לבך



כי זה עלה הכרת יקטפך באבך



את בשעשועי תבל עדן לא שעשעת



והלא אך רגעים עלי ארץ הופעת,



אהובה נותנת ריח את עצבת



ריחך כריח תפלת הלך למות



ואגלי טלך דמעות אבל על לחייך



עלי הפרדך מתבל באביב חייך,



מה תאנחי? נפל חבלך בנעימים



הלא גורלך גורל ישרים ותמימים



להקריב חייו מה נעמה המטרה



בעד עמיתהו להצילהו מצרה



הלא לך יתר שאת תעלי על כלם



כסאך במרום שם על ראש הסלם



כי אם נפש אחת בריחך תשיבי



במראות עיניך נד לצרותיו תציבי



ואף גם על ראש דוי אגלי טל תערפי



עדי יצהלו פניו אך בהדר ויופי



אחרי כן תשאי עיניך השמים



ואחרי גוך תשליכי ארץ החיים



אז עשית מלאכותיך והצרה אפסה



האח! האח! מה נעמה אז המותה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4722