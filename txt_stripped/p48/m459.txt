


	
	אל קשה יום
	



אל קשה יום / טוביה הכהן




מה תבכה קשה יום על גדל מכאובך



על מה לשוא תשפוך דמעות על לחייך



עם מימי דמעות לא תכבס הכאב



וברב בכי וילל לא תוסר עצבת לב


  


גם לא יכבו בקרב לבך אש בערת



אש אכלת היא גם על מים גברת,



בספות עצב עוד יוסיפו מכאוביך



וברבות בכה כן תרבינה צרותיך


  


אך בערים על גורלם מר יבכיון



רוחם ונפשם בצר להם יהמיון



אולם חכם לב יעשה בדעת ותבונה



ישא על סבלו בלי עצב ותלונה


  


לא יבכה לא יאנח לא ישנה מראהו



יודע הוא כי בהרע אך טוב יבואהו



ולמה ישא נהי על גורלו יקונן



הלא רפאות תעלה הוא ואיך רע יתאונן


  


היסכן גבר נפל על משכבהו



להוכיח לרופא כי מרים ישקהו



ואיך יעיז הכאב רצח לכנהו



כי בלי רחם לעלוקה ישקה דמהו?


  


והלא אך למען העלות ארוכה יענהו



ומידו אך טוב לו רעה לא תאנהו,



כן כל התלאות הן לרפא נפשך



וכאשר יוסר הרע תשוב לאיתנך


  


כי אך אז תוקד האש בעוד שמן יש



אך אם יכלה השמן אז תכבה האש



כן אם יסור השמן מעל לבך



כי אז יכלו ויאבדו כל מכאביך.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/459