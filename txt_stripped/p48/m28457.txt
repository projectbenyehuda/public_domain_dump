


	
	גורל האדם בתבל
	




מה חלק האדם בתבל מה גורלו

אך הבל יגיעו ריק ותהו כל עמלו

ימיו ושנותיו בבכי ומספד יחלופו

נחלץ מצרה אחריה רבבות ירדפו

בבכי יולד אף גם רגע לא ינוח

אך יצא יצא מבטן אך ישאף רוח

חבלים יאחזוהו ישטף ויזרם פלגי דמעות

עיניו מנגד יישירו צרות נוראות

חיל ורעדה יקיפוהו רטט וזועות

כי נפשו יודעת תרא גם תבין התלאות

אשר יקרנו בדרך רגלו דורכת

לכן עינו בוכיה, דמעות לרב שופכת –

אמו על לבו תדבר בשפתה תנחמנו

תניקהו את הילד בחיקה תשימנו

והוא אך לרגעים ידום בדממה ינוח

למען הרבות בכי ומספד ישאף רוח

ירבה דמעות ירבה בכי מאין הפוגה

מאן להנחם אך גם יוסיף יגון ותוגה

כי נשמת שדי באפו עודנה זוכרה

יפי משכנה טרם שלחה ארץ גזרה

גם זכרה היא עודנה מקדם איתנה

עת הסתופפה בצל אל בין שרפים משכנה

טרם נתן בקולו שדי הביע אמר

רדה מתחת! הלוה אל קרוץ מחמר!

שם תהלוכות בקדש בצל אל התלוננה

גם בין שרפים לרבבות פצחה רננה

שם ראו עיניה מחזה שדי, נוראות

שם נגלו לה תעלמותיו והמון נפלאות

אבל עתה נפשה מרה לה רוחה חבלה

ממרום שמים ירדה ארץ נפלה

הלא לעפר תשב בית חמר מושבה

האח! נסתם כל חזון טח מראות עיניה

גם לא תדע דרכי אל מעשיו לא הכירה

גבורותיו לא תבין גבורות נאזר בגבורה

בל תביט עוד אל אל אף בל תראה נפלאות

לכן מר בוכיה ועיניה יזלו דמעות –

אך בעבור גשם, ענן וערפל בורח

תקום הסערה והשמש ביפיו זורח

כן נטע אל בלב איש זה מעשה אלהיהם

ימי בכי כי יעברו אך רצון על פניהם

חלפו ימי עצב, עתותי בכי עברו

הנער מצחק עיניו כאור בהיר יזהרו

אף גם שכח עצב ותוגה, הוא אך שמח

ידו חבקת שד בחיק אמו יסתפח

גם נשמת שדי בקרבו אף גם היא שכחה

מקום משכנה מקדם, מאין לקחה

שכחה מוצאה, מקורה וגזעה בל ידעה

נעלמה ממנה כי ממקום קדוש יצאה –

כה ימים יחלפו טרם שניו נולדו

טרם יכו שרש מחוריהם יצעדו

כל עצמותיו שמחה גם חדוה כל מעיניו

רעה ונגע לא תאנהו אך רצון על פניו ־

אך בפתע פתאום מלתעותיו בואם יודיעו

ברעש יבואו רטט ורעדה יאחזוהו

האח איך יגדל כאבו עד לבו יגיע

יחיל כיולדה וצעקה בבכי ישמיע

גם נפלו פניו, שנת מנו נדדה

ישים אצבעותיו אל פיהו שם ידו הרה

למען גרש הכאב ולהסירו משמה

אולי יקל ממנו ותקום סערה לדממה,

אך שוא והבל תקותו ותוחלתו נכזבה

לא סרה הסערה בחזק ועז נצבה

יגבר כאבו, ינוב חיל גם יגבר כח

על נפשו יארב, יכאיבה בלי מנוח

כה ישכב על ערש דוי עד יעבר זעם

עדי יחוס אל ממעל וירחם הפעם

חלף הלך לו הכאב בשרי שניו נבקעו

שניו הופיעו, מחרכיהם יצאו

לאיתנו שב הנער גם שחוק מלא פיהו

נרפא מחליו על ברכים ישאוהו

ישמחו ויתענגו הוריו כי נשאר בחיים

תודה וזמרה יתנו שפתם אל אל שמים –

אך לא יארכו הימים נהפך לאבל מחולם

פתאם בבכי ישאגו גם מר יתנו קולם

על ערשו ישכב הילד בלי דעת

אף בל תכיר מראהו בבשרו מגרעת

בקרבו תבער אש אכלת כזפת בערה

גברה שלהבתה עד ראשו תגיע מהרה

מנוחה מנהו נשבתה, מנוחה שאננה

בטנו ירם תולעים שם רמה קננה,

אך אל רחום ברב רחמיו גם עתה ירחמהו

ישלח דברו וירפאהו למרחב יחלצהו

התולעים יגועו וחמתם שככה

שככה חמת האש והבערה נדעכה –

אולם לא כהו תוכחות אל, אין קץ לחציו

אשפתו מהם מלאה, לריב עמו נצב

פעם בשוט יכנו, פעם במקל ייסרהו

פעם יקל כאבו, פעם ירבה מכאובהו

אך יד אל ממעל עוד לא קצרה מהושיע

יגדל הילד וימי בחרותו יגיע

רבבות תקות שנות נעימות בנפשו יצמחו

ציצים ופרחים לרב ברעיוניו יפרחו

טרעפיו יבנו בתים גם שדות וכרמים

גני ששון היכלי ענג יעמדו לעולמים

כי נפשו לא תדע רע גם לא נסה בעצב

נכון לבו בטוח לא יבוא קצף

על שלחן אביו ישב אך כנגיד בהיכלו

חסר וכפן לא ידע מטעמים מאכלו

הוריו ישאוהו, עליהם ישליך יהבו

מרעב לא יירא אף גם צמאון לא יבא –

אולם כרגע יבין כי הבל עשתונותיו

ריק כל שרעפיו, שוא והבל דברו חלומותיו

סר צלו מעליו, אב אהבו יעזבהו

ארח לא ישוב הלך שמה יוליכהו

גם אמו מעצבת לב ממנו הלכה

אל ארץ מולדתה אשר מנה לקחה

סר וזעף ישב מבלי משען ומשענה

נדדה ממנו תנומה מעפעפיו שנה

ממרום כסאו ירד אל מקום שאיה ושממה

לא יוסיף להביטו, נצח לא ישוב שמה

ממעון כוכבים נפל למקום ציה וצלמות

פניו קבצו פארור כי לפניו ילך מות.

עומד ומשתאה, רוחו ונפשו אך שומם

על המראה הנורא לבו ישתומם

אנה יפנה אנה ילך הן בביתו אין כל

יפנה לימין אין עוזר גם אין תומך משמאל

הלוא בנפל הטל על פני האדמה

לחם דגן שמים לא המטיר אין מן שמה

עוף שמים לא יראה גם שליו איננו

מי יחוס עליו כי ירעב ומי ירחמנו?

כה ידבר אל לבו ועיניהו תזל דמעות

מאין יבוא עזרו, ממות תוצאות?

אולם האמין ביי בישועתו בוטח

ישתרר על אבלו את עצבונו ינצח

לחוץ יצא אל אחיו להתבונן במעשיהם

איך יעשו המה לתת טרף לבתיהם

על מעשי בני אדם על פעלם ישא עין

מי ישקיט רעבונם? לחמם, מימיהם מאין?

אלה חטבי עצים ואלה שאבי מים

זה רבץ תחת משאו זה ישאנו על כפים

אלה בחמר יעבדו ואלה באבן

אלה ילבנו לבנים, אחרים יקוששו תבן

זה בגרזן יעבד אף גם במשור מעשהו

זה בהלמות עמלים יעמל להביא לחמהו

זה ישכים זה יקום בעוד ליל גם ביום בל ירף

יצרוף כסף מסיגים להביא לביתו טרף

זה רקם בתכלת אלה בידיהם טוו

בקר יצאו לפעלם עדי ערב לא שבו

כלם ברב עמל ויגיעה ולא בעצלתים

לחמם ומימיהם יביאו בזעת אפים,

לא נופל אני מהם גם אותי אל קנני

לעבוד נבראתי כמוהם אעשה גם אני

אעבוד בכל כח ועז כאשר לאל ידי

לא אשקוט אנוח ויי יהיה עמדי

והנה חיש מהר כחץ וכסועה וסער

על רגליו הנהו, הכן עומד הנער

ידו בגרזן, להלמות עמלים ימינהו

יעבד בפרך, בכל כחו יעשה מעשהו

תכבד העבדה רך בשנים הנהו

והן רפתה ידו עדנה להחיש מעשהו

לאט יעבד בערב הוא עיף ויגע

בסתר לבו יאנח במסתרים אין שומע

זוכר הוא ירחי קדם עוד הוריו בחיים

מלאכתו הם עשים גם נשאוהו על כפים

אז מטעמים מאכלו משתהו אך יין

עתה פת חרבה לחמו לשבע אין

על משכבו יבכה ערשו ימס כמים

אגלי דמעותיו כטל יורדים על לחיים

ישכב וירדם כל עצמותיו כחרס נשברו

לא נתן תפלה דרכי אל מנו נסתרו

כה יעברו הימים ירחים ושנים יחלפו

עם אחיו יעבר הם יחדו טרף ירדפו

מתקה לו העבדה יי יברך מעשהו

פניו יצהלו, לחמו לשבע יאכלהו

לאט לאט ירבה רכושו גם ירבה הונו

סר מעליו יגונו חלף הלך עצבונו

לשבע יאכל בחלקו לבו ישמח

תודה יתן לאל, צור גואלו ישבח –

אולם נפש כי תרעב אך ללחם תקוה

לבד מאכל בלתי דבר לא תתאוה

כל מעיניה כל חפצה אך לחם לשבע

לבלי למות בצמא ברעב לא לגוע

אולם דגן ותירוש אסמם כי ימלאו

חסד לא ידעו ובימי רעבון ישבעו

תאות לרבבות ממקור מעינם יצאו

יזרמו יזרמו מלאת חפצם ברעש ישועו

הן לא טוב לי שבת בדד אל לבו ידבר

אעשה לי עזר אל יעלת חן אתחבר

בפנות היום בהנפש אתי תאכל לחם

בשמחתי כמו ביגוני גם היא תקח שכם –

ומבית אביה נערה בתולה יצאה

ותשא חסד לפניו חן בעיניו מצאה

ובדברו על לבה גם הוא הוטב בעיניה

לקחה, ותהי לו לאשה אל ביתו יביאה

ישמח אתה משוש גם זבד טוב יזבדו

יחד ירוו דודים וכתואמים יתאחדו ־

שמח בחור כל עוד בסנורים הכו עיניך

אך פתאם תקיץ תראה כי בפח רגליך

כמו על צפור בעל כנף הרשת מזורה

עינה אל תוכה תביט בלי פחד ומורא

שם מטעמים למעני, לאפי ריח ניחוח

חיש תראה אל תוכה שמה תפרח פרוח

שמחה וששון כי שם אכל לרב נמצאו

תאכל לשבעה עד קרביה נמלאו

עתה אצא לחוץ אספרה אשר קרה

תקרב אל הדלת הדלת סגרה ־

כן האדם ידמה אשה למענו נבראה

למען רוות חשקו מצלעתו יצאה

עתה באתי אל המנוחה אשקוט אנוח

עתה אשאף צל ארגיע אשאף רוח

אולם יעברו הימים בנים יולדו

עליו מחסורם את בניהם דעת ילמדו

גם שבתם וקומם אך עליו היו כלנה

עתה יבין כי לא לשמחה אשה נתנה

לא ישקוט ינוח כמעט יקוץ בחיים

יעבד בפרך אך כשור בדישו בזעת אפים

בעבור בניו ובנותיו בדרכו לא הלכו

אך עבד הוא למו לעבד אותו לקחו

כן יעבד עדי יזקין בבכי ובדמעות

יקיפוהו בלהות צרות רבות ורעות

למות יחכה מעצבונו הוא יחלצהו

ידכה ישח ורצונו לנפול בחרמהו

עדי אל אל במרומים שועתו תגיע

תצא רוחו, אל שמי שמים עוף תגביה

ומה חלקו מעבודתו ומה גורלו

אך ריק כל יגיעו הבל ותהו עמלו!

אכן היטיבו חכמים ישר דברו

פה בארץ החיים שכר אל תשברו

אם תיטיב מעשיך אז ישלם לך כפלים

אך לא פה עלי ארץ רק שם בשמים

פה יציצו פועלי און רשעי ארץ

אך להשמדם עדי עד בכליון וקרץ

ותמימי דרך אם פה רע ומר גורלם

שם יפרחו ישגו חיל יראו טוב בעמלם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28457