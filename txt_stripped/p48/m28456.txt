


	
	אל נפש החוטאת
	




אמרי לי את נפש מרשעת

עד אן בצדק תתני מגרעת?

משוד ומחמס תשכרי?

עד אן מצות אל בל תשמורי

גם את חקותיו לא תנצורי

רק עמל כל היום תבחרי

אמרי לי עד אן תעיזי מצח

תגידי בל יראה אל לנצח

שם במחשך בסתר מעלליך

הלא אם אל מגביהי לשבת

יראה גם במו אפל וצלמות

ואיך ישא ויסלח לכל עוניך?

הלמען כי יחילו דרכיך

תשכחי בוראיך שדי מחוללך

ורק אחרי ריק והבל תרדופי

הלא הוא עשה לך זה החיל

בחפצו תהפכי לחשכת ליל

אף אם נגהך כשמש ליופי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28456