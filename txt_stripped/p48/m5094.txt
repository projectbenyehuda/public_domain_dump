


	
	לא בחיל ולא בכח
	




הבט שם במדבר מקום ציה ושממה

בנחת ילך ההלך בשקט ודממה

מחלצות הוא לבוש לכבוד ולתפארת

ומעל למדיו על שפם יעטה אדרת

יחלף הרוח ישתומם על מעשהו

למה יפי מחלצות מעין כל יסתירהו

הלא המה לו אך לכבוד ולתפארת

ומדוע יסתיר יפים תחת חשכת אדרת

לא אשקוט עד ארים ממנו מעטהו

אך רגע אנשוף חיש יסור בגדהו

הן אקל מעליו בל יוסיף לשאת על

גם מחלצתיו הנעימים יראו לעין כל

מאצרותיו יצא ובחזק יפוח

נשב ינשב אף גם רגע לא ינוח

מתחת למדו יחדר כנאד ינפחהו

אך מעל כתפיו להסירו בל יתנהו

וכאשר ירבה הרוח לעשות מעשהו

כן יוסיף ההלך לתפש בבגדהו

בחזק ועז יאחז בארבע כנפותיו

לבלי תת להרוח לבצע מזמותיו

אולם לא ירפה הרוח יקום בגאון

בסופה וסערה יסער, סאן בסאון

עד כי אזלת יד ההלך וידיו רפו

כחותיו עזבוהו הלכו וייעפו.

כחו עזבו אך חכמתו לו עמדה

פתאם לאין אונים תחבלה נולדה

רגע לא יעמד חיש על ארץ יציע

עלי אדרתו ישכב מבלי להניע

אז לא תועלנה להרוח כל יגיעותיו

יבין כי הבל וריק כל תחבלותיו

ובבשת פנים לדרכו פנה וילך

ולא יוסיף לנסות ללחום עם ההלך.

אז מחרכי העבים ברה ויפה

תציץ השמש על הרוח נשקפה

על פניו תוכיחהו "איך נואלת

לשוא כחך כלית עשו הסכלת

אלמדך דעת אחוך אך אחת

לא בחיל וכח אך בשובה ונחת

לא בחזק ועז גם לא בסופה וסער

נשיג חפצנו נגיע אל המטרה"

ובדברה, אל ההלך תשים פניה

עינה שזפתו תשלח לו הוד קרניה

חיש יחם לו ולבדו יפתח אדרת

הלאה יזרקה, חמתו עליו גברת —

כן להסיר מעדה מעטה אולת

אם בחזק ועז שוא כל תקוה ותוחלת

כל עוד תרבה יגיעה מנה להרחיקה

כן תוסיף אמץ לחבקה בשתי ידיה

אולם קרני אור החכמה שלח עליהם

ובשמש תבונה והשכל האר עיניהם

אז הם לבדם יסירו מעטה אולת

בחשך לא ילכו ולאחריתם תוחלת.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5094