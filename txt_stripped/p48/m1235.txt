


	
	על כרחך אתה חי ועל כרחך אתה מת
	




מרב יגון ועצב צרות ותלאות

מר יבכה האדם וישפוך דמעות

"מה לי לחיים הלא טוב לי המות

מר לי מר בחלה נפשי פה לשבת

בא אלי מות מצרה הוציאני

החישה פעמיך למנוחה תנהלני"

אך לשוא! לא יבא מות באהלך

חיה וסבול! כי כן צוה לך אלהיך.

אך אם בנעימים נפל לך חבל

בשירים ומחלות תבלה חיי הבל

הלא אז אם תראה מות בחלונך

פחד יאחזך תאחז מזוזות ביתך

"איך אעזב ביתי רכושי והוני?

אבני היקרים כל יגיע כחי ואוני"?

אך לשוא! גם אם תחזיק בחומה וחל

לא תמלט ממות כי שלחו אל

בצר לך חסר וכפן ילחצוך

בניך רעבים כדברים יסובבוך

ללחם ישאגו ומר יתנו בקול

ואין לאל ידך כי בידך אין כל

אז תפרוץ בבכי ואנחתך לא נסתרה

תקרא למות לחלצך מצרה

אך לשוא! לא יבא מות באהלך

חיה וסבול! כי כן צוה לך אלהיך.

ואם זה רבות בשנים אשה לקחת

לא בן ולא בת לך, ערירי הלכת

והנה פתאם אשתך הרה וילדת בן

ויבא זאב ויטרפנו ויחרק עליו שן

אז תחפש גם אתה המות כמטמונים

תכסף אליו כאל ארבותיהם היונים

אך לשוא! לא יבא מות באהלך

חיה וסבול! כי כן צוה לך אלהיך.

גם אם תראה רעיך בטוב יבלו ימיהם

באפס עבדה יביאו מחסוריהם

ואתה בפרך תעבד ורעבה נפשך

אין כסות בקרה להלביש מערמיך

קנאה אכלתך תמאס בחיים

כי למה זה אמות בכל יום פעמים

אך לשוא! לא יבא מות באהלך

חיה וסבול! כי כן צוה לך אלהיך.

ואם בעד נשיו הנשה בא לקחת

ולא ישאיר לך אף מעט שמן בצפחת

יתנך לשמצה ומביתך יגרשך

ועודך בחיים זר יירשך

“האם לא טוב לי בקבר” תביע

“שם בשלום אשכב במנוחה אציע”

אך לשוא! לא יבא מות באהלך

חיה וסבול! כי כן צוה לך אלהיך.

גם אם עיניך עורות ולא תראה אור

בצור מכשול תכשל וגם תפול לבור

עצמותיך תשברנה ואפך יזל דם

מרב צרה התרפית כחך תם

תפול למשכב לטרף לא תוכל לצאת

ואין חלה עליך נשכחת כמת

גם אז לא יבא מות באהלך

חיה וסבול! כי כן צוה לך אלהיך.

ואם פסח אתה ונכה רגלים

זוחל אתה על גחנך ועל שתי ידים

וטרם אל מקום נועד תשאף תגיע

זעת אפיך על פניך תציע

תשאל “קצי גם הוא פסח הנהו”?

לכן בושש הוא ויאחר פעמיהו

אך לשוא! לא יבא מות באהלך

חיה וסבול! כי כן צוה לך אלהיך

גם כל חלי ומכאוב כי יקיפוך

כל נגע ופגע יפגשוך יסובבוך

בבשרך מגרעת פצע וחבורה

כלכל לא תוכל כי מלאה המשורה

תאמר "מי יתן תכלני אש או דבר

אגוע בשמחה בשלום ארדה קבר"

אך לשוא! לא יבא מות באהלך

חיה וסבול! כי כן צוה לך אלהיך

אם בנך יחידך לעבד יקחו

עבדת פרך יעבד בשדה באחו

יכוהו יפצעוהו ונקלה לעיניך

להצילו מידם אין לאל ידך

מרב כעס תחרק שן יומך תקלל

אך לשוא! לא יבא מות באהלך

חיה וסבול! כי כן צוה לך אלהיך.

ואם תראה אשת חיקך בך בגדת

אותך עזבה בבית אחיך ישבת

שם הזנה תזנה בעל נעוריה שכחה

מר תבכה, בעלת בעל איך תעשה ככה

מקנאה תחרק שן ויליל תשמיע

“מי יתן ארד שחת שאול אציע”

אך לשוא! לא יבא מות באהלך

חיה וסבול! כי כן צוה לך אלהיך

בניך כי יחטאו דרכם יסלפו

כל קדש יחללו, תורת אל יחרפו

מאד יחרה אפך תמלא כעס וחמה

יראת אל תבעתך ולבך יהגה אימה

למות תקרא פרש עלי הרשת

לבל אראה נקמת אל תמהר לגשת

אך לשוא! לא יבא מות באהלך

חיה וסבול! כי כן צוה לך אלהיך.

תראה ישרים רעבים בלחם נשכרו

ורשעי ארץ שבעים ורב כסף יצברו

תתמה על החפץ ותחפוץ לדעת

עולה כזאת מאין נובעת?

שמים לעלות תבקש לבוא בסוד אל

שם יגלו לך תעלמות ועינך תהל

אך לשוא! לא יבא מות באהלך

חיה וסבול! כי כן צוה לך אלהיך

אם זקנת ושבעת רגז וימים

מכל ימיך כמים יזלו דמים

דמי לבך הנמחץ מרב יגון וצרה

תאמר "שוא אנהם דרכי נסתרה

רב לי שבת פה ארץ יגון ועצבת

הלא טוב לי עם מתים חפשי לשבת"

אך לשוא! לא יבא מות באהלך

חיה וסבול! כי כן צוה לך אלהיך.

רעש כי יבא הררי עד יתפוצצו

חמות ברזל לרסיסים יתרוצצו

הרוגים יפולו למאות ולאלפים

ותחת החומה גם בניך נגפים

במר נפש תילל ותבקש המותה

כי מה לך לחיים אם כל תקוה אפסה

אך לשוא! לא יבא מות באהלך

חיה וסבול! כי כן צוה לך אלהיך.

ואם חילך חלף הלך ולשוא יגעת

שדך יעלה קמשונים לשוא זרעת

מתו כל הצאן בהמתך שוכבים פגרים

ביתך אכלה אש אך אודים נשארים

מר תבכה ותילל ותספוק כפים

תבקש המות כי תקוץ בחיים

אך לשוא! לא יבא מות באהלך

חיה וסבול! כי כן צוה לך אלהיך.

ואם על בלי חטא ועון בבור שמוך

ברזל באה רגלך בנחשתים אסרוך

יתנוך לשמצה ללעג וקלס לעין כל

ולהצדיקך במשפט אין מרים קול

אז תביט לארץ מנה לקחת

לו חיים תבלעך אז איך שמחת

אך לשוא! לא יבא מות באהלך

חיה וסבול! כי כן צוה לך אלהיך —

אולם ברבות לך טובה וכי יש לך כל

אוצרות זהב וכסף הרבית כחול

גם שדות וכרמים בתים כל טוב מלאים

די מחסורך גם לשלשים ולרבעים

אז תירא לבל יבא מות בגבולך

בנקרת צור תחבא לבל יפגשך

אך לשוא! גם אם תחזיק בחומה וחל

לא תמלט ממות אם שלחו האל.

אם אשה מצאת כבת אביחיל

טובת שכל, יעלת חן, אשת חיל

תשמח אתה משוש יום או יומים

פתאם מות יושיט אליך כפים

תבכה ותתחנן איך כרגע אעזבנה?

נחלתי היא ואיך אחר יקחנה?

אך לשוא! גם אם תחזיק בחומה וחל

לא תמלט ממות כי שלחו האל.

אם חכם אתה וגדלות פעלת

מחכמתך על ישבי תבל אצלת

יכבדוך וינשאוך עד לב שמים

אך פתאם מות ישיט לך ידים

תבהל, איך צאן בלא רעה תשאר

הלא תאבד חכמה ושבה והיתה לבער

אך לשוא! גם אם תחזיק בחומה וחל

לא תמלט ממות כי שלחו האל.

שכב על ערש דוי בבכי ימרר

לא על מכאוביו, עליהם ישתרר

אך ממות יפחד לבל יקחהו

מרשתו יחת כי לא תלכדהו

מר ישאג "הוי אלי אל תעזבני

אסבול כאבי אך למות אל תתנני"

אך לשוא! גם אם תחזיק בחומה וחל

לא תמלט ממות כי שלחו האל.

הנה זה שנה תמימה בקרב היית

נלחמת כאריה עם נמרים שרית

נלחמת ותוכל וכבוד ינחילוך

בביתך שרים יחלו בעטרות יעטרוך

ובשובך, בדרך למות נחלית

“לא אמות כי אחיה” מפיך הוצאת

אך לשוא! גם אם תחזיק בחומה וחל

לא תמלט ממות כי שלחו האל —

לכן בן אדם אל תבהל ברוחך

לבקש המות או לגרשו מפניך

כי מות וחיים לא בידינו נתנו

דרכם ומצעדם גם הם מיי כוננו

לא מלבם ורצונם הם יצאו

לאשר ישלחם ילכו לקולו ישמעו

חיה וסבול! גם אם למשא לך חייך

ומות בלי תלונה בבא מות שעריך.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1235