


	
	דרכי בני אדם
	




מה זה הרעש? עם רב לפני יחלפו



קטן וגדול אך אחר אחד ירדפו



רדפו תפשוהו כלם יחד יצעקו



אחר גנב אשר נס המה ידלקו


  


אולם בתוכם הגנב גם הוא יזעק בקול



רדפוהו תפשוהו כלביא ישאג לעין כל



למען לא יודע מי הנרדף הנהו



ואך לשוא ירדפוהו אין מי ישיגהו


  


אכן כן דרכי בני אדם כלם יחד



אם לבל יודע קלונם יפחדו פחד



על חטא יעשו המה יוכיחו אחיהם



למען הסב עין כל מרע מעלליהם


  


ישפוך בוז על אחיו אך להסתיר רשעתו



יחרפהו לעין כל למען הראות צדקתו



הוא מחמס ושד את כפיו ימלא



ולכסות ערותו ערות אחיו יגלה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1549