


	
	החזיון
	



החזיון / טוביה הכהן

  


נסו צללי ערב אישון ליל הגיע



סביבי שקט ושאנן ומנוחה אין מפריע



אך בקרבי מעי יהמו השקט לא ידעו



מאד גברו מימי צרותי עד נפשי נגעו


  


בסתר לבי הומה קולי בל ישמע



כעשי והות לבי אך אלהים יודע



מרב עמל במצלות חזיונות טבעתי



לברח אמרתי אך אנה לא ידעתי


  


בלי מתג ורסן רגלי רצות הנמו



אך אנה פניהם מעדות מי יבין למו



שובב ילכו, בלי מנהיג ומנהל ירוצו



יעלו הרים ירדו בקעות מהלכם יאיצו


  


פתאם על קברות בני אדם עומד הנני



תחתי ארגז, מעי יהמו, כחי יעזבני



קול צעדים אזני שמעת המה יחרידוני



אסב פני אין איש, צעדי המה רמוני


  


על עמדי אנכי עמד הלך לא אעפילה



אימתה אחזתני כמבכירה אחילה



ומרב פחד רגלי לארץ נדבקה



כמסמר נטוע ממקומה לא נעתקה


  


אשא עין בתוך מצבה נצבת



בצדה אלון, תחתיה נבלת אדם שכבת



בעמקי שאול שם מתחת ישכב ינוח



ישן שנת עולם בלי נפש ורוח


  


אך פתאם קול המלה אנכי שמע



תסמר שערת בשרי ארוץ כמתעתע



רגבי האדמה כגלי ים יגבהו



וכנהרי נחלי מים דכים ישאו


  


המצבה תנוע ירופפו מוסדותיה



עשבי השדה יתפלצון סביבותיה



ובעוד רגעים תרגז ארץ ברגז וזעם



תהפך המצבה בקול רעש ורעם





תשבר המצבה על ארץ תציע



גם האלון ישבר את שרשו יסיע



תבקע הארץ גם יפתח הקבר



מחיקו יעלה קיטר ובתוכו דמות גבר


  


יחלף על פני על אבן ישים מושבו



מר יתן קולו לעין כל עבר ישפך לבבו



גם מר יאנח יתאונן רע על כל בני אדם



“ערלי לב המה עמל בקרבם שקר בידם”.


  


מה לך נורא המראה בין החיים באת



להפחיד ולהרגיז תבל מקברך יצאת



אחיך הזים שכבים ושנתם נעמה



ואתה לבדך קמת כלך כעס וחמה?


  


"איך אתן שנת לעיני ולעפעפי תנומה



ומרב כעסי איך ארגיעה אשכון דומה?



נפשי בתוך רפאים אשכבה במקום קרח וקר



סביבותי חשך ואפלה לא נגה עלי אור


  


רקב בעצמותי זה חלקי מכל עמלי



מאכל לתולעה ורמה זה מנת גורלי



ואוהבי נדדו ממני על פני יחלפו



אין בכה עלי, עיניהם דמעה בל יערפו


  


המה נחרו בי תחת טוב רק רע גמלוני



מוזר הייתי להם מלבם שכחוני



כל מיתרי אהבה נתקו תמס הלכו



שקץ אני להם ושנות קדם שכחו





לכן קמתי אני ומקברי יצאתי



להפחיד ולהחריד בני אדם לנקום נקמתי



פחדי אתן על כלם ובפחדי אחריבם



אכריתם מתבל גם הם, לעפר אשיבם


  


ישתו גם הם כוס קבעת כוס התרעלה



כמוני בארץ ישכבון בחשך ואפלה



אז יכירו וידעו כי למתים חטאו



מחטאם לא ינקו עונם ישאו"


  


ובדברו יקרב אלי ובערפי יאחזני



לעמד נגדו אמרתי אך פחדו יבעתני



כי מראה כמהו לא ראיתי עד הלם



ותפעם רוחי ואיקץ והנה חלום!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3450