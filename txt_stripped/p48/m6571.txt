


	
	עברה גוררת עברה
	




חטאת ללב ככפור וקרח למים



בעוד יזרם הזרם יזקק שבעתים



כל רפש וטיט יגרש הלאה יזרקהו



בהיר הוא כעין הבדלח נחמד מראהו


  


אולם אם אך כפור יפרוש עליו כנפים



מהר לאבן יקפאו ויעמדו המים



מחלאה לא יטהר טיט ודמן עליו ידבקו



טמאתם בם מטמאתם לא ינקו


  


כן לב האדם טרם חטא יגאלהו



חפשי הוא מעול מפשע יחטאהו



כליותיו מזקקות משמץ ודפי



בר הוא מחלאה אך כאור שמש ליפי


  


אולם אם חטאת פרשה עליו כנפיה



כמו אבן תקפיאנו נפל בחרמיה



לפתחו חטאת רבץ לא יעמד לפניה



לא יטהר כי חיש פרשה עליו כפיה

אחת לבך מלאת לחטיא נפשך



הלא אז כהולם פעם יהלמו מעיך



לא תשקוט, תאוה תבקש מאין הפוגה



לחטאת סלת מסלה תהם כמשגע


  


מקור תאותך עוררת לא תדע מנוחה



לבדך בור כרית תפול בשחת ושוחה



אחת מתאוה לא שמרת נפשך



לא תנצל מעון רעה תדבקך


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6571