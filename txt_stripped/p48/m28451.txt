


	
	על מפתן תבל ועל חוף ימי
	




על מפתן תבל טרם צאתי השער

אני עודני רך בשנים עודני נער

שחקה לי השמש תשלח הוד קרניה

שחוק מלא פיה גם רצון על פניה

כל צבא השמים יצהלו לקראתי

ואנכי כחתן מחפתו יצאתי

מתחת רגלי דודאים יתנו ריח

ועל ראשי צפור כנף זמירות ינצח

על שושנים אדרך, הם לפני יכרעון

לעשות עטרה לראשי, לקולי ישמעון

ציצים ופרחים ירקרקים אדמדמים

צעדי ירמסום, לכפות רגלי יריעות שמים

גם כל עצי יער אלי זרועם יוציאו

יפרשו ענפיהם לחבק עדי יגיעו

ונוזלים יבלי מים על פי ישקוני

ורוח צח ונקי על כנפם ישאוני

ובני אדם מלאכי אלהים המה

ביניהם אין קנאה גם כעס וחמה

הם אשורי יתמכו, בידם יסעדוני

ימעדו קרסלי הם יעמידוני –

אכלתי ושבעתי גם ייני שתיתי

מר ואהלות קנה וקנמון אריתי

יחד עם רעי יערי ודבשי אכלתי

לא יגעתי לא טרחתי לא עמלתי

מחלצות בגדי שש וארגמן לבשתי

גם מצנפת זהב מראשי לא משתי

בהיכלי ענג בצל גני ששון ישבתי

ריח שדות וכרמים בחדוה שאפתי

סביב לי עבדים ושפחות ישרתוני

על משמרתם עומדים אצוה וישמעוני

שמחים הם לקראתי אם אפקוד עליהם

לבצע אמרתי אך יחישו מעשיהם

הלא שלו הייתי אין מי יחרידני

סביבי שקט ושאנן נגע לא יבואני

על מפתן תבל קוצים לא ראיתי

אך תקוות לרבבות טפחתי ורביתי

אמרתי הרים אעלה ארדה בקעות

בסלע אשים קני במערות נוראות

על שחל אדרך יחת בהרימי קולי

לפני אריה ולביא על ברכם יפולו –

אולם לא כאשר דמיתי היתה

לא למנוחה אדם מבטן יצאת

ללחם נועדת בתבל ימי חייך

קוץ ודרדר תחת כפות רגליך

דרכיך ונתיבותיך שמה ושאיה

סביב לך בתה, תחתיך שחת צופיה

משכן נחש ושרף, ועקרב על שולים

ממעל יקד יקוד, לבה בירכתים

בכל עבר ופנה שטן ומפריע

מלחמה כבדה למטרה לא תגיע

אינך מושל בתבל כאשר הגדת

משמים ארץ אך לקרב ירדת

ראה אך פסחתי על מפתן הבית

לנגדי אך קוץ ודרדר שמיר ושית

שך בסירים דרכי ונתיבותי עוה

ללחום כל ימי צבאי כן הלא עלי צוה

אני לבדי בלי עזר לקרב עמדתי

בדד באין מושיע למערכה ירדתי

לא על בני אדם בטחתי בל יעזורו

הם הלא אך נפשם ומאדם ישמורו

ולמה על בני אדם אשען אור אקוה

אוחיל לעזרתו ולישועתו אתאוה

עליו אשליך יהב על לבו בטוח

הלא לבו ריק ולא יוליד כי אם רוח –

חלפו עלי צרות רבות גם נוראות

כל היום לוחם הייתי עם התלאות

שככה חמת אחת אחרת השיגתני

אך נסתי מהאריה הלביה פגעתני

כמו עוברי אניה במים זידונים

יהמו גליו ארחות עקלקלות פונים

על שפת היאר באימה ישאו עיניהם

לבוא שמה כל חפצם ומאוייהם

כן אנכי קויתי קצי יגיע

ותוחלתי, ימי אבל יקרבו שאול אציע

מי יתנני על חוף ימי ויבא יומי

ולהאזין תרועת קול קורא לעזוב מקומי –

וכמו אם יקפאו תהומות והיו לקרח וכפור

חזקים המה כמו מעברה מדור דור

עובר עליהם בוטח לא יירא רע

מסלת ברזל הוא לעובר ליוצא ובא

פתאום יבקע הכפור פתים ינשאו

עוברים אחזה פלצות באימה ישועו

אבני קרח יסלפו דרכם בלכתם יסבו

אין לעמוד עליהם תנועותם רבו

הלא אז תעמד הכן כגבור תאזור חיל

מאבן אל אבן תרקד כשעיר ואיל

על החוף תביט שם תראה עזרתך

שפת היאר תגיע תנצל נפשך

כן מי צרותי לאבן נגף נקפאו

ומרב תלאות צורי מכשול נבראו

מפלט מצרה מנוס מרע חמדתי

מאבן נגף אל צור מכשול ירדתי

ואחרי אפס תקוה עזר לא ראיתי

מנוס בצר ומפלט לשוא קויתי

אך על שפת יאר חיי את עיני נשאתי

שם ראיתי אור משם תבוא עזרתי –

והנני עומד על גבול שדה המערכה

שקטה המלחמה וחמתה שככה

נגלו חוטי חיי מלאכתי עשיתי

ואנפש מעבדה חקי כליתי

אולם למה עמלתי על מה יגעתי

מה עשיתי מה פעלתי לא ידעתי

מי יודע אם אחרי שולחי מלאתי

אולי סלפתי דרכי וישר העויתי

ואחרי עברו עלי צרות רבות ורעות

גם הקיפו עלי בלהות ותלאות

מה היתה המטרה זקנתי ושבתי

גבר אין איל הייתי בדד ישבתי

ידים תרפינה גם ברכי כשלו

כחי עזבני גם פני נפלו

יגון בלבבי נפשי עלי תשתוחח

עפעפי יזלו דמעה אביטה לנכח

להתאונן על רוע גורלי אמרתי

לשפוך דמעות על כי בתבל נוצרתי

שמים אשא עיני, היש רואני?

שם? היש מאזין קולי אם ישמעני?

היש שם במרום לפני מי להתאונן?

מאזין ומקשיב קול בוכה ומקונן?

אולי עלה נדף ציץ נובל הנני

משלך ברוח וסערה תשאני

או צל עובר הנני בין רבבות צללים

תועה בין חזיונות חלומות והבלים

על מצחו גאון וגבה אין כמוהו

וסביביו יון מצולה תהו ובהו –

אך למה זה הבל ליוצרו ישאל חמר?

אם יראהו ישמע כי יביע אמר

הלא הוא עשהו שבתו וקומו יודע

גם מחשבות בסתר רקמו הוא שומע

גם על ציץ נובל יביט ישים עיניהו

לא יאבד לנצח אך משנה פניהו

לא יהפך לאל ולאפס ואין

בחפצו ישוב יפריח תאוה לעין

גם אותי לא לתהו אל בראתני

גם לא לשוא בתוכחתך יסרתני

בסוד אל לא אבוא לא אתבונן מעשהו

יקטלני, לפעלו אתן צדק ואנשאהו















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28451