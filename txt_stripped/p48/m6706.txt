


	
	ארבעה עשר לחדש אדר
	




תגעש תרעש הארץ קריה הומיה



במחנה העברים רגש עיני צופיה



ממשכביהם היום בעוד ליל קמו



לחוץ ימהרו צרור כספם בידם שמו


  


לשבר אכל לקנות טרף לבתיהם



ימהרו ללכת לבל יאחרו פעמיהם



כי אם רב אכל היום לשוק הובאו



רבו אכליהם לכן השכם יצאו


  


כקונה כמוכר בשוקים הם נאספים



רב המכר למאות ולאלפי אלפים,



ממאכל יאכל הרוכלים הביאו



לא נשאר מאומה משנה שכר הוציאו


  


ברחבות ובשוקים נערים עוברים ושבים



לשרת הם מוכנים לקבל צו נצבים



רבים הם היום כמו מארץ יצמחו



יודעים, על ידיהם היום ירבו ישלחו


  


ואדון ועבד, שפחה וגברת ביניהם



יאיצו יחישו חיש לבצע מעשיהם



לא יתרפו במלאכתם גם לא יעמדו



צאן ובקר ישחטו סלת ימדו


  


ערכו עצים, יבערו אש בתנור וכירים



תעלה השלהבת עד לב השמים



לשו הקמח והבצק בתנור אפו



יאפו יבשלו אף גם יצלו ולא ייעפו,


  


כלו מלאכתם אחר רבות יגיעות



רתח המרק עדי יעלו אבעבעות



הכן עומדים מטעמים מחלאם הזכו



ריח ניחוחם יעלה, אוכליהם יחכו


  


חיש ערך השלחן פרשו המצעות



גם העלו הנרות המנורות מובאות



האדון, לימינו גברת הבית



סביב להם הבנים כשתילי זית


  


כלם רחצו במים פני להבים פניהם



איש על אחיו בחדוה ישאו עיניהם



ועל משמרתו הנער עומד הנהו



על האדון יביט לראות מה יצוהו


  


והאדון, להעלות המאכל יתן אות



והוא בכבודו לכל בני ביתו ימלא הכוס



יביאו הקערות במטעמים נפשם ישיבו



יאכלו וישתו כלם את לבם ייטיבו


  


גם לעני ודל גם להם חלק יתנו



לא יגרע חלקם כמצוה עלינו



גם הם יאכלו וישתו רישם ישכחו



גם הם אחת בשנה יפצחו ישמחו


  


אף לא לבד לחם ויין יושם לפניהם



גם צרור הכסף הורק יתן בכליהם



גם לרעים מנות ישלחו אזני שומעת



אך מה זה היום נפשי אותה לדעת


  


אכן אדר היום ארבעה עשר לחדש



בו ישמח ישראל ויגל זרע קדש



קול רנה ותודה המון חוגג ישמיעו



נפלאות אל יספרו גבורותיו יביעו


  


לעם בחר לו יה צורר הכין מטבח



להרגם לאבד זכרם זמם הרצח



גמולו הושב בראשו לתועבותיו בא קץ



כי גם אותו גם בניו תלו על העץ


  


לכן מלאו הכוסות והגביעים יין



נשתה כוס ישועות עד תאדים כל עין



גם נכה כוס אל כוס ידידים אחים ורעים!



ונודה לאל המושיע כי השפיל גאים —


  


אך מה זה השמחה כי נרפא הנגע



אם אחריו רבים יפרצו כמעט רגע



מה זה כי נפל צורר אחד או שנים



אם לבקרים תחתם יקומו כפלים?


  


בכל עת ורגע צוררים עלינו קמים



בלי חטא אותנו מטרה לחצם שמים



חדשים לבקרים מאד יצרו לנפשנו



דבה יוציאו יתנכלו להמיתנו


  


אך אל תתעטף רוחי זה חק מדור דור



לפני שמחות תוגה וחשך לפני אור



וגם אם עתה חשכו כוכבי נשפנו



תשוב תזרח השמש ויאיר בעדנו


  


אך לא בפתע תזרח שמש וינוס הצל



גם לא בפעם אחד תפול חומה וחל



אחת אחת ינוסו צללים ויהי אור



אז יצמח לנו ישע ויעמד לדר דר


  


הבט שם בלב ים האניה נצבה



הים זועף הספינה להשבר חשבה



קצף על פני מים הגלים יסערו



המלחים להשיב היבשה יחתרו


  


אך לא יכלו לא לאחור ולא לפנים



כי האניה כבדה מלאה אבנים



אחת אחת אבנים לים יטילו



אך אז הספינה למחוז חפצם יובילו —


  


כן מחטאינו צורי מכשול נולדו



בתוך ספינת חיינו כמו נד עמדו



הם הכבידו משאה מהלכה השביתו



הם הצוררים אשר אחינו המיתו


  


אחת אחת נשוב נא מחטאינו



ויתמו הצררים מעל ספינתנו



הם אחד אחד יפלו אל המבוע



תקל הספינה אל מטרתה תנוע


  


ואם עתה אך קרן אור הופיע



יש תקוה לא קצרה יד אל מהושיע



תזרח השמש ולהתלאות יבא קץ



יבושו שונאינו ויכלו מהר כחץ


  


הלא אז נעדה תפים נצא במחלות



נזמר נריע לא יחדלון הקלות



שבח נתן לאל מגביהי לשבת



כי השפיל לראות ושם קץ ליגון ועצבת


  


ידלקו הנרות ויאירו המנורות



גם מעל ערבים נסיר הכנרות



קול רנה נשא יחדו נזמר נריע



גם שיר ציון נשיר קול שמחה נשמיע


  


אולם עתה נשמח רק במשתה היין



נשתה כוס ישועות אך עוד דמע בעין



ועד יתמו הצרות ותכלינה תלאותינו



עוד על ערבים יתלו כנורותינו.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6706