


	
	ונשמרתם מאד לנפשותיכם
	




הגד נא בן אדם מחמר יצאת



איך על כל חטא ופשע כפר מצאת



להסיר ממך עקשות פה לעור עינים



לא יחסר לך תמיד כסות עינים


  


אם ילכו שנים יחדו, לדרך נועדו



ויפול האחד קרסליו ימעדו



הן לא חטאתו הוא אך חטאת רעהו



לולא הדפו לא יפול על פניהו


  


ואם לבדו ילך ויפול על האדמה



אין איש אתו על מי יגל לעשות נקמה?



בחמה יקום ובידו ירים מטהו



עפר ואפר יכה, ברגלו ירמסהו —


  


גם אחר מלאת כפיכם חמס ורשע



תרבו לחטא גם תוסיפו חטא על פשע



אשמת חטאתכם על אחיכם תגלו



נקים אתם, חטאתיכם בחיקם יפלו


  


תצדיק אותך רעיך הסיתוך



אך למה לא נסת אם רדפוך?



אם חטאת למה תאשים עמיתך?



העמסת עליך משא שא לבדך


  


הן כל פשע וחטאת ממך יצאו



לבדך חטאת ממקורך הם נבעו



לא שמרת נפשך לכן נפלת ברע



ורעך נקי כי לא מידו לך בא


  


בעקבי חוה אם כל חי בנתיבותיה



אחר אלפי שנים עוד הולכים בניה



חטא חטאה וגם אישה שולל הוליכה



וכל אשמתה אך על הנחש השליכה


  


נחשים כמו אלה מאד רבו כמים



גם לנו הם היום לכסות עינים



אך לו חכמו ישכילו ויבינו לחש



“שמרו נפשתיכם” ולא ישך הנחש.


  







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/898