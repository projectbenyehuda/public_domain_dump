


	
	אל פלוני אלמוני
	




דגן ותירש מלאו אסמיך

ענבים וזיתים גרנך ויקביך

חסר וכפן לא ידעת

לחם לשבע אכלת ושבעת

ומרב כל שמנת עבית

גם פימה עלי כסל עשית

לא תאמין לדל כי רעב הנהו

צא! תקרא מפניך תגרשהו

תקפץ ידך העניקהו מנעת

ריקם תשלחהו רחם בל ידעת

תשכח כי לא לך ההון מאלהיך

אך סכן אתה לחלקם לעניי עמך

ואם תמעל מעל לשומם בכליך

גנובים הם אתך חטאתך לנגדך

ואם אחת בשנה או פעמים

שאול יחרידך לא תאמין בחיים

יום מועד הוא בו מתו הוריך

פחד קראך תירא לנפשך

מחרדת מות ושאול מתחת

אז מחיקך תוציא האמתחת

חיש מהר ידך אל חיקך תשב

כי לא לצדקה זאת לך תחשב

כי תת למען השקט מורא ופחד

הלא הבל וריק המה גם יחד

כי תתן אך למען הצל נפשך

אך לא מאהבת עמיתך —

מעודך לחם דמעה לא אכלת

גם פתך בדמעות לא טבלת

על משכבך לילות לא בכית

לילות עמל באלה לא נסית

אז איך תדע אל תשכיל מעשהו

דרכיו איך תבין גם נתיבותיהו

הלא גדלו ונפלאותיו לא ראית

אך כסוס וכבהמות שדי היית

סביביך חשך ענן על פניך

עור אתה טח מראות עיניך.

חמדת תבל הון ועשר בביתך

תלעג לנבון חכם אתה בעיניך

תרבה תדבר בלי חכמה ודעת

תדמה, מפיך חכמה נובעת

כספך וזהבך יעורו עיניך

לכן תוסיף דבר אין קץ למליך

הבט בלב חכם מבין יודע

איך יצחק בקרבו סכלותך שומע.

תמאס דל ואביון לסכל תתנהו

כסף לא נתן לו בלבך תבזהו

לא תשאל לשלומו אם תפגשהו

גם שלומך כי ידרוש לא תענהו

אם תעשה משתה תקרא אך נדיבים

הם יאכלו גם ישתו נפשם משיבים

במטעמים במעדנים בשכר ויין

ולעני ודל פת חרבה אין.

ברכך אלהים רכוש רכשת

למה זה אביון ודל נטשת

למה האמלל מספרך ימח

ולא זכרת “וחי אחיך עמך”?

מה תתהלל בעשרך ולבך ירום

תלבש גאות אבותינו לא שערום

שגיאות! לא כחך ועצם ידך

מתת אלהים לא יגיע כפיך.

למה תביט על דל כעלי תולעת

כעל סכל ופתי בלי תבונה ודעת

בתבל אך הם יפיצו אורה

מדלים ורשים תצא תורה

בלי אורם חשך ציה וצלמות

בלי נרם אפל יגון ועצבת

יושב מרום בצדק תבל ינהל

לך הכסף, במו חכמה תהל

אם תאכילהו לחם ומים

הוא ילמדך דעת ודרכי החיים,

להלביש מערמיו כסף בידך

העניקהו והוא יישיר דרכיך.

אם תחבק הכסף בשתי ידים

לא תוציאנו עודך בחיים

מות מעל הכסף יקחך

ומאומה לא ישאר בידך

רק הכסף היה לך זר תפארת

הגה כסף ישאר רק עופרת

כמו תקח נאד ותמלאנו רוח

גם עוד בו תנשב תרבה תפוח

גם תוסיף מאשר יכיל כפלים

מבלי תת בו מוצא גם בשולים

אז בחזק ועז יבקע הנאד

תרחף הרוח ולא ישאר בו עוד

כן אם תצבור הון בשובה ונחת

בלי תת מוצא לבטן האמתחת

אמתחתך תבקע אידך בל יאחר

גם הונך ורכושך יקח אחר

אז בל תוסיף גאה בל תפרץ פרץ

הודך ותפארתך ישכב עלי ארץ

אין מי ינוד לך זכרך מכל יקלל

כי כבודך חללת ושמך מחלל.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4391