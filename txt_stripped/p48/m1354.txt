


	
	הכסף
	



הכסף / טוביה הכהן


הידאה נשר בלי כנפים?



היעשה אגרף בלי ידים?



כן בחכמה לבדה לא תעשה חיל



אם באמתחתך חשך חשכת ליל


  


הן בלי שתות לא יבנה בית



גם בלי זרע יעשה שמיר שית



כן חכמה בלי כסף רעיון רוח



והכסף אך בחיק כסילים ינוח


 


לשוא חכמים עצה העמיקו



הלא בחכמתם רצון לא יפיקו



בלא כסף, חכמה אפס ואין



בכסף, כוס ישועות אוילים ישתיון


 


שאו נא עיניכם הביטו וראו



איך האויל בין גדולים יושב הוא



ואיך כלם יכרו אזן לעצתו



ואך רכב הוא המנהל בעגלתו


 


אולם יש לו כסף באמתחת



אין כמהו עלי ארץ מתחת



לכן ישב ממעל בראש הקרואים



ויתן עצה לחכמים וידעים —


 


מי זה אל הארמון ישים פעמיהו



עודו ממרחק השוער יראהו



גם חיש מהר יפתחו השערים



ויאיצו לקראתו נדיבים ועשירים





והלא הוא אך מוכר שכר ויין



לבו ריק מחכמה, ודעת אין



אולם יש לו כסף באמתחת



אין כמהו עלי ארץ מתחת —





קול דהרות סוסים אנכי שומע



מי זה שמה בעגלת צב נוסע



בנסעו יקומו ישתחוו למלו



ואף גם בחלפו כבוד אומר כלו?


 


הלא אך רוכל הוא מוכר בשער



לבו ערל מכל אך כסיל ובער



אולם יש לו כסף באמתחת



אין כמהו עלי ארץ מתחת


 


מי זה האיש שם יושב בארמונו



בגאוה וגאון נשקף בעד חלונו



סביב לו רעים אהובים נצבים



ישאו פניו ויתעלסו באהבים


 


הלא עבד היה זה איזה שנים



ובלי חנופה ובלי משא פנים



שלח ידו במלאכת רעהו



ביד אשתו לא עזב בגדהו


 


אולם אל תשאל למעשיו ולמלאכתו



יש לו כסף וזהב רב באמתחתו



מה שהיה היה אל תדרשהו



נכבד הוא זה כבדהו נשאהו





מי זה שמה אם תכיר מראהו



גנב ורצח תמיד מעשהו



ולמה זה כלם ישמחו לקראתו



יחכו לדבריו ויצפו לאמרתו


 


ואם לבוש הוא מחלצות ואדרת



הלא אך תמול מצאוהו במחתרת



אולם יש כסף לרב באמתחתו



כבדהו! גם אל תשאל למלאכתו


 


ראה שם אשה בראש כבודות יושבת



כל אחת לפקדתה נצבת



אך פתחה פיה כלן נאלמות



מלתה להן שקוי לעצמות


 


והן זאת אלוף נעוריה עזבה



קרא לזבח בפתח נצבה



ומדוע היום מפז יקרה



כל אחת ואחת למשמעתה סרה?





יען כי כסף לרב באמתחתה



אין דרש למעלליה ולמלאכתה



ואם גדלו חטאיה אין לספר



כספה וזהבה כל עון יכפר





הבט איך רשע יחבל רעהו



מסביב עומדים בלי להצילהו



כחו וגבורתו לו לעטרת



רצוח לו לכבוד ולתפארת





האפס כל שופט ומוכיח?



ושבט רשע על צדיק ינוח?



צרור הכסף גם שופט יכבדהו



והרשע יעשה הטוב בעיניהו


 


עדי יפקחו כל בני אדם עיניהם



וידעו כי הבל וריק כספיהם



ביום עברה לא תועיל האמתחת



ואף לא תצילהו מרדת שחת.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1354