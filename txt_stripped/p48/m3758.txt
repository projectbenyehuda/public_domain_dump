


	
	האח ואחותו
	



(העתקה)




עלם נחמד יפה תאר ויפה עינים

בידו צפור נעים נודדת כנפים

ירוץ אל אחותו וימהר פעמיהו

ובבאו אליה חיש יושיט ידיהו

הא לך צפור כל היום עליו חכיתי

ללכדו לך ברשתי ולכבדך בו דמיתי

קחי ממני טרם לעוף תפרש כנפיה

אך למענך צדיתיה לאחר לא אתנה

משוט בארץ להחיות בניה שבה

הבנים לקראתה והיא בפתח נצבה

ואני אך שכתי כפי עליה

תפשתיה אחזתיה בידי הנה

כן היא כאשר אהבת הנך

בגללה ידעתי אך תודה לי ממך

נוצותיה כברקים אורם יזהירו

מראיהם צהוב כמראה קשת יאירו

אולם בניה לקחת לא אביתי

כי הלא המה עודם רכים חזיתי

לכן אותם על מקומם הנחתי

ורק את האם מעל הבנים לקחתי.

אך אחותו בחכמה פתחה אמריה

אם אמנם טוב בעיני כי אך לי תתנה

אולם שים נא על לבך מה זאת עשית?

אם מאפרחים רכים האם צדית?

הלא האמללים על בואה יוחילו

ובראותם כי איננה מר יילילו

כי אכל אין למו, מים לא הובאו

ימותו בצמא וברעב יגועו

זכר נא איך אחזתנו חיל ורעדה

כאשר אמנו ממנו התפרדה

אף כי אכל נתן לנו מאומה לא חסרנו

בכל זאת רעדנו כמו לחרב נמכרנו

לא נשמע בגבולנו רק שבר וזעקה

כי הלכה אמנו ממנו רחקה

אף כי ידענו רגע תשוב אלינו

וכי אך רגעים ולא לנצח תעזבנו

לכן חפשי שלח הצפור אל בניה

תלך לה והם יוסיפו לראות פניה

איך ישישו לקראתה גם האם צלחה

ישמחו האפרחים ואם הבנים שמחה.

העלם יענה "אחותי האהובה!

אל תאמרי בלבבך כי נפשי עצובה

יען ברכתי מני לקחת לא אבית

ידעתי כי אך מטוב לב זאת עשית

בגלל זאת אך עוד תגדל לך אהבתי

צדק נר לרגלך לכן תפרע עצתי,

אטה אזן אשמע לקולך, בלב שמח

האם אל בניה בשמחה אשלח

ויען כי עכרתיה, תמיד לא אעזבה

בכל עת עיני עליה להכין מאכליה

ואת אחותי אהובה היי בטחת

לא אשוב עוד אם מעל הבנים לקחת"

עודו מדבר צפור תעופף הנה

אל הקן פרחת תמהר אל בניה

הם הביטו ממרחק וישמחו שמוח

ישישו בשמחה אף יגיל כל אפרוח








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3758