


	
	הנפש
	



הנפש / טוביה הכהן




אם תצמא למים, תשתה וירוך



גם אם ללחם תרעב תאכל וישביעך



אולם אם נפשך תצמא לא תשביענה



חפצה ומאוייה לעולם לא תמלאנה


  


ואם לרגעים תדמה חשקה מלאת



שגגה היא, לשוא יגיעך הרבית



כי אשר נתת לה לא ירגיעוה



אפס ואין המה ולא ישקיטוה


  


גם לא תדע רצונה ומה היא נכספת



דלו למרום עיניה שם שואפת



כל תאותיה מעל לכוכבים יגיע



ואיך אפוא אותם פה על ארץ תשביע?


  


וכמו אם למצא אבדתך בחשך תגשש



וכאשר תושיט ידך גוש עפר תמשש



תשמח במדעך תאמין כי מצאת



אשר חפצת ואשר לבקש יצאת


  


אך בהתפרר העפר תחת ידך



אז תדע ותבין כי לשוא יגיעך



וכי באפלה ובחשכה באשון ליל



למצא האבדה לשוא תאזר חיל


 


כן בחשך תלך ודרכך תעקש



אם חפץ נפשך פה עלי ארץ תבקש



ואיך יעלה על לבך כי בטיט ורפש



תשביח עז שאון גלי חשקת הנפש?


  


אל מקום גזעה ומקורה נפשך נכספת



אל מקום זרחה מקדם שמה שואפת



ואם מחסורי הגויה פה בארץ ישלם



מחסורי הנפש במרום הם כלם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1849