


	
	צרת רבים
	



מיחם-הנחושת הגדול, המוצב על השלחן בחדר-האכל, לא העלה עוד תמרות קיטור, לא הרתיח עוד את מימיו בשאון, אך מתוכו פנימה עלה עוד רחש קל של מים מתבעבעים ונשמע לחש דק של גחלים מועמות. זולתי המשק הרפה הזה לא הפריע דבר את הדומיה העמוקה, אשר שררה בחדר מסביב, אף על פי שאל השלחן היו מסובים כמעט כל בני-הבית. אבי המשפחה, אפרים ברויטמן, היה שקוע בקריאתו מתוך גליון העתון, הפרוש לפניו על השלחן, בשעה שבלומה אשתו, אשר ישבה ממולו ותעסק בתקון איזו שמלת-ילד, הפסיקה זה רגעים אחדים את מלאכתה, כי נשתקעה מבלי-משים במחשבות ועיניה הביטו נכחן בבלי-דעת. על יד האם ישבה הבת הבכירה, אניוטה, עלמה כבת עשרים ושתים שנה אשר עשתה בעיון רב מלאכת-רקמה; ומעבר השלחן השני, לפני כוס טהא שהצטננה כבר, ישב נער כבן שלש-עשרה שנה, תלמיד בית הספר למסחר, ועסק בלמוד שעוריו.

במרחק מעט מהשלחן, בפנה שבין ארון-המזון והספה, התעסקה ילדה כבת עשר שנים בצעצועתה. היא הקריבה שני כסאות זה אל זה, ערכה שם משכב מרוח, וכשהשכיבה בזהירות ותלט היטב את “ילדתה” בשמיכה החמה, התחילה מדברת אליה בלחש, אך ברצינות רבה, “שאסור לצעק עתה”, ש“צריך לשכב במנוחה, לישן תיכף כשמשכיבים אותה”…

ודברי-המוסר הנכוחים האלה אף על פי שלא פעלו, כנראה, על הילדה-הצעצועה, כי עוד זמן רב היתה האם-הילדה מטפת מוסרה; – אולם תחת זאת פעלו כראוי על שני הילדים, בן שלש ובן חמש שנים, אשר ישבו על כסאות-ילדים גבוהים אצל קצה השלחן. הם כבר כלו לשתות הכוס, ונשענים על ידות כסאותיהם השגיחו בשימת-לב רבה אל כל תנועות אחותם, עד שתקפתם שנה מעט מעט…

בינתיים נפתחה דלת החדר ועלם כבן שמונה-עשרה שנה נכנס. זה היה גרישה, אחי אניוטה הצעיר. בידו נשא חוברת חדשה ובלתי-מכורכה של ירחון רוסי; אך בשבתו אל השלחן לא אץ לפתוח את הספר, ובשעה שאחותו מלאה למענו כוס טה, לקח בידו את מעשה-הרקמה אשר הניחה היא מידה… כשנפנתה אניוטה אחרי רגע ותשב למלאכת רקמתה, הוחלה בין האח והאחות שיחה בלחש והפסקות תכופות; והשיחה הזאת ענינה, כנראה, גם את האב, אשר התראה עוד אמנם כשקוע בקריאתו, אך הכר היה בו, שמשגיח הוא בסתר אל בניו ומטה אזן להקשיב לדבריהם…

כחצי שעה אחרי כן נוסף אל המסובים אורח, צעיר כבן חמש ועשרים שנה, ונכר היה מהסקירה הראשונה, כי גם הוא עצמו, גם האחרים אינם חושבים אותו כזר פה. הוא בא, ובאותו רגע פסקה הדומיה, התעוררה תנועה, מלא החדר שאון דברים. האב סלק אל הצד את גליון העתון ויכנס עם האורח בדברים על חדשות פוליטיות שונות ושמועות מעולם-המסחר הקרוב והרחוק. האם התבוננה בתוך כך לשני ילדיה הקטנים, כי נרדמים הם על כסאותיהם, וכשקרבה אליהם לפשטם ולהעבירם אל חדרם, התעוררו שניהם, ובשעה שהאחד התחיל מתרגז ובוכה – התחיל השני, להפך, צוחק ומשתובב…

ובתוך שאון הילדים הזה הוחלה שיחה עליזה. התעורר, מבלי אשר התבונן איש איך ועל פי מה – וכוח חם וסוער בין אניוטה, גרישה והאורח, – וכוח על איזה ענין מפשט, אחד מאלה, שהיו מתעוררים בחבורה זו בכל פעם והיו נמשכים כפעם בפעם שעה ושתים, עד שנחר גרון המתוכחים ועד שנלאו להתוכח…

במשך כרבע שעה הקשיב אפרים ברויטמן אל השיחה הזאת בשימת-לב רבה. נכר היה בו, כי מאמץ הוא את מחו לתפוס את מהות הדברים, שעליהם דנים הצעירים; אך בכל חפצו הטוב לא עלתה זאת בידו. לו נדמה, שכלם מדברים אחת, רק שכל אחד מהם משתמש על פי מקרה במלים אחרות, ומה תמוה הדבר, שהמתוכחים מקפידים דוקא על המלים השונות האלה, ובהן הם נחלקים יותר מכל!… מעט מעט נשמט ממנו חוט הוכוח, הדברים הסתבכו יותר ויותר, צרוף הענינים זה לזה נעשה פחות ופחות מחור, ולבסוף היה שומע עוד רק קול דברים, פרזות בודדות, בלי יחס הגיוני וקשר ביניהן…

ובמדה שנעשתה לו שיחת הצעירים פחות ופחות מובנה, – בה במדה הוקל לו לשמעה ובה במדה גדלה אותה הרחבת-הדעת המיוחדת, אותה הנאת-ההורים השלוה, הממלאה את נפשו בכל פעם, כשהוא שומע מסביב לו את השאון העלז הזה ומרגיש בו שפע חיים בריאים, שפע כחות-עלומים, קולחים בעז ופורצים חוצה… קולות המדברים לא הרגיזו מנוחתו, לא הפריעוהו ממחשבותיו, אך להפך, פעלו עליו כזמרה נפלאה, המרגעת ומסגלת את הנפש יותר להתרכז בקרבה פנימה. עיניו כסו עד החצי בשמורותיהן, ראשו נח מבלי משים על כף ימינו, הסמוכה בארבתה על השלחן, ובמצב הקופא הזה שקע יותר ויותר המחשבות – דמיונות…

הוא איננו מביט לאותו הצד, אך לו אין צרך כלל במראה-עינים, כי יודע הוא גם בלי זאת את היחס, שבין אניוטה והצעיר האורח, – יחס שלא תמול הוא ושלא היה עוד סוד לשום איש, אף על פי שבאופן רשמי לא החלט עוד כל דבר… הכל יודעים והאב המאושר מרגיש זאת בענג מיוחד, שה“בנים” אוהבים מאד זה את זה, ונראים כרבים בהקפדה עצומה – באותה שעה נכון כל אחד לותר בפעל על הרבה… הרבה מאד, בשביל צחוק-רצון של השני, ושניהם יחדו היו חושבים את עצמם לאמללים מאד, לו היה האחד מסוגל להפגע באמת מדברי השני…

– זוג מתאים ומכון כל כך זה לזה קשה למצא!…

המסקנה הזו, שהוא בא אליה לא זאת הפעם הראשונה, מביאה לנפשו ענג רב; אולם יחד עם זאת מתעוררת בקרבו כמו מאליה מחשבה אחרת; מתי יזכה לראות את הזוג הנעים הזה יחדו? – והמחשבה החדשה מטה בבת אחת את כל מהלך-מחשבותיו לעבר אחר, – דוקא לאותו העבר, שבחפץ לב היה מסיח את דעתו ממנו ברגעי הנחת האלה…

אפרים ברויטמן קם בחשאי ממקומו. הקסם, אשר היה נסוך עליו זה מעט, חלף מהמגע הקל הזה בלי-רצון אל המציאות, אל הפרוזה היבשה של החיים, ושיחת הצעירים העליזה לא הרחיבה עוד את דעתו, אך הפריעה אותו ממחשבותיו, לא נתנתו להתרכז כראוי במערכי-לבו…

אמנם, כל המחשבות האלה, כל מערכי-הלב לא יתנו, לא יוסיפו לו מאומה; אך מכיון שהתעוררו, שוב אינו יכול להסתלק מהם, ונגד רצונו הולך הוא ונשקע בהם יותר ויותר…

הוא איננו כלל מאותם הזקנים, המתרעמים תמיד על הצעירים, מפני שאלה אינם מביטים על החיים כמותם. מבין הוא היטב, שכך הוא סדר-העולם, שלכל תקופת-חיים יש בדין זכיות מיוחדות, ובדין הוא שיהיו הצעירים מסתפקים יותר ברגעי ההוה, מבלי הטריד את מוחם כל כך במחשבות על דבר העתיד… ליבש את מוחם ונפשם במחשבות עול החיים, כשיגיע תורם לדאג בעד הדור, אשר הקימו…

הנקלה היא: לגדל בנים. לעשותם לאנשים, לכונן להם מצב בטוח בחיים!

עיניו נמשכו בבלי-דעת אל בניו, היושבים ליד השלחן, ואל הצעיר האורח, הנחשב לו גם הוא כבן. הוא הביט אליהם, ובזכרונו חלפה שורה ארוכה של טרדות שונות, שהיו לו בבניו אלה, שהוות עוד גם עתה… אחרי כל היגיעות, שיגע במשך שנים אחדות, לא עלתה בידו להכניס את גרישה לאיזה בית-ספר בינוני, וכמה רגז, צער וחרדה גורמת העמידה-למבחן זו שנה שנה בתור לומד מחוץ לבית-הספר!… ואם היה מאושר יותר בנוגע לבנו השני, כי נכנס זה לבסוף אל בית-הספר למסחר; אך בכמה עמל והשתדלות עלתה לו כניסה זו!… קלה בערך היתה לו רק כניסת אניוטה אל הגימנזיה; אולם תחת זאת…

אמת הדבר, גם פה עמדה לה הצלחתה. הדברים נסתבכו באופן רצוי מאד. אניוטה לא הספיקה עוד להסיר את תלבשת הגימנזיה, וסולומן (הצעיר האורח) נקרה לפניה, מתחלה – רק בתור מורהו של גרישה, אך אחרי זמן מועט כבר נכר היה, שהיחס הזה הולך ומשתנה משני הצדדים…

מצד זה היה הכל טוב ומתוקן. אך עוד תנאים אחדים, חשובים מאד, היו חסרים. סולומן הוא אמנם בעל כשרונות טובים מאד ובו כמה מעלות משובחות, המסגלות אותו לעתידות נכבדים, להצלחה בחיים; אך כרוב בני-הנעורים עודנו נוטה יותר לשגיה-בדמיונות, כרוך הרבה יותר מכפי הראוי אחרי האידיאליות המפשטה, המסתירה מעיניו כמה צדדים חשובים של המציאות הפשוטה, של חיי-המעשה, כמו שהם בפעל… הוא לא הבין זאת, וצריך היה להוכיח לו, שאומנות ההוראה, אשר הוא אוחז בה, עניה יותר מדי, מנולה מאד ואיננה בטוחה כלל; צריך היה להבינו, שהאיש הנוטל על עצמו הספקת משפחה, מחויב לכונן לו מקודם מצב בטוח בחיים, ורק אחרי כל אלה אפשר היה לבאר לו את תכנית-הפעולה, המכונה לתכלית הרצויה…

והתכנית הזאת היתה מחושבה היטב לכל פרטיה, מפולסה כראוי מכל הצדדים. לא היה כל ספק שסולומן, על פי אפיו ודעותיו הקודמות, מסוגל יותר מכל לעסק הסוכנות, ומה גם שבמקצוע זה יכולים לסיע לו אנשים חורשי טובתו, אם בפרוטקציה הגונה, כשיהיה צורך בה, ואם בעצה טובה, התלויה בידיעת תנאי-המקום, בבקיאות תגרנית, או באיזה מקרה אחר…

ומעשה נעשה. ההתחלה היתה טובה, מצליחה מאד. הצעדים הראשונים הוכיחו, כי לא מוטעים היו החשבונות המוקדמים, כי אמנם תקוה טובה נשקפה לעתיד; אולם…

פני אפרים ברויטמן מתקדרים מאד; נפשו נמלאה שפע מחשבות לא נעימות, שפע דמיונות, שאינם משמחים את הלב כלל… “שנים רעות… שנים רעות”… לוחשות שפתיו, ובדמיונו חולפת שורה ארכה של פגעים שונים, צרות ומכאובים… לא רק מערכי-לבו בנוגע לסולומן הבלו, – וגם ההבל הזה מרגש לו עתה מאד, – כי גם מצבו שלו התמוטט הרבה בשלש השנים האחרונות. הון, פחות או יותר הגון, לא היה לו מעולם. כל מה שהיה מכניס, היה מוציא תדיר להספקת הבית, הבולעת שנה שנה מבלי-משים סכומים הגונים; וכשבאו השנים הרעות, כשנצערה המשכרת, לא נתמעטו בכל זאת הצרכים, שרובם הכרחיים…

ובמה נחשבה העזרה הפחותה, שגרישה ואניוטה משתדלים להמציא לו!… לפני שנים אחדות לא היה מרשה להם בשום אופן לעסוק בעבודת ההוראה בשכר… עוד פחות מזאת היה מרשה לעצמו ליהנות משכרם, לקחת מזה לצרכי הבית… ואחרי כל אלה עוד הולך הלחץ וגדול. מצד אחד הולכים החובות ומתרבים, ומצד אחר גורם רע-העת להמעיט את מדת האמונה של המלוים, להכביד יותר ויותר את ההקפה.

…ה“בנים” כבר נלאו להתוכח וישתתקו לזמן מה, אחר שבו לשוחח, ושיחתם היתה הפעם מבודחה יותר, מתובלה בהתול קל ומעורבה בשחוק תכוף; אך האב, השקוע כלו במחשבותיו, לא הרגיש בכל זאת. הוא ישב בלי תנועה על כסאו ליד החלון ועיניו היו נטויות אל חשכת-הלילה שבחוץ, כאלו בקשו שם נקודת-נגה מזערה, קרן-אורה קטנה, מבשרת קץ קרוב השנים הרעות…






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6305