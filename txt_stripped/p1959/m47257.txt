


	
	מקוה ישראל: תולדות הנסיון הראשון לחקלאות יהודית בארץ-ישראל
	



לזכר נשמת אחותי הצעירה היקרה
ברינה הלל’ס־גולד
שמתה בברוקלין בשלישי לחדש איר, תרפ"ז







1.jpg






גבולות מקוה־ישראל וטיב אדמתה (אל המפה)


מקום “מקוה־ישראל” – כארבעה
קילומטרים מעיר יפו העתיקה. בשדות החוה אשר
מצפון עוברת דרך המלך, הוא הכביש
יפו־ירושלים. והלאה ממנו פסי־הרכבת
המחברים את תל־אביב עם ירושלים. מנגב גובלת את
החוה הדרך העולה עזתה, ופגעה מקדם באדמת
הכפר יזור. גבולה מצפון נוגע באדמת הכפר
הערבי סלמה, ממערבה – פרדסי יפו ואדמת
השכנה העברית החדשה “נחלת שמשון”, שנוסדה
שם לפני שתים־שלש שנים.

השטח של מקוה־ישראל הוא אלפים
ושש מאות דונם. האדמה היא מגונת. חלק גדול
ממנה, זה שבשפלה צפונה עד פסי־הרכבת והלאה
מהם, מסמן ממזרח וממערב בשתי שורות
אקלפטוסים. חלק זה “אדמה כבדה” הוא: עפר האדמה
הזאת עין חום־כהה לו ועמק הוא וכח קבולו למים רב
הוא, אלא שהמים אינם מחלחלים אל תוך תוכו, ועל
כן בשנים הגשומות נקוים המים ומתעכבים עליה
במקומות שונים. לבצעי המים האלה תרופה בדוקה
הקזה (דרינז). בקיץ, בשעת הגריד, פני האדמה
מתבקעים סדקים סדקים. וזוהי אדמת חטה טפוסית,
כמו כל האדמות הכבדות שביהודה, שאינן עשירת
בחמרים אורגניים, וגם החמרים המינרליים, כגון
החנקן והזרחן, אינם בקרבם במדה מספקה. אך
חסרון זה נתן להמנות על ידי זבול. נהנית האדמה
מזבל הבהמות. וכשמזבלים אותה גם בזבלים
חימיים המכילים בקרבם את הזרחן ואת החנקן –
מגדילים בזה את פריונה במדה מרבה.

השטח אשר בחוה, מהגדר ולפנים לצד
נגב, הולך ומתרומם מאחד־עשר עד שבעה־עשר מטר
מעל פני הים. בפאת דרומית־מזרחית נמצאות בה
רמות בגבה של שלשים ושנים עד שלשים וחמשה
מטר. אדמה היא “קלה”, חול־חמר, הרזה ועניה מכדי
הזנת החטה: אולם תחת זה, אם מכשירים את הקרקע
ומזבלים אותה בזבלים הנזכרים למעלה, מצליחה
היא מאד בירקות. טובה היא זו גם לשעורה ולחצירים
שונים (בקיה, תלתן, אספסת וכו') ובעקר לנטיעות
– תפוחי־זהב, שקדים, גפנים ועוד. אדמות קלות
כאלה נמצאות באזור הנטיעות אשר ביהודה, כמו
רחובות, ראשון־לציון, פתח־תקוה וסביבותיה,
ועוד.



מקוה ישראל, מושיעו בעת צרה

למה תהיה כגר בארץ?…

(ירמיה י"ד, ח')




א בראשונה


עובד נודד במדבר. חרבוני קיץ לוהטים
ומכים על ראשו. החול צורב את כפות רגליו הבצקות.
הרעב מענה אותו ולשונו בצמא נשתה, והוא חושב
כי קרב קצו ובחול ימצא את קברו. אך פתאם רואות
עיניו מרחוק עצי־תמרים גבוהים ירוקים נושאים אל על
את צמרתם, כפותיהם הרחבות והארכות שלוחות לכל
עבר ומטילות צל מסביב ואשכלות הפרות המתוקים
תלוים ביניהן. בתקוה חדשה ובשמחה חוגר הנודד
את שארית כחותיו וימהר אל אותו המקום המברך. שם
הוא מוצא מצע רך של דשא ירוק ורענן ופלג זך
מפכה ממעין חבוי ונסתר, המשקה את נאות
המדבר. חיש מהר יתנפל הנודד העיף על הדשא
הרך לנוח עליו מעמל הדרך; בבכורות הנאות ישביע את רעבונו ואת
צמאונו ירוה במימי הפלג הטובים, וחיתה נפשו.
ברגעים ההם ימלא לבו רגשי תודה לאותו האיש
הפלי, אשר ידיו הנאמנות עמלו ונטעו את התמרים
הראשונים האלה, שהם מקור ברכה וחיים לאובדי
דרך, יקח גם הוא מגלעיני התמרים שאכל אתו
לדרך ובכל מקום בואו יטמן את הגלעינים בחיק
האדמה למען יצמחו ויגדלו תמרים ליד כל דרך
ויביאו ברכה לכל הנודדים כמוהו. וכך הולך
המדבר השומם ונהפך לאט לאט בזכות אותו האיש
הפלי למקום ישוב וחיים.

מי היה אותו האיש הפלי, אשר במחו
נצנץ רעיון זר ומשנה, לכאורה, כזה, ליסד
בית־ספר חקלאי בשביל יהודים, שלא ידעו מה הם את
ומחרשה ואדמה לעבדה לא היתה להם וישבו בארץ
שממה כמעט בתוך עם פרא למחצה, והממשלה
זידונית, חקיה חקקי־און ושריה שחד ירדפו, –
והאיש הנפלא ההוא הוציא את רעיונו במרץ שאין
כמוהו ובעקשנות מפליאה, ונסיונו הצליח, נשאר
קים לדורות והגיע לתעודתו והוא מביא ברכה לעמו
כיום הזה?

מתי ואיך היה הפלא הזה?

באחד מימי אלול, בשנת תרכ"ח, עמד יהודי
אלזסי אחד על הר ציון, מקף המון רב של נפשות
עלובות ומדלדלות – “יהודי ארץ־ישראל”, וכל הקהל
הזה שומע ובולע את דבריו של אותו נלהב,
שמראהו מראה אדון ארופי – וגם הוא יהודי…

ויהודי זה מתוך התרגשות והתלהבות
נשבע בפני קהל העם והעדה במקום הקדוש הזה,
כי מהיום יתמסר בכל לב ונפש להרים את מצב
היהודים שבארץ־ישראל על ידי עבודה
חקלאית…

והקהל? מי יודע מה היה בלב הקהל
הזה? אך בפניו, בפני אותו האדון, קראו ואמרו:
“בוא והושיענו! אנו רוצים לעבד את אדמת הקדש!
לחיות מיגיע כפינו אנו רוצים!”

ואותו היהודי האלזסי חקר במשך
ששה שבועות את מצב “”אחינו בני־ישראל" אשר
בארץ, ואלה הן הידיעות שאסף:




יהודי ארץ־ישראל שלפני הישוב החקלאי


בסך־הכל היה אז מספרם בכל הארץ – 13
אלף נפש, מחלקים ל“כוללים” לפי המדינות
שבתפוצות הגולה; 90% מהם היו
יושבים בירושלים, בחברון, בצפת ובטבריה
(ארבע ערי הקדש שהקדשו לקברות) ובהם גברים
בוגרים – כאלפים וחמש מאות, ומאלו
כחמשה־עשר אחוז מתפרנסים ממלאכת־יד, מחנונות
ומתגרנות פעוטה, ושמונים וחמשה אחוזים –
יושבים לפני ה', בטלים ומתפרנסים מ“החלקה”
והצדקה לכל צורותיה. יש בהם גם מי שמקבל
תמיכה מיחדה מחוץ – מבנים, מקרובים, או מאיזה
נדיב; אך רבם הגדול חי רק על ה“חלקה” של הכללים בלבד.

הכוללים הללו שולחים שליחים, “שד”רים"
(שליחי דרבנן) לחוץ־לארץ, כל כולל למדינתו שלו,
לאסף נדבות ודמי הקפות של רמבעה“נ (רבי מאיר בעל
הנס). חלק גדול מן הכספים בולעים השד”רים בעודם
בנסיעותיהם, והחלק המגיע לארץ מתחלק בכולל
על ידי ה“אמרכלים” – ל“קדימה” ול“חלקה”; התקיפים והחשובים שבכולל – הללו זכות
“קדימה” להם ומקבלים איש לפי תקפו ויחוסו,
והשאר מתחלק בין יתר התושבים למשפחות, לפי
מספר הנפשות, “חלקה” סתם של פרטות מספר
לנפש, – “גרושים”, שאין בהם גם כדי לחם צר.

העלובים הללו משיאים את בניהם
ובנותיהם כשהם רכים עדין, למען יולידו בנים
וירבה חלק המשפחה ב“חלקה” כרבות הנפשות.
את הבנים הזכרים משלחים הם לתלמוד־תורה
ולישיבות, בכדי שבזכות התורה יגדל חלקם
באותה החלקה. אך לא כל הרוצה נכנס לתורה, ובצר
להם, יש נותנים את בניהם למוסדות של המיסיון
האנגלי, ושם מקבלים אותם ברצון ועוזרים גם
לאבותיהם, וגם־כן בזכות “התורה”, התורה שלהם…
היו מחקרים, שההורים גם מכרו את בניהם למסיון
מחמת דחקם.

העניות והבערות הביאו את האבות על
הבנים לידי התנונות גופנית ורוחנית. תשישות
הגוף, זהמה מנולת, מחלות מדבקות, בערות, הזיות
ואמונות תפלות, סכסוכים ורכילות, מחלקת ומלשינות
– באטמוספירה זו היו נתונים כמעט כל יושבי ערי
הקדש…

וסביב הערים רבה האדמה העזובה
והשוממה מאין עובד, ויהודי דורש אדמה אין בכל
הארץ.

אכן, יש שנעשו נסיונות חקלאיים גם
אז בישראל. – ויזכרו כאן כלם: א) במוצא, שאצל
ירושלים – היה “חקלאי” אחד, שמלאכתו נעשתה על
ידי אריסים ערביים וללא הצלחה. ב) ביפו התישב
יהודי אחד שבא מבגדד, קנה כברת אדמה בעשרים
אלף פרנק ולקח לו גנן ערבי לעבדה, אלא הלז
רמה את בעליו ונצל אותו לטובתו, עד שמכר זה את
אדמתו בלא מחיר וחזר למקום שבא משם. ג) הנדיב
סיר משה מונטיפיורי, בבקרו שנים אחדות לפני
אותו הזמן בארץ־ישראל, בקש להעמיד לנסיון
שתי משפחות עניות על עבודה חקלאית, ולתכלית זו
קנה אצל יפו פרדס אחד והושיב בו את שתי
המשפחות שבחר, וגם תמיכה חדשית עד שיהנו
מפרות הפרדס נתן להם; ומה עשו
אלה? סדרו להם בפרדס בית־תפלה והזמינו
אליהם יהודים מיפו בכדי להתפלל במנין וללמד
תורה. והעבודה? מסתפקים במועט היו היהודים ההם
ודי היה להם בתמיכת ה“שר”, בלבד ובחובות שעשו
על חשבונו… נתיאש מהם ה־“שר”, סלק את חובותיהם
שהתחיבו, והפסיק את התמיכה – והמנין כלו
נתעלם1
ויקירי ירושלים שבימים ההם –
לדעתם, אין לך מלאכה המבזה את בעליה כעבודת
האדמה, שזו אינה ענין אלא לפלח הערבי;
והפלחים אז בארץ – אוי להם ואבוי
לגורלם! – האדמה החרבה לא ענתה את עובדיה לחם.
הללו מצצו ממנה את לחה במשך שנים רבות – ולא
עשו בה מאומה להשבחתה; וכן
עבדו ולא שבעו, ותבואתם הדלה אכלה הממשלה
במסיה והאפנדים בנשכם – ומי פתי ילך להיות
כפלח?

התעשיה גם היא כלא היתה: אך מעט מן
החמרים הגלמיים שהוציאו הפלחים מן האדמה –
כגון צמר־גפן, פקעות משי, זיתים וכיוצא בהם –
היו נשלחים לחוץ־לארץ, ולא היה בהם כדי מסחר
הגון כל־שהוא; הוסף על זה חבור
ארעי וקשה עם מדינות־חוץ ודרכים גרועות
ומשבשות בפנים הארץ – ולפניך ארץ כמעט פראית
והיא חרבה ושוממה…

ואת העם הזה ואת הארץ הזאת ראה אותו
היהודי מאלזס, והוא גם ידע מה שהוא רואה – ואף על
פי כך, או לפיכך, קבל על עצמו “להרים את מצבם”
של היהודים הללו ובארץ הזאת ודוקא על ידי
עבודת האדמה…

ושם היהודי הזה – קרל נטר, והוא מזכירה של חברת “כל ישראל חברים” (כי"ח)
Alliance Israelite Universelle, אשר לעת ההיא
כבר יצא שמה בישראל בשמועות טובות ובגזמאות
המשמחות לבותיהם של המצפים לישועות בכל ארצות
הגולה.

עכשו באה חברה זו לפעל גם בארץ־ישראל לטובת יהודיה – ומי יתן והיה!

אפס, חברת “כל ישראל חברים” תחלתה יפה גם שלא לאור ההגזמה.




תחלתה של חברת “כל ישראל חברים”


החברה “כל ישראל חברים”, כידוע,
נוסדה ונוצרה בשעה שהסיסמה הצרפתית: “חפש,
אחוה ושויון” צצה והשתררה בכמה מדינות
ארופה. נשתחררו עמים מלחצם, לחץ ימי הבינים,
ורק היהודים לתפוצותיהם, רבם הגדול, נשארו
בשפלותם ובכלמתם מדכאים בלחץ של שנאת עמים
וקנאתם כלפנים. אפילו בצרפת עצמה, שהלכה
בראש ההתקדמות ודגל החפש בימינה, גם בה
נהלו תעמולת שנאה ל“אזרחים” היהודים בין כל
שדרות החברה, תעמולה שבעל־פה ובדפוס ובמקומות
פמביים. ובשאר ארצות מה עשו? בגרמניה
ובאוסטריה היו היהודים נתונים למשסה, ועלילות
ושטנות ופרעות וגזרות רעות נתחדשו עליהם פעם
בפעם בכל הארצות – הכל בנסח ימי הבינים.
והיהודים המפזרים והמפרדים במדינות – שום
ארגון כללי, שיוכל בשעת הצרך לדבר בשם
האמה ולתבע את עלבונה – אין להם בעולם. ואם
באנגליה התקימה אז החברה הידועה בשם
Board of deputies ובצרפת ובבלגיה היתה החברה Consistoire Central, וגם היהודי
המפאר סיר משה מונטיפיורי היה יוצא פעם בפעם
לנסיעות רחוקות ומסכנות להשתדל ולבקש על
אחיו העשוקים, – אבל פעלותיהם והופעותיהם של
אלו היו אך ארעיות ובלי כל שיטה ותכנית, בעוד
שהעלילות והשטנות והפרעות היו שיטתיות,
מתמידות ומקיפות ארצות רבות.

והנה בא מעשה מורטורו מבולוניה2 – ונזדעזע “העולם
הנאור”, נזדעזע לא “מאהבת מרדכי” אלא “משנאת
המן” – שכאן מצאו כל “הנאורים” ודברי המהפכה
מקום לעורר את הלבבות נגד הכנסיה הקתולית
ואביה שברומא – לקרא מלחמה על “מורדי האור
ושלטונם”. בכל אפן, זעקת “העולם הנאור” בשם
היהודי באה – והיא שחזקה את ידיהם של נאורים
מישראל להתחיל ביצירתה של חברה יהודית, שתהא
באת־כחה של האמה כלה לתבע את עלבונה
ולדרש את זכיותיה האלמנטריות. ונתמסרו
לרעיון זה צעירים אחדים בפריס – שבעה־עשר
במספר.

גאים היו הצעירים הללו, האמונים עלי
חפש, ולא יכלו לראות בעלבון “החפש” בנוגע
לישראל – וגם המכאוב הלאמי נתן קולו בלבם.
באספותיהם היו דנים בשאלת היהודים הנרדפים
ובשאלת החפש העשוק כאחת; עד
שבאו לכלל דעה, כי דוקא מתוך יהודי צרפת צריך
לצאת כרוז ליהודי כל העולם – ליצר חברה מארגנת,
אשר תעמד בפרץ ותכריח את העולם הנאור
להתחשב עמה. לאחר שקלא וטריא מרבה בהצעה
שעלתה לפניהם, בחרו הצעירים מקרבם ועדה של
ששה חברים והטילו עליה לעבד את תקנות
ההסתדרות ולחבר את הכרוז אל העם היהודי.

וכן נתפרסמו בתחלת שנת 1860 תקנות
החברה “כל ישראל חברים”, שמטרתה נכללה
בשלשת

סעיפים אלו: א) לעבד בכל מקום לשחרור היהודים ולקדמתם המוסרית; ב)
לעזר עזרה ממשית לכל הסובלים מפני
יהדותם; ג) לתמך בידי סופרים,
העובדים להשגת תכלית זו. – ובכרוז, שעם ספר
התקנות, הודיעו על יסוד החברה וקראו לכל איש
אשר בלבו אהבה לעמו וחפץ להועיל – שיספח
לחברה זו, כי “בזה יכבד את דתו, לקח יתן לעמו
וקדמה תבוא לאנושות ונצחון לאמת”. – ובחדש מאי
של שנת 1860 נתקימה האספה המכוננת, אשר בה
נבחרה ההנהלה לועדותיה, – והללו נגשו מיד
לפעלות על פי התכנית שהתוו להן.





בית־הכנסת ובית־הספר






קרל נטר (תקפ"ז–תרמ״ג)




ו“ענינים” לפעל בהם – לא חסרו… ענין
מורטורו גופו ועלילות שונות בארצות שונות עד
עלילת הדם שבסרטוב הרוסית; תעמולת שטנה ודבות רעות בצרפת עצמה:
ומיהודי רומניה, סרביה ובולגריה הגיעו מכתבים
בזעקה לעזרה מפני הרדיפות שלא פסקו. רדיפות
וגזרות נוראות סביב שתו בארצות המזרח ובאפריקה
– בפרס, בתימן ובסוריה, בתוניס, באלג’יר
ובמרקו – ששם כל מושל, כל שיך וכל קדי ואפלו
סתם “מאמין” יכל לעשות וגם עשה ביהודים
“הכופרים” ככל העולה על רוחו. בארצות המזרח
הללו רע ונורא היה המצב גם ברוח: היהודים שם
שקעו בבערות מנולת וברשלנות מדלדלת וכו'
וכו'… כי על כן פלג הועד של חברת “כל ישראל
חברים” את עבודתו לשתים: להגן על כבוד האמה
בארצות המערב בכתבי סנגוריה כנגד כתבי
קטגוריה, ולהלחם עם זה גם להשגת שווי זכיות
ליהודים; ובארצות המזרח יעשה
ביחוד להרים את מצבם הרוחני הירוד מאד ולהכשיר
את הדור על ידי חנוך של השכלה ומלאכה, אם בכדי
להתקים בארצותם ואם בכדי להגר משם לארצות
נאורות.

רבה וגם קשה היתה העבודה לפני
החברה, אבל אנשים בעלי שאר־רוח היו בעזרתה:
אדולף כרמיה, איזידור כהן, מיכאל ארלנג’ר, נרסיס
לון וחבריהם, אשר רצו גם ידעו להשפיע מרוחם על
סביבתם וגם יכלו להשפיע על אחרים מרחוק – ויחד
עמדו על המשמר ועל העבודה. החברה שיצרו היתה
לתכן חייהם, והם שמצאו גם את האמצעים הגדולים
והרבים, אשר עבודתם הרבה דרשה מהם.




קרל נטר מזכירה של חברת כי"ח


ובין אותם שבעה־עשר הצעירים, אשר הרו
והגו את הרעיון ליצירת החברה, היה גם קרל נטר
(שמו העברי היה יעקב קאפל). הוא שהיה גם באותה
הועדה, שחברה את התקנות ואת קול הקורא לעם
העברי, והוא שהיה אחר כך גם מן החברים הפעילים
ביותר שבועד חברת “כל ישראל חברים”.

מוצאה של משפחת נטר הוא מעיר ברגהים אשר בחבל הרין העליון. במפקד
היהודים שהיה שם בשנת 1784 נרשמה משפחת נטר
לקהלת ברגהים. לאחר המהפכה הצרפתית,
כשנתבטלה הזכות העתיקה שנתנה לשלטון
העיר שטרסבורג עוד בשנת 1349
שלא להתיר אפילו ליהודי אחד להכנס לתוכה, עברה
משפחת נטר להשתקע בעיר שטרסבורג. פה בעיר
זו נולד להרב ר' מאיר נטר בן בי“כ אלול שנת תקפ”ז
ונקרא שמו בישראל יעקב קאפל, שנקרא אחר כך
בשם קרל.

ר' מאיר היה איש אמיד, בעל בית־חרשת
לעורות, תורני גדול ואיש משכיל ונאור, וחנך את
בנו חנוך ארופי. גדל הנער והכנס לבית־המדרש
למדעים אשר בעירו, ואחר כך עבר לבית־מדרש אשר
כזה בבלפורט. גמר את חק למודיו ועבר ללנדון,
מקום שם פתח לו בית־מסחר, ובכשרונותיו וחריצותו
עשה גם עשר. פעם בפעם היה סוחר זה בא לרגלי
עסקיו לפריס, עד שהשתקע בעיר זו ויכונן שם את
בית־מסחרו ויצליח גם בה. בפריס יצא לנטר שם
טוב בין כל חוגי החברה, ויהי אהוב ומכבד על
הבריות. כי טוב וישר־לב היה. בנדבת לבו הטוב
היה בא לעזרת זקוקים ומקדיש מזמנו גם לצרכי
צבור; בפריס יסד נטר בית־ספר
למלאכה בשביל ילדי עניים, השתתף ביסוד
חברה, שמטרתה להגן על פועלים ועובדים, וביסוד
בית־מחסה לבעלי־מלאכה עניים מחסרי מעון
ועבודה.

אולם נטר – גם מסחרו וגם עבודתו
הצבורית לא הניחו את דעתו. שאלות גדולות
וחשובות, היוצאות מגבול בית־מסחרו ומגבול
עיר־מושבו, העסיקו את מחו. צרות עמו הרבות לא
נתנו דמי לו – וביתו נעשה בית־ועד לחברים הדומים
לו. שם היו מתאספים ומתוכחים ומבקשים דרכים
במה לעזר לבני עמם הנרדפים בכל מקום, עד
שיסדו את חברת “כל ישראל חברים”. ובאספה
הראשונה של החברה נבחר קרל נטר למזכירה
הראשי.

ומאז התמסר האיש כלו לעבודה זו
ויהי לרוח החיה בכל מעשי החברה ומפעליה. הוא
היה חושב וממציא תכניות לפעלה וגם המוציא אותן
לפעל; ובשעת הדחק היה גם נותן
מכספו לטובת מפעליה. והוא, מלבד עבודתו
במשרד החברה והשתתפותו בישיבות ובאספות,
היה נודד ונוסע בשם החברה לארצות ארופה
והמזרח, לשם אותן הפעלות, שעמדו על הפרק
באותן הארצות בנוגע ליהודים. רוק נשאר האיש
ולא “בנה בית” לו, ויהי ביתו – “בית ישראל”
כלו… תמיד עמד האיש מוכן לפעלה, מוכן בכל שעה
לכתת את רגליו אל כל מקום, אשר חובתו קראתהו
שמה. הביולטנים, שחברת “כל ישראל חברים”
הוציאה בשעתם על המשא והמתן שנהל הועד עם
באי־כח ממשלות שונות בנוגע ליהודים, מעידים
ומספרים על מרצו של נטר ומסירותו לעניני עמו
והבנתו הרחבה והמקיפה בסבך השאלות
האלה.

וזה האיש שבא בשנת תרכ“ח לפעל
בארץ־ישראל בשם כי”ח – ועמד בו ביום על הר ציון
ובפיו בשורת עבודת האדמה בארץ הקדש.




ב הקדמה לישוב חקלאי בארץ־ישראל

השאיפה לא"י ורעיון ההכשרה לחקלאות


שאלת ישוב ארץ־ישראל – מי עוררה
והעמידה לפני הועד של חברת “כל ישראל חברים”
להתענין בה? עוד בשנת 1865 פנתה קבוצת יהודים
מעיר שבץ אשר בסרביה אל ועד חברת כי“ח
בבקשה, לסיע בידם שיצאו להתישב
בארץ־ישראל. אולם חברת כי”ח דחתה בקשה זו,
מפני שלא האמינו, כי ארץ־ישראל תוכל לפרנס
המונים חדשים אשר יבואו אליה, וגם מפני שחשבו
כי יהודי ארופה צריכים להשאר בארצות מושבותם
ולהמשיך את מלחמתם שהחלו על זכיותיהם. גם
יהודי פרס ומרקו, שקצו בחייהם מפני נוגשיהם,
אמרו לעלות לארץ־ישראל. הללו פנו בבקשה אל
הרב הגאון רצ“ה קלישר, שיסד אז את “חברת ישוב
ארץ־ישראל” וגם אל חברת כי”ח. רצ“ה קלישר נסה כבר
כמה פעמים להשפיע על חברת כי”ח בכלל ועל א.
כרמיה בפרט שיעבדו יחד עם “חברת ישוב
ארץ־ישראל” זו שהוא עמד בראשה. והוא שהיה לפה
לפני חברת כי“ח גם בעד יהודי סרביה בשעתם –
ולא הועיל. והנה גם הפעם, לבקשת יהודי פרס
ומרקו, פנה הרב קלישר לחברת כי”ח בהצעה, שתבוא
לעזרת הרוצים להתישב בארץ־ישראל ולהעמידם על
עבודה חקלאית; ובמכתב מיחד פנה גם אל קרל נטר,
ששהה אז במצרים, בקהיר, לרגל
השתדליותיו. מכתבו זה של הרב הגאון פעל על
נטר והלהיב את רוחו לציון. נפשו הרכה נתרגשה
ונתלהבה לרעיון ישוב ארץ־ישראל והחליט לסור
עתה לארץ הקדש, בכדי ללמד את מצב היהודים
אשר שם ולראות מה אפשר לעשות בארץ לטובת אלה
הרוצים לעלות שמה. גם יהודים מקוקז, גורג’ים
שבאו ירושלימה בשנת 1867 על מנת להתעסק
בחקלאות, פנו בינתים אל חברת כי“ח בבקשה לעזר
להם בענין זה. ולכן כאשר נתקבל מכתב מנטר אל
הועד המרכזי, כי מוכן הוא, נטר, לסור הפעם גם
לארץ־ישראל, הסכים הועד לדבר, ובפרט שנטר
כבר עשה שנים אחדות במזרח הקרוב והכיר את
חייהם של היהודים שם. וכן בא נטר מקהיר
לארץ־ישראל בשם חברת כי”ח לחקר את המצב גם שם
ולראות אם אפשר להעמיד שם את היהודים על
הקרקע.

והנה ראה נטר סופם של ה“נסיונות
החקלאיים”, האמורים לעיל, שנעשו בארצנו
הקדושה לפני בואו, ראה וידע עד כמה אינם
מכשרים יהודי ארץ־ישראל לחקלאות; ולכן בא לידי
מסקנה, שצריך ליסד ראשית כל בית־ספר
חקלאי בארץ־ישראל עם חוה חקלאית רחבה,–מוסד
שבו יחנכו הבנים לעבודת האדמה בכדי “להחזיר
את החקלאות היהודית בארץ־ישראל לקדמותה”.

את רעיונו זה הציע נטר בדין־וחשבון
ששלח לועד חברת כי"ח, אשר בו נאמר: “במוסד זה
יכינו מקום מקלט לאלו שיצטרכו להמלט מארצות
גלותם; ולבסוף יכבשו בשלום את הארץ הקדושה,
שאבותינו הכריזו בה על יחוד הבורא בה בשעה
שכל העולם היה שקוע עדין בעבודת אלילים…
ובנוגע לעצמי,” הוא גומר את הצעתו: “לא אחשב את
תפקידי לנגמר עד אותו היום, שבו אראה את מפעלי
מצליח והבטחתי לציון מתגשמת…”




התכנית של בית־ספר חקלאי על ידי נטר


ביחד עם ההצעה הכללית שלח נטר לועד
גם יסודי תקנות, שחבר בשביל בית־הספר, ואלו
הן:

I



א. למוד עבודת האדמה יהיה תחת
השגחתו של מנהל, היודע את דרכי החקלאות;
החנוך והלמודים יהיו בידי מורה אחד.

ב. מספר התלמידים אשר יקבלו בכל שנה – עשרה.

ג. זמן החנוך והלמודים הוא שלש

שנים, באפן שלאחר השנה השלישית יהיו
בבית־הספר שלשים תלמיד.

ד. לתלמידים ינתנו מזונות והלבשה חנם.



II



ה. מתקבלים לבית־הספר החקלאי רק
בני ישראל, בגיל לא פחות משלש־עשרה, ולא
למעלה משש־עשרה, שהם בריאים ויודעים יסודי
הלמודים העברים, חשבון, ערבית וגם קריאה וכתיבה
באחת מלשונות ארופה (לתלמידי בתי־הספר של
חברת כי"ח שבארצות שונות – משפט הבכורה).

ו. הרשות לכל הרוצה, בלי הבדל דת,
לבוא להקשיב כשומע חפשי בלמודי בית־הספר,
אך מספרם של אלו לא יעלה על מספר התלמידים
היהודים.

ז. מלבד מספר התלמידים הקצוב
למעלה, שיתקבל חנם, יקבלו עוד תלמידים
מקהלות אחינו שבכל הארצות – בתנאי: שהקהלות
ישלמו בעד החזקתם של אלו.

ח. בחינות לתלמידים – בסוף כל שנה,
ואחרי הבחינה השלישית תנתן לכל תלמיד גומר
תעודה המעידה על ידיעותיו.

III

ט. מהשנה השניה ומעלה יקנו בכל
שנה אחזות־שדה, להושיב בהן עשר משפחות
מבני־ישראל לעבד את אדמתן ולהתפרנס בה;
האחזות האלה תמכרנה רק ליהודים שיקבלו
לעבודה את התלמידים שגמרו את בית־הספר; ואם לא
ימצאו משפחות כאלה, שירצו לקנות או לחכר את
האחזות האלה, תעבד האדמה על ידי תלמידי
בית־הספר בעזרת החברה והשגחתה, והם יקבלו
בעד עבודתם חלק מיבול עבודתם.

י. המשגיחים יבקשו יהודים
מחסרי־עבודה הראוים לחקלאות, ויעזרו להם
להתישב על הקרקע ויתמכו בהם וילמדום את
הלמודים הנלמדים בבית־הספר ויורו להם את
העבודה.

IV



יא. יסוד המוסד וההשגחה עליו
ימסרו אל חבר מן הועד הראשי של ארצות
המזרח.

יב. בכל שנה יתנו דין־וחשבון
לפני הועד הראשי של חברת כי"ח על דבר המצב
המוסדי והכלכלי של המוסד.

יג. הכסף הדרוש להוצאות המוסד
וכלכלתו יקח מאלה שיתחיבו לנדב בשבילו
שנה שנה בקביעות, וממתנות ארעיות, מן היבול
שתוציא האדמה ומכסף ממכר השדות.




התעוררות והחלטה להגשמת הרעיון


לאחר שעבד נטר את הצעתו ותכנית
העבודה לפרטיהן בא לפריס ונגש לפעלה. בנאומו
אשר נשא באספת חברת “כל ישראל חברים” (בשנת
תרכ"ט – 1868) על ארץ־ישראל, אמר בתוך שאר דבריו:
“ראו, אני נותן לפניכם תכנית מוסד חדש, אשר בו
תוכלו לחנך את הדור הבא ולהרגילו לעבודת
האדמה. על ידו תכינו מקום מחסה ומפלט לאחינו,
אשר היום או מחר, הרבה מהם יברחו ממקומות
מושבותם, משנאת הגוים אליהם. על ידו תרכשו
מעט־מעט את הארץ הקדושה אשר עיני כל ישראל,
כבני הדור הישן וכבני הדור החדש, צופיות
אליה תמיד… ואתם, אדוני, אל יעלה מורא בלבבכם
לאמר: איך נוכל לעשות כדבר הזה? כי אם תשמיעו
קול שופר גדול לכל בני ישראל, המפזרים על פני
כל האדמה, ונוכחתם, כי את אשר חולמים היום,
נראה למחר את פתרונו!…”




4.jpg





דברי נטר אלה, שנאמרו בהתלהבות
אמתית, עשו רשם חזק על כל הנאספים, וגם אדולף
כרמיה, האדם הגדול, נשיא החברה בעת ההיא, נשא
אז משא נלהב ויתנבא על הימים הבאים, אשר בהם
ירבו אחינו לבוא אל הארץ מכל ארצות פזוריהם
ויתישבו בה: “ואז נראה בעינינו ירושלים
חדשה, אשר תהיה בעת הראשונה אך מקדש מעט
לישראל, אולם יושביה לא ילכו עוד בכל יום ששי
לבכות על האבנים, שארית החומה אשר נהרסה, כי אם
ישאו עיניהם אל היושב בשמים ולאדמתם בתקוה,
כי קרובה ישועת ישראל לבוא, – ואז ישוב ויבנה
בה גם ההיכל הגדול, בית אלהינו, וכבימי קדם
יעלו שמה בני ישראל להראות את פני ה'. האח,
באור חדש ירושלים תאיר!…”

את נאומו זה סים כרמיה בהבעת תודה
ושבח לנטר, "אשר עורר אותנו אל הדבר הזה
לעשותו, והוא גם מוכן ומזמן לעבד בשביל הוצאתו
לפעל. ובעד זה ראוי הוא, כי תחול עליו ברכת כל
אחינו.'

גם קול הקורא, אשר שלח הועד אל נדיבי
העם בבקשה לנדב לטובת המוסד החקלאי העתיד
להוצר בארץ־ישראל, נכתב באותה ההתלהבות, בו
נאמר: “ארץ קדושה היא ארץ אבותינו, ערש אמונתנו
ונביאינו וחכמינו. והארץ יש לה סגלה למשך
אליה את תשומת לבם ועיניהם של כל ישראל, – ומה
הארץ חסרה? הלא רק לפתח את מקורותיה
שנסתתמו, לסקל את האבנים המכאיבות אותה
ולעבדה ביד חרוצה – ואז תשוב להיות ארץ־חפץ,
ארץ אשר נשבע ה' לאבתינו לתתה לנו…”

הנה כי כן רואים אנו עד כמה הספיק
נטר לעורר ולהלהיב את הלבבות ברעיונו זה, –
רעיון ישוב ארץ־ישראל על ידי עבודה חקלאית,
שנתן בו גם תכן של גאלה ותחיה, הנקרא
כיום בשם: ציונות… ובישיבות הועד, ביום 11
לינואר 1869, נתקבלה הצעת נטר יחד עם התקנות
הנזכרות שעבד הוא; ולהקמת המוסד ולכלכלתו
במשך שלש השנים הראשונות הקצב סך מאה אלף
פרנק, כי כן העריך נטר את תקציבו. ובזה הגיעה
השעה להתחיל בממושו של הרעיון ובהוצאתו
לפעל.




הרשיון והתנאים להקמת בית־הספר


חשב נטר לשבת בפריס עד אשר יאסף את
סכום הכסף הדרוש; אך קצרה רוחו מלהתמהמה עוד
והוא חזר לארץ־ישראל בבטחון גמור, כי הכסף
הדרוש ימצא, אם רק יתחיל בעבודה.

תחלה נסע נטר ללנדון, לסדר את עסקיו
הפרטיים, בדעתו, כי ישהה הפעם בנסיעתו
הרבה זמן, ושב לפריס, להתראות שם עם ציר
תרכיה, ג’מיל־פחה, ולבקש ממנו, כי יתמך
בהצעתו לפני הממשלה להקמת מוסד חקלאי
ליהודים בארץ־ישראל, – מוסד שיביא תועלת גם
להשבחת המצב החקלאי בארץ בכלל, מאחר
שיקבלו אל תוכו גם משאר בני הדתות שבארץ.
ובתזכיר שמסר נטר לידי ג’מיל פחה היו חמש
דרישות אלו: א. שטח אדמה חנם לבית־הספר. ב.
אחזת־אדמה שבית־הספר יוכל להשתמש בו בשעת
הצרך על ידי חכירה. ג. לפטר ממס את האדמה
החכורה במשך עשר השנים הראשונות. ד. לפטר
ממס את כל החפצים, שיובאו מחוץ־לארץ בשביל
המוסד. ה. שבית־הספר יעמד תחת פטרנותו של
השלטן.

ג’מיל־פחה הבטיח עזרתו לדבר זה, ושלח
את התזכיר לעלי־פחה, הויזיר הגדול בקושטא.
ונטר לקח אתו מכתבי המלצה מאת אדולף כרמיה
לעלי־פחה ומשני ויזירי־החוץ, הצרפתי
והאנגלי, לבאי־כחם שבקושטא. ובארבעה־עשר
לאוגוסט, שנת 1869, הפליג נטר באניה ממרסיל ובא
לקושטא בכ"ט בו; ומיד, באחד בספטמבר, נתקבל
נטר לראיון אצל הויזיר הגדול עלי־פחה, ומתוך
השיחה נודע לו, לנטר, כי במועצת הממלכה
מתיחסים כלם להצעתו ברצון.

בשמיני בספטמבר הזמן נטר
להשתתף בישיבת המועצה ונתנה לו הרשות להגן
על הצעתו. בהשכל ובדעת דבר נטר לפני המועצה
– ונתקבלה החלטה למסר את הענין לרשיד־פחה,
מושל סוריה, שהיה אז בקושטא, והטילו עליו
להודיע בזמן קרוב את ההחלטות שיקבל בנדון זה
הוא בהסכמתם של באי־כח חברת “כל ישראל
חברים”, אחרי בואם אל המקום.

בכ“ט בספטמבר בא נטר בלוית
אגרונום, צרפתי צעיר אחד, לבירות, ומשם באו
בדרך היבשה ליפו. התחילו תרים ומבקשים
בסביבת יפו מקום מתאים למטרת המוסד, עד שבחרו
ועמדו על אותו השטח שעליו נוסד אחר כך
בית־הספר החקלאי. רשיד־פחה הסכים לתת לחברת
“כל ישראל חברים” את השטח אשר בחרו, ועם
הרשיון שנתן לו מאת מושל סוריה, חזר נטר ונסע
לקושטא. שם קבל את ה”פירמן" המבקש מאת
השלטן שנתן בשלישי לחדש מוחרם שנת 1267, הוא
חמישי לאפריל 1870, וזהו עקר תמציתו:

א. המוסד שנקרא בשם: בית־הספר
החקלאי של חברת “כל ישראל חברים” יעמד תחת
השגחת ויזירת ההשכלה ותחת חסותו של השלטן,
והוא נכלל במספר בתי־הספר התרכים. מספר
התלמידים יהיה משלשים עד ששים וזמן הלמודים
שלש שנים; ואף על פי שבית־ספר זה נוסד בשביל
בני ישראל – קבל יקבל תלמידים גם מבני שאר
הדתות. גיל התלמידים צריך להיות משלש־עשרה
ועד שש־עשרה שנה והם צריכים להיות נתינים
עותומנים וכו'. בבית־הספר ילמדו את תורת החקלאות
ושאר המדעים הקשורים בה.

ב. הממשלה מחכירה לחברת כי“ח
בתשלום שנתי של שבעת אלפים וחמש מאות
גרושים תרכיים (אלף ושבע מאות פרנק) את אלפים
שש מאות דונם האדמה הנמצאת בפלך ירושלים,
שאותה דרשה חברת כי”ח ושנמדדה והגבלה על ידי
הממשלה המקומית. הקרקעות הללו יהיו מחכרים
לחברת כי“ח כל זמן שבית־הספר יתקים על פי
התנאים שהצעו ונתקבלו. לשם הנחה מיחדת,
פוטרת הממשלה את החברה מתשלומין אלו במשך
עשר השנים הראשונות, וכו'. מס ה”עשור", שצריך
יהיה לגבות מן היבול של שדות בית־הספר, נתן
ינתן שנה בשנה לבית־הספר כתמיכה מאת הממשלה
ואם חלק מן היבול ישלח לחוץ־לארץ יגבו ממנו
רק את מס המכס בלבד. כל הדברים שיובאו
מחוץ־לארץ לצרכי בית־הספר חיבים בתשלום מכס
חוץ ממכשירי החקלאות וכו' וכו'.

עם פירמן זה מהר נטר ליפו, לאותה כברת
ארץ קטנה, שבחר בשביל מוסדו משא נפשו –
ובהתלהבות נגש לעבודתו.




ג “מקוה־ישראל” בתחלתה

מוסד בהבנותו על ידי קרל נטר


שומם היה המקום וריק, ראשי גבעותיו
קרחה' ושפלתו – בצות עם יתושי־קדחת. ונטר,
בודד ויחידי בסביבה זרה, בעצמו הוא עושה ודואג
לכל דבר ולכל פרט קטן.

אנשי הכפר הקרוב יזור שכנים רעים
וזועפים היו לו; הם חמדו להם את החלקה הזאת
הסמוכה לגבולם, וחלמו על הזדמנות שתבוא לידם
ויבלעו שטח זה לעצמם, – והנה “יהוד” זר בא ו“גזל”
את זה מתחת ידם. ומשבא נטר לתחם את המקום,
נזעקו עליו תושבי הכפר בהמוניהם, הקימו שאון,
חרפו ואימו עליו – ואחר כך גם נסה נסו להוציא
את איומיהם לפעל.

חייו של נטר היו בסכנה, אפלו לאחר
שהוקמו הבנינים ובחוה חיו עוד אנשים אחדים, כי
לא פעם התנפלו עליו תושבי הכפר. המצב היה
חמור מאוד ודרש את התערבותם של הקונסול הצרפתי
ושל ויזיר הענינים החיצוניים, – ונטר לא חת מפני
כל ועשה את שלו.

בימים הראשונים היה נטר גר במערה,
שחפרו למענו בתוך החוה, אחר כך בנו לו צריף
של קרשים. וכל זמן הבנות הבנינים והכשרת
הקרקע נמצא נטר בחוה להשגיח על העבודה
ולשמר על חמרי הבנין ויתר הרכוש מפני גנבים
בלילה. ואם נפצע איש בעבודתו – ויהי נטר גם
לחובש ולרופא.

והעבודה נעשתה בזריזות רבה. עוד לא
עברו שלשה שבועות לשוב קרל נטר מקושטא – וכבר
הספיק לחפר באר, שנתנה מים זכים בשפע,
והשטח נמדד ונחלק לכל סוגי החקלאות: מאה
וששה־עשר הקטר לפלחה, שמונים הקטר לכרמים,
שלשים לנטיעות שונות, ולפרדסים – שנים־עשר
הקטר.

חפרו תעלות והניחו את היסוד לבנין
גדול, אשר ארכו ששים וארבעה מטר ורחבו
אחד־עשר מטר, והוא נועד בשביל ששים תלמיד,
והתחילו חוצבים אבנים מתוך הרמה אשר בתוך
החוה, היא רמת יצחק, והקימו את הקירות.

ליד הבנין הגדול, משמאל, התחילו
בונים עוד בנינים קטנים: בשביל המשרד,
בתי־המלאכה ומחסנים וגם דירות למורים
ולשמשים. לרמות אשר בחוה קרא נטר שמות מן
התורה: רמת אברהם, רמת יצחק, רמת יעקב, רמת שרה
וכו'. לבקעות קרא בשמות: שמואל, רבקה, רחל.

והעבודה נעשתה לכל מקומותיה. בכל יום
היו עובדים מארבעים עד שמונים פועלים, וכלם –
בהשגחתו של נטר, וכמה פעמים ביום היה צריך
לנסע ליפו לקנות חמרים שונים לרגל המלאכה
ולנהל משא ומתן עם הערבים ועם אנשים שונים,
בחרבוני קיץ ליד דרך, שעוברים עליה כל מיני
אורחים־פורחים, בקרבת כפר, שיושביו מתנכלים
עליו לרעה, עבד עבד נטר מתוך שמחה בראותו את
חזון רוחו הולך ומתממש. עובד האיש ומצפה ליום,
שהבית יתמלא תלמידים עברים, העתידים להיות
החלוצים הראשונים של “החקלאות היהודית
בארץ־ישראל” והם יפוצו בארץ ויפיצו את
נסיונותיהם וידיעותיהם גם בין אחרים; שדות יקנו
ויושיבו ויעבדו אותם למחיה, וחקלאים בקיאים
וממחים יקומו, אשר יאהבו את אדמתם, אדמת הקדש,
ויעבדוה, והם הם יתחילו תקופה של חיים חדשים
לישראל בארצו “ואשר אנחנו חולמים היום נראה
מחר את פתרונו”…




5.jpg


דיש



6.jpg


קציר תלתן



7.jpg


חריש



8.jpg


הדרכת תלמיד בעבודה בטרקטור






כך עבד קרל נטר במרץ רב ובלי לאות עד
אשר הכין וסדר הכל. ובשבת פרשת “בחקותי”
עשה יום חנכה לבנין בית־הספר. ולא ידע נטר עדין
מה יהיה שמו של המוסד אשר הקים. פתח ר' גרשון
החיט, שהביאו קרל נטר מירושלים לתפירה בחוה,
ואמר לו: בהפטרת השבוע קראנו “מקוה־ישראל –
מושיעו בעת צרה, וגומר”… ותכף ומיד הסכים נטר
והחליט – ויהי שם המוסד: “מקוה־ישראל” עד
היום.

“מקוה־ישראל” – את השם הזה דרש
דרש קרל נטר, כשנשאל עליו לאחר כן על ידי חבר
של ועד חברת כי"ח, דקטור לנדסברג, ופרשו בג'
פנים: “תקוה לישראל, כנוס לישראל; וכשם
שמקוה־מים מטהר, אף עבודת האדמה תטהר את
ישראל ממחיה בזויה”…




התלמידים הראשונים במקוה ישראל.


הכל היה מוכן כבר לתורה ולעבודה – חסר
היה רק תלמידים. אבל גם אלו יהיו – אמר נטר: צריך
לפנות אל כל אלה היהודים הספרדים, האשכנזים
והגורג’ים, אשר התחננו אליו אז, בהיותו בפעם
הראשונה בירושלים לאמר: “תן לנו עבודה בשדה
ובכרם להחיות את נפשנו, כי למאות ולאלפים
יהודים בארץ הקדושה, הרוצים לעבד את עבודת
האדמה”… כעת אל אלה ה“מאות והאלפים” יבוא נטר
ויאמר: לפני שנתים בעמדי על הר ציון נשבעתי
לכם על תקופה חדשה כי תבוא – והנה תחלתה.
תנו את בניכם להתקינם לעבודת הישועה!

אך מה גדל מפח־נפשו בהוכחו, כי
יקירי ירושלים, רבניה ופרנסיה, אלה אשר
בשלח הורים את בניהם למיסיון לא מחו בידם,
מתנגדים דוקא למקוה־ישראל, וגם התעוררו
והתריעו על הסכנה שבמוסד חקלאי זה, והתחילו
“אומרים”… אומרים: יהודי זה אינו אלא ציר שלוח
מאת המיסיון, ובית־הספר שהקים בא להדיח את בני
ישראל מעל אלהיהם. – ואומרים גם להכריז “חרם”
עליו ועל המוסד… כי על כן יראו ההורים מפני
גבאי החלקה מתת את בניהם לבוא למקום סכנה זה.
לבל יאבד להם חלקם ב“חלקה”, ואף משפחה אחת לא
היתה בארץ־ישראל שתשלח את אחד מבניה
לבית־הספר החדש.

נסע נטר ירושלימה לבקש שם תלמידים
ולא מצא… אז יפתה נטר ארבעה נערים שהסתופפו
בבית־הספר של המסיון, ובהחבא הוציא אותם
מירושלים לילה והביאם לבית־הספר שלו,
למקוה־ישראל. אחר כך נסע למצרים, לסמירנא,
לקושטא ולסלוניקו ואסף יתומים אחדים ספרדים
ותימנים, והביאם אתו למקוה־ישראל.

גם אחדים מתלמידי בית־הספר לבנים,
אשר פתחה חברת כי"ח ביפו בשנת 1869, נסה נטר
להעביר למקוה־ישראל3. ובכדי
למשך את לב ההורים, שלא ראו שום “תכלית” בעבודת
האדמה, הודיע נטר, כי במקוה־ישראל ילמדו גם
אמניות שונות: סנדלרות, חיטות ונגרות; ובאמת
פתח מיד שני בתי־מלאכה לנגרות ולנפחות;
ולאחר כך פתחו ליד בית־הספר גם
בורסקי4; ואת הגננות ועבודת־האדמה למדו, לפי שעה, רק דרך אגב.
אבל גם “תקנה” זו לא הועילה הרבה…

אכן, תכלית בלמודי החקלאות אף קרל
נטר עצמו לא ראה עדין. כי באמת מה יהיה סופם של
הצעירים הללו לאחר שיגמרו את בית־הספר? אנה
יבואו עם ידיעותיהם והכשרתם לעבודה? אדמה
בשבילם אין, ולעבד אצל אחרים – אצל מי? ובכל
הארץ אף חקלאי יהודי אחד אין… בשאלה זו בא נטר
במכתבו (מן רביעי ליולי, שנת 1871) לפני הועד של
חברת כי"ח; בו הוא שואל: “האם באמת חנך נחנך
עובדי אדמה ויוגבים בארץ, למען ילכו אחר כך אל
כל פנות העולם לבקש להם מחיה?” – והריהו מציע
עם זה לועד הצעה חדשה: “להוציא באחריות החברה
אבליגציות נושאות רוח ולקנות בכסף זה אדמה
בארץ־ישראל, אשר יתנוה לחניכים שיגמרו את
בית־הספר על פי תנאים הטובים לשני הצדדים.”
והוא מאיץ בועד למהר לעשות זאת – “כי השעה שעת
רצון, והממשלה מוכנה למכר כפרים רבים ואחזות
גדולות בגליל וביהודה, ואפשר יהיה לקנות אדמה
טובה בזל.”

כך חשב נטר על אדות תלמידי המוסד
וכבוש הארץ על ידי עבודת האדמה. ואולם – עוד “לא
אכשר דרא” בחברת כי"ח, כשם שלא הכשר הדור גם
בתלמידים הגונים… היחידים שנכנסו לבית־הספר
לא נכנסו אלא מפני שנתן להם שם כל מחסורם
חנם, תלמידים מפקפקים, שאי־אפשר היה לסמך
עליהם שיהיו נשארים ללמד בתוך המוסד שלש
שנים רצופות – ועל אחת כמה וכמה, שיהיו מהם
פיונרים־חלוצים לעבודת האדמה. “אחזות גדולות
עומדות להמכר” – אך אנשים שילכו לעבד באחזות,
אשר חשב נטר לקנות, אנשים אשר יאבו להאחז על
ידי עבודה באחזות אלו, לא נראו בכל אפקה של
ארץ־ישראל. אבל עבדה מעציבה זו אך הוכיחה לאיש
כנטר, שהוא צריך לעבד, לעבד בקביעות ובאמונה,
להכשיר את הדור ולהכין לו גם קרקעות!




עבודת נטר במקוה־ישראל וסכומה


לעבד – אבל “עבודה” כזו, הלא דורשת לא
רק התמדה, אלא גם כסף רב – והכסף מאין ימצא?
וכסף לא היה אפילו כדי החזׇקׇתו ושכלולו של
בית־הספר עצמו. משהתחיל נטר בעבודתו, נוכח
מיד, כי לא רק הסכום של מאה אלף שדרש בראשונה
בלבד, אלא גם מאתים אלף פרנק לא יספיקו לכך,
והועד של חברת כי"ח באותו הזמן עשיר היה
בצרכים גדולים ובהצעות רבות וטובות, אך לא
בכסף, ולא היה יכל להמציא לנטר את הסכומים
שדרש, והיתה סכנה, שתבוא חלילה הפסקה
בעבודה.

התחיל נטר מחפש בעצמו ולמצא
“מקורות” לכסף. ומקור ראשון שמצא – הוא כיסו. הוא
עצמו הרים עשרים וחמשה אלף פרנק מכספו
לטובת המפעל וגם פנה לאנשים שונים בבקשה
שיתמכו במוסד. מובן מאליו כי בשעה שנטר
הזקק לדאג לכספים, בכדי גמר המוסד ושכלולו, לא
יכל היה לחשב עוד גם על סכומים גדולים הרבה
מאלו, לרכישת קרקעות; והועד המרכזי של
חברת “כל ישראל חברים”, שהאמין, כי אחרי שלש
שנים הראשונות יהא המוסד חי הנושא את עצמו,
נתיאש כבר מכל אותו הרעיון, בראותו כי המוסד
עולה לו בדמים מרבים והתוצאות – אפס.

התחילו חברי הועד רוגנים על
“הדמיונות והשגעונות” של נטר. והגיע הדבר
לידי כך, שבשנת 1873 שלח הועד את סגן נשיאו אז,
את מר ש. גולדשמידט, לנסע לארץ־ישראל, בכדי
לבקר את המוסד המשנה הלז ולהוציא עליו
משפט.




9.jpg


ש. גולדשמידט




גולדשמידט בא אל המקום ושהה
והסתכל בו זמן ידוע ובדין־וחשבון, ששלח
לועד המרכזי, הוא בא כמלמד זכות על מעשי נטר.
הוא כותב, כי הרשם שעשה עליו המוסד יפה הוא ואין
הוא מתיאש ממנו, שיהא מוסד זה בימים הבאים
נושא את עצמו, “אם רק יכינו לו עוזרים טובים
וירכשו לו מספר צעירים, שילמדו בבית־הספר
ושידעו אחר כך לעבד את האדמה הפוריה באקלים
יפה זה של ארץ־ישראל. וכעת טעון המוסד הלואה
לזמן ארך של שנים בשביל בנינים וסלילת דרכים
והשבחת הקרקע; וכמו כן זקוק הוא לאיש ממחה
שינהל את האחזה… אבל גם הכספים שהוציאו עד
עכשו לא הוציאו לשוא. כי ישנם בנינים, דרכים,
שדות מעבדים, בהמות, מכשירים, וגם נסיון טכני
וכללי.” וכו'5. מאותו דין־וחשבון
רואים אנו, כי בבית־הספר היו אז רק “שנים־עשר
תלמידים, ושני בתי־מלאכה לנגרות ולנפחות,
אשר בכל אחד מהם עובדים שני תלמידים, תחת
השגחת מורים יונים”. ומבטיח הוא גולדשמידט,
לכשיבטלו המשפטים הקדומים בקהל
ארץ־הישראלי נגד החקלאות – יבטלו גם
בתי־המלאכה, שאינם מתכנית המוסד, וסוף סוף
יגיע המוסד לתעודתו.

אכן, אשרי המאמין ומצפה; אך נטר
באמונתו לא רק מצפה היה אלא גם עבד עבד, ולא
מתוך הסכמה ושבח למעשיו… ארבע שנים עבד
עבודה שאינה פוסקת ושאינה נותנת גם ספוק
בפרי מעשיה, עבד מתוך יסורים והתלבטיות
ארבע שנים – שנה אחת של בנין ושלש שנים של
הנהלה – נתן לדבר שאינו יכל לזוז ממקומו. הוא נהל
את המוסד וגם השתדל לחבבו ולתת לו שם טוב
בקהל. המנהל הזה, אדם הרגיל לחיי לנדון ופריס
מתוך עשר, היה גם אוכל יחד עם התלמידים – תמיד
היה עמהם בכדי להשפיע מרוחו עליהם; משתדל
עמהם – לאמץ את ידיהם ולעודד את לבם, לחבב
עליהם את המוסד ואת האדמה ועבודתה. וכל העבודה
הקשה הזאת יחד עם המלחמה הפנימית בין תקוה
ויאוש ובין התחלות ואכזבות עשתה סוף סוף את שלה
– היא הרסה את בריאותו של האיש הדגול והנמרץ
הזה וגזרו עליו הרופאים לנסע מיד לארופה
להתרפא שם ממחלת לבבו – לב עברי כואב…

וביום שני לאוגוסט שנת 1873 פרש נטר ממקוה־ישראל שלו והפליג בספינה מיפו.

הוא פרש – ותחתיו נכנס לשמש בהנהלה אדם אחד מר שמש מבגדד. –

כארבע שנים נשא מנהל זה את משרתו
במקוה־ישראל (1873־77) וזכרון טוב לקדמת המוסד לא
השאיר אחריו.

מוסד עקר עומד בריקנותו… מקוה־ישראל
– בנים אין לו; והיחידים שישנם – אין כל
מקוה מהם…




ד ממלאכות למלאכות




קרל נטר במלאכיות פוליטיות


לאחר שרפא נטר קצת את בריאותו
ההרוסה בפריס נכנס שוב לעבודת “כל ישראל חברים”
הכללית, עבודה אשר מצודתה נפרשה בכל חלקי
“העולם הישן” ולא רק בארצות “החשך”, אלא גם
במדינות הנאורות – עבודה בחיים ובספרות, –
ספרות של אפולוגיה שבאה להוכיח, כי לא אשמנו
מכל עם וכו'.

בשנת 1876 שלח נטר לקושטא להגיש
תזכיר בשם היהודים לפני המועצה של צירי
הממשלות, שנתאספו שמה לדון על העול הנעשה
בחצי האי־הבלקני לעמי הנוצרים שם. אלה
שערכו את התכנית למועצה זו, שכחו כי “במקום
המעשה” הזה ישנם גם יהודים, הסובלים לא פחות
מן הנוצרים; ולשכחה זו שמו לב “אגדת אחים”
הלנדונית וחברת “כל ישראל חברים”, וקראו ועידה
לשם זה בפריס, בהשתתפות באי־כח מקהלות
היהודים שבכל ארצות ארופה – ומטעם הועדה
הזאת נבחר נטר לבוא בתזכיר לפני המועצה
בקושטא, ולנהל משא ומתן עם באי־כח הממשלות
על זכיותיהם המקפחות של היהודים תושבי
הבלקנים. ונטר עשה בקושטא זמן־מה, אלא מתוך
שהמועצה הזאת לא העלתה בידה דבר מלבד את
המלחמה בין תרכיה ובין רוסיה, שפרצה בשנת


מובן, כי עד לשאלת היהודים לא הגיע
הדבר…


ובנפש מרה עזב נטר את קושטא ויסר
למקום אחר שבמזרח הקרוב – לארץ־ישראל, לראות
את הנעשה במקוה־ישראל נטע שעשועיו וישב שם
חדשים אחדים. ה“נחת” שראה נטר שם בהנהלתו של
מר שמש הבגדדי – אפשר לשער; הוא חזר לצרפת
שבע רגז – ובכל זאת, כנראה, לא משולל
תקוה…

לא ארכו הימים וחזר נטר למלאכותו
הפוליטית, שיצא בה מטעם חברת “כל ישראל
חברים”. בשנת 1876, ולא הספיק, כאמור, לעשות בה
כלום. שכן משנתאספו בשנת 1878 (מן שלשה־עשר
ביוני עד שלשה־עשר ביולי) צירי שש ממשלות
ארופה לועידת ברלין, לבקרת חוזה השלום הידוע
שבין רוסיה ותרכיה, – שלח נטר גם הפעם על ידי
חברת “כל ישראל חברים”, הוא בלוית עוד שנים
מחבריה, לעורר את דעת צירי הממשלות על מצבם
הקשה של יהודי הבלקנים, וגם על אלה שברומניה
וברוסיה “הנאורה” גופה… מתוך הביולטנים של
הימים ההם אפשר לראות עד כמה קשה היתה עבודתו
של נטר באותו הקונגרס וכמה מרץ, זריזות והתמדה
השקיע במשאו ומתנו עם צירי הקונגרס;
והתוצאות – לא כאן המקום להערכתן. הכל יודעים,
כיצד שמרה רומניה את החלטת הקונגרס, בפרט
שאותו משא ומתן נמשך זמן רב לאחר הקונגרס עד
תחלת 1880…

ובשנת 1880, בהתאסף באי־כח ממשלות
ארופה למדריד לדון באמצעי ההגנה על נתיניהן
במרקו, שלחה חברת “כל ישראל חברים” שוב את נטר,
ביחד עם וניציאנו, להעמיד את השאלה גם על דבר
יהודי מרקו האמללים והמדכאים, שחייהם הפקר והם
נתונים בידי המרקונים הקנאים והפראים לרציחה,
לשד ולבזה כמעט יום יום. ונטר מלא גם את שלחתו
זו כדרכו תמיד באמונה, ונכתב בספר־האמנה
להקל על היהודים ממשא הגזרות, לתת להם זכיות
ולהגן עליהם בפני ההמון הנבער והקנאי. הצלחה
זו אמנם היתה להלכה יותר מאשר למעשה, אבל גם
להלכה זו היה ערך חשוב.

כך בא בכל פעם מארע חשוב אחר ומשך
אליו את נטר בכל כחו והסיח את דעתו בעל־כרחו
ממקוה־ישראל ומרעיון “החקלאות היהודית
בארץ־ישראל”, משא נפשו ונדרו אשר נדר. נגמר
הקונגרס המדרידי והנה באה שנת 1881 ופגעיה –
היא שנת פרץ הפרעות הידועות, ברוסיה הכבודה
בין הממלכות הנאורות… ושוב מלאכות לנטר,
מלאכות שאינה נעימה כלל.




נטר בעבודתו בין פליטי רוסיה ורומניה


נפתולי אלהים נפתלה חברת כי“ח עם
ממשלות הזדון רומניה ועם “אמא־רוסיה” בראש.
השתדלה החברה להשפיע על רבי הממלכות,
הקימה מליצי ישר לישראל מבין סופרים ומלמדים
נוצרים, אנשי שם, אשר עמדו לימין היהודים
הסובלים ברוסיה. אך המצב הלך הלך ורע עד אשר
באחרונה פרצו הפרעות הנוראות בכל תחום
המושב ברוסיה. רבבות אנשים חרגו ממקומותיהם
להגירה; זרם גדול של נודדים שטף מפני הפחד
והאימה מ”תחום המושב" שברוסיה וגם מערי
רומניה, ומגמת פניהם – גם הם ברבם הגדול לא
ידעו לאן. שדודים ומדכאים, רעבים וערמים עזבו את
מקומות מושבותיהם ויעזבו את גבולות ארצם בלי
דעת מה יביא להם יום מחר. מחלות ומגפות פרצו בין
הגולים ומצבם היה מיאש. אז התחילה חברת “כל
ישראל חברים” לארגן ועדים בערי־הספר, אספה
כספים ושלחה אנשים מקרבה לטפל באמללים
האלה. ועד כזה יסדה גם בברודי.

כי שם, בברודי אשר בגליציה, נאספו
כחמשת אלפים פליטים – ואליהם ולרוחתם מהר נטר
בשליחות חברת כי“ח, להושיט להם עזרה ולסדר
לפניהם את ההגירה לארצות הברית. באהבה רבה
וברחמים גדולים טפל נטר באמללים האלה וכאב
רחמן דאג לכל מחסוריהם, לא חס על בריאותו ולא ידע
מנוחה. בין הפליטים היו הרבה זקנים, חלשים,
בעלי מום, לקויים ברוחם, אלמנות ויתומים, שבשום
אפן אין לשלחם לארץ חדשה, שרק אנשים בריאים,
המכשרים להסתגל לתנאים חדשים ולעסק גם בכל
עבודה קשה – יכלים לבוא אליה, אבל הללו רק דרך
אחת היתה לפניהם – לשוב למקום שבאו משם, אל
ארצם ואל מולדתם. אך הדבר היה למורת רוח להם
ותהי הצעקה גם על נטר הטוב הרחמן ויחרפוהו;
וכמה פעמים אמרו גם להכות את “עוכר ישראל” זה…
ומי אדם אשר יוכל שאת טרחם ומשאם ותלונותיהם
של המונים קשי־יום ואמללים אשר כאלה? – אך נטר
נשא בדומיה, נשא למעלה מכח אנוש, וקבל את
היסורים מתוך הכרת תפקידו החשוב וחובתו לעמו
העלוב האמלל מכל העמים. והוא נשאר על משמרתו
ועל עבודתו בברודי יומם ולילה, עד שגמר את אשר
החל6.
וגם שם, בהיות נטר עמוס טרדות ודאגות
עבודתו הכבירה בברודי, לא הסיח דעתו
מ”מקוה־ישראל" שלו ושלח משם אל המוסד הזה
עשרים ושמונה יתומים פליטים מקרבנות הפרעות,
תלמידים לחקלאות.

אכן “החקלאות היהודית בארץ־ישראל”,
אשר חזה קרל נטר מאז – כעת הגיעה שעתה; תנועת
“חבת ציון” החלה… ומשגמר נטר את עבודתו
בברודי ושאר תחנות ההגירה, חזר שוב לראות
בארץ־ישראל ובמקוה־ישראל אשר בה.




ימי קרל נטר האחרונים במקוה ישראל


ב־30 באוגוסט שנת 1882 בא נטר
למקוה־ישראל. בקור זה הסב לו הפעם נחת־רוח:
שאלת הישוב החקלאי בארץ־ישראל עלתה אז על
הפרק, ונטר אמנם ראה את כל המעצורים שבדרך
הפתרון, אבל הוא ראה שם טפוס חדש לעבודה זו, –
פועלים עברים מהביל״ויים, ונתענין בהם עד מאד.
באלה הצעירים שעזבו את האוניברסיטאות ברוסיה
ובאו לארץ־ישראל להתעסק בעבודת־האדמה, ראה
נטר מעין אתחלתא להתגשמות רעיונו. הוא מצא אותם
בחפרם ובעדרם את אדמת מקוה־ישראל, בא אתם
בדברים, עודדם גם בשעה שהדגיש להם עד כמה
קשה היא הדרך שעמדו עליה; ומצדו אמר לבנות
בשבילם דירה מיחדת בחוה “מקוה” להגדיל את
משכרת עבודתם שם וגם לתת להם אדמה להתנחל.
כמו כן כתב לרב הכולל הפריסי, מר צדוק כהן,
שישתדל ויבוא לעזרת בא־כחה של
“ראשון־לציון” (שנוסדה אז) בהשגת ההלואה
שבקשו. התכונן אז נטר לפעלות והתחיל לפעל
בארץ מתוך תקוה חדשה: הוא ראה הפעם בחוה
“מקוה־ישראל” שדות מעבדים, הכרמים והפרדסים
אף הם שמחו את עיניו; והוא מצין בהרצאתו לועד
המרכזי מתוך נחת־רוח, כי “משתלות
מקוה־ישראל הן היחידות במינן בארץ. והכל באים
לקחת מהן נטיעות; יש גם יין נחמד מכרמי
מקוה־ישראל התופסים שטח של ששה הקטרים;
חמשה־עשר אלף תפוחי זהב נמכרו בשנה זו
מהפרדסים, גם מספר אתרוגים מהדרים וכשרים
נקטפו הפעם בראשונה.” ובכן התחיל מפעלו נושא
פרות – וחיתה רוח האיש, ותקותו שעשעה אותו, כי
עתה סוף־סוף בא המוסד החקלאי לתעודתו, התעודה
אשר נשבע לה על־הר ציון מאז, לפני כחמש־עשרה
שנה. התעודה שסכם אותה נטר באלה הדברים –
דברים פשוטים וברורים:

“לחנך את הדור החדש בארץ־ישראל
בעבודת האדמה; לתת לחם ומחיה לחלק חשוב של
בתי ישראל אשר שם. ולהכין מקום־מקלט להמונים
שיכרחו לנדד מארצותיהם, למען יבאו ויכבשו
להם בשלום את הארץ” – – –

ורבות מחשבות לפעלות היו בלב האיש
הזה עתה לעתיד הקרוב ולעתיד הרחוק – אך פתאם
באמצע תשרי שנת תרמ“ג חלה נטר וימת בי”ט
בו…7




ה מנהלי מקוה־ישראל


ראינו, כי סוף סוף בשנת תרמ“ג הגיע
המוסד כדי מצב הגון במדה ידועה ומיסדו קרל
נטר ז”ל מצא בו נחומים. ואמנם לאחר מותו של נטר
נשארו עוד בועד כי“ח גואלים למוסד חקלאי זה
שבארץ־ישראל ותמכו בו מרחוק. ביניהם הנודעים
ביותר: ש. גולדשמידט, אשר נדב לטובת המוסד
סכומים הגונים, ונרסיס לון. זה האחרון היה מזכירה
של חברת כי”ח לאחר נטר, ומשנת 1894 היה גם נשיאה
עד שנת מותו (1915). הוא היה יהודי יפה, תלמיד חכם
ענו ועסקן נאמן ופעיל והוא הוא שעשה הרבה לטובת
מקוה־ישראל ולשכלולה. ואולם בכל רצונם הטוב
הרי רחוקים היו היהודים הטובים האלה מהמוסד
במקום וגם היו עסוקים וטרודים באלפי ענינים
אחרים, וגורל התפתחות המוסד היה נתון רק בידי
המנהלים שעסקו בתוכו. כי על כן בחפצנו
להסתכל בסדר התפתחותה של החוה
“מקוה־ישראל” ובית־ספרה צריכים אנו לצאת מעתה רק
בעקבות המנהלים ששמשו במוסד זה.




10.jpg


מראה בחורשת אקוליפטים



11.jpg


נרסיס לוין





ההנהלה הראשונה


בכלל, היו עשר שנותיה הראשונות של
מקוה־ישראל שנות כשלון לה. שלשה מנהלים
שמשו בה במשך אותו הזמן, בזה אחר זה – ואף
אחד מהם לא היה ממחה לדבר. הראשון, קרל נטר עצמו,
עם כל כשרונותיו, אהבתו ומסירות־נפשו העדינה
למפעלו זה הרי לא פדגוג ולא אגרונום היה, ורק
מאהבתו הגדולה לילד־שעשועיו זה עזב את כל אשר
לו בידי אחרים והוא הקדיש את כל זמנו ומרצו לו.
הוא הספיק להקים את המפעל, אך לא לנהלו כראוי
לו. ולאחר ארבע שנות עבודתו הכבירה
במקוה‏־ישראל, בא כאמור מנהל אחר, מר שמש
מבגדד, אשר גם הוא נהל את המוסד בלי ממחיות
יתרה (1877 – 1873) וגם בלי האהבה ומסירות־הנפש של
נטר. אז נתמנה במקומו של זה הד"ר הרצברג
וילהלם (ידידו של ההסטוריון המפרסם פרופסור
גרץ), איש מלמד ואדוק בדת, אך אדם לא מכשר כלל
להנהלת משק. בימיו חדל המוסד מהיות גם בית־ספר
לתלמידים. ובחוה היו רק גן־ירקות, גן עצי־פרי
ומשתלה, מלבד הכרמים והפרדס – ושאר האדמה
היתה נתנת לערבים באריסות. החניכים
שבבית־הספר לא נכנעו לשום סדר והיו מתחלפים
פעם בפעם, הללו נכנסים והללו יוצאים, מספרם
עלה וירד במשך השנה, ולמודם שם – ללא כל
ערך. המורים יונים היו, והפועלים –
ערביאים…




בהנהלתו של הירש


במצב משנה זה עמד המוסד כשנתים –
ואז (בשנת 1879) שלחה חברת כי“ח מנהל חדש
למקוה־ישראל, את מר שמואל הירש, שהיה מנהל
בית־הספר לחברת כי”ח בטנג’ר והפעם בא האיש,
שביד תקיפה שם קץ לאי־הסדר וחסר־המשמעת
והכניס גם שנויים חשובים במוסד. את הסוררים
והעקשנים שבתלמידים שלח הירש מבית־הספר.
והתחיל מקבל רק אלה שגמרו בית־ספר של כי"ח
ושיכלו להמציא תעודה, המעידה על בריאות גופם
הטובה ועל חשקם לעבודה וללמודים. הוא התקין
חקים חמורים וכמשמעת צבאית הטיל על התלמידים
ועל כל העובדים במוסד. על פי הצעתו קבע הועד
המרכזי את שיטת הפרסים – זאת אומרת: לשלח את
התלמידים המצטינים בלמודם ובעבודתם
להשתלם בפריס. זמן הלמודים לתלמידי
בית־הספר נקבע הפעם לארבע שנים תחת שלש. ורק
המצטינים בחריצותם יכלו לזכות להשאר בתור
תלמידים פועלים עוד לארכע שנים. לפועלים אלו
היו משלמים בשנה הראשונה 40 סנטים ליום.
בשניה 50, בשלישית 60 וברביעית – פרנק ליום.
ולחרוצים אלו, לאחר שעמדו שמונה שנים
במשמעתו של המוסד, הקצבה הענקה של אלף פרנק
לאיש, בכדי שתהא לו האפשרות להתקים עד
שימצא לו איזה עסק מפרנס – ובזה יצא את המוסד.
הירש פטר גם את מנהלי־העבודה שלא התאימו
לתפקידם והביא אחרים תחתם מכשרים יותר. הוא הנהיג
גם שיטות חדשות בעבודה, ונצול הקרקע היה יותר
מעשי; והמשק התחיל פורח ומקבל צורה נאה.

מקץ שנתים מעת בוא הירש, כשבא נטר
לבקר את מקוה־ישראל, מצא את המוסד מסדר
ומבסס. וכן כתב אז נטר לועד המרכזי: “המורים,
התלמידים ועבודת־האדמה – בכל נראית השגחתו
וטפולו של האדם הזה, הירש, שהנהו האיש
המתאים והדרוש, איש העובד יומם ולילה במרץ
נפלא.” מספר התלמידים אף הוא הלך בימי הירש הלך
וגדול. בשנת 1880 היו במוסד עשרים תלמיד, ואחר
כך עלה המספר עד חמשים ובמשך הזמן הגיע עד
שמונים. והנצול החקלאי הכניס לשנה רוח נקי
בסכום של עשרים אלף פרנק.

ואמנם הרבה האיש לעשות בבצרו את
רוח האנרכיה ובהשליטו את הסדר בתוך המוסד,
ובזה הרים את מקוה־ישראל לגבה ידוע. אכן עוד
גורם אחד עזר לו להירש בעבודתו: הוא שמש
במוסד בשנות צמיחתה של “חבת ציון” ועליתם של
הביל"ויים לארץ – אלו הפועלים היהודים הראשונים
שהעבודה על אדמת ישראל היתה להם אידיאל,
ותחת קרני שמש ארץ־ישראל הלוהטות עמדו
במעדר והכישו במכוש את אדמתה של
מקוה־ישראל, שהיתה קשה כברזל. ואז הלא נוסדו
גם המושבות הראשונות בארץ ישראל – ורוח חדשה
עברה בארץ למראה העולים החדשים שבאו מרוסיה
ומרומניה לעמד על הקרקע ולעבדה, ובגללם סרה
“חרפת” עבודת־האדמה, והתחילו גם שואפים ומקוים
לה. אף האכרים החדשים הכירו בתועלת, שמוסד זה
יוכל להביא להם, ושלחו את בניהם לבית־ספר זה ללמד
על מנת ללמד אחר כך את אבותיהם במשקיהם;
והבנים הללו היו תלמידים טובים ורצוים
לבית־הספר. נוסף לזה גדלה השפעת מרותו של הירש,
בהיותו גם בא כחו של הברון רוטשילד8 – משהתחיל זה לתמך בישוב החדש
ומנהלה זה של מקוה־ישראל נהל גם משא ומתן עם
אכרי פתח־תקוה, ראשון־לציון וכו', והוא גם
שקנה את האדמה בשביל “מזכרת־בתיה”; ובגלל זה
היו פקדותיו נשמעות – ועל כן הצליח.

כשתים־עשרה שנה שמש הירש
במקוה־ישראל עד שמפני סבות משפחתיות (מתו
שני ילדיו בחדש אחד ונקברו במקוה ישראל ליד
קברו של נטר) עזב את משרתו בשנת 1891 ושב לפריס,
והוא הניח אחריו מוסד פורח ומסדר בשיטה
ידועה.




בהנהלתו של ניגו


במקומו של הירש נתמנה האגרונום מר
יוסף ניגו. את מקצועו זה למד בצרפת, בבית־הספר
החקלאי של מנפליר, ואחר כך עסק כמה שנים
בעבודות חקלאיות, ופעלתו של זה במקוה־ישראל,
שנמשכה גם היא כשתים־עשרה שנה (1902 – 1891)
נראתה בעקר על שכלול המשק שבחוה. ניגו הוסיף
בנינים לחוה: בנדבותיו של מר גולדשמידט חצבו
היקבים ועליהם נבנה מרתף לשמירת הענבים
ולתעשית היין, ועל היקב והמרתף – גג סוכך
להגן מפני השמש והטללים9.
מנדבותיו נבנה אז גם בנין גדול נוסף בעל
קומותים, הקומה התחתונה לבית־כנסת, והעליונה –
חמשה חדרים מרוחים לבית־הספר גופו10, גם בית־חולים ובית־מרקחת ולשכות המשרד
ודירה למנהל ועוד. כל הבנינים האלה עלו לסך
153.000 פרנק.

ובימים ההם ראו הכל את תקות הישוב
רק בגדול גפנים ותעשית יין, ובכל המושבות
עסקו כמעט כלם רק בנטיעת כרמי־גפן. וגם
במקוה־ישראל היה שטח הכרמים מוסיף
ומתפשט11 וניגו הוסיף גם הוא
לנטע כרמים ולעשות יין. והנה הגיע הישוב עד
המשבר הגדול במסחר היין: הכורמים נתרוששו
ונדלדלו ובמקומות שונים התחילו עוקרים את
הגפנים. אבל להצלחתה של מקוה־ישראל היה
משקה מערב, ועל כן יכלה עמד בפני המשבר
הזה, – כי בימים ההם התחילו כבר שני פרדסים
של תפוחי־זהב מכניסים רוחים; גם הפלחה הכניסה
שנה־שנה כעשרים אלף פרנק. בקש ניגו להבדיל את
שטח הפרדסים, אלא מפני החשש, שמא לא ימצא
שוק בשביל תפוחי־הזהב – נמנעו ולא נטעו.

ואותן השנים, שניגו היה מנהל
במקוה־ישראל, היו שנות עליה ל״חובבי ציון"
וצמיחת ה“ציונות המדינית”, עם זה גם התרבות
הישוב העברי בערים ובמושבות, ואז נתרבה גם
מספר התלמידים במקוה־ישראל. רבים מן האכרים
דפקו על דלתות בית־הספר להכניס את בניהם לשם,
וההנהלה החליטה לקבל מכל מושבה רק תלמיד אחד
מפני חסר מקום. מספר התלמידים בשנות 1896 – 1893
הגיע למאה, בשנת 1898 – 150, ובשנות 1901 – 1898 הגיע
מספרם למאתים. רבוי התלמידים הביא לידי הפחתת
שנות־הלמוד והעבודה והעמדו אך על חמש שנים,
ואחר כך על ארבע, ולבני האכרים – רק על שתים.
וכרבות הדרישה לבית־הספר – בטל הועד המרכזי
את שיטת־הפרסים.




בשנות 1914 – 1902


מפני סבות משפחתיות היה גם מר ניגו
מכרח לעזב את מקומו (הוא עבר בשנת 1902 לקושטא
לנהל את אחזות יק"א באנטוליה), ול“מקוה” נשלח
האדון לפו, שהיה לפנים מנהל בית־הספר כי"ח
באדרינפול. מר לפו אף הוא עמד בראש המוסד 12
שנה (1914 – 1902‎). בימיו כאלו באו שנות העמידה
למוסד: לא נוסף כלום לרכוש החקלאי. ומפני סבות
שונות הלך גם מספר התלמידים ונתמעט משנה
לשנה עד שנשאר פחות ממאה…

בשנת 1914 העבר מר לפו ירושלימה,
לנהל שם את בית־הספר למלאכה אשר לכי“ח, ועל
הנהלת מקוה ישראל נתמנה האגרונום מר אליהו
קראוזה – והוא חניך המוסד הזה, שגמר את חק
למודו בו ונשלח אחר כך להשתלמות לפריס וגמר
שם בית־מדרש לחקלאות. ואחר ששמש 13 שנה
בחברת יק”א בארץ־ישראל, כמנהל מושבת סג’רה נשלח
בשנת 1914 לעמד בראש מקוה־ישראל. – והשנה היא
שנת פרץ “המלחמה העולמית”, אשר שנתה, כמובן,
את כל ה“מצבים” גם בארץ ישראל, ובהכרח
נסתימה תקופה במקוה־ישראל.

נמתח קו הדורש סכום כל הנעשה – וננסה לסכם אותה התקופה בסקירה קצרה.




ו סכומה של תקופה


ארבעים וארבע שנים עברו על מקוה־ישראל מהוסדה ועד המלחמה. ומה עשה המוסד הזה לשם השגת המטרה
הראשית שבשבילה נוסד, לשם “כבוש הארץ
בשלום” על־ידי עובדי־אדמה יהודים?






שיטת חברת כי"ח בחנוך המזרח.


בתשובה על שאלה זו אין לנו לומר אלא
זה: אפילו אותו הסעיף מתקנות המוסד, האומר, כי
ה“משגיחים יקחו להם אנשים מבני־ישראל לעבד
את האדמה”, נתקים רק על גבי הניר בלבד. תחלה
מאנס, מפני שלא היו פועלים עברים מצויים. ואחר
כך, משבאו לא היו רצויים למנהלים; ובכל הזמן
הארך הזה נעשו כל העבודות שבמוסד (מלבד
במקרים בודדים) על־ידי ערבים. ולמה כך?

הרוח ששררה במוסד הזה היתה לא לפי
הרוחות שנשבו כל אותן השנים בישראל – “חבת
ציון” ו“ציונות”. ואם כי בתחלה נתכונה חברת
כי“ח “להחזיק בארץ־ישראל מרכז של השכלה עברית
לחדש על־ידי הלמוד החקלאי את הקשר הרחוק,
שהיה בין היהודים ובין אדמתם”, “להציע לפני
היהודים הנרדפים אמצעי־קיום חדשים
ומקום־מקלט, שבו יהיו בטוחים בעתיד”, ומקום
מקלט זה יהיה בארצם דוקא, כי “ירושלים היתה
מושכת תמיד את כל המבטים בשביב־אור של זכרון
ותקוה באפק מחשבותיהם של היהודים”, הנה באה
המציאות המרה עם התחלת העבודה והוכיחה לועד,
שהמטרות הגדולות אשר התוה לו נטר הן מזמור שיר
אולי לעתיד לבוא; בכל אפן, בהוה לא יוכלו לעשות
בארץ ישראל להועיל לצרכי השעה, וקשה אמנם
היתה השעה וצרכיה מרבים – ו”חיי שעה" אלה
סחפו מיד את חברת כי“ח מ”חיי עולם“, אשר חזה
נשיאה הגדול, אדולף כרמיה, בשעתו. הועד
המרכזי כאלו נבהל מפני הנסיון הראשון
שעשה בארץ־ישראל, וסר מהר מן הדרך שעמד
עליה בראשונה, ולא הפלה עוד בין ארץ־ישראל
לשאר ארצות המזרח החשכות, שחברת כי”ח עבדה בהן
עבודת־חנוך כבירה12 והתחיל
הולך באותה הדרך ובאותה שיטת־החנוך, אשר
הנהיג בכל בתי־הספר, שנפתחו על ידו בשאר
ארצות. והשיטה הכללית שבמוסדות החנוך של
ה“אליאנס” התוה כבר מר פיצ’וטו (שנשלח מטעם
החברה Board of deputies למרוקו)
בהרצאתו לכי“ח מן 12 יוני שנת 1861 – לאמר: “הדור
הצעיר יחנך חנוך גופני ומוסרי, יקנה לו את
התרבות הארופית, ילמד לשונות ארופיות ואז ידע
דור זה לבחר לפרנסתו עסקים, שאינם מבזים את
בעליהם. ואם לא יוכלו להאחז בארצם – הרי שאר
ארצות פתוחות לפניהם, ויהגרו לאמריקה או לארצות
ארופה וכו' וה”אליאנס” עוד הוסיף על זאת גם תעודה
צרפתית: “להפיץ במרחקים את גאון צרפת,
שעשתה הרבה יותר משאר כל הארצות לחפש
המחשבה ואשר נטיותיה החפשיות מסתמלות
בכי”ח; ועל כן תבכר שפת צרפת בבתי־הספר
שלה על פני שאר השפות וכו‘." ובנוגע ללמודים
העבריים חשבה לה החברה לחובה “לתת לתלמידים את
ידיעת התורה ודברי ימי ישראל, בכדי שיבינו את
התעודה שהטלה על בני־ישראל, להפיץ בעולם
את הרעיונות הקדושים של צדק, ישר ואחוה אנושית.
וגם לחזק ולפתח את הרגש הדתי, את הדבקות
ביהדות ובמצוותיה ובכל מסרותיה.” אלא כשם
שלא הקימו בתי־הספר הללו אפוסטולים של צדק
וכו’, כך לא חנכה גם דבקים ביהדות וכו', ועל זה
קובל גם נרסיס לון, נשיא החברה, ואומר על המורים,
שהם “בגדו במחשבות חברת כי”ח, וגלו בהן פנים
שלא כהלכה." ובפעל בתי־הספר של חברת כי"ח,
המקבלים לתוכם גם ילדי שאר הדתות, התאימו
בתכניתם למשלמים ולנוצרים כמו ליהודים!




צורת החנוך במקוה־ישראל.


והוא הדין במקוה־ישראל
שבארץ־ישראל. המורים והפקידים, שנשתלחו
למקוה־ישראל – שפתם המדברת היתה צרפתית, ואת
העברית או שלא ידעו כלל או ידעוה רק מעט. את
יהודי לטאי ופולניה, רומניה וגליציה שבאו
לארץ־ישראל אותם ואת שאיפותיהם לא הכירו נושאי
המשרות שבמקוה־ישראל ולא חפצו לדעת.
הספריה הגדולה שליד בית־הספר היתה כלה
מלאה ספרים צרפתיים. הספרים היחידים בעברית
היו ספרי התלמוד והמשנה (נדבת נטר מספרי אביו
הרב) ומי שם עין על ספרים יתומים אלו? אמנם היו גם
תנ“ך וסדורי־תפלה עתיקים עם תרגומים
לאספניולית, – אך גם אלו לא נתחבבו ביותר.
מהספרות העברית החדשה לא נראה בספריה אף ספר
אחד. שפת הדבור לתלמידים, כשפת הלמוד – גם
מחוץ לבית־הספר – היתה צרפתית. למדו
במקוה־ישראל, מלבד הלמודים המקצועיים
והשפה הצרפתית, גם למודים עברים, אשר הקדישו
להם שלש שעות בשבוע13 והלמודים האלה היו: קטכיזוס יבש ומעט
תנ”ך בתרגום צרפתי, ושניהם היו על התלמידים רק
חובה לא נעימה ושלא לצרך כלל. ואם נמצאו
תלמידים יחידים, מהחדשים שבאו מחוץ־לארץ, שהיו
קוראים בספר עברי, הביטו עליהם הכל כמו על
בטלנים המבלים את זמנם לשוא.

הקשר בין התלמידים ובין הארץ
שלמדו בה היה רפה מאד. ובו בזמן שרבים
מצעירי־ישראל שבגולה שאפו לעלות ולהכנס
לבית־הספר החקלאי שבארץ־ישראל, בכדי ללמד
להיות אחר כך לאכרים טובים בארץ אבותיהם שאפו
התלמידים הנמצאים בבית־ספר זה לעזב את הארץ,
מפני “שהישיבה בצרפת היה חלומם של בני הנער,
שלמדו בבתי־הספר של חברת כי”ח," מעיר מר נ. לון
נשיא חברת כי"ח, “והם אהבוה עוד בטרם יראוה. ומה
יכל להלהיב את דמיונות התלמידים ולהפיח בקרבם
תשוקה עזה יותר מהרעיון להתקבל לפריס?” –

והתלמידים הראשונים שעד שנות
התשעים היו על־פי רב יתומים עזובים, שנקבצו
ובאו מארצות שונות ונכנסו למקוה־ישראל בכדי
להתכלכל חנם. בגדלם נשמטו להם אחד אחד
ונפזרו לכל רוח, ועסקו במה שעסקו. ורגיל היה
בפי כל באותם הימים: “בית־הספר מקוה־ישראל
מכין עגלונים בשביל ירושלים…” אכן משנת 1890
והלאה נראה בין התלמידים אחוז ידוע מבני
האכרים, ואלה שבו לאחר גמר בית־הספר לבתיהם
ולעבודת המשקים שלהם; אך מספרם של אלו היה
מעט. הרב הגדול של התלמידים נסעו מן הארץ – מי
לפריס להשתלם, מי לארצות הברית לבקש שם את
מזלו, ורק מועטים מהם נכנסו לעבד במוסדות יק“א
ובמוסדות אחרים שבארץ. והנה בשנת 1895 נתנה
לחניכי מקוה־ישראל הזכות להתקבל במושבות
הברון הירש בארגנטינה, כשאר האכרים שם,
ומיד קבע הועד המרכזי לגומרי מקוה־ישראל
סכומים להוצאות הדרך מיפו לבואנוס־אירוס וגם
הלואה לכלכלתם בזמן הראשון עד היבול;
ומשהחליטה יק”א להרחיב את חוג פעלתה החקלאית
גם בברזיליה, בקנדה ובשאר ארצות, החליט ועד
כי“ח להרחיב גם את גבולות המוסד החקלאי שלו
בארץ־ישראל במדה שיוכל להוציא ארבעים
תלמידים בכל שנה להתאכר בארגנטינה,
ברזיליה וקנדה, שכן “חקלאות יהודית”, גרס עוד
הועד, אך לא דוקא – “בארץ ישראל”… ומשנת 1901
התחילו בוגרי מקוה־ישראל נוסעים מצרימה, אבל
קשה היה להם להסתדר שם; כי למנהלי משקים,
למשגיחים ולפקידים לא נתקבלו, משום שבעלי
האחזות ותרו על ממחיותם של היהודים וקבלו
דוקא משלמים, אף על פי שהללו לא למדו ולא
התמחו; ובעבודה סתם לא יכלו אלה להתחרות עם
הפלחים המקומיים, המסתפקים במועט
ומשתעבדים כבהמה. אז אמר ועד כי”ח לקנות בשביל
התלמידים האלה אדמה במצרים, אלא שהמצב
בכספים היה דחוק ולא עשו כלום בשבילם. בשנת
תרנ"ז חגג המוסד את חצי יובלו ואז באה הצעה על־ידי
אחדים מעסקני הישוב ליסד קרן מיחדת לרכישת
קרקע בארץ־ישראל בשביל הגומרים את בית הספר;
אבל היא לא יצאה לפעל, מפני חסר מנדבים.




התלמידים והמשק


בקצור, אותו המוסד, שתעודתו היתה
לכתחלה לרכז חקלאים בארץ־ישראל הועיל ביותר
לפזרם על פני כל האדמה. ונרסיס לון רושם
בספרו את הדבר בזה הלשון: “בזכות מקוה־ישראל
התחילה ארץ־ישראל, שלא ידעה עד אז דבר על אדות
חקלאות, ללמד תורה זו לעולם החדש”…מראשית הוסד
המוסד עד שנת 1914 נכנסו לבית־הספר בסך־הכל אלף
ומאה ושנים־עשר תלמיד ומהם גמרו את בית־הספר
רק חמש מאות וששה, ואלה שגמרו – אין אנו יודעים
לאן באו, – כמה מהם נשארו בארץ והמשיכו לעסק
בעבודת האדמה וכמה מהם נסעו לארצות אחרות
ועסקו שם במה שעסקו. בכל אפן, ארץ־ישראל
נהנתה מהם רק מעט. לדגמא תשמש לנו שנת 1897,
שקבלנו עליה מספרים אלו: בה בשנה גמרו
עשרים ואחד תלמיד, מהם נסעו להשתלם: לפריס –
שמונה, לברוסל – שנים, לארגנטינה – שלשה,
לדמשק – אחד. למקומות שונים – חמשה. חזרו
למושבות ארץ־ישראל לעבד בהן – שנים!

אכן המשק שבמקוה־ישראל לאחר
כל מיני גלגולים שעברו עליו (נטעו כרמים –
ועקרום, שתלו פרדסים – ולא האריכו ימים; פעמים
במשך תקופה זו פרצה מגפה בבקר, שהשמידה את
כל הבהמות שבחוה ועוד כאלה) ולאחר כל
הנסיונות הקשים, התרחב והתפתח בעמלם
ובשקידתם של אלה שעמדו בראשו, והוא יצא מתחת
ידם משכלל ושמש, במדה ידועה, בהוראותיו
ובנסיונותיו למושבות שהתרבו בארץ. והשנים
שהירש וניגו היו מנהלים בו, שנות התפתחות
והתרחבות היו לחוה מקוה־ישראל. כמעט כל
הבנינים, הפרדסים, חרשות־האקלפטוסים הישנות,
שדרות הארנים והברושים, יבוש הבצות, ועוד, –
כל אלה הם פרי שקידתם ועבודתם המתמידות של
אלה השנים ביחוד, ויזכרו על כן לטובה,
שנתגלגלה זכות על ידם, והם שכללו את החוה
וקימוה עד שיכלה להגיע לתקופה הבאה שלאחר
הצהרת בלפור, – לעת הזאת, שהמוסד המועיל הזה
הולך ומשתתף בעבודת העם ובבנין הארץ.

אפס עד לתקופה חדשה זו היה בינתים מעבר קשה עד מאד – שנות המלחמה.




ז בשנות המלחמה


לאחר שהכרזה והתחילה המלחמה
העולמית, בסוף יולי שנת 1914, עמדה עדין תרכיה
כשלשה חדשים תוהה ומפקפקת ולא הצטרפה אף
לאחד משני הצדדים הנלחמים. ובארץ שקט הכל.
שקט כמו לפני סערה גדולה; מתוך אימה ומבוכה
מרגש היה בישוב, כי השתות נהרסים וחרבן
נורא הולך ובא…




במצוק “ובנסים”


המכתב הראשון (מעשרים באוגוסט שנת
1914). שהגיע מחברת כי"ח בדרך עקלתון להנהלת
מקוה־ישראל, אמר, כי הואיל ואמצעי החברה הם
מגבלים, והמלחמה תארך בודאי חדשים אחדים
– אין המוסד יכל להשען עוד על הועד המרכזי,
וההנהלה צריכה לפטר מיד את כל התלמידים
שמסוריה הקרובה וגם את אלה שיש להם הורים
בארץ־ישראל, כדי להקל את על המוסד. ובשביל
בני חוץ־לארץ שאינם יכולים לעזב את בית הספר,
מחיבת ההנהלה לכון את פעלתה, שהמשק גופו
יפרנס את צרכיהם וצרכי המורים והפקידים,
שישארו מעתה בלי תמיכה כל־שהיא.

לפני התחלה כזאת עמד המנהל החדש מר קראוזה.

ההנהלה עשתה כאשר צותה – ומספר
התלמידים הורד משמונים עד כדי ארבעים. ודממה
ארכה של צפיה מעיקה באה – שנמשכה עד לתחלת
נובמבר, שאז נספחה תרכיה אל אגדת גרמניה
ונהפכה לאויבתה של צרפת. וממילא אפסה כל
תקוה מהנהלת המוסד להתקשר עם ועד חברת כי"ח עד
תם המלחמה.

לאשרם של התלמידים מחוץ־לארץ נחשבו
כלם בתקף הפירמן שנתן בשעתו מאת השלטן,
לנתינים תרכיים, ולא הגלו מן הארץ ביחד עם שאר
הגולים ולא נגעו בהם לרעה.

והמוסד עמד כחתן שירד מעל שלחן
חותנו בשעת משבר קשה. ימים רעים הגיעו לו,
בדאגה ובצמצום רב אכלו בו את הלחם הקלוקל,
שנאפה מקמח דורה ותירס מערב בשאר קמחים
מספקים. חסרו גם הצרכים ההכרחיים. אכן חטה
לזריעה ועוד מיני תבואות הספיק המנהל לחשך בעוד
מועד. אך המצב הורע עוד יותר משנתמנה
חסן־בק לקומנדנט ביפו. הוא היה לאמי קיצוני
ועינו היתה רעה ביחוד ביהודים וחושדת בכל
מוסדותיהם ובתוכם גם במקוה־ישראל הצרפתית. גם
הלשנות מצד השכנים הערביים שביזור באו על
מקוה־ישראל, – החוה הובאה פעם במצור שלשה ימים
ושלשה לילות לשם בדיקה. חפשו בה נשק טמון
ומצאו חטה. ומיד החרמה זו והביאוה ליפו –
והחוה נשארה בלי זרע…

והנה נתמנה ג’מיל פחה הידוע למפקד
המחנה הרביעי והוא בא ירושלימה בינואר 1915
כשהוא מלא רוח
קנאות וחשד. מיד קרא אליו את נכבדי
הקהלות העבריות, וביניהם גם את מנהלה של
מקוה־ישראל, וגזר על כלם גזרת גלות. החוה
עמדה להסגר. אך לאחר כך נתבטלה הגזרה. ונס
פורים היה בפגישה, שערכו לג’מיל־פחה על יד שער
מקוה־ישראל בחמשה־עשר לפברואר של אותה שנה:
השליט דבר טובות ליהודים וגער בנזיפה
בערביים בכלל ובאנשי יזור בפרט, קרא אותם:
עצלנים ומחרחרי־ריב, מחסרי סדר ומזהמים והציג
להם למופת – את היהודים ומושבותיהם!




12.jpg


חליבה ברפת



13.jpg


הלולים החדשים




ובאחד־עשר במרץ באותה שנה בא הארבה על הארץ.

אז הזמין ג’מיל־פחה את כל האגרונומים
שבארץ (וכלם – יהודים) לעבד תכנית של מלחמה על
הארבה, – והאזור הדרומי נמסר למקוה־ישראל,
כלומר, שהמנהל עם המורים של בית־הספר ינהלו
באזור זה את המלחמה בארבה. ובששה־עשר
באפריל בא ג’מיל־פחה בפעם הראשונה לבקר את
המוסד מקוה ישראל והגיע לידי התפעלות ממראה
עיניו ויקרא: “אכן, מוסד כזה בארצנו והוא קרוב אל
יפו ואנכי לא ידעתי!” ובשעת הברכה שברך את
המנהל ואת העובדים עמו הודה על הטוב שעשתה
חברת כי"ח בפתחה בתי־ספר בארצות המזרח אלא
מתפלא הוא מדוע אין שפת־המדינה נלמדת במדה
מספיקה. ומשנודע לו על־דבר התבואה שגזלו מן
המוסד, צוה להחזירה מיד וגם נתן פקדה למכר
ממחסני הממשלה כל מיני תבואה לצרכי החוה
במחיר זל.

אז מסר ג’מיל־פחה למורה אחד
ממקוה־ישראל לנהל את בית־הספר החקלאי הקרוב,
“לטרון”, והתחיל משתמש בתלמידי מקוה־ישראל
לעבודות חקלאיות שונות של הממשלה. באוגוסט
שלח ג’מיל־פחה את מנהלה של מקוה־ישראל אל
מדבר באר־שבע לחקר את המקום ולראות, אם אפשר
לנטע בתחנות הצבא אשר שם עצים, כדי צל. מר
קראוזה הלך ושב והרצה לפניו תוצאות חיוביות.
ויזכר לו ג’מיל־פחה את שרותו זו. ובשלחו
בנובמבר עשרה תלמידים משלמים לכניסה
לבית־הספר, שלח למנהל גם את תמונתו עם כתבת
של תודה. לא ארכו הימים ובקש המפקד מאת מר
קראוזה, כי יטע גן־עיר ביפו ברחוב שנקרא אז
בשמו “ג’מיל־פחה” (הוא הנקרא כעת רחוב “המלך
ג’אורג”) ונטיעה זו של אילני־נוי ודקלים יפים וכו'
עלתה למקוה־ישראל ברב עבודה ובמבחר השתילים
שבה. אולם זכות זו ועוד אחרות הן הן שעמדו לה
למקוה־ישראל, שלא הכניסוה בגזרת הגרוש
הנורא, האבקואציה, שיצאה באפריל שנת 1917 על
יפו ומסביב לה.

ובזכיות אלו זכר ג’מיל־פחה את “נטר”14 גם בחדש נובמבר של
אותה השנה, בהוכחו כי יד גרמניה ובעלות
בריתה על התחתונה ואין עוד תקוה להגן על
ארץ־ישראל מפני צבאות בריטניה, ושלח פקדה
נמרצה, כי המנהל יקח אתו את המורים ואת
התלמידים, את הבהמות ואת המכונות אשר בחוה
וימהר אליו לבית־הספר “סלמיה”, אשר ליד חומס,
בין דמשק ואחלב, למען ינצלו, למען השם,
מידי האנגלים! אך פקדת־חסד זו לא נתמלאה. כי
בינתים הקדימו צבאות האנגלים ובאו אל הארץ,
ונפסק הקשר עם דמשק…




הפסקה והתחלה חדשה


נתפנתה ארץ־ישראל מצבאות התרכים
ואז, לאחר הפסקה של יותר משלש שנים, הגיע
מכתב מאת ועד כי"ח (מיום 31.1.18) ובו כתוב לאמר, כי
שמחים הם מאד, שהמוסד ואנשיו יצאו בשלום
מהסכנות הרבות, שרחפו עליהם כל הזמן, אלא
שהועד אינו יכל עוד לכלכל את המוסד מפני היקר
שבארץ־ישראל; ועל כן צוו לשלח מבית־הספר את
29 התלמידים הנותרים (שעשרים מהם גמרו את
בית־הספר עוד לפני שנה ושנתים) וגם לפטר את
העובדים במשק עם חלק מן המורים, שאינם
בעלי־מקצוע מיחד; אחדים מהמורים יעברו
לבית־הספר אשר ביפו, ואחדים יקבלו פצויים –
והמוסד יסגר לזמן בלתי מגבל, כשם שנסגר
גם בית־הספר החקלאי בג’דדה אשר
בטוניס15.
תמו שנות הזועה של “מחוץ תשכל חרב
ומחדרים אימה”, התחילו האנשים מתעוררים כמו
מתוך חלום נורא ומתבוננים אל כל הנעשה סביבם.
הישוב העברי נזוק הרבה וכמעט שנתערער
כלו. רק המעט יצא מן המלחמה שלם בגופו.
“מקוה־ישראל” אף היא יצאה בשלום – ונעשתה מקום
משכן לגדוד אנגלי ולגדוד העברי שעמו.
החילים “עבדו” בשדות החוה לשם אספורט עד
שנתקבלה פקדת שחרור לגדודים האמריקנים
שישובו לביתם, ולגדוד העברי שיעסק לעת עתה
בעבודות אחרות. אז נתפנתה ונתרוקנה החוה,
נסגרו שעריה, ונשתתקה – וכאלו בא הקץ
לקיומה…

והנה בעצם הזמן ההוא בקע לו “ועד
הצירים” דרך לארץ־ישראל ועמו באו גם האדונים
ג’ימס רוטשילד וסילון לוי. ומשבקרו אלה
השנים את מקוה־ישראל העזובה, הבטיחו לעשות
למענה דבר – וגם עשו; כי בשובם לפריס באו
בדברים עם “הנדיב הידוע” והציעו לו שיבוא
לעזרת המוסד הזה, שחברת כי“ח השקיעה בו כל כך
הרבה מרץ וכספים ושהוא לפי הכרתם יוכל להיות
בקרוב לתועלת גדולה למתישבים ולמתנחלים
בארצנו. הברון הזקן הודיע את כי”ח, כי רוצה הוא
לבוא לעזרת היתומים הרבים, קרבנות המלחמה,
שנשארו בארץ במספר רב (יותר מששת אלפים
איש) ועל כן יכניסו מאה וחמשים יתום לבית־הספר
“מקוה־ישראל” ויהיו שם לומדים ומתכלכלים על
חשבונו. ההצעה, כמובן, נתקבלה – והמוסד
נפתח. בשנת תרע“ח נתקבלו לבית־הספר חמשים
יתום, ואחר ששה חדשים עוד חמשים, ובשנת תרע”ט
חמשים – ובית־הספר קם לתחיה.




14.jpg


הברון אדמונד רוטשילד





ח לקראת חיים חדשים


ובימים ההם… ימי התקוות הנהדרות,
ימי הסכויים הגדולים והרחבים, הימים שלאחר
בלפור, בהתרחב האפקים לתנועה הציונית
ונשתנה היחס אליה מצדם של הרבה מהחוגים
שעמדו לה כל הזמן מנגד – בא גם שנוי ערכים
בחיי בית־הספר. לא היה עוד שום הגיון וטעם
כל־שהוא להשאיר את שלטון השפה הצרפתית –
והיתה רוח חדשה במקוה־ישראל.




רוח חדשה, תכנית חדשה ואנשים חדשים


באוגוסט 191816 פנה
המנהל מר קראוזה לועד המרכזי של חברת כל
ישראל חברים בהרצאה על המצב החדש שנתהוה
בארץ והציע תכנית חדשה לעבודה וללמודים,
המתאימה יותר למצב המדיני ולתנאים שבהוה, –
והועד המרכזי, לשבחו, הבין את הדבר והתחשב
עם הנמוקים ונתן את הסכמתו לתכנית זו. המורים
מטעם כי“ח, שהיו עוד במוסד באותו הזמן, בראותם
כי רוח אחרת נושבת, התחילו אף הם ללמד את
מקצועותיהם בעברית, אף כי קשה היה להם הדבר
מחסרון ידיעת השפה כהגן. ולבסוף, כאשר מצאו
להם משרות אחרות עזבו את המוסד… ומאז חדל הועד
המרכזי לשלח עוד מורים מצרפת. כי הוא סמך בזה
על מנהל המוסד. אז נכנסו מורים ועוזרים שחנכו על
התרבות העברית ובתוך העם ואשר ידעו ללמד את
המקצועות החקלאיים בעברית. השפה הצרפתית
אמנם נלמדה עוד בבית־הספר שנים אחדות, אך לא
היתה עוד שפת הלמודים והדבור; ובשנת תרפ”ה (שנת פתיחת המכללה העברית)
הוצאה לגמרי מתכנית בית־הספר; ומאז השפה היחידה השלטת
במקוה־ישראל – היא העברית.

ותקופה חדשה באה למוסד. נפתחו
שעריו לישוב העברי שבארץ, וברשותה של כי“ח
היה כעת למוסד של “שיבת ציון ובנין הארץ” ממש.
כחות חדשים פוריים ורעננים מטובי בני התחיה
ואנשי הרוח, שהיו אחר כך בין מחיי העמק, יכלו
לבוא אל החוה והם מצאו להם בה כר נרחב לעבודה
חיה ובריאה. נתהוה קשר בין המוסד ובין כל
הישוב העברי. עוד בשנת תרע”ט נתן מקום לקבוצת
פועלות, שהתעסקו כאן זמן־מה בעבודות שונות
בחקלאות. וגם סדרו להן שעורים בכל ענפי המשק
ובלמודים העבריים והכלליים. כאן נכנס גם
הפועל העברי לעבודת החוה; אמנם
עד שנת תרפ"א הוסיפו עוד לעבד בה ערבים מן הכפרים
הסמוכים, אך משבאו הפרעות הידועות בחדש מאי
(שנה הנ"ל), נעלמו פתאם כל אלה שחשבו את עצמם
במשק “כבני בית” ועזבו את החוה הפקר17
אז הזמנו ובאו תחתם פועלים עברים מן “החלוצים”, שהתחילו באים אל הארץ בימים ההם;
ומאז נעשות כל העבודות כאן רק בידי
עברים. נתאזרחו פועלינו במקוה־ישראל ויש כאן
בשבילם חדר־לינה, מטבח וחדר־אכל; נתנים כאן בשבילם גם שעורי ערב מיחדים.
ורבים הם הפועלים היוצאים מהחוה מזינים
בנסיון ובתורת החקלאות – והם נעשים מורי־עבודה
ומדריכים לאחרים במושבות ובמשקים שונים.

בית־הספר לבש צורה
תרבותית־לאמית־חברתית. לגוף בריא זה באה
הנשמה, אשר יוצרו הראשון בקש לתת בו. והמוסד
נאה למקומו – ארץ־ישראל, ולשמו – “מקוה־ישראל”.
השם שרחף במשך ארבעים ושמונה שנים מעל
למוסד כנשמה ערטילאית ודרש את תקונו, עכשו
נתמלא תכנו ובא תקונו על ידי תלמידיו
הנשארים לעבד בארץ. עוד בשנת תרפ“א בצאת
המחזור הראשון שלאחר המלחמה במספר עשרים
וחמשה איש, שבו אלה לעבד עם הוריהם במשקיהם,
ואלה הלכו לעבד על אדמת כברה, ליבוש הבצה
הגדולה שם. והמחזור השני, משנת תרפ”ב במספר
ששים איש, ורבם מבני ירושלים, אף הם פנו
לנקדות העבודה השונות אשר בארץ והפיקו תועלת
מלמודיהם להם לעצמם וגם הועילו לאחרים אשר
עבדו אתם. ומאז מוסיפה כל שנה ושנה מספר של
צעירים בריאים מכשרים וממחים לצבא העובד
בארצנו, צבא החקלאים.




תכן הלמודים והתפתחות המוסד


הלמודים – בתקופה הקודמת שעד
למלחמה היו מלמדים את כל המקצועות על פי
ספרי־למוד צרפתיים, העוסקים בטבע ארץ צרפת לכל
סוגיה; ואם כי האגרונומים
ומנהלי־העבודה השתדלו תמיד בכל מרצם לקבל
יבולים טובים ויגעו ובקשו אפני חרישה, זריעה,
זבול, טפול בקרקע וכו‘, אולם עבודתם זו אולי טובה
היתה לשעתם ולמקומם המגבל, אך בטבע הארץ
כלה לא עסקו; כי למה היה להם
לשיטתם ללמד וללמד דבר הנוגע לארץ זו, שאינה
לחניכים אלא תחנה לפי שעה ובקרוב יעזבוה? אך
עתה, משהגיעה השעה שהמוסד וחניכיו היו
בשביל הארץ, הרי אי אפשר היה להסתפק עוד
בספרי־הלמוד הצרפתיים גם אם יתרגמום
לעברית. צריך שהלמוד עצמו ולא רק השפה, יהא
מכון לארץ זו, וחקירת הארץ, אקלימה וטבעה
דורשת תמיד את תפקידה בראש. לתכלית זו יסדו
תחת הנהלת חימאי ממחה תחנה לניסיונות עם
שדות־נסיון ומעבדה חימית, תחנה מטאורולוגית וגם
מוזאום אשר אליו יאספו דגמאות מכל מיני הקרקע
שבארץ לנסיון בכדי להגביר את פריונה של
האדמה. וכן נתנת לתלמידים יכלת לעמד מתוך
נסיונות מדעיים ומעשיים על אפני עבודתה של
אדמתנו וכו’. חמר רב ומועיל, שיש בו גם ערך
ומשקל מדעי. נאסף כבר במשך שבע שנות קיומה
של תחנה זו18, וכמובן תופשים
בה מקום חשוב גם למודי הטבע של ארצנו, עוסקים
בחקירת הצמחיה ובעלי־החיים שבארץ ואמצעי
המלחמה במזיקי החקלאות. לתכלית זו הנח יסוד
למוזאום חקלאי, שבו נמצאים אספים של צמחים
ובעלי־חיים שונים.

וכך מעבד כל מורה במקצועו את הענף
שלו ואינו רק לוקח מן המוכן (כי לא הכינו אחרים
כדי צרכנו), אלא הוא מכין מעכשו לעצמו ולאחרים
שיבואו אחריו.

במשך התקופה הזאת הגדילו והרחיבו
את כל ענפי המשק גם בכמות. מספר הבהמות עולה
בזמן הזה למאה ועשרים וכמות החלב לשנה עולה
למאה ועשרים וחמשה אלף קילוגרם, זאת אומרת: פי
שלשים מאשר בשנים הטובות שלפני המלחמה.
נטעו כרמים חדשים, במקום הישנים שנזדקנו
למיתה; הגדילו את שטח גן־הירקות
והרחיבו את לולי־העופות ואת המכורת. בשנת תרפ“ז
נתעשרה החוה עוד בשכלולים חשובים: התחילו
נוטעים פרדס חדש על שטח של מאה שבעים וחמשה
דונם על פי השיטה הקליפורנית, ששמו של הברון
רוטשילד נקרא עליו. ולהשקאתו חפרו באר חדשה
המספיקה הרבה מים; הכניסו
חשמל מתחנת־רוטנברג מתל־אביב ומשקים בכחו גם
את הפרדס וגם את שדות־הנסיונות ושדות
הפלחה; גן עצי־הפרי, שנטע
בשנת תרפ”ג, נשא בשנה זו ונתן פרות שונים,
שאינם שכיחים בארץ. הרבו נטיעות שקדים
ועצי־זית; נטעו שדרות של דקלים
וחרשות חרובים ואילני־סרק. השנה נגשו לנטיעת
גן בוטני19 גדול על מאה ועשרים
דונם, שיהיה יחיד במינו. יהיו צמחים ועצים מכל
הארצות וישמש לדגמה לכל הארץ.

בית־הספר הוא פנימיה, שבה מספקים
את כל צרכי התלמידים. תפקיד בית־הספר הוא לתת
לתלמידים חנוך טוב, הכשרה חקלאית להלכה
ולמעשה ולהרגילם לחיי עבודה. קורס הלמודים –
שלש שנים; והלמודים
למקצועותיהם הם: תנ"ך, דברי ימי ישראל והלשון
העברית וספרותה, הנדסה, מדידת־שדה, פיסיקה,
חימיה, תורת האדמה, תורת הזבול ועבודה מעשית
בחימיה חקלאית, בוטניקה, זואולוגיה, מינרלוגיה,
גאולוגיה וגאוגרפיה של ארץ־ישראל. מכניקה
חקלאית ותורת־הבנין, חקלאות וגדול תבואות,
גדול ירקות, גדול פרחים, רבוי צמחים, גדול
עצי־פרי, גדול גפנים ותעשית־היין, גדול
בהמות, תוצרת החלב ורפוי בהמות, גדול עופות
ודבורים ותולעי־משי, הנהלת פנקסים חקלאיים
והתעמלות. תלמידים חדשים מתקבלים רק למחלקה
הראשונה בלבד, בגיל של שש־עשרה, שבע־עשרה
שנה, מאלה שגמרו בית־ספר עממי של שמונה שנות
למוד, או ארבע־חמש מחלקות של בית־ספר תיכוני
וידיעתם מספיקה בשפה העברית וספרותה.

בימות־החול משכימים התלמידים, ככל
העובדים בחוה, בחמש בבקר, ובימות הקיץ –
בארבע. ואז שעה אחת נתנת לסדור המטות,
לתפלת השחר ולארחת־הבקר – ויוצאים לתורה
ולעבודה. תלמידי שתי הכתות הראשונות לומדים
ארבע שעות ביום ועובדים ארבע שעות, ותלמידי
כתה ג' עובדים כל היום ולומדים בערב
שעה־שעתים. ב־1/2 8 בערב הולכים לישון. ביום
הששי מקדימים לגמר את הלמוד ואת המלאכה,
בכדי לתת שהות של הכנה לשבת. ליד בית־הספר
יש ספריה, אשר בה נמצאים כל סוגי ספרותנו
החדשה וגם מקצועית, מועדון לקריאה, להרצאות,
לנשפים ולראי נוע.

התלמידים של השנים האחרונות
בבית־הספר הם: א)‎ מן הארץ – בני האכרים שגמרו,
על פי רב, בית־ספר עממי ורוצים לקנות להם באפן
שיטתי ויסודי את דרכי העבודה החדשות והשמוש
במכונות חדישות, וגם בני עירונים הרוצים להתרגל
ולהסתגל לעבודת האדמה בכדי להיות פועלים
טובים אצל אחרים, או על אדמתם הם. ב‎) עולים
לארץ־ישראל, ונכנסים לבית־הספר גם בני
חוץ־לארץ – מן ההסתדריות הלאמיות. מעין “השומר
הצעיר”, “הצופים”, “המכבי” וכיוצא בהם – צעירים
שיצאו מן המחלקות האחרונות של בתי־ספר
תיכונים או שגמרו אותם. וגם מרוסיה המועצתית
באים צעירים השואפים לקבל חנוך עברי לעבודה
בתוך סביבה עברית במרכזנו הלאמי. כמו כן יש
באים גם מגרמניה, משוצריה ומיתר הארצות,
בשתי השנים האחרונות התחילו באים למוסד זה
צעירים גם מאמריקה ומקנדה, ועד אפריקה הדרומית
הגיע שמעו של המוסד ושולחים משם תלמידים
ללמד את תורת עבודת האדמה. וכל אלה הנקבצים,
כשהם חיים יחד בחיק טבע אחד ובעבודה אחת,
מתמזגים כדי חטיבה אחת באהבה לארץ ולשפה
ולעבודה ורוח אחת תחים – תחית העם והארץ. אלו
לא ארץ צרפת, או ארצות אמריקה הן משא נפשם, כי
אם שדות יהודה ושמרון, עמק יזרעאל והרי הגליל
מבטם, לפלחם ולהפרותם ולהעטותם מעטה ירוק.
ולאחר גמרם את בית־הספר מקוה־ישראל הם
מתפשטים קבוצות קבוצות בכל קצות הארץ, מיבשים
את בצותיה, מיערים את קרחותיה ועוסקים בכבוש
העבודה החקלאית20.
בכל שנה נכנסים גם תלמידים ערבים
אחדים, על פי רב מהמשפחות הנכבדות בארץ,
והללו מסגלים להם מהר את השפה העברית וחיים
באהבה ובאחוה עם יתר התלמידים ולא נכר ערבי
לפני עברי; ובעזבם את בית־הספר הם שומרים כבוד למוסד, למורים ולחברים.




15.jpg


אריזת תפוחי זהב






ליד בית־הספר קימים שעורי־ערב
בשביל פועלי המשק לכל המקצועות. משנת תרפ"ז
נפתחו שעורי־קיץ גם בשביל מורים מושבתיים
ועירוניים. באים המורים קבוצות קבוצות של
שלשים איש, להסתכל בעולם היפה אשר
כאן, להתבונן אל סגלות הטבע ואל אוצר התרבות
אשר במעבדה, בשדות־הנסיונות ובמשתלות,
ולומדים מתוך הסתכלות ועבודה נסיונית במשך
חדש ימים.



במעבדה (עבודה מעשית בבדיקת האדמה)


פרובלימות חשובות מאד עומדות לפני
ההנהלה והמורים כאן במקומם, ולפני כי"ח שם,
בפריס; שאלות פדגוגיות
חנוכיות, שאלות כספיות להוספת בנינים חדשים,
לסלילת כבישים, ועוד; וישנן
בשעה זו גם שאלות, שפתרונן הוא מחוץ ליכלתם של
העומדים בראש המוסד. המצב הכללי, השורר כעת
בארץ־ישראל על ידי המשבר, “הספרים הלבנים”
שאנגליה מזכה אותנו בהם, הפסקת העליה,
הזעזועים והחכוכים שבין והקבוצים השונים
בארץ – כל אלה מזעזעים את מנוחת החניכים, עוכר את
רוחם, ודאגות לעתיד באות קדם זמנן ומפריעות את
השלוה הגמורה הדרושה לעבודה וללמוד. אך
בתקוה שבקרוב תעבר שעה קשה זו – יכלים אנו
לבטח, שהתלמידים ישיגו את מטרתם שהציבו להם
בהכנסם לבית־ספר זה – להסתדר בעבודה חקלאית
לטוב להם ולארץ אשר אהבו. כי הנה עבדה משמחת
היא שבקרב אלה שגמרו את בית־הספר אין כמעט
מחסרי עבודה. הצבור החקלאי יודע להעריך את
ידיעותיהם ונסיונותיהם בכל מקצועות החקלאות. וגם
בחוגי הממשלה נכרת בזמן האחרון נטיה למשך
את בוגרי מקוה־ישראל לעבודותיה השונות.

ההכנסות להחזקת המוסד באות: א)
מתקציבה של כי"ח, ב) מתמיכתו הגדולה של
הברון רוטשילד על ידי סטפנדיות, הנתנות
בשביל בני־האכרים שבמושבות, ג)
מסטפנדיות של נדיבים אחרים, כגון מר ארלנגר
מניו־יורק, שקבע שבע תמיכות בשביל שבעה
תלמידים, המצטינים בעבודה ובידיעת השפה
העברית. ועשר תמיכות כאלו – על ידי חברה אחת
שבצרפת, ד) משכר למוד של שאר התלמידים,
ה) ומרוח נקי, הבא מן המשק.
אפס, עם הסתעפות העבודה והרחבתו של
המשק התחיל המוסד סובל מחסר כספים, והוצאותיו
מרבות על הכנסותיו; ולכן עסוקה
ההנהלה בזמן האחרון בבקשת דרכים בכדי לצאת
מן המצר, המעכב בעד התפתחותו המלאה של
בית־הספר ומשקו.

בי“ב אלול שנת תרפ”א חגג בית־הספר חג
משנה – חג יובלו למלאת חמשים שנה להוסדו וגם
סיום המחזור הראשון מלאחר המלחמה. אנשים מכל
חוגי הישוב, עסקנים חשובים והעתונות
הארץ־ישראלית השתתפו בחגיגה, הדגיש
והטעימו את השנויים לטובה שחלו במוסד ואת
התועלת שהוא מביא לארץ.

בי“ב אלול שנת תרפ”ז חגג בית־הספר
החקלאי את יום מלאת מאה שנה להלדת קרל נטר, מיסד
בית־הספר כל העתונים אשר בארץ הקדישו לזכרו
מאמרים ורשימות מתולדות ימי חייו ופעלותיו
ובתל־אביב הרצו גם הרצאות על דבר ערכו. עירית
תל־אביב העמידה לו זכרון בזה שקראה את אחד
הרחובות אשר בלב תל־אביב בשם קרל נטר.
ובית־הספר הוציא ליום ההוא את החוברת: “יעקב נטר,
חייו ופעלותיו.”

התקופה השניה, שבאה למוסד עם גמר
המלחמה העולמית לא נסתימה עדין ולכן אין אנו
מסכמים אותה. מנהל המוסד מר א. קראוזה אינו אומר
להסתפק במה שהשיג עד היום ועוד ידו נטויה. הוא
מוסיף להשקיע במוסד את זמנו ומרצו ושוקד על
תקונו ושכלולו ואין שנה בלי חדוש. המטרה
שאליה הוא שואף וחותר בזמן האחרון היא להביא את
המוסד לידי מצב, שיהיה נושא את עצמו. השנויים
הרבים לטובה, שחלו במוסד במשך שתים־עשרה
השנה מלאחר המלחמה, משמשים לנו ערבה
נאמנה. שחפצו יצלח בידו והמוסד יעלה גם להבא
ויפרח ויעשה פרי. ומקום להתפתחות ולשכלולים
יש ויש. כי הנה ימים באו, אשר הישוב העברי
מתפשט ומתרחב בארץ. החמר האנושי הבא ארצה
מצרף כבד־ראש להתלהבות. התנאים החדשים שבאו
דורשים מאת כל הבא לבנות ולהבנות עבודה
אינטנסיבית יותר וחפוש דרכים ופתוח ענפי
חקלאות חדשים. והצעירים מחוץ־לארץ, שרוח חדשה
מפעמת בקרבם והם דופקים על דלתות המוסד
החקלאי הזה, הצעירים האלה הנם בעלי תביעות
ודרישות רחבות יותר גם בחמר וגם ברוח, ועל כן
מתפקיד המוסד החשוב הזה, שחדל זה כבר להיות
פילנטרפי, להיות למורה־דרך לישוב כלו
בשכלוליו על שדה החקלאות ולמשך אליו את
הצעירים, המתעוררים לתחיה לאמית ובשמחה הם
עוזבים את ארצות ארופה ואמריקה ובאים הנה. הבה
נקוה, כי דרך זו של התפתחות והתקדמות
תמידית, שבה הלך המוסד בכל תקופתו השניה,
תמשך גם להבא ומקוה־ישראל יעמד לברכה
לישראל ולישובו בארץ. כאשר חזה מיסדו איש
הרוח ואיש המעשה קרל נטר, זכרונו לברכה, ויהיה
לגאון ולתפארת לחברת כל ישראל חברים.

המארעות המעציבים, שקרו בארצנו
בחדש אב שנת תרפ"ט, לא נגעו במאומה במוסד זה, אף
על פי שהערבים בסביבה היו נרגזים על ידי
הבדיות והעלילות, אשר אנשי תוך ומרמה הפיצו
ביניהם. מאות אוטומובילים ואלפי ערבים חמומי־מח
ומזג עברו על הכביש ליד מקוה־ישראל, ובכל זאת
לא היה שום נסיון מצדם לגרם לו רעה ונזק. אך
התנקשות זו מצד שונאינו בנפש הישוב חשלה
וגבשה את רצון המתלמדים בו. וכתם שנת
הלמודים, כאשר נודע הדבר, כי בעקב המארעות
שבתה העבודה בכמה מושבות בגליל ובעמק וסכנה
נשקפת ליבול מחסר ידים עובדות, הלכו רב תלמידי
מקוה־ישראל למושבות ההן הרחוקות, למקום
הסכנה, ועזרו לאכרים בדיש ובאסף הקציר.
עזרתם זו הביאה לאכרים תועלת מרבה.

כמו כן יש לצין, כי התקפת־רשע זו לא
הפחידה גם את ההורים והבנים בחוץ־לארץ. כי מיד
לאחר המארעות, בעת אשר שמועות אימים וידיעות
מחרידות פשטו עברו בכל הארצות על דבר גורל
הישוב העברי בארץ־ישראל, בעצם הימים ההם
נתקבלו טלגרמות ומכתבים מכל ארצות הגולה
למשרד בית־הספר בבקשות לקבל את בניהם
למוסד. ומאז הולך רב מספר הבקשות של בני
חוץ־לארץ עד שההנהלה היתה מכרחה להרחיב השנה
את הפנימיה ולקבל עד מאתים תלמיד.




ט במחזה (חתימה)


ממעל לשערי־הברזל הרחבים, אשר ליד
הכביש חיפה־יפו־ירושלים תלוי שלט גדול ועליו
כתובים באותיות גדולות עברית וצרפתית שם
החברה “כל ישראל חברים” ושם בית־הספר החקלאי
אשר יסדה בשנת 1870 ושמו: “מקוה־ישראל”.
“מקוה־ישראל” – אלפי ידים מיבלות
עמלו במשך של יותר מיובל שנים להפרותה,
לקשטה ולשכללה ועוד ידים נטויות אליה
בעבודה, כארבע מאות נפש נמצאים בחוה. מהם
כמאתים תלמידים, מאה פועלים והשאר מורים,
פקידים עם אנשי ביתם, כלם – איש איש על מקומו
ובמקצועו עמל, עובד ומורה מן הבקר עד הערב. לקול
הפעמון יתעוררו כלם עם שחר, על פיו אוכלים
ויוצאים לעבודה ועל פיו ינוחו; ואיש איש טורח
בעבודתו כבתוך כורת דבורים זריזות וחרוצות
ושירת העבודה מזמזמת בכל פנה. הלמות הפטישים
על סדני המפחה, חריקות המשור והמקצועה
במגרה (בית־נגרות), רעש נשימותיו האדירות של
הטרקטור, דפיקות מכונות ומשאבים, קול הבקרים,
הסוסים והפרדים, קרקור עופות־הבית למיניהם, –
אלה הן המקהלה והתזמרת של מקוה־ישראל.
והמנצחים על כלם – האדם, היהודי החדש
והרענן, התלמידים והפועלים העובדים ושרים שירת
העבודה היוצרת שהיא לנו שירת תחיתנו.

מקוה־ישראל – כברת ארץ זו שבאה לידי
ישראל עם רמותיה השוממות, שפלתה שמלאה
בצות עבשות, קני יתושים משלחי קדחת, זאת
האדמה שהיתה צפויה להתכסות בחולות הים,
שהתחילו מרחשים וחודרים אליה ממערב ומדרום,
עמד לה מזלה וקרא לה שם “מקוה־ישראל”, ותהי
מאז פנת מחמדים, אשר פאר־יקרות תהיה גם לכל
ארץ מקלטרת, ועל אחת כמה וכמה בארצנו הערמה!
– מקום דשן, פורח ופורה ומבריא! שם גם פלחה
בשבלי זהבה, גנות־ירק בטרפיהן הדשנים,
כרמים ופרדסים ועצי־פרי ונוי למיניהם, ושבע
בארות מים זכים לה להשקות את מקום הברכה הלזה,
והמראה – יפה נוף, משוש־עין ורננת־לב!

שדרות אקולפטוסים רמים נצבות,
כשומרים מגנים על החוה מכל צד, ושדרות יפות של
ברושים מכנפי ענף ומחדדי ראש וטורי ארנים
שלוחי ענפים חותכים את החוה לארכה ולרחבה.
אחת מהן היא השדרה הרחבה הנטועה באמצע החוה
דרומה, הסרוגה ומסוככת בנופי אילנותיה
כסכת־שלום על הדרך המוליכה אל משכן־העולמים
של קרל נטר ז“ל משבצות משבצות רחבות עשויה
החוה. במזרח ובמערב משתרעים חמשה כרמים,
אשר נטעו בשנות 1926 – 1915 על שטח של מאתים
ושלשים דונם ובהם שמונים מינים ענבי־מאכל
וצמוקים, וענבי־יין, הנותנים ארבע מאות
הקטו־ליטר יין אדם ולבן. על ידם ששים דונם זיתים
ועשרים דונם שקדים. ושלשה פרדסים שם: להמן,
גולדשמיט ופרדס־משתלה, התופסים שטח של מאה
שלשים וארבעה דונם; ומצד מזרח הולך ונמשך
מדרום לצפון עד הכביש הגדול הפרדס החדש,
שנטעוהו בשנת תרפ”ז, הוא הנושא עליו את שמו של
הנדיב הידוע ברון רוטשילד. פרדס זה – צנורות
משתרגים בו, כעורקים, לארכו ולרחבו ומעבירים
בין שורותיו בכח החשמל מים להשקותו – ועל ידו
גן עצי־פרי. בגאון ובהדר מתנשאת חרשת
האקלפטוסים הזקנים בני הארבעים, ענקים
המעניקים חמה בקומתם ומשתלת הפרחים אשר
לידה מפיצה תערבת של ריחות נחמדים ומשתלות
הנטיעות והעצים, שאין דגמתם בכל הארץ (כעץ
ה“נקניק” ועוד). כל אלה יחד מעשירים את המראה
בשלל צבעים ועושים אותו לאסף גדול של
גוני־גונים, המושכים אליהם ומשמחים את העין.
ועל הרחבה שאתה עולה אליה במדרגות אל
בית־הכנסת עם בית־הספר שעל גבו – גן פרחים
יקרים פרוש כמרבד־רקמות אחד גדול ונהדר.
ומימינך ומשמאלך, לכל פנה שאתה פונה,
בנינים שונים גדולים וקטנים, הללו מתנשאים
והללו מתחבאים בשפעות הירק, בצל עפאים…
והשדות – שדות מקוה, המשתרעים מהכביש צפונה
עד פסי הרכבת והלאה מהם עד הכפר סלמה, דשנים,
מזבלים ומשקים. מוריקים הם מהחצירים
וגבעולי־התירס אפלו בזמן אשר בכל הסביבה
יבש חציר, נבל ציץ וקמל כל צמח ומראה עגום לאדמה.
החטה, שבלת־השועל השעורה – גלים של זהב
ינועו לרוח היום, והעובר עליהם יאמר: אמנם ארץ
חטה ושערה ארצנו וברוך שככה לו
בעולמנו!

אכן לא לחנם אהובה וחביבה חוה זו על
כל ילדינו בארץ. באים אליה כמעט בכל יום
הקטנים במובילים והגדולים באופנים או ברגל
מכל גני־הילדים ובתי־הספר הקרובים והרחוקים.
באים שמה גם גדודי “השומר הצעיר”, “הנער
העובד” וכדומיהם – באים הם כלם שטופי־זעה,
אדמי־פנים ונכנסים בשירה ובזמרת־עז מתוך
דיצה וקפיצה, אך בדרך כף רגלם על אדמת החרשה
ובנפל עליהם צל העצים הרמים והנשאים, הקוראים
אליהם בלחש וברחש – “שאו למרום עיניכם…” מיד
יורדת עליהם שלות השקט, הבאה מתוך אויר טוב
בצללים כי נעמו; ומראה הוד רוממות הטבע משקיטם
ומרגיעם כאם את ילדה, שהשתובב יותר מן
המדה…

– לקבר נטר!

קריאה זו יוצאת מפי אלפי ילדים ונערים,
וגם מפי גדולים, הבאים כמעט במשך כל ימות
השנה לבקר את מקוה־ישראל. בדממה וברגש של
כבוד עוברים את השדרה הרחבה, המוליכה למקום
מנוחת העולמים של האיש שקנה לו במפעל חי זה את
“עולם הבא”, עד שבאים לגדר הברזל המרבעת,
שבאמצעיתה מתרוממת המצבה היפה מאבני
ירושלים, מאבני שיש ורד, שהציבה לו חברת “כל
ישראל חברים”. דומם עומדים לפני המצבה וקוראים
מעליה את האותיות השחורות בצרפתית ובעברית,
המודיעות, כי יעקב נטר נולד בי“ב אלול התקפ”ז ומת
בי“ט תשרי התרמ”ג.




17.jpg


קבר נטר






אב לבנו ומורה לתלמידו מספר את מעשה
חברת “כל ישראל חברים” ומפעליה ואת מעשה האיש
הגדול שליחה, אשר גופו טמון פה תחת המצבה
ורוחו מרחפת על פני כל מקוה־ישראל וחניכיה,
שבאים ארצה “לבנות ולהבנות בה”. ורק אחרי
הבקור הזה מתפזרים בכל פנות החוה לראות את
שפע הסגלות אשר בה. עולים על “רמת אברהם”,
המתנשאת בתוך החוה. הס! כמה זך ושקוף הוא
האויר! מרחקים נרחבים נפתחים מעליה לכל ארבע
רוחות השמים. לארכו של האפק
המזרחי משתרעים רכסי הרי יהודה בשלל
גוניהם, אורותיהם וצלליהם; פה ושם נשקפים כפרים
ערבים; מישור גדול כלו פרדסים – פרדסי יפו
בירקם הדשן וריחם העדין והנעים. דקלים גבוהים
מפזרים לכל מלא העין והם נעוצים בבלוריותיהם
בתכלת השמים; באפק המערבי מתרוממים בתי
יפו העתיקה, הבנויה על שן־סלע יוצא ונכנס אל
הים. דרומה, כמראה הזהב – גבעות החול, אשר פלט
הים והציף לנצח את אדמת הכרמים, השקמים
והתאנים, אשר לערבים עד הדרך לעזה. שם שממת
החול. ובקרן צפונית־מערבית נשקפים ראשי הבתים
הגבוהים ומגדלי המים אשר בעירנו החדשה
והיחידה – תל־אביב העברית משושנו, זו שבלילות
החשך רומזת אלינו בעמוד אור החשמל.

בתוך מסגרת האפקים האלה הושמה
התמונה האמנותית, אשר קרל נטר היוצר הכין
מתחלה את הבד ושרטט עליו את הקוים של הצורה
הכללית. וימים על שנים הולכים ומצירים את
התמונה הנהדרה בתוך קויה – ומוסיפים לה בלי
הרף לויות חן.

זאת היא תמונת זכרון לחלוץ האמתי
של “החקלאות היהודית בארץ־ישראל” – החלוץ
הראשון, קרל נטר, זכרונו לברכה בארץ התחיה,
ככתוב על מצבתו: “זכר עולם ליעקב נטר” אשר
“מקוה־ישראל כוננו ידיו”.




תלמידי מקוה־ישראל לארצותיהם (בשנת 1939)













	 ארץ־ישראל        
	 – 
	 80 





	 גרמניה         
	 – 
	 135 


	 אוסטריה         
	 – 
	 80 


	 פולין          
	 – 
	 57 


	 צ’כוסלובקיה        
	 – 
	 14 


	 רומניה          
	 – 
	 8 


	 הולנד          
	 – 
	 3 


	 דנציג          
	 – 
	 2 


	 ליטא           
	 – 
	 1 


	 לטביה          
	 – 
	 1 


	 בלגיה         
	 – 
	 1 


	 שויצריׇה         
	 – 
	 1 


	 הונגריה         
	 – 
	 1 


	 מצרים          
	 – 
	 4 


	 טוניס           
	 – 
	 1 


	 ארצות הברית של אמריקה הצפונית 
	 – 
	 2 


	 סך־הכל         
	 – 
	 391 







בוגרי מקוה־ישראל ומשלח־ידם


גמרו את חק למודיהם במקוה־ישראל:











	 משנת 1870 עד 1918 (סוף מלחמת העולם) 
	 – 
	 505 
	 תלמיד 





	 " 1920 " 1936 (16 מחזורים)     
	 – 
	 832 
	 "   


	 בשנת הלמודים 1936/37     
	 – 
	 70 
	 "   


	 " " 1937/38          
	 – 
	 93 
	 "   


	                   
	 סה"כ 
	 1500 
	 תלמיד 






מזמן לזמן עורך בית־הספר ספירה
למשלח ידם של תלמידיו. שנשארו בארץ. הנה המספרים
שהעלתה הספירה האחרונה, הכוללת 16 מחזורים (1920 – 1963):







מספר התלמידים שגמרו את חק למודיהם במשך התקופה האמורה –
832





משלח ידם ביום הספירה:





פרדסנים –
20



בעלי משקים מעורבים –
295



מנהלי עבודה במשקים חקלאיים –
74



פקידים חקלאיים –
21



עובדים חקלאיים שונים –
249



אגרונומים (השתלמו באוניברסיטאות בחו"ל)
– 21





680 (בערך 80%)


לא נודע משלח ידם

152





832




&gt; 

&gt; 
&gt; מן המספרים האלה אפשר לראות כי
&gt; לפחות 80% מן התלמידים שסימו את חק למודיהם
במקוה־ישראל בתקופה הנ"ל נאחזו בחקלאות
&gt; בארץ.
&gt; 
&gt; 

&gt; 

המקורות


המקורות שהשתמשתי בהם
למונוגרפיה זו: תעודות מתוך הארכיון של
“מקוה־ישראל” / ידיעות מקבצות מתוך עתונים
וקבצים שונים / מתוך ספרו החשוב של המנוח
נרסיס לון (נשיא חברת “כל ישראל חברים”
במשך כמה שנים) – “חמשים שנות הסטוריה”,
לפי תרגומו של מר א. אלמליח, – ודברי הספר
הנזכר למעלה, שבאו כאן כלשונם, סמנו על פי
רב במרכאות.

ובזה תודתי נתונה לידידי מר ש. בן־ציון שעסק בעריכת החוברת.
המחבר




נספחות


מאז יצאה לאור המהדורה הקודמת של
חוברת זו, בשנת תרצ“א, הוסיפה מקוה־ישראל לצעוד
בדרך התפתחותה. מספר התלמידים הלך וגדל,
ובשנת תרצ”ט הגיע ל־392; מספר הבוגרים, שסימו
את חק למודיהם מאחרי המלחמה העולמית עד תרצ"ט
הגיע ל־1076. מכל פנות הארץ ומכל תפוצות הגולה
נוהרים הנה בחורי ישראל, הנושאים את נפשם
לעבודת אדמה בארץ־אבות. מ־22 מדינות באו, וביחוד
מן הארצות שבהן תכפו הרדיפות והגזרות על
היהדות: גרמניה, אוסטריה, צ’כוסלובקיה, וגם
פולין, רומניה ועוד. בזמן האחרון נראו גם פנים
חדשות: צעירי ישראל מאיטליה, שגם עליהם עברה
הכוס.

עם גדול מספר התלמידים, הגדלו גם
ענפי המשק ושכללו, וענפים חדשים נוספו.
בנינים חדשים הוקמו, בתי דירה לתלמידים,
למורים ולעובדים, וגם לצרכי משק ולמוד.

המטיל שיעבר במקוה־ישראל על
הלול, יראה בית חדש בן שתי קומות מתנוסס בחצר:
בקומתו התחתונה עומדות מדגרות גדולות
ומשכללות, שיכלות להוציא במשך חדשי העונה של
ההדגרה עד ל־70 אלף אפרוחים, ובצדן כמה מדגרות
קטנות, בשביל התלמידים, לעבודה מעשית; בקומה
העליונה של הבנין אולם מרוח להרצאות מענין
גדול עופות וגדול דבורים, כמו כן חדר עבודה
בשביל מנהל הענף הזה.

ממול לחצר הלול יראה המטיל את הרפת
החדשה שנבנתה לפני זמן מה, ואצלה חצר רחבת
ידים, מרבץ לפרות.

בנין חדש ומרוח הוקם בשביל המעבדות החימית והבקטריאולוגית
של תחנת הנסיונות; על ידו – חלקת פרדס
לנסיונות, וסדורים מיחדים (“ליזימטרים”) לחקירת
הבעיות הקשורות בזבול ובהשקאה, כמו כן
בית־הצמחה לנסיונות בעציצים.

בירכתי הגן הבוטני עומד בית נאה
שנבנה גם הוא בזמן האחרון, הוא בית־המטעים
ובו אולם להרצאות על גדול עצי פרי ועצי הדר,
מוזיאון לפרות וחדר עבודה למורה, המנהל את ענף
המטעים.

לפני זמן־מה הוחל להקים מחלבה משכללת, לתעשית חמאה ושאר תוצרות חלב.

ברכה לעצמה קובעת הבאר החדשה,
שנחפרה בצדה המערבי של החוה. באר זו,
הנותנת שפע מים (300 מטר מעקב לשעה), משקה את
כל הכרמים ואת רב שדות הפלחה המשתרעים
משני עברי הכביש יפו־ירושלים.

המבקר, שראה את מקוה־ישראל לפני
כעשר שנים, ימצא עתה בכל פנה אשר יפנה אותות
גדול ושגשוג: בלול וברפת, בפרדסים
ובכרמים, בשדות ובגנות. שטחים חדשים נטעו;
גני עצי הפרי החלו לתת פרים, מהם פרות
סובטרופיים, חדשים בארץ; הגן הבוטני התפתח
וגדל לתפארת; הוא מכיל עכשו כ־1000 זנים של צמחים
ועצים ומשמש מקום טיול ולמוד לכל בתי הספר
שבסביבה.




שנת ת"ש 1940










אותו פרדס נמסר אחר כך להשגחת
 ההנהלה של מקוה־ישראל. לפני שנים מועטות
 נמכרה האדמה לשכנה, הלא היא “שכנת
 מונטיפיורי” של עכשו, אשר ליד תל־אביב, מול
 שרונה.  ↩



בשנת 1858, בבולוניה שבאיטליה,
 גנבה משרתת קתולית מבית אדוניה היהודי את
 בנו, הילד אדגרד מורטורו, בשעת חליו –
 וטבלה אותו לשם ישו. וכיון שנעשה על ידי
 כך “נוצרי כשר”, באו שוטרי הכנסיה והוציאו
 את הילד בחזקה מבית אבותיו היהודים ומסרוהו
 לחנוך למנזר קתולי וסגרוהו שם. וכל הרעש
 שהקימו על כך באספות מחאה ודרישה להשיב את
 הילד להוריו – לא הועיל כלום.  ↩



את התלמידים הללו הכרח להחזיר  אחר כך בשנת 1872 למקומם.  ↩



בית זה לא נתקים הרבה  ונסגר.  ↩



וכדאי לצין: את גולדשמידט זה
 (שלאחר מות כרמיה בשנת 1880, נתמנה לנשיא
 חברת כל ישראל חברים) “תפס” אז נטר לאידיאה
 של מקוה־ישראל; ומאז היה מנדב פעם בפעם
 סכומים חשובים לשכלול המוסד והרחבתו (וראה
 למטה פרק ה' “בהנהלתו של ניגו”) וגולדשמידט
 עורר גם את קרובו הברון הירש. והלז נדב גם כן
 עשרים וחמשה אלף פרנק, והוא שפעל, כי גם
 חברת “אגדת אחים” בלנדון תשתתף לעתים
 בהוצאות המוסד.  ↩



הסופר הישיש מר בן־עמי, שהיה
באותם הימים בברודי, סח לי, כי בבקשו לדבר
עם נטר, היה קובע לו ראיונו רק בשעה שלש
 לאחר חצות הלילה. כל כך עסוק וטרוד היה
 בעניני הפליטים! ברם, גם להכרת טובה זכה
 נטר, שכן “אחד העם” בזכרונותיו (נדפסו
 ב“רשומות”, כרך ד') מספר כעד ראיה, בזה
 הלשון: “במסעי, אשר הלכתי לוינה, היתה גם
 אחת השירות, שהלכה לאמריקה. ובכן זכיתי
 לראות את האיש המצין, את קרל נטר, בעמדו
 בבית־התחנה ובחלקו כסף לכל הגולים בפנים
 מפיקים טוב־לב ורחמים רבים, והגולים היו שמחים
 וצוהלים, ותקוות טובות נשקפו ממבט עיניהם.
 ובנסע המסע קראו בקול ששון: ”יחי נטר; תחי
 חברת כל ישראל חברים״.  ↩



על סבת מותו ישנן דעות שונות: לפי
 הידיעה הרשמית, הוא מת מקדחת הצהבה,
 ששררה אז בארץ־ישראל. אך ידוע גם כן, שהוא
 היה סובל ממחלת הלב. יש עוד השערות
 אחרות.  ↩



דבר זה ידוע הוא עתה, כי קרל נטר
 היה הראשון, שמשך את לב הברון לעבד
 בארץ־ישראל. וכמה פעמים השתמש למטרה זו
 בהשפעתו הגדולה של הרב צדוק הכהן ז"ל על
 הברון שיחיה.  ↩



מקום מרוח זה, הפתוח לכל ארבע
 רוחותיו, משמש ללינת קיץ לתלמידים עד היום
 הזה.  ↩



חדרי הכתות שהיו לפנים נעשו
 חדרי שמוש ולינה. בית הכנסת הוא של 300
 מקומות.  ↩



במשך של 29 שנה (1899 – 1870) הוציאו
 על הכרמים סך 86000 פרנק, וההכנסה מהם עלתה –
272600 פרנק, ז.א. שהכניסו 186000 פרנק רוח
 נקי.  ↩



מספר בתי־הספר של כי“ח הגיע
 למאה ושבעים, ותלמידים – ליותר משלשים אלף.
 מלבד בתי־ספר למתחילים היו לה עוד בתי־ספר
 למלאכה, בית־ספר למורים ובזמן אחד גם בית־ספר
לרבנים. בתי־הספר של כי”ח בארץ הם, מלבד
מקוה־ישראל: משנת 1869 – ביפו בית־ספר לבנים;
משנת 1882 ־ בית־ספר למלאכה בירושלים, לזכרונו
של כרמיה (שנפטר בשנת 1880); משנת 1899 –
 בית־ספר למתחילים בירושלים ובית־ספר לבנים
 בטבריה ומשנת 1900 – בית־ספר לבנות שם; משנת
1904 – גן־ילדים בירושלים, ומשנת 1906 ־ בית ספר
 לבנות שם.  ↩



אפס, בזמנו של ניגו הוסיפו עוד
 שלש שעות ללמוד השפה העברית וגם נתקבלו
 מורים עברים מפרסמים בידיעותיהם, מאלה שהיו
 אז בארץ.  ↩



כך נקראת מקוה־ישראל בפי  הערבים עד היום הזה.  ↩



בית־ספר זה נפתח על־ידי חברת כי"ח
 בשנת 1895 ונסגר בשנת 1918 והוא סגור עד היום
 הזה.  ↩



עוד בראשית ירח יולי שנת 1914 פנה
המנהל לועד כי"ח בהצעה שילמדו בכתה א' את
 כל הלמודים בעברית. אך המלחמה שפרצה אז
 גרמה לידי כך, שההצעה לא הוצאה לפעל.  ↩



המקרים המעציבים, שקרו באביב
תרפ“א, לא נגעו במקוה־ישראל, אך כעבר שנה,
במוצאי־שבת בז' אב בשנת תרפ”ב, נסעו שתי
 עגלות עם נוסעים מתושבי החוה אשר שבו מיפו,
 ובעברן לא הרחק מביתו של המושל, התחילו יורים
 בהן מתוך פרדס אחד שליד הדרך. התימני
 יהודה כמרי מת מיד מכדור מות, והעגלון משה
 מרקוס נפצע קשה ומת אחרי ימים מועטים.  ↩



עד היום נאספו מאה ועשר דגמאות
 פרופילים מאדמות שונות אשר ביהודה, שמרון
 והגליל, והן נשמרות בארגזי עץ, מלבד
 דגמאות מכל האזורים, הנשמרות בבקבוקים.
 התוצאות שהשיגה תחנת הנסיונות בהכשרת
 הקרקע, בשיטת העבוד ומחזור הזרעים
 הרציונליים והזבול בזבלים אורגניים
 ומינרליים הועילו להעלות את התנובה לידי
 שעורים אלו: החטה נתנה יותר משלשת אלפים
 קילוגרם להקטר (כלומר, פי שלשה מהיבול
 הבינוני אשר באזור ופי חמשה מהיבול
 הבינוני אשר בכל הארץ) שבלת השועל – ארבעת
 אלפים קילוגרם והתירס – שלשת אלפים וחמש מאות
 קילוגרם, תלתן בלי השקאה – ששים ושמונה
 טון להקטר.
 כמו כן עושים נסיונות בגדול  צמר־גפן, סלק סכר, טבק ועוד.  ↩



בסך־הכל נמצאים בחוה יותר
 משלש מאות מינים של עצים ושיחי־נוי, אגב כדאי
 להזכיר ש“העץ היהודי”, האקלפטוס, הובא
 ראשונה בשביל מקוה־ישראל ורק משם נפוצו
 נטיעותיו בכל הארץ.  ↩



ראה את הטבלאות לחשבון התלמידים בהוספה שבסוף החוברת.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47257