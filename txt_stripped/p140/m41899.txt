


	
	[הסתכלי נפשי ושורי פועלך]
	




– – ں – – – ں – – ­­– ں –



הסתכלי נפשי ושורי פועלך

השתחוי אליו וכרעי ברך

פן יחרה אפו ותאבדי דרך

סורה עלי פשעך ועל־רב מעלך.





אורי באור שכל ומרום יעלך

יאיר ויגיה בחשכך נרך

אך נותנים אל־תענוגים ערך

חשבים כחוט רגלך וכשרוך נעלך.





הוא יגאלך הוא יעלך משחת

הוא את־פני אל חן וחסד לך ימן

מה תפסחי על־זאת ומה את בודדה.





הן טוב בגן־עדן מלא כף נחת

מכל־פאר תבל וחמדת הזמן

הרע אשר את בו כהיום נודדה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41899