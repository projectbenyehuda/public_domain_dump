


	
	ארץ
	



[ארץ – שמים מכסים לה] / שאול טשרניחובסקי

  


ארץ – שמים מכסים לה – טלית כלה תכלת,



שמש יוקדת ושרב חמשינים בכנפיה,



טרש על טרש… הרים – עור של ליש עליה,



יעל הזית – עקשן בן קרקע משכלת.



יש לרכך בה כל צעד קרקע, גוש כל סלע,



יש בה לקרוע מרכס מטלית נוף זרוע,



יזע תשקיע בה – יעל כנגדך מבוע,



רגע… כל רגע! נכון לך שד, נכון צלע.


  


כלום לא תבינו המחיר בה יתנו חובביה?



כלום לא תבחינו בין פרא מדבר ולשושלת?



ארץ – שמיה מכסים לה טלית כלה תכלת,



שמש יוקדת חרון חמשינים בכנפיה.


  
תל-אביב, מוצאי יום כפור, תרצ"ט 1939






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7672