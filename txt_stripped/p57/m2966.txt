


	
	חזון נביא-האשרה
	



חזון נביא-האשרה / שאול טשרניחובסקי




אשר חזה ביום שחוט אליהו



והאנשים אשר אתו את-נביאי הבעל, ארבע



מאות וחמשים איש, אל נחל קישון וימלט



אל עמק יזרעאל. ותהי עליו הרוח וינבא בעמק:


 


עדים אתם לי, התבור הבודד



ורכסי הכרמל המכחילים מימיני,



הרי-גלבע, הרי-מלכים,



וגבעת המורה, מורמה מגבעות.



יהיה חזוני לאחרית-הימים,



ינצרנו חיק העמק הגדול,



ערוצי נחלים על מדרונות גבעות.



לאחר יובלות תגלנו הכנרת,



שפועי רמות ברוכי-שמש.



ללאם יקום חלומי שמור,



למעפילים מבניכם תעודתי אנחילנה.



אל תאמרו, השוחטים: שחטנום,



אבדו עובדי-הבעל, נכחדו.



הנה הקהה הקהיתם מאכלותיכם,



פגומות חרבותיכם מרב שחיטה,



ולו לא תוכלו, כי לא בכחכם הוא.


  


הוי, הוי, כהני יהוה אלהים,



צאו וחשבו, חקרו ותמצאו:



מתי ימלך אדני לבדו



במאמר-נביאיו ותורת-כהניו



ברתוקות ברית-דוגלים בשמו,



אם לא לכשתשרשו מן הארץ



ותתלשו כהתלש היבלית מן הקרקע.



וחקותם חקות, וגדרים וסיגים



למעשר ותרומה באפס תנובה;



הלכות-קדשים תעמיקו תדרשון –



ועולותיכם וזבחיכם לא תקריבו;



דיני שבתות ומועדים תגבירו,



כי ידיכם מעבודה ומעשה שבתו;



אחרים יחרשו – ואתם תאכלו;



נכרים ירעו – ואתם תשבעו;



זרים יבנו – ואתם תשבו.



במסגרות-סעיפיכם לחייו של אדם



לפני אלה אלהיכם תצדקו



בבלי קרקע ובאפס עבודה,



באין מדינה ובלי ממשלות-עם.



ושכחתם את-הבעלים ונכרתו מפיכם,



מפי זרע-זרעכם, ולא יזכרו.



בעל-פעור המפרה למפלצת יהיה,



ובעל-זבוב לשמצה ושנוא אדם.



חי אני אם לא תצאו מחפשים



נתוצות-מזבחותם בכל הארץ



ופליט-אבנים משרידי-במותיכם



על גבעות גבוהות ואל כל תל-חרבות



ותחת כל עץ עתיק ורענן.



ביום פקדי אתכם עליהם תתרפקו.


 


הוי, הוי העמק הגדול והפורה,



אשר ברכו בעלים כליותיו,



עמק יזרעאל, עמק-קדומים!



כמלוך עליך יהוה – תשם,



ובעבדך לצלוב ירבו חרבותיך,



ובצל נביא-המדבר יכסוך בצות,



מארה לחיה וקללה למתים בך;



בשרידי-חוותיך ישרץ מתעב-גוי,



בנקיקי ההרים הסוגרים עליך.


  


עד בא יבוא דור-המעפילים,



חלוצי-הגולה וחולמי-פדותך,



והייתי להם לאלהים, אני בעל-עמק,



אדון-הקרקע, אדוני-העמק.



ועלתה קטרתי – עשן-גללי-גמלים,



בשם אדמה תחוחה במחרשה,



ניחוח ערמות קש מזהיב ויבש



מתחת לטרבל ומבין מוריגים;



וריחה של נשובת קלת-כנפים



בשעת ההרקדה ובנפה בנפות



והבל רפתים על זבלן וחלבן.



ירבצו שדות עיפים ממשא-



מעניות הרות לדגן ולחציר;



פרות-אדירים תגעינה למשגלן,



פר אסור בברזליו אל חח בשפתו,



בורץ ברב-אונו, כבד-זרע;



שוש תשיש הבחורה אל-הריון-מעיה



ותגל בגיח בניה מתוכה.



כל מקום יעדר וישדד – מזבחי,



ואשר יזרע וייער – במה לי.



ואשרק לאחי אשר בשפלה,



לבעל-שרון בכליל זמורות-גפנו,



המחיך בין עצי-הדר והדסים



ותועה בכרמים שכורים מחמר;



ולבעל-הר אחי על צלעות ההרים,



במשתלות, שנטעו בין טרשים ואבנים,



הוא גרב קדש הרי יהודה ואפרים.



כי ציון במעדר תפדה ושדיה בעבודה,



כברכת אל חדש בעל-עמק.


  

תל-אביב 1933






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2966