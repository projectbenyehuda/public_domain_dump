


	
	שלשה חוחולים שהלכו
	



שלשה חוחולים שהלכו / שאול טשרניחובסקי


שלשה חוחולים שהולכים ביחד ממקום שהולכים,



תופסים הליכת מתונים – אנשים הגונים שהולכים



ממש ככתוב-כנאמר: עקב בצד האגודל,



ראשם מושח במקצת – אין לומר צעד של יהרה,



זוג עינים מביטות מתוך בטול כל-שהוא כבוש,



שותקים שתיקה מנמסת מתוך כבד ראש של זקנים,



צועדים שלשה חוחולים בפרצוף מנמס ומסים,



מודים בכבודם ובמקצת מתקשים במלאכת-מחשבת,



צועדים צעדים מדודים, והמטה הולך לפניהם.



הולכים – עד שנתקלים בצפיע של בקר, בטרי.



חלה גדושה כדבעי, מוריקה, כהה שבכהה,



אשר זה עתה הטילה פרה פורשת מעדר.

ועומדים סביב הזקנים, מחרישים, מביטים בגלל,



ועוד שעה קלה – מתחילים בו נוגעים ותוקעים מטותם,



זה בגבולו שלו, וזה בקצהו שכנגד.



עומדים, תוקעים לאטם, בנחת, תקיעה שבנימוס,



עד שפוסק אחד: "אכן, כי כן, אחא, ככה!



הנה הכניסה, והנה בית-פקידות הכפרים והנה



ישראלי המוזג, וכך גם בן-אדם, כנאמר:



היום חי – מחר מת". ופורשים ממשיכים בדרך,



בכבד-ראש ובנימוס, הליכה מתונה מהגנת.

כמה וכמה שנים עברו מאז, ועדין



תבנית אותם השלשה עומדת בעינה ובעיני –



דרכם של פילוסופים. לגבי איש פשוט, כמוני,



דברי חכמים נכונות: הנחה אחת מנמקת,



שוב הנחה מנמקת, ואלו גם משכל-ראשון,



דברים נראים כפשוטם, גם על הלב הם מתקבלים;



והנה עד כאן אני מבין; ואולם מתוך שהגענו



עד היוצא מזה, עד המסקנה, היא גופה,



והנה אין אני מבין, אנכי במבוכה, לא תופס,



בין שהם דברי היחיד, בין שהם תורת אסכולה,



שלשה חוחולים שהולכים או פסק-דין של ועדה מלכותית.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1898