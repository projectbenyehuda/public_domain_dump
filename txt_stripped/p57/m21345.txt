


	
	תפלה אל עשתר
	




גברת הגבירות האלה באלות אליך אשוע:



עשתר מלכת כל הממלכות מורת־דרך לאדם:



אירניני1 ברוכה את הגדולה בין האיגיגים:2



אדירה את מושלת את נשגב שמך:

את מאור הארץ והשמים בת־סין3 שגיאת־הכח:



את מאשרת נשק מעוררת מלחמה:



בידיך כל המצוות נעטרת נזר־מלך:



את מושלת נפלא גדלך רמה על כל עליונים:



את כוכב ענות קרב מעוררת מדנים



בין אחים רע ורעיה:



גברת שדה־מלחמה רועצת הרים:



נאזרת מלחמה עוטה זועות:



בידך המשפט תכונני מוסדות ארץ ושמים:



מקדשים היכלות מעונות־אלהים ובתי־אל לך יוחילו:



איפה נפקד שמך איפה נפקדו חקיך:



איפה לא קשטו תמונתך לא הקימו לך מקדש:



איפה לא גדלוך ואיפה לא רוממוך:



אנו אנליל ואאה4 גדלוך רוממו ממשלתך
באלים:



נשאוך על כל האיגיגים שמו כסאך מעל כלם:



לשמע שמך ארץ ושמים יחילו:



אלהים ישחו האנונקים יהיו כאבן



בני־אדם ירוממו שמך הנורא:



גדולה את נשגבה את:



כל שחורי־הראש5 החיה והאדם יהללו עזך:



את תישירי פעלי־אנוש באמת וצדקה:



את משקפת על כל עני ונענה:



תורים דרך יום יום:



עד מתי תתמהמהי גברת השמים והארץ



המנהגת כל אדם קודר:



עד מתי גברת קדשי אאנה הארמון התמים:



עד מתי הגבירה קלת הברכים



עד מתי תתמהמהי גברת מלחמה קרב וקרב:



את הנהדרה הלביאה בין האיגיגים



הכובשת אלים מורדים:



האדירה בין המושלים האוחזת ביד חזקה



רסן מלכים:



הפותחת רחם סגור לכל הנשים:



את עשתר האדירה מרימה ומשפילה גדול עזך:



מאור שמים וארץ מבריק נגה לכל הארצות:



האכזריה בסער זעפה המנצחת בקטל:



להב תבערה המתלבה כנגד האלים



הממיטה אבדון על אדירים:



עשתר המביאה חורת־פנים וכונסת הצבאות:



אלת הגברים עשתר לנשים אין חקר למשפטיה:



ממבט עיניה יחיו מתים יקומו חולים:



תועה ימצא דרך נכונה כי יביט בפניך:



בעטף נפשי אליך אשוע אני עבדך הנוגה וידוע
חלי:



הביטי בי גברתי האזיני לתפלתי:



הקיפי עלי בחסדך ושמעי תחנתי:



אנא חניני וירך לבבך:



חמלי על בשרי האמלל הנעכר וההרוס:



חמלי על לבי הכואב המלא דמעות ואנחות:



חמלי על בטני החולה הנענה וההרוסה:



חמלי על ביתי הנוגה הכבד בילל אנחה:



חמלי על נפשי המלאה דמעה ואנחה:



אירניני הנשאת ארי זועם אנא ירגיע לבך:



ראם זועם אנא ירכך רוחך:



הפני אלי מבט חסדך:



רבת־החסד יחזו בי פני אורך:



הסירי כשפים רעים מבשרי ואראה באור־נגהך:



עד מתי גברתי יתנקשו בי צרי



בשקר וכזב יחמסו עלי מזמות:



עד מתי רודפי יטרו שנאה יארבו לי:



עד מתי גברתי סכל ונקלה יאימו עלי:



רפי־כח החלימו ואנכי חליתי:



אנוד כגל אשר רוח רעה תרוממנו:



לבי ידאה ויפרפר כצפור שמים:



כיונה אתאבל יומם ולילה:



נדכיתי ומרה אילילה:



נהי ואנחה יציקו לבי:



כי מה עשיתי אלהי ואלתי אני מה:



היו חיי כחיי איש אשר לא יירא את אלהיו ואת
אלתו:



מנת־חבלי יגון מדוה כליון ואבדון:



מנת־חבלי פגעים רעים וסרו פני אל ממני:



עצר חרון משטמה זעם איבת אלים ואדם:



רואה אני גברתי ימי־זעף ירחי־אפל שנות־יגון:



מות ועני ידכאו נפשי:



מקדשי שמם בית־תפלתי נהרס:



נשפכה תוגה בביתי בשערי ושדותי:



אלי הסב ממני פניו לא אדע אנה



שבטי מפזר וקורתי חרבה:



עליך גברתי אשליך יהבי בך כל הגיגי:



לך אתחנן הציליני מכף קללה:



העבירי ממני עוני פשעי אשמתי וחטאתי:



שכחי אשמותי ושמעי קול תחנתי:



פתחי למוסרותי ותני לי התשועה:



כונני אשורי ואתהלכה בדרכי בששון בין
החיים:



צוי ויאר אלי הקוצף פניו אלי



ותשוב האלה אשר סרה ממני באפה:



תאיר מחדש מחתתי הקודרה והעשנה:



יתקבץ מחדש שבטי המפזר:



יפרח ביתי וירחבו שדות מרעי:



קבלי ענותי שמעי שאלתי:



הביטי עלי ברחמים ושמעי תפלתי:



עד־אנה יחר אפך גברתי תפני פניך:



עד־אנה גברתי תתעברי יחרה בי אפך:



הפני אלי מחדש ערפך אשר הפנית ממני



ואמרי בלבך להגיד לי דבר־חסד:



ינח לבך כמי־זרמים אשר נחו:



אדביר אויבי כהדביר ארץ תחת רגלי:



נגפי שונאי מגרים לעפר לפני:



תבוא לפניך תפלתי ושאלתי:



יכמרו נא עלי רחמיך הגדולים:



רואי בחוץ יהלל שמך:



ואני אגדלה און־קדשך ועזך לפני שחורי־ראש:



עשתר נעלה מאד עשתר המלכה



הגבירה הנשגבה הגבירה המלכה:



אירניני האדירה בת־סין אין מי יערך־לך:







אלוהי מרום.  ↩



אלוהי הירח.  ↩



שלושת האלים הגדולים.  ↩



אלהי השאול.  ↩



כלומר, בני–אדם.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21345