


	
	[ובצריף אל החלון יושבת]
	




 ובצריף אל החלון יושבת



אלמנת צעיר גפיר בעמק.



מעיקה דממת חצר ואין לחש,



מעיקה העלטה בחדר;



אין לראות דבר דבר באפל.



דמעתה אחת אחת נוזלת,



דמעתה עלי לחיה צורבת.



מי שהוא שם מאותת באמש,



הזרקור פושט לו יד סוקרת,



קרן-אור בבולמסה מדרדרת



באילן… בתל… בגיא… בטרש…



ודבר-מה יהיה, ואי-שם יהי…



"יקירי, אישי, לבי, נא סלחה!



לו יכולתי ואפנה אליך,



אל הקבר, אל ציון האבן,



כי אז רצתי במחשך, באין-דרך,



במשעול הצברים בכל כח,



ואם יפגע גם בי כדור רוצח;



אפס לא אוכל מפה ללכת,



לא אוכל מכאן, אני – אסור לי:



יתומיך פה אתי, השנים –



הילדה ובן – תינוק אפרח.



יקירי, אישי, הלא תסלחה:



רק אני בעולמם נשארתי,



בלתי אם אמם זה השוממת.



יקירי, אישי, הלא תסלחה!



לעולם אותך לא ישכחוך,



ופניני שירה לך יביאו



הטובים שבכל משוררינו.



אגדה נאה יהיו חייך



היפים והקצרים בקרב



מגני ארצנו אשר לנו.



מה אוכל אני, אני אשתך?



מה יש לי מלבד שני יתומיך



ודמעות, דמעות אשה טפשונת?


  

תל-אביב, 1939






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6960