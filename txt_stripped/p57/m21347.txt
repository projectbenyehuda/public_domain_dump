


	
	תפלה לשמש
	




1



מאיר האפל שופט השמים



מכחיד הרעה במרומים ובשפל:



שמש מאיר האפל שופט השמים



מכחיד הרעה במרומים ובשפל:



אורך כרשת ירפד הארץ



קרניך תצאנה אל תועפות הרים:



כל החיה תגיל לקראתך בצאתך



עליך ישישו כל צבא ההרים:



אתה תעלומת־עולם לכל העורגים לבוא



עד חקר הויתך:



בקרני נגהך אשוריהם לא ימעדו:



זרחך מלאים השמים והארץ



כל ארבע כנפות הארץ תברקנה כלהב:



פתוחים השערים לכל ברואיך:



שי לך יובילו כל האיגיגים:



יושבי שמים ישתחוו לך בצאתך



שמש הנגיד הגדול לך יגילו:



הרים אדירים גדלך יקיפם:



זרחך האים מכסה כל הארצות:



תביט לארץ תגהר על ראשי הרים:



תלית כנפות תבל במרחקי שחקים:



אתה שומר כל האדם היושבים במדינות:



כל ברואי המלך אאה אתה נוטרם:



כל אשר נשמה באפו אתה תרעם:



אתה רועם במרום ובשפל אין מבלעדיך:



אתה הולך וסובב שמים בלי הרף



אדמה רחבת־ידים תעבר יום יום:



בים ואוקינוס בהרים ארץ ושמים



תעבר יום יום:



אתה נוטר מלכות־מעמקים אשר לנגיד קובו
והאנונקים:



אתה מושל במשכנות עולם־מרומים:



אתה רועה עולם תחתון עולם עליון:



אתה נגיד ואור־עולם אין מבלעדיך שמש:



אתה עובר את הים הרחוק ורחב־הידים



אשר במסתרי מעמקיו לא יחדרו האיגיגים:



קרניך האדירות בוקעות חיק אוקינוס:



מפלצות־ימים יחזו בנגהך:



מעולם לא עממו פניך לא קדרו:



תשבע לילה לילה תצית אורך:



לארצות זרות ורחוקות על־פני מרחביה



תשים פעמיך תצעד יומם תסב לילה:



מי ביושבי־שמים יעמל כמוך



מי באלים נאדר כמוך:



בצאתך יתקבצו אלהי כל הארץ



נגה זרחך האים עוטף כל היקום:



כל הארצות השונות ללשונותיהן



אתה יודע ארחותן מבין מזימותן:



עליך ישישו בני־תמותה כלם:



הוי שמש כל היקום צמא לאורך:



אתה מאיר כוס־הנבואות לערך עץ־ארז:



אתה מגלה לחוזים תעלומות חלום־לילה:



לפניך יכרעו טובים ורעים:



על רעים ועל טובים תחרץ משפטך:



תפיל אימתך על רע־מעללים ועקש



ממעמקים תוציא את מחלל האמת:



במשפט צדק אשר חרצת



נשגב שמך רצונך יקום לעד:



אתה מטה לעובר ארח ודרך קשה



נוטע גבורה בעובר ימים ביראה:



תורה לציד נתיבות נעלמות:



יצעד על רמות נמשל לאלהי־הרים:



שמש מרשתותיך לא ימלט חוטא:



רע־מעללים לא יפלט נפשו מיקושך:



תמהר ותיסר את מחלל השבועה:



הבוזה למקדש לא ינוס ממך:



מצודותיך הגדולות פרושות לרשע



לנושא עיניו אל אשת רעהו:



ימצאהו נשקך לא יראה מפלט:



בעמדו למשפט אביו לא ימלטהו



גם אחיו לא יעז לדבר אל שופטו:



לפתע פתאם ילכדנו מוקש־הברזל:



קרן חומס־מזמות אתה מגדע:



המכסה מרעים יצעד ולא יבטח:



לשופט עול תראה מוסרות:



תיסר אוהב בצע ומחלל אמת:



אשר שחד לא יקח ורב ריב חלשים



שמש ירצהו ויאריך ימים:



לאשר ישפט באמונה ובצדק ישפט



נכונים ארמנות משכנותיו היכלי נסיך:



כמי עינות־מעמקים לא יכלה זרע



צדיק ותמים לא ידע שקר:



שם ענן יחרת בחרט על לוח



זרע פועלי רע נכון לאבדון:



אתה בז לאנוש שקר על שפתיו



תשרף משפטו תשנו את כחו:



תאזין לנלחץ תוציא לאור אמתו:



כל האדם בזרועך נתן לא נעדר:



בידך הנבואה תתיר צרורות:



תאזין תפלה תחנה ותהלה



קדת ענוים שיח תחנונים:



בקול רם ישוע אליך האמלל



חולה וכושל עני ורצוץ:



בשירים יעתרו לך ובכתבי תשובה:



רועה לבדד רחוק ממידעיו וביתו



אליך יקרא בזועות בשדה



נער רועה נבוך רועה־עדרים בקרב צרים:



ארחה בדרך־זועות תקרא אליך שמש



סוחר נודד רוכל עם ילקוטו:



דיג על מכמרתו יקרא אליך שמש:



גנב ורוצח יראי פני־שמש



פרחי בשדה אליך יקרא:



מת תועה צל חסר־מחסה



אליך שמש יקרא:



את הכורעים ברך תטהר בקדשה



תקבל תחנוני המבקשים ביראה:



המה יכבדוך יהללו לשמך



ישתחוו להדרך לעולם ועד:







אלוהי השמש  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21347