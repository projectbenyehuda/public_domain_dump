


	
	ואת שמך אני אשא
	



ואת שמך אני אשא / שאול טשרניחובסקי


ואת שמך אני אשא על כנפי השירה.



מעבר גבול-יובלים אטענו,



ולמרחק העתיד המלא תעלומות



מלא נעם וזיו אביאנו.

וכיקרת הפנינים תוך נבכי תהום רבה,



כנשיקה חרדה לכלה,



משמרת-עולמים אנכי אתננו



לעת יותר טובה ולדור מאד נעלה.

ויחי שמך ויפרח, ואביבו – עולמים



בנגהות עטרתו לו נאוה,



לו יפלל כל לב ותכרע כל ברך



בממלכת היפי והאהבה.



אודיסה 1897






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4579