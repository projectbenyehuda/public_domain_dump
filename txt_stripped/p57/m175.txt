


	
	שלש אתונות (אגדה)
	




שלש אתונות משרכות את דרכן,

שלש אתונות – מבאר-שבע לדן:

חומה ושחורה וצחורה, – לאטן.

עברו השלש על-יד צריח מסגד,

כרעה השחורה, כי קראו למועד.

עברו השלש על-יד פתח מנזר,

צנחה החומה מול איקונין משזר.

עברו השלש על חרבה קדושה,

עמדה הצחורה מרכינה את ראשה.

על-גב השחורה, על גבה, סיף רב;

על-גב החומה, על גבה, מטל צלב;

על-גב הצחורה אך שטיח זהב.

אין כלום על גבה בלתי אם-השטיח –

במהרה בימינו ירכב עליה משיח.


  

תל-אביב, 1939






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/175