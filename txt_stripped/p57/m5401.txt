


	
	פרשת דינה
	




ויקחו שני בני-יעקב שמעון ולוי אחי דינה איש חרבו

ויבאו על העיר אשר טמאו אחותם: ואת-חמור ואת-

שכם בנו הרגו לפי-חרב ויקחו את-דינה מבית שכם

ויצאו: ותאמר הנערה לא כי אמותה ותמאן להנחם:

ותהר דינה לשכם בן-חמור ותדע כי הרתה: ותאמר

ולו יחיה הילד כי לא חטא: ותשב שוממה ומתאבלת

כל ימי הריונה עם בני שמעון ולוי אחיה: ויהי כי

מלאו ימיה ללת ותלד בת ותקרא את שמה אסנת כי

אמרה באסוני ילדתיה: לא אהבתי וחבלתי ילד שנוא-

נפשי לאבי פרי-בטני: ותקש בלדתה ותאמר הנני

הולכת למות: שלחו את הילדה מצרימה ולא תדע

בקלונה: והעלו את-עצמותי מצרימה ופה לא תקברוני:

ולא יגע עפרי בעפרו והיה הים מפריד ביני ובינו

לעולמים: ותשלח ותקרא אל-אחיה ותאמר: האספו

ואפרדה מכם אני אחותכם האמלה: הנני נאספת אל-

עמי: הקבצו ושמעו אל-דינה אחותכם:

ראובן אחי הגדול אתה

לך יתר גמש ויתר רך:

לפני מלכים תתיצב

עם-רוזנים תחלק-לחם:

לא ענית אותי ביום צרתי

ולא הבאשתני ביושב הארץ

בכנעני ובפריזי:

כי עלו משכבי-אחותך

אז חלל יצועי עלה:

מבליגיתי על-דמי:

שמעון ולוי אחים

כלי-אצילים מכרותיהם:1

יונים מכפתור חשלום

צידונים בספינות הביאום

ארחות דודנים חרנה:

בסודם תגיל נפשי

בקהלם יקר כבודי:

כי באפם הרגו-איש

וברצונם עקרו-גן:

ברוך אפם כי עז

ועברתם כי קשתה:

ירבו כמוהם ביעקב

בכל-תפוצות ישראל:

ברך אלהים חילם

ופעל ידם תרצה:

מחץ מפרקות עריהם

וקמיהם מן-יקומון:

וזאת ליהודה

יהודה אתה יודוך אחיך

לא ידך בערף אויביך

יהללו לך בני-עמך:

עצר יהודה מטרף החרשת:

כרע כארי בעמק

וכלביא בפרזים בדרום:

לא נראה שבט ביהודה

ומרגמה בין זרועותיו:

אסר לנער כידון

ולמערכה בני-שבטו:

כסה חרון בלבשו

דם צוננים לסוסו:

חכלילת עינים מכעס

וחרוק-שנים מקלון:

ראה יי ליהודה

ואל-עמו תביאנו:

ולזבולון אמרה

זבולון לחוף ימים יסבא

והוא להון אניות

וגעגועיו על-צידון:

נערות הר יקראו

שם יחולו מחולות תבל:

כי כסף זרים יינקו

ורבית רוחי שוק:

שמח זבולון באהליך

בן-לאה במחולותיך:

וליששכר אמרה

יששכר חמור גרם

רועד בבית-המטבחים:

וירא שכנו כי רע

ואת הארץ כי נבוכה

ויגל כיסו לשלם

ויהי למס-פועל:

ולדן אמרה

דן גור-כלב יברח מן הבשן:

שח דן פרש עלי-דרך

מורה עלי-כביש:

המכיש מתני סוס

ויצנח בעליו ארצה:

לישועתך לא קויתי אחי:

ולגד אמרה

גד גדודים יגדוהו

והוא נסוג אחור:

חצוף מרהיב פיו כלביא

זונק ורועץ וטורף

זרוע אף קדקד:

ושח ראשית לו כי-קרב

חלקת גאלה צפונה:

לא עשה בראשי-עם

מצות מנהיגים עשה

ומשפלותיו עם-ישראל:

ולאשר אמרה

מאשר שמנה לחמו

והוא מסתופף בחצרות-מלך:

כבול מאחיו אשר

יהי רצוי שולחיו

וכבדה בסד רגלו:

כסף וזהב שהרוניך

וכנאומיך פעליך:

ולנפתלי אמרה

נפתלי אילה פחודה

הנותן אמרי שפר:

שבע רצון משכל

ומלא חכמת אל

ים ודרום מהלל:

וליוסף אמרה

בן פורת יוסף בן פורת עלי-עין

בנות לא ישירו לו שיר:

לא ישבה באיתן קשתו

ויפזו זרועי ידיו

כידי אביר יעקב:

לא לו שם נוקם גפן ישראל:

מאן אביך לעזרך

ושיר גבירה ויברכך

ברכות החיים מעל

ברכות יורדי בור תחת

ברכת זקנים ונער:

בכור שורו קרחה לו

וקרני שבלול קרניו

הבהם עמים ינגח

יחדו הורסי ארץ:

כל-אלה אחי דינה אחד-עשר: וזאת אשר דברה להם

אחותם ותברך אותם איש אשר כברכתו ברכה אותם:

ותקם דינה מחליה ותגדל אסנת בתה: ותהי אמנת

אותה כי אמרה המר שדי לה מאד כי עשה אותה

אשה: אשמר אני צעדיה בחיים: רקפת-ההרים נערה

כל עובר עליה יתנכל לקטפה: ויהי כי רבו הימים

ותהי אסנת בת-דינה לאיש לאחד מבני עמה ותלד

בנים ובנות: ותתנחם דינה בבני-בתה.

ודינה לא ידעה איש ותהי צרורה אלמנות חיות כל-

ימיה: ותאמר דינה לא אסור אל-בית איש וגבר לא

יעלה יצועי: איכה אשא פני אליו ולא אוכל לתת לו

חסד נעורי: נטמא נטמאתי חזיר מיער גזלם בכח: והיה

כי-ישכירני מנשיקות פיהו וזכרתי דודים הרווני על אפי

וחמתי: טמא טמא בשרי אין בו מקום אשר לא נשקני בן-

חמור: לחרדה היתה לי נשיקה ראשונה נשקני גבר:

חלום נעורי הפך בעתה שכרון דודי לקללה: ליל-לילותי

אסוני חלל בשרי לא אשכח: ציץ רמוס פרח מעסה אנכי:

ויקרבו ימי דינה למות ותגוע ותאסף אל עמה ותמת

במצרים בארץ גשן:

ויפלו אחיה על-פני דינה אחותם ויבכו עליה וישקו

לה: ויקברו אותה במערה אשר בשדה בעל-צפן נכחו

בין מגדל ובין הים הנשקף אל-דרך ארץ פלשתים כנענה:




תל-אביב 1936






מכרה – machaira, חרב או מאכלת עשויה ביון.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5401