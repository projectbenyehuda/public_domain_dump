


	
	חרבות
	



חרבות / שאול טשרניחובסקי


… ובאש ארגמן עוד כל ירכתי ים תבערנה,

מסביב השלך הס, ולוט הנשף רך;

שבלת דנפר תט, בתלתלי-אור תנהרנה

בנות-גלים באבל קול במעבית אגמון שח.





כענן-התכלת שם הגבעות תתארנה,

ערפל שב ודק יחבק גיא וסבך;

בין שני סלעי-עז שבלי-און תסערנה,

ודנפר קצפו יז כזאב ילכדנו פח.


  


ערפל-נצחים גז, שנות דור ודור נמקים;

על תלו מחנה עז, יריע חיל קזקים,

אש צופים על שיא הר, ברק רמח במי היאר.


  


לי לאט שיח גל; אי גבול כי תדענו?

בחליפות עתים יש, שעבר חי עודנו,

ונגש יום ביום כצל בעקב האור…


  

אי כורטיצה1, 1895






מקומו של המחנה הראשי של הקוזאקים Запорожская СѢчь  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6696