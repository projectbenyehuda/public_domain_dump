


	
	ויהי ערב ויהי בקר
	



ויהי ערב ויהי בקר… / שאול טשרניחובסקי




שוב שקע יום ויהי ערב באולם בית-האסורים.



אטים, מתמהמהים-כבדים נמשכו זחלו ימים:



תבנית חוט אחד ממשך מסתחב לו בעצלתים,



תבנית אותו החוט המתפרק ונמשך והולך,



הולך להתיר מעל פקעת-הצמר של אשה,



סבתא צונרת עולמית, המאריכה בטריסה.



היו הימים כהיותם, ארכים-ארכים אפורים;



אלא לאחר מיתתם, לאחר שנשארו כרוכים



בחלית-שרשרת קדמתם, לאחר גמר הליכתם, -



קצרים, דלים ממעש וחורים, ללא רשם בולט,



דומים אחד לשני, אחד לשני וגומר,



דומים שעה לשעה ורגע לרגע קדמהו,



ארבע הפסקות לכלם, לשם מתן קרטוב של חיים:



פקדת “קום לבקרת!” עם כניסת שר בית-הסהר,



טיול-הבקר המרענן וטיול-הערב הקצר



בתוך תחום צר של חצרות בין כתל ובין גל-הדמן,



ואותה הפסקה נעימה, עליה מכריזים בבואה



ריח של בורשץ' מן ‘החפש’ ולחם-קסרקיטין של שפון,



ריחו של עולם מסתיג מעבר לחומות האבן.



עוד הקהל מתלבט במסדרון האפל למחצה,



עד שנפתחה דלת האולם בו היו כלואים.



“מרוץ סוסים הבקר!” בת קול יצאה מכרזת.



שאל גרוזין בקול גרוני: "אחרי סעודת-הבקר?



מרוץ משמעו, כלומר – מרוץ עם מעצורים?"



נפלגו דעות הקהל, ולאחר וכוחים גמרו:



מרוץ עם מעצורים, לאחר הסעודה המרוץ!



יהי מה-שיהיה, אך יהי, ובלבד להסיח הדעת,



ולו גם לשעה אך קלה, לשכח את כתלי הכלא,



הן במשחק בקביא, הן במשחק-המלכה



על-פני קרשי הרצפה במסגרת רשומה בפחם



גנוב מגלי האשפה, והן ב’אכס-מכס' של פעוטות



על-גבי כתל החדר, בכל מה שאפשר: - בקלפים…



אולם הקלפים מסורים אך למיטיבים לשחק,



לאו כל ידים בם זוכות! בקלפים משחקים בלילות



לאורה של מנורת-התמיד שנרה לא יכבה באולם;



אלא יש לנהג בזהירות: עם נמנום משגיחים וזקיף.



הכל כבר מאוס ונמאס, הכל כה אפור מאפר:



גם השירה בצותא בין מנחה למעריב בחשך,



גם המשחקים והקלפים; והולך הראש מתפקע.



מרגיש אדם במחו, שזה בא ומתחיל מרתיח



עד לשגעון ולהקיא, מאותו מאוס משמם



אשר נשתפך מסביב: כתל, אצטבא ואדם,



עד המעתדים לתליה, הנראים מוזרים-אימים,



מתים מתלבטים בין חיים. ועוד נורא מזה ועוד אים –



חיים מוכנים לגרדום באחד הבקרים בהשכם.



למה פניהם אפורות? כלום נדמה כך – כעין אדמה?



למה עיניהם כה קודחות באש זרה בלהט מקלל?



מה בעיניהם: הפחד, היאוש או תקוה נסתרה?



אימה להסתכל באלה, ובושה וחרפה לחיים;



אימה ומורא להביט, אך ‘בני המות’ מכנסים



ראשם לצואר כתנתם, ויש להם צואר… הצואר!



חציו, למעלה, הוא שזוף וחציו למטה, כה מלבין,



אומרים ששם – בגרמניה – מתיזים הראש במו גרזן;



ודאי, הטבח מתכון לקו-הבינים בצואר.



מי הוא שהתיר את דמם, דם-אחר, דם-אדם, דם אחיו?



מי הוא שנתן רשות?… היום מרוץ-סוסים באולם…



רק להסיח הדעת… כמרוץ של סוסים, במרוץ…



רוליק הגורג’י השחרחר (בן-מות) מסדר המרוץ.


  


תפס רוליק מקומו על היצוע והסיר



את השמיכה השעירה תבנית שמיכת חילים,



כנס את כפיו וחטט והוציא משם את הסדין,



חטט וחטט בקצה עד שפרם את תפריו.



תפח בקצהו של חוט והתחיל משחילו בזהירות



עד שהוציאו, את כלו. ואותו החוט עשה קשרים



הן בקצה האחד, הן בקצה השני.



קפל החוט בדיקנות ומצא התוך, בפחם



הטיל בו סמן מברר – היא המטרה לסוסים.



אותו החוט קשר-הדק אל כרע המטה בקרש,



קשר בר-קימה, וקצהו השני בכרע השניה



מתח אותו כראוי. ונשאלה שאלה בחברה:



סוסים מנין? מי יתן? הגם כלם כבדים במקנה.



ענה רוליק השחרחר: "הנה אנכי מנדב!



אמנם כי נדר נדרתי: אנקם בעדרי היפה



עקב כל עקיצותיו, אורידם ביגון שאולה



אתי לכשאעלה – וחיים יקברום עמי;



אלא לטובת הכלל הריני מוכן ומזמן



נפש האחת להחיות, בתנאי שתגיע ראשונה



אל המטרה. בחיי! אני אחזירנה למקומה!"



פרם רוליק כתנתו הורדה והכניס לתוכה



כפו תחת בית-שחיו והתחיל מגרר מגרר.



– "אחת אתן אנכי, - ענה גרישוק האדמוני:



עגלי מרבק עלי… זה שנה אנכי מפטמן…



אשר טפחתי ורביתי, אמן הסוטה לברכה!



תשמעו, איך הן מתפוצצות בין בהן ובהן – כמשפט".



– "כלך לך, לבקן בן-לבקן, הלא עדריך לבקנים,



חורים-לבנים כמוך; לסמא עינים אמרת?



– הנה אני מוסר סוסה שחורה-משחירה, ראיתם?



אמנם, חבל וחבל, אהבתין: שמנות וגדולות;



אלא אני כבר אמרתי: לטובת הכלל, הלא ניחא!"



גרד בשעירת חזהו, שצמר הצמר המשחיר:



– “הנה עוד אחת, חברים!” – תפס בין שתי אצבעותיו



כנה אחת ונתנה על קצה חוט הסדין הנמתח,



הרכיב גם את השניה בקצה השני לדרומוס.



הביט הקהל ברוליק, היאך הוא עוסק בבהמה:



“רוליק, ראה עמידתה, שיהא ראשה קודם לזנב!”



עמדו ‘הסוסות’ השתים כעין שעה קלה נמלכות,



אם לעמוד על-עמדן או להיות עולות לנכחן;



אחר זזו ממקומן, מזרזות רגליהן הזעירות,



אחת זוחלת-נחפזת כנגד השניה חברתה.



כך, כמעט בבת אחת, לא קדמה האחת אך זרת.



עמד הקהל מצטופף על יד האצטדין, מסתכל,



אלה בפשוט הצואר ואלה על קצה בהונותיהם, –



קהל מחריש עומד ולבו לכנים לשתים.



–"מי רוצה אתי יתערב, שנים פסיגים של סכר! –



קרא פתאם הבלן החשוד על זריקת פצצה –



סכר! אנכי! אני בעד האגפי הימני!"



–“ואני בעד השמאלי” – ענהו רוליק הגורג’י.



נמצאו כמה מתערבים: זה משכן הסכר, זה לחם,



אחד עבט הפסדיה ואחד קערת מרקו.



–“מי יהי לנו הפנקס?” – “רוליק!” – "לא רוליק,



אך גרישקא!



רוליק יתבקר פנקסו!" – "להפך, כי נאמן על דברו,



נסיך הוא, לא ישקר!" – "נסיכי הג’ורג’ים ידענום:



בעל בית-חמר ושתים עזים לו – נסיך בעמיו!"



–“למה יתבקר? אין צרך!”… ועמדו רתוקים לדרומוס



זוגות עינים יגעות, עינים קודחות, צופיות



עד ש’הסוסות' מתקרבות אל אמצע-החוט – המטרה;



קולות הקוראים לשתים, אלה ואלה מעודדים:



–“זוזי, מה תתמהמהי?” – מזרז הלה המפגרת;



–"מה-לך, הבת השחרחרת? – מעודד השני בחירתו –



רוצה את בהפסדי? כלום כך את נוהגת במפרנס?"



עמדה לו זכותו לרוליק הזן והמפרנס – וזכה.



היא כשהגיעה ראשונה, עד המטרה, לה ‘הדרן’



קראו הקוראים, ורוליק הוא מכניס את כל המשכונות,



הוא וכל אלה שזכו באותו המרוץ; ודפקו



שני הנערים הפליטים, הממנים על הכנסת סעדה…



ושוב היום כשהיה: עינים מצפות מיחלות.


  


עיני גרישוק התנוצצו בשוב האסירים החדרה,



ידיו כרך על חזו ונכנס לאולם בקהל.



נכר שכובש הוא יצרו ההולך וגובר על דעתו,



רוצה לפתח את פיו, אלא שגזר על שפתיו.



הוא לא מהר, כדרכו, לפשט מעילו הרטב,



אלא פרש לפנה, שם היתה מטתו מצעת,



שכב עליה על בטנו בפשוט ידים ושתק.



ואותו רגע שנכנס האחרון וסגרה הדלת,



והמפתח עוד רוטן בחור המנעול החלוד,



קפץ ממקומו ועמד, מתמר בחללו של אולם,



פרם מעילו הרכוס, – והוציא את ראשו הנאה



חתול שחום-לבנבן, בעל גרבים מלבינים,



זנבו – טבעות שחמחמות, וקפץ על גב האצטבא;



חיה נאה וגמישה, רזה קצתה. ותכף



הוציא החתול לשון מורידה ומחה בה שפתיו,



שוב הכניסה, התמתח, כמזקיף אברים יגעים.



זקף זנב למעלה והתחיל מטיל בחדר



על האצטבות הרצופות… "רבותי, מה תאמרו לבחור?



הנה רבותי! אך שורו, החתול! אני כי לכדתיו,



תפסתיו בחצר, בשפכין… חדש באולם, חבריא!"



נטפלו אליו מיד כל החבריה, אין נעדר,



נוצצות עינים שרככו: זה מעביר כפו על גבו,



זה מדגדג את ראשו, מלטף קרקפת הקטיפה,



ממעך באצבע זהירה אחורי אזניו הזקופות, –



אינו מסרב, אך מטה את ראשו אל עבר מלטפו;



נראה שעליו חביבים יסורים מאהבת אדם.



עומד הקהל לו סביב ונהנה מתנועת החיה,



ממש כאלו הם רואים בפעם ראשונה כמותו.



מעשה פעוטות נתקלים בו ומשתפים כרגע



אותו אל משחקיהם. רצו לרצות את פניו:



“חכה תחכה עמנו ותקבל ארוחת-הערב!”



הביא האחד לו סכר, התחילו מרננים אחריו:



“סכר הוא מביא לחתול – סכר נותנים לכלב!”



אלא שקבלה השנרה… התחילו מספרים בחתול:



–“שנרה אין לה זכרון”. – “איננה חובבת בעליה”. –



“לא תאמינו בחתול!” – "אמנם, ידעתי חתולים



כרוכים כאותו הכלב, מסורים לקונם בתמים".



"מעשה בחתול שישן עם ילד, והתחיל זה נוחר;



סברה החיה כי עכבר מתחבא, וקרעה גרונו!



חיה כוזבה". – “שוב מעשה”… אפס כשהכניס הנער



נושא הסעודה, המאכל – לה נדב כל אחד מפתו.



ערבה על כלם רעותו, ועבר מיד ליד חובב;



אלה שפסח עליהם חפו פניהם, נעלבו;



אלה ששהה על ברכם נהרו פניהם, מענג.



ככה עבר עליהם הערב – עד שלפתע



פנה גרישקא לחבורה: “הבה נתלנו, ונראה”…



אדם לא ענה, לא מחה. התחילו מחפשים החבל,



עד שמצאוהו במקום שמצאוהו; ולחלון



ידית של ברזל לפתחו – גרישקא הפכה לתליה,



עשה עניבה בחבל וקשר החבל בידית.



תפס החתול ולטפו: “אל תירא, חביבי, אל תירא”.



חבקו בידו האחת, הכניסו אל תחת בית-שחיו,



תפס בשניה החבל ויעבירהו על חלקת



צואר-החתול השעיר, ומדד ותכן, ופתאום



שמט את ידיו מתחת לחיה הנאה, ויסוג.



נמתח החבל מיד, והחתול נסתרח, נדלדל



מטה, וכאלו הוא קפא, ונתלה כאותו שק כבד.



רגע נשאר כה תלוי ועומד בין תקרה לרצפה,



תלוי ועומד בלי נוע, ושעה קלה כך נשאר



כופף ראשו לפניו, מקשה מפרקתו בקשת.



פתאם התחיל מרומם, מתוך מבליגית נואשה,



בקשי את גופו התלוי, את כתפיו, אל נכח צוארו:



אחת ושתים ושלש – ונשאר קפוא לאין תנועה,



הולך חזהו מתרומם ונופל, מתקומם ונופל.



קרע לרוחה עינים נפחדות ויוצאות מחורן,



נכחו מביט בפשוט-רגלים, במבט של קופא,



כאלו הכה בתמהון, לא מבין מה-יש כאן, מה-קרה?



הנה התאמץ עוד פעם – התכופף, התעקל עויתות,



עיניו נמלאו דמים ושוב השתלשל כל גופו;



הרים את רגליו קדמיות, הניף את האחוריות,



פשק צפרניו החדות והערה בחיוך-מפלצת



טורי שניו הצחות ונפלה לשונו מבינות



לשניו שארכו לפתע – תפוחה, ארכה, מכחילה,



נשארה תלויה משרבבת. צמרמרת דקה שבדקות



עברה הקיפה הגופה וכל שערותיה סמרו.



שוב התכופפה, התעקלה, ושוב ירדה מטה בכבד,



עולה ברגליה בארבע מלמטה למעלה וחוזרה.



נתק ממקומו החבל – ויתנועע החתול,



נראה כאלו הוא יוצא במחול מעדנות וקצב,



הולך ושוחה מעמד על גלים לא-נראים באויר,



הנה והנה לאטו, וצועד קדימה, ונרתע…



מלאות סקרנות אימה רתקו אליו העינים;



עמדו חורים-מוריקים מתוך שתוק כל נשמתם.



פתאום התעקל החתול, זקף את זנבו – והתריז,



זרם סרוח ומזהם פרץ והתיז נתוזים



סביב לו, הרחק מסביב… – פרש וקלוח של –


  


קפצו נרתעו כלם מאצל החלון והתליה.



“נבל מנול, הא!” – נהם רוליק, בקפיצה משנה



זנק כלפי החלון והוריד אגרופו הקשה,



ובמאמצי כל כחו, על חזו של גרישקא ויפל



ארצה אפרקדן. בכח משך רוליק החבל,



משך בו שנית ונתקו; בן-רגע קרע החלון,



זרק בו את הנבלה, ויפל בכבדות על קרשיו.



דומם ובושים התפזרו, כל אחד ואחד למקומו,



שכבו איש-איש על יצועו. ודממה חשכה באולם.



“מה-שם? מה?” קרא צרודות הזקיף בחצר – לא נענה.



מישהו חור לא-נראה התהלך בחדר, מתגנב,



צועד בצעדי צללים, וקור אלם נודף הימנו;



צעד וגזל בלכתו השנה המתוקה הנעימה,



ומשכחת הצער – – ושכבו על קש מצעיהם



כל האסירים יגעים ורצוצים, מרעידים מקרה,



תוחבים ראשם בכסת או כורכים עליהם מעילם,



אוטמים אזנים באצבע כדי לא לשמוע-להבחין,



מי הוא הבוכה תמרורים, בכיה של תינוק אין-אונים,



מי המתהפך על צדו בצער יגונים של טרוף,



מי הוא החורק שנים בנהימה תוך קללה נמרצת, –



כדי לא להבחין-לדעת, מי הוא החובט את ראשו



בשגעון נואש-מיאש בכתל האבן הקרה.



אפס כשהכחיל השחר בתכלת ערפילית-חורת,



אותה תנועה תדירה של יום-יום נעורה כרגיל,



גלה מישהו פתאם, אשר אין לראות את רוליק.



“יצא לצרכיו”, ענוהו. אך גם למפקח לא נענה,



לא התיצב למפקד ‘קום לבקרת’, כי נפקד.



“שמא יצא ולא שב עוד, מי על הדלת?” –" לא יצא



הוד מעלתו!" וזרק בפני המשגיחים: “לחפשו!”



מצאו אותו מחפשיו מתחת לחמור-האצטבא



תלוי על שתי כתפותיו, קופא וקר… ויהי בקר.


  

תל-אביב, 1937.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4716