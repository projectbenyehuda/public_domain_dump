


	
	מחזיונות הנביא
	




היה אלי דבר אדני:



קום, איש-הרוח, הנבא בגיא!



כי הנני שם את פני נזעמים



באלה ההרים התלולים, הרמים,



הבוקעים שמים ועטרתם העבים,



האומרים: לעולם אנחנו נצבים.



אם גערת רעם לא תבוא עדיכם –



כה אמר יי: הנני עליכם!



יען וביען מאסתם הבקעות,



באשר הן מדרס לנמרים ואריות,



ורועים שם עדרי הבקר וצנה,



ולעזרה כי קראו, ואין מכם עונה –



לכן אעברה בסערת נגב,



והפכתי משרשו כל סלע ישגב,



ואחלף כסופה באשר הניחותים,



ואשבר ואמגר והדיקותים.



ושניהם אנפץ וצוקיהם אפוצץ,



יתפוררו לרגבים ויהיו לחצץ,



ורוח אשלח בהם ונשאתם,



כנשא את הארבה, מארץ-מכורתם,



ויהיו לשמצה באשר הם באים,



לבוז ולשנינה בין כל קהל הגוים,



ובדד וערער כגדי נטש עדר,



כקבר-אין-ציון מאחורי הגדר;



ומתי-מעט הנשאר הם יפלו בקעתה,



ושמה ינצלו ביום עברות סופתה.



ועל הגאיות כאביב אופיעה,



ותוציא הארץ טל משכים, טל תחיה.



ואצו על העבים להמטיר ממעל,



ותדשא הארץ ושפעת-ציץ תעל,



בשפלה לרבבות שושנים יצמחו,



העמקים השפלים כגנה יפרחו.



והדר תר הזמיר אנכי אריקה



על נחלי הבתות ועל שפל כל בקעה,



והנעצוצים והנהלולים



הם ישאו את פרים, פרי קדש הלולים,



פרי יאה לנושאיו אשר חיים בו,



אני והפרתים נאם אדני!


  
1896






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/636