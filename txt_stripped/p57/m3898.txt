


	
	הנאווה מדילסברג
	



הנאוה מדילסברג / שאול טשרניחובסקי

  


מה גדל הגיל פה! המלצר, לוג-יין!



לחייך, הנאוה הרכה בשנים!



מה שפרו עליך קשורי-השנים,



מה יאה לך לבן-השלמה!



עוד כוס לי מהרו, המלצר! העלמה!



גם את שתי ואל תכלמי.



הביטי בי, יפה; זה חזי כגל,



וזהב שפמי משי ילפת אל על.



שתי ובמחולות נצאה.


 


מה גדל החם פה! יקירה, נצאה.



האח, החלימני הרוח משפיים!



עמוד-אש מתפוצץ בנהר, במים,



וקרניו בערפל חתולות.



עיניך מה אורו, עיניך מה כחלות!



כרכסי-ההרים בחלוני



בנשף, בנפל שמש-ערב בתהום,



ובערפלי-הבקר כי יאור היום,



הרוחץ בטללים רעננים.


  


שלמה תתחמקי ממני, הנאוה,



עוד נצא במחולות, אך מעט-קט תוחילי,



לכל זמן!… שימיני על לבך ושקי לי.



הנשיקה רק אחת לך, יפה?



חזיזים ורעם! ולא – אז אקצפה.



כן תעשי: שימיני על לבך,



חבקיני ושקי לי בכח ובחום,



ושקי! כי מי ידע מה ילד עוד יום,



ואם נשוב נתראה, יונתי.


  


בדילסברג לבית אביך המשעול אמצאה!



את תהיי כוכבי, הנאוה, בת-הרים;



משפת-הים אני, ים מכה משברים,



ואלמד את שיריו הנאוים.



כי יעל ענן-הערבים בחגוים,



ואחותך הבכירה נרדמה, –



את חרש תקומי ותרדי אלי,



אז שירי, שיר נכר, לך אשיר בגיא,



וענתה לו בת-קול הריך.


  

Neuenheim בית היין Zum Schiff






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3898