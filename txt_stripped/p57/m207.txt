


	
	מחמד
	




והמדבר אז נרדם, וסביב אך הס,



דומיה בהדר אימה ונפלאת;



ומלאתי רזים ערבת אשמנים,



ומאירים ממעל שמים שאננים;



וידם ויקשב היקום קשב רב



וכאלו הוא הוחיל לאללה יתן צו.


 


ופתאם – וירעם הרעם בגלגל,



במדבר מקצה עד קצהו התגלגל,



וברחבי הישימון טס מכריז על איד,



ובאפסי מרחקים לו ענה ההד



בקול שאון חרישי, וכאלו לו לעג –



וימוג במרחק… גור-אריה זה שאג!


  


וברגע הרזים כי חלף הקול,



ברטט וחלחלה התנער הכל:



הסוס הטה אזניו ויצהל ברמה,



וינחר הגמל, ויילל בדממה,



וינבה הצבע מרבצו בגיא.



ובהמוג הקול עוד באזנינו הוא חי.


  


וכרוח קר חלף ויקפיא דמנו…



אך שאנן הנביא אז ישב בינינו,



מאור הירח, אור תכלת, לו זיו



ויתקן סנדלו – ומלה אין בפיו…



ותשב הדממה, ויישן המחנה,



לא רגשו נסינו ונדום גם נחנו…





וישבת ממלאכתו הנביא ויקם,



ועיניו מבריקות, כביום סערת-נקם,



ויען ויאמר: לשלום לכו!



ויגדל וירם ברגע ההוא



בישימון העטוף תעלומות כמות,



בעדת מעריציו שאותו סובבת,



כמחוקק היורד מחרב בסין,



כעזריאיל המלאך הבא ביום הדין,



כשמש מתהו ובהו מתפרץ,



כאללה ביום בראו שמים וארץ.


  

1903






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/207