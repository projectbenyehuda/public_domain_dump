


	
	עשתרת בשאול־תחתית
	




לקורנוגיה, ארץ עיפתה כל באיה לא ישובון,



הטתה אזנה עשתרת בת־סין.



בת־ננר פנתה הגיגיה



לנאות־מחשכים, בית זבול ארכלה,



לבית זבול, אשר באיו לא ישובון,



לדרך, אשר אין לה עקלקלות,



לבית זבול, אשר יושביו שוא ייחלו לאור,



אשר עפר למו לאכלה וטיט לחמם,



אשר שם לא יראו אור, ישבו במאפליה,



ילבשו מעטה־נוצות כצפרי־כנף,



שער ובריחים אבק יכסם.



כבוא עשתר בשער ארץ באיה לא ישובון,



פנתה אל השוער, ותען ותאמר:



"הוי השוער! פתח שעריך,



פתח לי שעריך, ואבוא בם.



אם לא תפתח השערים, ולא אבוא בם,



אגדע הפתח, אשבר הבריחים,



אפוצץ המזוזות, אסיע הדלתות,



אוציא המתים, ויאכלו את החיים,



ועצמו המתים מן החיים."



פתח השוער את פיהו ויאמר,



ענה לעשתר שגיאת־הכח:



"הרפי, הגבירה, אל תפוצצי אותן,



אלכה ואגיד את שמך למלכה ארשכיגל."



נכנס השוער ויאמר לארשכיגל:



"הנה אחותך עשתר עומדת בשער,



היא העורכת משתאות־חללים גדולים,



המכה גלים לפני אדוני אאה."



ויהי כשמע זאת ארשכיגל,



ירקו פניה כאשל אשר נסר,



הורידה ראשה כסוף אשר התז:



"למה השיאה לבה, מה יעורר שעפיה?



האמנם רצתה לשבת בקהל האנונקים,



לאכל טיט תחת לחם,



לשתות מים לא־נוזלים תחת שכר?



לבכות את הגברים שעזבו נשיהם,



לבכות לנערות שנקרעו מזרועות מאהביהן,



לבכות העוללים שמתו בלא עתם?



לך, השוער, פתח לה את השערים.



עשה לה כחק וכמשפט הקדומים!"



וילך השוער ויפתח לה את השערים:



"בואי, הגברת, ותגל לפניך שאול תחתית.



היכל קורנוגיה יחד לקראתך."



ויביאנה בשער הראשון ויפתחהו לרוחה,



ויסר את העטרה הגדולה מעל ראשה.



“למה הסירות, השוער, את העטרה הגדולה מעל
ראשי?”



– “בואי, הגברת, כי זה חק מלכת שאול תחתית.”



ויביאנה בשער השני, פתחהו לרוחה,



ויפרק את העגילים אשר באזניה.



“השוער, למה פרקת העגילים אשר באזני?”



– “בואי, הגבירה, כי זה חק מלכת שאול תחתית.”



ויביאנה בשער השלישי, פתחהו לרוחה,



נשא את הענק אשר לצורוניה.



“השוער, למה נשאת את הענק אשר לצורוני?”



– “בואי, גברתי, כי זה חק מלכת שאול תחתית.”



ויביאנה בשער הרביעי, פתחו לרוחה,



וישא את הקשוטים אשר על חזה.



“השוער, למה נשאת את הקשוטים אשר על חזי?”



– “בואי, הגבירה, כי זה חק מלכת שאול תחתית.”



ויביאנה בשער החמישי, פתחו לרוחה,



ויעבר מעל מתניה החגורה עם אבני ההולדה.



“השוער, למה העברת מעל מתני החגורה עם אבני
ההולדה?”



– “בואי, הגבירה, כי זה חק מלכת שאול תחתית.”



ויביאנה בשער הששי, פתחו לרוחה,



פרק האצעדות אשר על ידיה ורגליה.



“השוער, למה פרקת האצעדות אשר על ידי ועל
רגלי?”



– “בואי, הגברת, כי זה חק מלכת שאול תחתית.”



ויביאנה בשער השביעי, פתחו לרוחה,



ויעביר מעליה אדרתה אשר על בשרה.



“השוער, למה העברת האדרת אשר על בשרי?”



– “בואי, הגברת, כי זה חק מלכת שאול תחתית.”



עשתר ירדה לקורנוגיה, ארץ כל באיה לא ישובון,



ראתה אותה ארשכיגל ותחרפנה.



לא התמהמהה עשתר ותתנפל עליה.



פתחה ארשכיגל את פיה וענתה,



לנמתרו מלאכה נשאה משלה:



"לך, נמתרו, וסגרת אותה בהיכלי,



שלח בה ששים חליים, וענו את עשתר:



מחלת עינים – בעיניה,



מחלת ידים – בידיה,



מחלת הבטן – בבטנה,



מחלת הראש – בראשה,



ובכל גופה ובכל בשרה."



למן היום בו ירדה עשתר לארץ כל באיה לא
ישובון,



פר לא עבר פרה, חמור לא רבע אתון,



אין הגבר חובק לנערה ברחוב,



בגפו שכב איש עלי יצועו,



בגפה ישנה שנתה העלמה.



פפסוקל מלאך האלים השח ראשו, קדרו פניו,



עטה מעטה אבל, לבש בלויי סחבות,



הלך אל שמש, בכה לפני סין אביהו,



לפני אאה המלך הולכות דמעותיו:



"ירדה עשתר לקורנוגיה ולא עלתה.



מאז ירדה הגברת עשתר לארץ כל באיה לא ישובון,



פר לא עבר פרה, חמור לא רבע אתון,



אין הגבר חובק לנערה ברחוב,



בגפו שכב איש עלי יצועו,



בגפה ישנה שנתה העלמה."



אז ברא אאה בלבו החכם בריה,



יצר את אסושו־נמיר, את המנגן:



"לך, אסושו־נמיר, שא פניך אל שערי קורנוגיה;



שבעת שערי קורנוגיה יפתחו לפניך,



תראך ארשכיגל ותחד לקראתך.



והיה כי ישך לבה ותשמח נפשה,



השבע תשביענה בשם האלים הגדולים,



שא ראשך, כון אזנך אל הנאדות:



“הוי המלכה, יתנו לי הנאדות, ואשתה מן המים.”



ואם לא תשלחנה לחפשי – תשוב;



את התמוז, את ידיד נעוריה,



תכבס במים חיים, תסוך בשמן רך,



תלבישנו שמלות מבריקות,



וינגן בחליל התכלת,



כהנות האהבה ישככו את חמתה."



הלך אסושו־נמיר, נשא עיניו לשערי קורנוגיה.



שבעת שערי קורנוגיה נפתחו לפניו,



ראתה אותו ארשכיגל ותחד לקראתו.



ויהי כשך לבה וכעלז נפשה,



וישביענה באלים הגדולים.



נשא ראשו, כון מחשבותיו אל הנאדות:



“הוי המלכה, יתנו לי הנאדות, ואשתה מן המים.”



שמעה ארשכיגל את דבריו,



ספקה על ירכה, נשכה את אצבעה:



"את אשר לא היה לך לשאל שאלת ממני,



על כן, אסושו־נמיר, קללה נמרצה אקללך,



איעד לך גורל אשר לא ישכח לעולם:



מפלים בשוקים יהיו לך לאכלה,



מים ממוצקת יהיו משתך, צל חומת העיר יהיה
משכנך,



אסקופה לך למושבך,



שכורים וצמאים יסטרו את לחייך."



פתחה ארשכיגל את פיה ותאמר,



למלאכה לנמתרו נשאה משלה:



"לך־לך, נמתרו, ודפק על האגלגינה,



הך על אבני האסקופה באבני הברקת.



הוצא את האנונקים, ישבו על כסאות־חרוץ,



הזה מי־החיים על עשתר, הוציאנה מפה!"



וילך נמתרו וידפק על האגלגינה,



הכה על אבני האסקופה באבני הברקת,



הוציא את האנונקים, הושיבם על כסאות־חרוץ,



הזה מי־החיים על עשתר והוציאה.



העבירה בשער הראשון והחזיר לה אדרתה
לבשרה.



העבירה בשער השני והחזיר לה אצעדות ידיה
ורגליה.



העבירה בשער השלישי והחזיר לה החגורה עם
אבני ההולדה.



העבירה בשער הרביעי והחזיר לה הקשוטים אשר
על חזה.



העבירה בשער החמישי וימסר לה הענק אשר
לצורוניה.



העבירה בשער הששי והחזיר לה העגילים אשר
באזניה.



העבירה בשער השביעי והחזיר לה העטרה



הגדולה אשר בראשה.



ויהי כאסף בלילי את אוצרותיה



ותשם את אבני היקר בחיקה,



שמעה קול נהי, את קול אחיה,



השליכה בלילי מעליה כל אוצרותיה,



נפזרו האבנים על פני האדמה.



"אחי יחידי, אל נא תרע לי!



כשהתמוז מחלל בחליל התכלת בשמחות,



יצחקו הם אתו בשמחה על… אבנים…



יצחקו אתו בשמחה המקוננים והמקוננות,



ויעלו המתים ויריחו את ריח הניחוח."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21349