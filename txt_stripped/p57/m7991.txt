


	
	אומרים: ישנה ארץ
	



[אומרים: ישנה ארץ] / שאול טשרניחובסקי




אומרים: ישנה ארץ,



ארץ שכורת שמש – – –



איה אותה ארץ,



איה אותה שמש?


  


אומרים:



ישנה ארץ,



עמודיה שבעה,



שבעה כוכבי-לכת



צצים על כל גבעה.





ארץ –



בה יתקים



כל אשר איש קוה –



איפה היא הארץ?



איה אותה גבעה?





נכנס



כל הנכנס,



פגע באח כהגמלו,



פורש אליו שלום –



ואור לאיש וחם לו.


 


אים:



אותה ארץ,



כוכבי אותה גבעה?



מי ינחנו דרך



יגיד לי הנתיבה?


  


כבר



עברנו כמה



מדבריות וימים,



כבר הלכנו כמה,



כחותינו תמים.


  


כיצד



זה תעינו?



טרם הונח לנו?



אותה ארץ-שמש,



אותה לא מצאנו.


  


אולי – – –



כבר איננה?



ודאי נטל זיוה!



דבר בשבילנו



אדני לא צוה – – –


 

ברלין






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7991