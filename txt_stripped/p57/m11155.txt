


	
	ל"סליחות"
	




מה חמה מטתי,



חמימות השמיכות…



קול דופק בחלון:



“הקיצו לסליחות!”





עם אבי ללכת



תשוקתי מה רבה.



– קחני גם אותי,



קחני נא אבא!



– "חדל לך, יקירי



עוד לילה וצנה".



לי אמי סניגור



ויתן לי חנינה.





– "הכונה, הזדרז,



איה נעליך,



מגבעתך החמה



שים תשים עליך!"





יצאנו החוצה-



עוד לילה, עוד לילה…



זרוע כוכבים



אפריון של מעלה.





המנורה מהבהבת



מבעד החלונות,



ורוח מיבבת



בין פארות אילנות.





הצנה אוחזת



בדל אזני, קצה אפי.



– “לא אבי, כי חם לי” –



ואתכס בכפי.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11155