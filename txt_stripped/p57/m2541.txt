


	
	Rectius vives
	




נעם חייך יגדל מאד, ליציניוס,



אם לא בדרך, תמיד בלב ים-מים,



תירא מסער, תשט מנו, תדחקה



רגל חוף-שקר.

דרך-הכתם, זה שביל-הבינים,



איש יבחרנו — סכת-סחי נופלת



בטח יחסר, אף יחסר איש צנוע



דביר מתקנאים בו.

ארן גדל-גזע תרבה תרעידנו



רוח, וצריח נשא — שבעתים



נפץ יפל בו, ברמות הר-הסלע



פגע הרעם.

לב חונן דעת — תקוה לו בצער,



פחד מתהפוכות-זמן באשר,



סתו געל-נפש ישלח יופיטר



גם ישיבנו.

כלום אם יש צער היום, לעולם הוא?



נצח כן יהי? יבא יום וקול נבל



יעיר המוזה, דרוכה — ולא עד נצח



קשת-אפולון.

ובצרה לך הופע בעז-רוח



ואמץ לב-גבר; אבל גם בדעת



קום הזדרז ואסף מפרשיך —



סער יפיח.

תל-אביב, 12.1.39







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2541