


	
	[למה-זה תלמדני דרכי]
	



[למה-זה תלמדני דרכי] / אנקריאון / שאול טשרניחובסקי

  


למה-זה תלמדני דרכי



המטיפים הדברנים?



למה לי פטפוטי-מלים,



דברים בטלים וריקנים?



תיטיב תעשה, כי תורני,



כיצד שותים למעדנים;



תיטיב ותאלפני לדבק



באפרודיטי – שחוק שאננים.



כי אני זקנתי, שבתי.



מזגו ייני לי במים



ובחלומות אצלל שולל!



עוד מעט ולי תכרה קבר, –



מה-לי אחרי סתימת גולל?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/549