


	
	שירת היקרנדה
	




יהיו אשר יהיו, – כלם



סופם: אל קול שופר



יפלו נופלים, ביום נבלם



בערמות על פני עפר,



כערמות פרחי־לילך



היקרנדה.


  


ומי יודע חלומם



חלמו על פרשת



צל דמיונותיהם, הנם



בערפל נמוג לאט,



כערפל דק של לילך



היקרנדה?


  


צוחת צפור, צוחת פתאם…



היליל התן בסבך…



כל הקולות בולעת תהום…



מי אוכל מי? לאו הינו הך?



במועדו יפשוט לילך



היקרנדה – – –


  


ולה? מה לה לאדמה



ולחיים סביב?



תתגל עם סוף־סתו, קמה



רמה תלבש עם בא אביב,



וברמה לילך – תכל



של יקרנדה.


  


ויש עוד בעולם שירה



(אם יש או אין עונים)



קימת כעקבות סירה…



אשרי ואשריך המונים



אך למנין קמות־חטה



ויקרנדה!


  


בסוד של מנגינות גלומות,



מעבר זמן, מקום,



דגניה באלמות



היי גם את, – עד שתרקום



את חלומה, חלום לילך



היקרנדה.


 

תל־אביב 34






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3168