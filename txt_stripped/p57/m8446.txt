


	
	[בליל זה ליל אפל]
	




בליל זה ליל אפל, ליל חשכת-תהום



זרו לו סהר ונגהות,



כענקי בלהות מתנשאות ברום



שטות-השדרה הגבהות.


  


בליל זה המון פלאי-פלאים וסוד



תבל מלאה ומלאה,



מביט האפל – מורא והוד –



באלפי רבבות עין-רואה.


  


בליל זה באשון עמקי ארץ ועל



“יש” אדיר נעלם יתנער,



בליל זה מר יאנק, מר ימר הגל,



יהבהב אור תועה ויאר.


  


וחרש יתלחשו העלים על בד,



קולות נעלמים יקראו,



בליל זה בערפל על הרים כי רד



גרי אשמנים יתעו…


  

אודיסה 1895






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8446