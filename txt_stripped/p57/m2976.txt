


	
	וזאת ליהודה... (מחזון הסיבילה הרומאית)
	




יפת אלהים לחם ויתגל באהל יפות.



ולמחראותיו יט ובכפיו שיר ורגיל,



ובצהלת פרד-בר ובגהוק-שבע וגיל



יטמא נדיבות-עם כשפחות נחרפות.


  


ופער פיו בשיר, ופריצות וחרפות



במושב מחוקקי-דת על נחשת ועל גויל;



ובהיכל אלהים פרכת-דביר וכליל



מעטפות יעש לו לרגליו המטנפות.


  


ורעשה העיר וזעקה, ותהי



בת-רומא אז כנחיל הדבורים בכורת,



כבא לרדות דבש המגדלן אל הגדרת.


  


ופליטי אונטין1 ירימו קול הנהי,



ונסו נכחם מקום שם צר מבצרם מחתות,



ושיר-יהודה אף עמהם בשער טיטוס.



אודיסה, 1920.






אונטין. חלק העיר רומא.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2976