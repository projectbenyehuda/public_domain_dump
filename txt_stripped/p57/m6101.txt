


	
	בעין-דור
	




… ובחשכת הליל בלי קשת ושלח



על סוס קל עין-דורה בא שאול המלך.


  


ובאחד הבתים אור כהה הופיע:



–“פה תגור” – הנער לו חרש הביע.


  


–"את בעלת האוב? – “כן, אדוני, הנני”



–“נא קסמי באוב, צל הראה הראיני!”


  


עלטה… אש זועות… בפנה קלחת,



ושמות כל השדים ובלילה רותחת…


  


וכנחש יתפתל בין עשבי הבשן



יזחלו, יתאבכו כל תמרות העשן.


  


ובמעגל הקסמים, בגפרית משוח,



שם יעמד המלך, לא לבו ינוח.


  


ויצורי ערפל וצלמים נשערים…



אגלי הזעה על לחיו נגרים.


  


אף רוחו בו רפתה, גם נפשו דואבת.



מה ימס בו לבו וינבא המות!


  


וחייו במחזה יעברו, יאתיו…



“הנח לי, הנח לי!” – שפתיו יבעיו.


  


עלטה… אש זועות… דממת השחת…



מעגל הקסמים ועשן הקלחת…


  


ויזכר המלך את גבע ועלומיו,



אביב חלדו, טרם יקדרו עוד שמיו.


  


ותמונות מרהיבות עיניו תחזינה:



כר נרחב יופיע, ופרות תרעינה,


  


ותכלת רום שחק, גם ריחות עדנים.



אל תחת צל אלה, חסון כאלונים,


  


שם שלו ינוח הרועה העלם,



ולנגדו ירקדו הבקרים בתלם.


  


אך שלוה ונעם, אך יפעה והדר…



מה נעמו צלצלי פעמון העדר!


  


"אנכי, המאשר, גם בריא, גם רענן,



מי יתן אוכלה וכאז אהי שאנן!"


  


ועצבת נוראה סגור לבו לחצה,



וכמו שפעת-דמעה אל גרונו פרצה,


  


ופתאם – וירעם קול גדול וחזק,



ואשון-העלטה האיר הבזק.


  


–אנכי הראה למלך משחך,



מאחרי הבקר היכל הושיבך;


  


ממחילות רקבון על מה הרגזתני



ולארצות-החיים מה העליתני?


  


–"מדוע מאחר הצאן לקחתני



ולנגיד על עמך כיום זה שמתני;


  


"כליתי כל כחי בסערות מלחמה,



ואשרי בבית כבר היה לשממה.


  


"עם פלשת סבוני, בעותי-צלמות –



הרוח הרעה תדכאני עד מות.


  


"איש-האלהים! מה אל יענני?



כי סר מעלי – מה אעשה? ענני!


  


"מדוע, הה, מלך על עמך משחתני,



מדוע מאחרי הצאן לקחתני?


  


–על מריך, גאון לבך אלהים יזעמך!



מחר אתה עמי, גם אתה, גם עמך!


  


באשמרת הבקר בלי קשת ושלח



על סוס קל המחנה שב שאול המלך,


  


ופניו חורו, אך בלבו אין מורא,



ובעיניו מתנוצצות – היאוש הנורא.



1893






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6101