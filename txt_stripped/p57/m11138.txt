


	
	כחם היום
	




חמה ברה כחם היום



נתלית כנרדמה;



חמה, נמה שפת החול,



עיפה האדמה.





אהל כחל נמתח על



פני היאר הנרדם,



ערבי גיא נבטים בו,



נודף סביב נרדם.





גלים גולים. גל אל גל



קורא ואינו נענה,



צותת דגים, דגי הרקק,



חלפה ואיננה.





חלפה – וקמטו פני היאר



נחפות זהרי חמה,



נעשים מי הכסף גויל



לקבול כתיבה תמה.





שמש קיץ השכין אור



בפנה זו הברוכה,



שדי צוה שכינה לה,



שירת תם ומנוחה.





שירת אגמון, שיג לסוף



ולאבה שיח,



מחזה פלאים! אחזו לי



עקבות המשיח…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11138