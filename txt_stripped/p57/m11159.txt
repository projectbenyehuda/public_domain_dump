


	
	עם שמש החרף
	




זה עתה אך באתי אל גני



והנה מה רב בו האור,



ופלאים וקסמים בו עשו



השמש, השלג, והכפור.





השלג הלבן, הנחמד,



כסדין של כסף קליל,



יציע בין שדרות העצים



בדרך, במשעול, בשביל.





ועל בדי העצים הגבוהים,



שעמדו ערמים עד כה,



הכפור שם מסגרת של כסף –



מסגרת מפה ומפה.





ועם שמש החרף החביב



תופענה השדרות כדביר



אגדות, שמלאו רחביו



אנקורים עליזים בשיר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/11159