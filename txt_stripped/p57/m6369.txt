


	
	אנשי-חיל חבל
	



אנשי-חיל חבל / שאול טשרניחובסקי

ויקומו כל איש וילכו כל הלילה ויקחו את גוית שאול ואת-גוית בניו מחומת בית-שן ויבאו יבשה וישרפו אותם שם; ויקחו את עצמותיהם ויקברו תחת האשל ביבשה (שמואל א' ל“א, י”א – י"ג)

ויקברו את עצמותיהם תחת האלה ביבש (דברי-הימים א' י“א, י”ב).




צעד בצד צעד, גבר בצד איש:



אנשי-חיל חבל מעבדי בן-קיש –



הם נושאים בשנים, שנים ובמוט



באריג מצרים את שלש הגופות.



שלש גופות במשך, כל גופה באונה,



ורביעית נדגלת – היא אחרונה.



הגופה בולטת דרך הסדין, –



אבר ואבר הדר כח – איש עדין.



יש נדמה, וכאילו הוא גדול ורם



מהיותו בלחם – במצפה – בעם,



עז, עליז-עינים וימיו טובים,



טרם משחוהו שמן נביאים,



טרם הלבישוהו ארגמן ובוץ,



עד לא יצא שם לו למדן ועד עוץ.


  


הם נוטים השכם בכבד הגויה,



הם נוטים אל עבר ישימון-ציה,



במשעולי הליש, בעקבות זאבים,



גבא למו דרך – צמאים רעבים –



נכחם בטרש ובשדי-חטים



הרה: כי בעמק משואות פלשתים –



לגלעד יבשה… הנה הגלעד!



כל הלילה אמש ירתקם כסד.



לא כשלה הרגל, יד לא מעלה, –



במרחק – שם אשל… אשל או אלה?


 


צעד בצד צעד, גבר בצד איש,



אנשי-חיל חבל מעבדי בן-קיש,



עמק… נחל מים… רכס הר… צלע…



הנה שם מנגד, נזר האלה.



שמה יקברוהו – גבורם-מלכם!



לא יציבו נפש, אבן לא תוקם.



אשל יש כורת לו, יש נוסר אלה, –



וימחק לנצח זכר להלה.



איש לא ידענו. לא ימצא קברו,



לא יחללהו פלשתי בעברו.



זר לא יכירנו, אף לא בן-עמי,



ואפילו עבד זה בית-הלחמי.


  


יש מי יזכרהו ויספר לדור



זמר-הגלבוע, כשף בעין-דור



ליחיד המלך מתנבא-בעם,



ברית כורת עם-חרב ומשלם בדם;



האחד בתפארת לב-נדיב, עניו,



שמגר לשלח לבו ולב-בניו.



היבגוד הליש במעון-טרשיו? –



ויפול כליש: הוא וכל-אנשיו…


 

ירושלים 1935






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6369