


	
	נטע זר את לעמך
	



נטע זר את לעמך / שאול טשרניחובסקי


נטע זר את לעמך, ציץ נכרי לכל,



פרא למד אור-יה, שלא נסה בעל,



אשר עינך הרמה משקפת בלי חת,



ולא חדלו שפתיך מלשיר שיר עז;



ובלבך, לב נדיב והיכל אל חי –



מעונה תבל ומלאה, היקום ואשר בו.



כי עיניך הרואות את יצר הכל,



ואזניך תשמענה, תקשבנה לקול



אלהים המתהלך במרחבי אין-סוף,



בסוד שיח השדה ובצפצוף העוף,



ובקול גערות רעמים ובמשברי ים,



בעב-ענני תימן ובהמית הדם…



ואיך יחשו שופטיך מנדיך – ואת



הן שנאת מנהגיהם ולחרפה נתת



כל מסרת קדשיהם, כאויב וצר,



וחלל מושבותיהם מה צר לך, מה צר!



וחיית את עם חיי האזוב בקיר,



וטפת מים נדחת בין אבני הגיר



ועם שלל צבעי רקמה, ועם רקמת-השוא,



יפעת רגע לענן ולשפריר העב.



גרעי עיניך מהם, ואם היית למנוד-ראש,



עקב יפי אהבת את כי ישקוך מי-ראש,



בוז יבוזו לחלומך ולשישך אל גיל



חנוטי בשר ורוח ורופאי-אליל.



יען את – את האביב, והם רקב בור,



יען הם באשת קבר, ואת ששון אור…



אודיסה 1898






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/294