


	
	אצל ים יפו
	




כבר פונה רד היום והולך הלוך ורפה,

ומקומו תופס ליל, כיום ללא שמש-אור,

לקסמים ולעדת אלילי גת וצור,

מלבא הירקון עד תלוליות סלע יפו.

מי נצב על הכף? צל מי בכחול חפפו?

ואולי שוב פה זבס, ושוב בת-אגנור1

נשאת על עגל-אל, ושומר בא משמור

את אנדרומידה2 שם עד קרוב פרסס ונגפו.

הוי אדמת פלאי אל! למענך ולמעני,

היבצר ממך וחיה שוב וקם

לתחיה אותו דור מסיגי גבול הכנעני?

כל עוד אנחנו לך – עוד נבנך ונבנית:

בפז באת, בחץ! בזעה ובדם!

ואם אפשר אך בנס – ויתרחש הנס!


  

פיכטנגרונד, 1929






לפי האגדה היונית גזל זבס, בתמונת שור פר, את אברופה בת אגנור מלך כנענים.  ↩



אנדרומידה בת–קפיס מלך כוש וקסיופיה היתה כפותה אל סלע ושמרה אותה מפלצת–ים איומה, עד שפדה אותה פרסס רוכב הפגסוס. כעת קפיס, פגסוס, פרסס, קסיופיה ואנדרומידה – שמות מזלות באזור הצפוני.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6110