


	
	קקנאיז
	



קקנאיז / שאול טשרניחובסקי

 

זכר לנשמת הסופר ברנר

 


עוד צורחים הנשרים על קקנאיז –



אין זאת כי אם עודו מכחיל בין הרים,



כי סעיפיו עוד קולטים את שירת-הנשרים



ורעמים יתנו לו אבלם בחזיז;


  


כי אומר הוא שירה עם נחל ופזיז-



הזרמים, בשגיונם בסער נגרים,



וינסר במרום עם עבים נגררים,



וכצפור-אגדות על קנה – כזיז.


 


נפלת בנופלים, הוי נוחה בשלום!



עוד יפלו הנופלים, עוד ישטף הדם…



אנחנו את-נסך לא נגלום גלום!


  


ונקים חלומות לבבך התם – – –



ואם ישק ים זועף ותפוח הכרית1 –



עד ירע שירנו לא נבגד בברית!


  

1921






כרית – Brandung  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4443