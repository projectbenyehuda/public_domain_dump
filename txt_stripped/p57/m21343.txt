


	
	קינה על תמוז
	



I


לאשר נעלם1 ואיננו יעלה בכי:



הוי לבני אשר נעלם יעלה בכי:



לתמוז אשר נעלם יעלה בכי:



לראש כהני אשר נעלם יעלה בכי:



לארז הנגה אשר שם אמו חבלתו



בבית־אלהים במרומים ושפל יעלה בכי:



לבית הגבר יילילו יעלה בכי:



לקרית הגבר יילילו יעלה בכי:



לירק דשא אשר פריו לא יתן יילילו:



לזרע אשר שבלים לא יעשה יילילו:



לאסמים אשר עתרת לא יעשו יילילו:



תש כחם כאשה נלאו כעוללים



אשר גבורה לא יעשו:



לנהר גדול אשר לא יעלה על גדותיו יילילו:



לשדמה אשר פריה לא תתן יילילו:



לקנה אשר חטר לא יוציא יילילו:



ליערים אשר אשלים לא יצמיחו יילילו:



לערבה אשר סבכים לא תדשא יילילו:



לחיק־כרמים אשר דבש ותירוש לא יעשה יילילו:



לערוגות אשר זרע־חרדל לא יעשו יילילו:



להיכל אשר ארך חיים לא יעשה יילילו:


II


הוי גבור נינצו2 :



הוי אישי התמוז:



הוי ילד נינגישזידה3 ;



הוי האל נגר4 שר־הרשת:



הוי הנגיד אדון התפלה:



הוי אל שפתי־שלום ועינים בהירות:



הוי מקונני שבשמים:



הוי האל דגל־אושומגל־אנה5 :



הוי אחי גשתין־אנה האם:



תמוז השליט הרועה איש עשתר



אדון השאול שר אהלי רועים:



אשל גנים אשר לא השקה מים1



אשל שדה אשר לא הנץ:



צפצפה אשר לא ששה על פלגי מים



צפצפה אשר נתשה על שרשיה:



פול־גנים אשר לא רוה מים:


III


גבור נינצו שדד נגזל בחזקת היד:



תמוז שדד אויה נגזל האדון בחזקת היד:



דגל־אושומגל־אנה שדד אויה נגזל בחזקת היד:



הוי אישי התמוז:



הוי ילד נינגישזידה:



הוי אל שפתי־שלום ועינים בהירות:



הוי האל נגר אדוני הרשת:



הוי מקונני שבשמים:



לא רוח סער היתה בו



שאול תחתית העלימה אותו:



השבר כקנה וראשו רצץ:



אוי ללב הגבור אוי לצדו:



תמוז הרועה אוי לרע גורלו:



בכי אמו מלא כל מסבי ארץ:



יללתה ואנחתה מלאו כל מסבי ארץ:



תנוד תעורר זעקת שבר



תשב תלחץ לבה בכפיה:



תשא קולה תבכה בזעקת שבר



תשא קולה תיליל בזעקת שבר:



אחותו בת־אמו תטש עדרה



גשיד־אנה אחות האדון תטש עדרה:



גלו המרגל הרוח הרע יוצא לקראתה



ישא משלו אל האם גשתין:



אנה נעלם אחיך אשר לו ניליל



אנה נעלם התמוז אשר לו ניליל:



עם גלו הרוח הרע עשתה דרכה



הרוח המשיא־מות ארח עמה לחברה:



יחדו ימהרו יחדו יעלו



על הרים וגבעות יחדו יתהלכו:



יחדו יקיפו כנפות הארץ:


IV


לאחי אשר ישכב תבכה הקריה:



הוי לאחי חברי בשמים תבכה הקריה:



הוי לרועה לתמוז השליט תבכה הקריה:



לבן שאיננו שב להיכלו שלו



לרע עשתר הבהיר יבכה מקדש אאנה:



לאיש הערבות אשר איננו שב



לרע עשתר הבהיר תבכה עיר צבלעם:



לאיש המרעה אשר איננו שב



לרע עשתר המזהיר תבכה עיר שיתה:



לאיש המועצות אשר איננו שב



לרע עשתר המזהיר נעצב אהל ערבה:



לקשה־הלב אשר איננו שב



נדמו שירי גשתין־אנה:



מה־יעצרנו את איש הערבות:



מה־יעצרנו את איש המרעה:



מה־יעצרנו את איש המועצות:



את קשה־הלב מה־יעצרנו:



גשתין־אנה נטשה את טלאיה ואת עגליה:



אל עשתר הנהדרה והמזהירה תשא אמריה:



הנהדרה ההגידו לך איפה יגור אנה נעלם:



אל משכנות הלילה אל בית־העקד



נהגו ממנו את העלם החכם:



גשתין־אנה המבהיקה והרמה



אליה תשא אמריה:



הנהדרה ההגידו לך איפה יגור אנה נעלם:



אל משכנות הלילה אל בית־העקד



לקח העלם החכם העגל האדיר:



כגבור נחפז אל כלי־נשקו



נחפזה גשתין־אנה אל הערבה:



אתה הנד בערבה אתה הנד בערבה



אחי הנד בערבה:



בערבת אבדון אתה הנד בערבה



אחי הנד בערבה:



עשב השדה מסביב יבכה החרובים יבכיון:



סביב להם יילילו חרשה ויער.


V


מת הראם הנוהם מת הראם הנוהם:



תמוז הראם הנוהם מת הראם הנוהם מת:



מת אישי שלי מת הראם הנוהם:



אני הגבירה ומת בעלי:



אדני איננו:



דגל־אושומגל־אנה איננו:



שר־התהום איננו:



מושל בד־נגרה איננו:



הרועה תמוז האדון איננו:



אדוני אהל הרועים איננו:



אישה של גברת השמים איננו:



השליט באתור איננו:



אחי גשתין־אנה האם איננו:



המושל חונן העתרת לארץ איננו:



האדון המשגב לארץ איננו:



כשור־פר ישכב ינוח



כרחל וטלה אשר נרדמו:



כשור־פר ישכב ינוח



כעז וגדי אשר נרדמו:



אוי לי לגל על קבר אני דואגת



לגל על הגבור אני דואגת:



איה הגבור אי אישי אגידה:



אינני טועמת מלחם אגידה:



מים לא יבואו אל פי אגידה:



הוי אישי רב־החסד אגידה:







אישך האדיר עלה על ההרים



תמוזך האדיר עלה בהרים:



בהרים עורו עיני האדיר



בהרים נשתתק האדיר:



המושל האדיר המושל:



אשר בגללו לחם לא טעמתי המושל:



אשר בגללו מים לא אשתה המושל:



הוי אישי רב־החסד אבד



אבו הצעיר מושלנו אבד:



עיניו הנאות לא תוספנה לשאת שלום



קולו הערב לא יוסיף לשאת הפריחה:



על קברו ההפוך כלבים יתגוררו



על מנחת אישי ירדו העורבים:



עליו רוח סערה תעיר מספד



מספד על אישי תעיר רוח סער:


VI


הוי גבור נינצו:



הוי אישי התמוז:



הוי ילד נינגישזידה:



הוי האל נגר שר־הרשת:



הוי הנגיד אדון התפלה:



הוי אל שפתי־שלום ועינים בהירות:



הוי מקונני שבשמים:



הוי האל דגל אושומגל־אנה:



הוי אחי גשתין־אנה האם:



הנה הוא הולך ונחבא בחיק האדמה



למועדו הוא הולך אל ארץ המתים:



לבו נעצב ביום בוא רעתו



בחדש אשר אין ברכה בכנפיו לשנתו:



הלך בדרך אבדון בה לאדם:



בכו בכה למושל:



ירד הגבור לשאול־תחת רחוקה:



עד מתי יהיה החטר נאסר



עד מתי יעצר פרח מפרח:



יציקו לגזרה ואבד רועה



חקי ארץ עד אנה יפרו:



מלשכת חשכה הלך ונעלם



מלשכת חשכה הלך כאיש ונעלם:



הוי גבור נינצו:



הוי אישי התמוז:



הוי ילד נינגישזידה:



הוי האל נגר שר־הרשת:



הוי האל נגר אדון התפלה:



הוי אל שפתי־שלום ועינים בהירות:



הוי מקונני שבשמים:



הוי האל דגל־אושומגל־אנה:



הוי אחי גשתין־אנה האם:



בעלומיו שכב בסירה טובעת



בבגרותו שכב בדגן שקוע:



בסופות נגב בסער שכב



במנוחה ומרגוע לא שכב:







כלומר, לתמוז (הוא אדוניס של היוונים), שפולחנו היה גדול מאוד,
והוא–הוא אלוהי השמש, אלוהי הפריחה והגידול, בעלה הצעיר של עשתורת. בכל
שנה ושנה הוא יורד לשאול, וכל התולדה אז מתה; אמו, אחותו ואשתו מבכות
אותו, עד שיופיע שוב על הארץ באביב.  ↩



שמותיו של התמוז.  ↩



שמותיו של התמוז.  ↩



שמותיו של התמוז.  ↩



שמותיו של התמוז.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21343