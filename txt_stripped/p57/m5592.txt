


	
	אודיסיאה
	



אודיסיאה / הומרוס, תרגם שאול טשרניחובסקי

שיר ראשון: אספת האלים. אתנה מדברת על לב טלמכוס

  


כני לי, מוזה, הגבר זה רב-הנסיון, שנדד



הרבה מאד אחר הרסו את-טרויה הקריה הקדושה;



ראה ערים של-רבים בני-אדם וחקר ארחותם;



רבים מכאובות סבלה נפשו על-פני רחבי-ימים,



בעמלו למלט את-נפשו ולהשיב עמיתיו לארצם;     5



אולם את-רעיו לא הציל, אף כי השתוקק למלטם,



יען כי אבדו כלם ברשעם אשר רשעו,



פתאים כמותם, שאכלו את-בקרו של הליוס הפריון,



אל-השמש, ומנע מהם את-יום שובם לביתם.



שמץ מאלה הגידי גם לנו, האלה, בת-זאוס.          10



יתרם, כל-אלה שמלטו את-נפשם מכליון אין-מפלט,



היו בביתם, כי נצלו משד-המלחמה והימים.



אולם רק אותו, העורג לתשובה אל-ביתו ואל-אשתו,



עצרה קליפסו הנימפה היפה, הנפלאת-באלות,1


  


בתוך מערתה הגדולה, כי חשקה בו להיות לאיש לה.      15



אפס לתקופות השנים, כשבאה גם אותה השנה,



יעדו לו האלים ללכת ולשוב אל-ביתו



אשר באתקה – ואף שם לא נמלט מעמל ותלאות



גם בין ידידיו – נכמרו רחמי האלים כלהם,       20



בלתי אם-פוסידאון, העומד בקצפו הנורא



על-אודיסס הדומה-לאלים עד השיג את-ארצו.



אולם אז היה בארץ האיתיופים הרחוקים –



ועם האיתיופים רחוקים מאדם ונפרדים לשנים:



אלה במזרח השמש ואלה משכנם במבואו –



לקבל את-ההקטומבה: פרים בני-בקר וכבשים.        25



ישב שם, שמח את-לבו בזבח, ויתר האלים



המה נאספים בהיכלו של-זאוס אשר באולימפוס.



פתח ביניהם אבי-האלים והאדם וידבר,



יען כי עלה על-לבו זכר איגיסתוס התמים,



אשר הכהו אורסטס בן-אגממנון המהלל;        30



אותו זכר וישא אמרתו אל-בני-האלמות:



"אויה-לי, איך מאשימים לעולם בני-אדם האלים,



לאמר, מהם אך תבאנה הרעות; ואולם גם המה



הוה ימיטו על-עצמם בזדונם, גם למרות הגזרה.



ככה לקח לו עתה איגיסתוס את-אשת בן-אטרס     35



למרות הגזרה שנגזרה, ואותו הכהו בשובו.



ידע כי נכון לו אבדן אין-מנוס, כי נשלח לו להגיד



הרמס הצופה וממית-הארגוס, אשר לא יזיד



להרוג אותו הגבר ולא יקח את-אשתו לו לאשה,



יען כי יקם אורסטס את-נקמת בן-אטרס וישלם,     40



כאשר יגדל ויערג לשוב אל-ארץ אבותיו.



ככה דבר הרמיאס; ואיגיסתוס לא שם לזאת לבו,



טובות כי יעץ, ועתה שלם הכל בבת-אחת".



ענתה האלה אתנה כחלת-העין ותאמר:



"הוי, אבינו בן-קרונוס, המושל-העליון-באלים!     45



ראוי היה לכך, ובצדק נכרת מעמיו,



ככה יאבדו גם כל-פועלי-און כמותו;



אולם לבי מאד דוה לאודיסס האיש טוב-השכל,



איש קשה-היום, אשר יסבל זה ימים רבים מתלאות



הרחק מידידיו על-גבי אי מקף מים בלב-ימים,         50



שוהה על-אי מעלה עצים, אשר שם ביתה של-אלה,



בתו אשר לאטלס, זה חורש-הרע, היודע



צולות הימים כלהם, והוא אשר בידיו עמודים



גדולים ואיתנים בם יתמך בכח שמים וארץ.



בתו היא תעצרנו, והוא אמלל ושופך דמעותיו,      55



תשית לו בחלקות ובאמרות מתק לו תקסם



וישכח את-עירו אתקה; ואולם אודיסס משתוקק



לראות בעיניו עשנה של-ארצו מתאבך במרחק,



ואחרי-כן תמות נפשו. הוי, שוכן-אולימפוס, האמנם



בלבך רחמים אין? האם לא כבדך אודיסס       60



אצל אניות בני-ארגוס בארץ הטרויים הרחבה



בעולות-קדשים? שלמה יעשן אפך בו, זאוס?"



השיב אמריו לה זאוס כונס-העבים ויאמר:



"בתי, איזו מלה נזרקה מגדר שניך?



איכה אשכח אני את-אודיסס, האיש האלהי,      65



אשר חכם מכל-בני-האדם והצטין בקרבנות



לכל-האלים הנצחים השוכנים ברחבי-שמים?



אך פוסידאון, זה חובק-הארץ, עוד מוסיף ועומד



בקצפו הרב על-כי עור את-עינו של-אותו הקיקלופ,



עין פוליפמוס הדומה-לאלים, האדיר ושגיא       70



בין הקיקלופים כלהם. והוא אשר ילדה תואוסה,



נימפה, בתו של-פורקיס המושל-בימים-זידונים,2


  


ובמערתו הרחבה פוסידאון שם ידעה.



הנה על-כן גם יתעהו פוסידון מרגיז-הארץ



הרחק מארץ מולדתו, ואף כי לא יכול להמיתו.      75



עתה הבה נועץ כלנו, איך נוציא לפעלות



דבר תשובתו לביתו; אולם פוסידון הוא יחדל



ועמד מקצף בו, כי אכן לא יוכל לעמד כנגד



כל-האלים הנצחים, ויריב האחד באלים".



ענתה אתנה האלה כחלת-העין ותאמר:      80



"הוי, אבינו בן-קרונוס, המושל-העליון-באלים!



אם-על-האלים אך טוב וישר בעיני הנצחים,



אשר ישוב אודיסס האיש רב-התבונה אל-ביתו,



נשלח נא את-הרמיאס הציר וממית-הארגוס



אל-אוגיגיה האי למען ימהר ויחוש           85



להגיד לנימפה יפת-המחלפות הגזרה לא תופר:



באה שעת תשובת אודיסס העשוי-לבלי-חת הביתה.



אפס אנכי אחוש לאתקה למען אעירה



שם את-בנו וגם אשים בלבו הגבורה כי יזעיק



אל-המועצה את-בני-האכיים יפי-המחלפות,      90



ויאסר מבא על-כל-החתנים ההולכים וזובחים



הרבה צנה ובקר עקם-קרנים, כבד-רגל,



אף אשלחנו אל-ספרטה ואל-פילוס, ארץ-החולות,



לחקור אם-יש איזו שמועה על-דבר תשובת אביו החביב,



ויהיה לתהלה ולשם בין בני-אדם בארץ".        95



ככה מללה, ותשם הסוליות היפות לרגליה,



סוליות אמברוסיה וזהב, שישאוה במעופה



כעל-כנפי רוח על-פני הימים ומרחב-יבשת.



תפשה הכידון האדיר, הנעטר בנחשת החדה,



חזק, גדול ושגיא, בו תמגר שורות בני-אדם,       100



אנשי-החיל, בם תאנף הבת של-אביה האדיר.



חשה ותרד במעופה מראשי אולימפוס הנשגב.



עמדה עם-בית אודיסס, אשר באתקה, בשער,



סמוך למפתן החצר ובכפה רמח-הנחשת,



תארה כתאר פני מנטס נשיא הטפיים, אורח.         105



ראתה את-החתנים היהירים, המשמחים את-לבם



בשחקם בקוביה לנכח פתח השער, כשהמה



יושבים על-ערות השורים, כל-בני-הבקר זבחו.



שרתו אותם כרוזות והמשרתים הנערים הזריזים:



אלה ערבו היין במים בתוך הקיתונות,            110



ואלה רחצו שלחנות בספוגים מרבי-נקבים,



ערכו שלחן ליד שלחן וחלקו הבשר המרבה.


  


ראשון הרגיש בה טלמכוס הנמשל-אל-אלים,



ישב בין החתנים אבל ונעצב אל-לבו,



רואה ברוחו את-אביו המהלל בא ביום מן-הימים       115



לגרש עדת-החתנים, להפיצם לכל-רוח בבית,



להשיב לו את-כבודו וימשל בקנינו. כן הגה



בישבו בין החתנים. וראה אזי את-אתנה,



מהר אל-פתח הבית, ובלבו חמתו בוערת,



יען בושש אורח לעמד בשער; ויגש,           120



תפש בימינה ויקח ממנה את-כידון-הנחשת,



נשא את-קולו ויען, וידבר את-אמרות-הכנף:



"ישמח לבך, הנכרי, אתנו הן תאכל בזבח!



והיה כי תשבע נפשך, תודיע לנו מה תחסר".



ככה מלל וילך, ואחריו פלס-אתנה.           125



אך כשהיו בפנים הבית הרם והנשא,



הלך וישא הכידון אל-נכח העמוד הגדול,



שם העמידו במגדל מהקצע יפה, בו היו



רמחיו הרבים של-אודיסס העשוי-לבלי-חת,



נהגה עד כסא-תפארה מעשה אמן ונאה,            130



פרש לה אטון וישם מתחת רגליה השרפרף.



העמיד כסא מהדר לעצמו והרחק מיתר



כל-החתנים, למען לא תקוץ נפש זה אורחו



במשתה החתנים היהירים, הכבד בשאון והמלה,



ויוכל גם לדרש ולחקור על-אדות אביהו הרחוק.        135



ואחת השפחות הביאה את-כיור הזהב הנאה



מלא המים לרחצה, ותצקם בנטלת-הכסף.



נטלו ידיהם, ושלחן מצחצח למשעי הקריבה.



נשאה סוכנת הבית הכבודה, הביאה הלחם



ורבים תבשילים הגישה בחפץ לב מן-המוכן.             140



הביא המלצר הבשר ממינים שונים, הרימו



על-פנכות של-עץ ולפניהם שם ספלי-הזהב.



הרבה הכרוז המוזג יין לגשת עדיהם.



והנה נכנסו החתנים היהירים ותפשו מקומם.



ישבו בסדר על-גבי כרסאות וכסאות הדורים.         145



באו כרוזות ויצקו על-ידיהם המים הצוננים,



ושפחות הבית טענו ושמו הלחם בסלסלות.





 מלאו הנערים המשרתים את-כדי היין עד שפותם,3



והמה נשאו ידיהם אל-המאכלים הנתונים.



אך כשמלאו החתנים את-תאות האכל והמשתה        150



נעור בלבם החפץ האחר לענג את-נפשם



בשירה ומחלות מחנים, שהמה תפארת למשתה.



מסר הכרוז הכנור הנאה לידיו של-פמיוס,



אשר היה מנגן לפני החתנים בעל-כרחו,



התחיל פורט על-נימיו ויער מנגינה נפלאה.             155



דבר אזי טלמכוס לאתנה כחלת-העין,



כפף עליה את-ראשו, למען לא ישמעו זרים:



"אורחי החביב, בי, אל-נא יחר בי אפך בדברי.



אלה אין להם אלא קול כנור ושיר ומנגינות.



נקל להם, כי הלא חיל-זרים יכלו ואין-ענש,             160



הונו של-איש, אשר אולי עצמותיו הלבנות מרקיבות



בגשם על-פני שפת-הים, או משברי-ימים יניעון.



ואלו הם ראו אותו בשובו לאתקה, הן היו



כלם מתפללים להיות קלי רגלים ביותר



מאשר להיות עשירים בזהב הטוב ובשמלות.         165



אולם עתה הוא אבד בגזרה הרעה, ונחמה



אין לנו, אף על-פי שיש בפי איש דר בארץ



שמועה, לאמר: עוד ישוב; אך יום-שובו אבד ממנו!



אולם הגידה לי עתה ונכונה יהגה פיך,



אי מזה אתה, מי עמך? ואי אבותיך ועירך?              170



גם מאין תבאה, הבאניה? ואיכה



בה הובילוך מלחים לארץ אתקה? ומי הם?



יען איני מדמה בנפשי, כי ברגל פה באת.



וזאת תספר לי גם כן באמת ואדע אל-נכון,



אם-לראשונה תבואה או אתה מאכסנאי           175



אבי שלי, יען רבים הנכרים, שהיו מבקרים



בית זה, כי גם לו היה משא ומתן עם-אדם".



נשאה אמרתה האלה אתנה כחלת-העין:



"הכל אגידה לך, אמת לאמתה אספרה.



הנני מנטס בן-אנכיאלוס הנבון – להתפאר.
 180




מושל אנכי בעם הטפיים חובבי-המשוט.4



עתה ירדתי הנה באניתי ועם-רעי



במים עכורים אל-גבולות אנשים מדברים שפת-זרים





לקנות נחשת בטמסי ואתי הברזל הנוצץ.5



את-אניתי העמדתי הרחק מעירכם בשדה,          185



בנמל של-ריתרון, במורד הר ניון הנחפה-יערות.



גם אבותינו מעולם נהגו מנהג ארוח



זה בזה, בו אתפאר; אך שאל את-הזקן ויגדך,



שאל את-לארטס הגבור, שאומרים כי כבר פסק לבא



עירה אתקה, כי הרחק בשדה יגור ויסבל           190



צער, שם אמה זקנה דואגת לו למזונותיו,



כאשר תתקף אבריו עיפות נוראה מלכתו



הנה והנה בכרמו בקרן בן-שמן כבד-גפן.



עתה באתי בשמעי לי אמרו, כבר אביך בביתו;



אולם, כנראה, עדן עצרוהו האלים בדרכו;           195



כי אודיסס לא מת עדין על-פני האדמה,



נעצר עודנו וחי בפנה ברחבי-ימים,



שוהה על-אי מקף מים וביד האנשים הקשים,



רעי הלב שתפשוהו ועוצרים בו שם בעל-כרחו.



אולם מראש לך אגיד אנכי, וכן שמו בלבי           200



בני-האלמות, ואאמין כי יקום הדבר וכן יהי,



אף כי נביא אינני ולנחש בצפרים לא אדע:



הרחק מארץ מולדתו אשר אהבה לא יוסיף



לשהות כשהותו עד עתה, ואם-רתק בכבל הברזל.



ימצא לו דרך בה ישוב, כי על-כן רב-מזמות הנהו.       205



אולם הגידה לי זאת, ונכונה יהגה חכך,



הבאמת אתה אתה בנו של-אודיסס הנך?



אמנם זה ראשך כראשו, ועיניך כעיניו הנאות,



דומות לו; לפנים היינו נפגשים לעתים קרובות,



טרם עלה על-טרויה, כי שמה הלכו הטובים          210



בין הארגאים הרבים בספינות רחבות-ידים;



אולם מאז לא ראיתיו, גם הוא לראותני לא הוסיף".



אך טלמכוס הנבון כה אז ענהו ויאמר:



"אכן, הנכרי, אנכי אגידה רק אמת ונכונה.



אמי היא זאת לי הגידה, אנכי אינני יודע,           215



יען אין אדם בעולם אשר ידע מי אביו.



אולם מה-טוב לו הייתי בן-איש מאשר בארץ,



יהי מי שיהיה, אך יושב על-נחלתו עד זקנה ושיבה.



אך אם-שאלת לזאת – בנו של-הגבר האמלל



בין בני אנוש בני-תמותה הנני, כדברת בני-אדם".       220



נשאה אמרתה אתנה בהירת-העין ותען:



"אכן לא אמרו האלים וגלה כבוד מביתך



בימים יבאו, כי נתנו בן שכזה לפנלופה!



אולם הגידה לי עתה, ונכונה יהגה חכך:



מה-הוא המשתה ומה-כל-ההמון? ומה לך לאלה?        225



משתה הוא או חתנה? כי אכן לא זבח-הרעים.



אפס לי נדמה, כי מרבים אורחיך לנהג ביהירות



וחצפה בערכם המשתה בבית; יתעבר איש משכיל



להיות שוהה בקהלם, בראותו את-דרכם הנלוזה".



אך טלמכוס הנבון נשא אמרתו ויען:          230



"הוי אכסנאי, אם-אמנם לאלה תשאל לדעת,



אכן היה לפנים הבית מלא-טוב ומאד נכבד



על-פני העם, בעוד היה הגבר הלזה בביתו.



עתה – אחרת יעצו האלים, כי חרשו הרעה,



עליו האפילו בעברתם, הסתירו את-דרכו מעיני         235



כל-בני-אדם. ואלו מת הוא מעטתי להתאבל,



אלו מת בין מרעיו-אוהביו על-אדמת הטרויים



היו אז שופכים לו תל כל-צבא-האכיים על-קברו,



או בזרועות ידידיו-אוהביו עם-תם המלחמה,



והיה מנחיל לבנו התהלה הגדולה לעולמים.          240


  


עתה חטוף חטפוהו ההרפיות, נעלם ואיננו,6



נסתר מעין ואין קשב, וינחילני יללות



ושבר-לב; אך אני לא אותו אבכה, אילילה



עליו לבדו; כי מנו לי אלים עוד הוה על-הוה.



הנה כל-האדירים והטובים השוררים באיים,            245



אשר בדולכיון ובסמוס וזקינתוס הנחפה-יערות,



אף כל-נשיאי-העם שבאתקה המלאתי-כפים,



כפים את-אמי להנשא לאיש ומכלים את-טובי.



אך בנשואים השנואים היא אינה רוצה ואינה



יכולה להמנע מהם, והמה מכלים בבלעם           250



חילי שלי, ובמהרה גם אותי ישסעו שסע".



בשצף קצף ענתו פלס-אתנה ותאמר:



"אוי עד כמה נחוץ לך אודיסס אביך הרחוק



להיות ידו החזקה בכל-החתנים החצופים.



אלו שב עתה ביתה ועמד בפתח ההיכל            255



עוטה קובעו, ובידו מגנו ושתים חניתות,



כאשר ראיתיו אני בפעם ראשונה בחיי,



והיה משמח את-לבו ביין הטוב בביתנו,



בשובו מדרכו אפירה אל-אילוס בן-מרמר המלך,



כי בספינתו הקלה עד שם אודיסס הגיע,           260



בדרשו לסם ממית-אדם למען ימשח ברעל



חציו נעטרי-הנחשת; ואולם הלז מנעו מנו,



יען כי ירא חמת האלים ההוים-לנצח.



אולם אבי לו נתן, כי דבק בו לאהבה אותו.



ולו הופיע אודיסס, כהיותו אז, לפני החתנים,            265



וקצרו ימיהם מאד, ומרה להם החתנה.



אפס זאת נפלאת מני ובחיק האלים הן תלין,



גזרה אם-נגזרה כי ישוב לביתו ויקם מכלם



פה בהיכלו, או לא: אך הבה נועץ-פה עתה,



איזה הדרך תגרש את-קהל החתנים מביתך.            270



הט את-אזנך ושמע לדברי את-כל-אשר אמר.



מחר הזעק לאספה את-כל גבורי אכיה,



פרסם בקהל הכל והעד עדותך האלים,



צו החתנים ויפוצו איש איש לביתו, לאהלו;



ואמך, אם-אך יש את-נפשה להנשא שנית, כי תמהר         275



תשוב לה בית אביה, האיש רב-היכלת הולידה,


  


המה יכינו לה שם משתה-נשואים, ונדה7



ירבו לה ויוסיפו, כראוי לבת האהובה.



ועוד זאת איעצך לטובה, אם-ישך שומע לעצתי:



הכן אניה בת-עשרים משוטים, הטובה בספינות;        280



רד בה לדרש לאביך הרחוק ממך, לדעת


  


מה-זה יאמרו בני אדם, או תשמע נבואתה של-אוסה,8



נבאה עליו דבר זאוס, כי היא תפיץ דבריו ברבים.



תחלה סורה לפילוס לשאל את-נסטור הנעלה,



אחר תרד לספרטה אל-מנלאוס הצהבהב,              285



והוא שב האחרון מכל-האכיים בשריונות-הנחשת.



והיה אם-תשמע כי חי עוד אביך וישוב לביתו,



חכה תחכה לו שנה ונשאת הלחץ, ואם-מר הוא.



אולם אביך אם-מת, כי תשמע – איננו בחיים,



מהר ושובה אל-ארץ מולדתך אשר אהבת,              290



שפך-לו התל וערכת משתה-הבראה מפאר,



גדול מאד, כראוי, ואת-אמך תשיא לגבר.



והיה כי תעשה אלה וכלית את-כל-מעשיך,



דרכך תחשב, תועץ בלבך ובכליותיך,



איזה הדרך את-קהל החתנים בביתך תכריע,            295



אם-תשמידם בערמה ואולי בגלוי; ולא יאה



לנהג לך מנהג-ילדות, ואתה כבר אינך ילד.


  


ואתה האם לא שמעת התהלה שנחל אורסטס9



האלהי בבני-אדם, כי המית את-הורג אביהו,



הכה לאיגיסתוס הנוכל המכה את-אביו המהלל.        300



עיני הראות, כי אתה יפית מאד גם גדלת.



רק חזק ואמץ, ויספר תהלתך דור אחרון.



אולם אנכי אשובה אל-אניתי המהירה,



אל-כל-עמיתי המחכים לבואי ורוחם כבר קצרה



אתה דאג לנפשך, שים לבך לדברי אמרתי".             305



ענה לה טלמכוס העלם הנבון ויאמר:



"אורחי, אכן דבריך לטוב לי אמרת, וכדבר



אב לבנו שלו, ולעולם אותם לא אשכח;



אולם כתר-נא זעיר, ואם-אתה נחפז לדרך.



תרחץ את-בשרך במים, לבבך החביב יתענג             310



ונפשך תגיל לאשכר לך אתן בלכתך לספינה,



יקר ונאה מאד להיות לך למזכרת



ידידות שלי וכדרך האכסנאי בידידו".



נשאה אמרתה אתנה בהירת-העין ותען:



"אל-תעצרני הפעם, כי נחפז אנכי לדרכי.           315



ואותה מתנה אמרת, נשאך לבך לתת לי,



תתן לי בשובי אליכם ואשא בלכתי הביתה,



אשכר-תפארה לי תבר, ואשיב לך כמותו שלומים".



ככה הגידה אתנה בהירת-העין ותעל.



טסה כצפור, נעלמה, ותטע בלבו הגבורה              320



ואמץ-אדירים, העירה בנפשו את-זכר אביהו



ביתר שאת משהיה, ובלבו הכיר והרגיש,



נפשו נשערה מאד, כי חש כי זה אחד-האלים.



קרב עדי החתנים הגבר הדומה-לאלים.



היה המשורר המהלל משורר לפניהם, והמה         325



יושבים מחשים, מאזינים, כי שר שיבת בני-האכיים,



שיבת-היגונים מטרויה, שעוללה פלס-אתנה.



שמעה הבת של-איקריוס פנלופיה הנבונה



את-המנגינה הנאה, והיא בעליה ממעל,



ירדה במעלות הגבהות אשר לבית הנשא,           330



בגפה לא ירדה, כי שתים מאמהותיה לווה.



אך כשהגיעה הנאה-בנשים עד קהל החתנים,



עמדה אצל מזוזת-האולם הבנוי לתפארה,



היה צעיפה המבריק יורד על-שתי לחייה,



שתי אמהותיה הצנועות עומדות מימינה ושמאלה.       335



שפכה דמעות, ותען למשורר האיש האלהי:


  


"פמיוס, הן כמה מנגינות מרנינות לב-אדם ידעת,



מעללי אלים ואדם, אשר משוררים ירוממו,



שירה נא אחת מהן, ומחשים לך יאזינו,



בשבתם על-כוס מלאה יין; חדל לך משירת-יגונים       340



נוגה זו, ולבי החביב מצטער תמיד בחבי



בשמעי אותה, וביען אין גדול משברי השברתי.



אזכרה תמיד, אתגעגע על-אותו ראש נעלה וגבר,



אשר מלאה תהלתו הלס הרחבה וארגוס".



ענה לה טלמכוס העלם הנבון ויאמר:          345



"אמי, שלמה תצוי למשורר הנחמד כי יחדל



לרנין לבנו כמצות נפשו הוא; הכי יאשם



שורר-השירים, כי זאוס הוא אשר אשם, כי שם בפי



אנשי-המעש את-אשר ישים בפיהם – כרצונו.



אל-נא תפריעי את-שיר תשובת הדנאים הנוגה,        350



יען כי אותה השירה חביבה מאד על-בני-אדם.



והיה מדי ישמעוה והיתה להם כחדשה.



לכן יחזק לבך ונפשך לשמע השירה;



כי אודיסס לא היה האחד, שאבד יום-שובו



בארץ טרויה, כי רבים ושלמים האישים שנספו.        355



אולם את פני לך אל-חדרך ודאגי שם למעשיך –


  


נול האריגה והפלך; ותצוי לשפחות בבית10



להיות שוקדות על-מלאכתן; ולדבר נאה לגברים,



לכלם, וביותר אך לי, כי אנכי השורר בבית".



תמהה השתאתה אמו לשמע, ותשב אל-חדרה,         360



יען אמרתו הנבונה של-בנה עד נפשה חדרה.



אך כעלותה אל-חדרה עם-כל-אמהותיה התחילה



בוכה לאישה אודיסס ותמר, עד האפילה



פלס-אתנה בשנה מתוקה עלי עפעפיה.



אך החתנים סואנים בהיכל ההולך ואפל,        365



נצים כלהם ביניהם: מי יעל יצוע-המלכה.



נשא אליהם אמרתו הבן טלמכוס הנבון:



"אתם, חתנים של-אמי, עליזי גאוה וזדון!



הבה נשמח לבנו במשתה ונחדל משאון!



טוב טוב לנו כי נטה אזננו לשירת-הפלאות,             370



שירת משורר כמותו הדומה בשירתו לאלים.



אפס מחר עם-שחר תבאו אלי לאספה



כלכם, למען אמר לכם בפני קהל ועדה



לצאת מביתי שלי, משתאות אחרים תערכו,



כלו הונכם לכם, איש איש במעדו ובתורו.           375



אולם אם-בוחרים אתם, וטוב בעיניכם ויפה



לשחית את-הונו של-אחר וגם בלא מחיר – השחיתוהו!



בלעו! אנכי אשוע לאלים ההוים-לנצח,



ירא זאוס וישפט, ויהיה גם נקם ושלם



לכרית לכם בביתנו ותאבדו בלא-מחיר, תאספו".        380



ככה מלל, והמה נשכו שפתיהם כלהם,



שומעים, משתאים לאיש טלמכוס, כי באמץ לב דבר.



ענה לו אנטינואוס בנו של-אבפיתס ויאמר:



"טלמכוס, אין זאת כי אך האלים הורוך



לרים קולך בגאון ולדבר את-דברי-העתק.              385



לואי ולא ימליכך לעולם בן-קרונוס למלך באתקה



סביב לה ימים, והיא גם נחלת אביך, בן-מלכים".



ענה לו טלמכוס, העלם הנבון ויאמר:



"אנטינואוס, אל-יחר בי אפך כי כן אדברה;



בנפש חפצה אקבל אם-יתן לי זבס את-המשרה.        390



אולי תאמר בנפשך: אין רע ממנת-חלקו באדם?



אכן אין רע להיות מלך. במהרה הולך ופורץ



הונו בביתו, והוא נכבד מאד על-כל-בני-עמו.



אפס רבים מבני האכיים באתקה, שימים



סביב לה, המה טובים ממני, גם צעירים גם זקנים,          395



הנה מהם תקחו מלך, כי מת אודיסס הנבון;



גם בעבדה שרכש אודיסס האיש האלהי".



ענה לו אברימכוס בנו של-פוליבוס ויאמר:



"טלמכוס, עתידות בחיק האלים תלנה:            400



מי הוא האיש אשר ימלך באתקה בעם-האכיים;



טובך שלך אך לך, ובביתך אתה השורר;



ואין איש בארץ, שבא מנחלתך נשלך,



גם בעל כרחך, כל-עוד אתקה על-תלה ומתים בה.



אפס, יקירי, חפצתי לשאלך על-דבר זה הנכרי.         405



מי הוא, מאין הגבר, ואיזו היא ארץ מולדתו



נולד בה? ומאיזה עם הוא ולשבט מי נולד?



ואולי בשורה בפיו, אודיסס אביך כי ישוב?



לרגלי עסקיו הוא בא, והנה אך הם הובילוהו?



פתאם הלך ואיננו, גם לא הספיקה השעה           410



להכיר אותו, וכנראה, לא היה זה אחד הנקלים".



ענה לו טלמכוס העלם הנבון ויאמר:



"אברימכוס, כבר אבד יום שובו של-אבי לעולם.



חדל חדלתי מהאמין לבשורות תבאנה מארץ.



לבי לא אשית לנבואות מגידי האותיות מראשית,        415



אשר ינבאו לאמי, כי תדרש למו אלה בחדרה.



אותו האיש – אכסנאי שלי מימות אבי מטפוס,



מנטס שמו בו יתפאר, והוא בן-אנכיאלוס החכם,



מולך בארצו על-עם הטפיים, גוי חובב-משוטים".



ככה סח טלמכוס, אך בלבו ידע כי אל הוא.          420



ואלה שבו אל-שירם הערב ולמחולותימו,



הולכים ומענגים את נפשם ושוהים עד נטה הערב.



וכשהגיע הערב השחר והמה עוד שמחים,



הלכו, פנו כלהם איש איש אל-ביתו לנוח.



גם טלמכוס אז יפן אל-חדרו בחצר הנאה,              425



בנוי כמו רמים ונשקף אל-ארץ רחבת-ידים,



עלה יצועו ובלבו חושב מחשבות ורבות.



אך אבריקליה האמה ההיא השקדנית בת-אופס, הוא



בנו של-פיסנור, הולכת ונושאת לפניו אבוקות.



ואותה קנה לארטס, כי בזבז עליה ממונו,           430



עודה באבה, ויתן מחירה שלה עשרים פרים.



והיה מכבדה בביתו ככבדו את-אשתו הכבודה,



אך על-יצועה לא עלה, כי ירא חמתה של-אשתו.



נשאה לפניו אבוקות בוערות, והיא אהבתו



יותר מכל-קהל השפחות, ודאגה לו עודו קטן.         435



בא ופתח את-דלתות החדר הבנוי מאד יפה,



ישב שם על-מטתו ויסר כתנתו הרכה,



מסרה בכפי הזקנה המרבה לדאג לאדניה.



קפלה הזקנה כתנתו ותחליקנה למשעי,



תלתה אותה על-מסמר על-יד מטתו הנאה,          440



ויצאה מחדרו ותנעל אחריה הדלת במנעול-



כסף והדקה את-בריח הפתח ברצועה של-ערות.



אולם הוא היה כל-אותו הלילה, מכסה עור-כבשים,



חושב בלבו ומהרהר בדרך לו פלס התותה.


  

שיר שני: אספת אנשי אתקה. טלמכוס יוצא מארצו

 


אאוס ילידת-הבקר, ורדת האצבעות, אך תופע,



קם ממטתו שלו בנו של-אודיסס, יקירו.



לבש את-בגדיו וישם את-חרבו החדה על-כתפו,


  


קשר תחת לרגליו הצחות הסוליות הנאות,11



יצא מחדרו, והיה מראהו כמראה בן-אלים. 5



צוה מיד על-כל-הכרוזות שקולם מצלצל



לזעיק את-בני-האכיים יפי-התלתלים לאספה.



המה הזעיקו, והעם התאסף במהרה, נקהלו,



וכאשר נקבצו באו, התכנסו יחד בהמון,



מהר גם הוא אל-השוק ובכפו רמח-נחשתו. 10


  


בגפו לא היה, כי שנים כלבים מהירים לו ארחו,12



אולם פלס-אתנה נסכה חן-פלאים על-פניו,



היו משתאים העם לראותו מופיע בהדרו.



קמו מפניו הזקנים, וישב על-מקומו של-אביו.



פתח וישא אמרתו איגפטיוס הגבור הישיש, 15



כפוף מזקן ורב ימים ובעל-נסיון בעולם.



וירד בנו, הוא אנטיפוס המורה-בכידון, אליונה,



ארץ רבת-הסוסים, עם-אודיסס באניות



תלולות-הצלעות, ואותו הרג הקיקלופ האים



במערתו החלולה – האחרון לפת-ערב.      20



היו לו עוד שלשה בנים, והאחד בקהל החתנים,



הוא אברינומוס, ועוד שנים טרודים בשדי-אבותיהם;



אפס לא שכח את-מתו, מתאבל עליו ובוכה.



שפך דמעותיו, וישא אמרתו בקהל ויאמר:



"שמעו לי, אנשי-אתקה, האזינו לדברי אדברה:  25



הנה מיום אשר ירד אודיסס האיש האלהי



באניותיו החלולות אספה אין לנו ואין מושב,



עתה מי הזעיקנו? את-מי יכריח ההכרח?



אם-מן-הצעירים הנהו או גבר שכבר בא בימים?



אולי שמע הבשורה, כי צבא עולה וקרב,     30



ויגיד לנו בברור, כי היה הראשון לשמע?



אולי עצתו לעם אמונה, אחרת גם ייעץ?



נראה לי, ישר הנהו וברוך יהיה, והיה



זבס בעזרתו וימלא את-משאלות לבו הטובות".


  


ככה דבר. וישמח בן-אודיסס על-מדברותיו.   35



גם לא הוסיף עוד שבת, משתוקק לדבר בקהל.



קם ויתיצב בקהל, והכרוז פיסנור, המבין


  


דברים נכונים ועצות, תקע לו בכפו השרביט.[13



תחלה הפנה את-פניו לזקן, ויען ויאמר:


  


"אבל, הישיש, לא רחוק האיש, ובמהרה גם תדע 40



מי הוא המקהיל – אנכי, כי אין צער גדול מצערי.



אזני לא שמעה כל-בשורה, כי צבא עולה עלינו,



אשר אגיד לכם, כי ראשון הייתי לשמע.



גם אין עצתי לעם אמונה, אחרת איעצה.



הוה באתני אספרה, ושבר על-ביתי נחלתי! 45



שתים הרעות, כי אבד לי אבי הנעלה, אשר



מלך עליכם, והיה לכם כאב רחמן לבנים,



ורעה עוד גדולה ממנה; במהרה יכחד כל-ביתי,



כלה היא ונחרצה ואבד כל-הוני וקניני.



כופים את-אמי חתנים, משדכים אותה בעל-כרחה, 50



והמה בנים לטובים שבאו היום לאספה,



והמה יראים ללכת אל-בית אביה איקריוס



ויעשה לה את-הנדה, את-נדה הבת, וישיאנה



לאיש אשר יחפץ בו הוא, לטוב בעיניו יתננה.



אולם הם בוחרים לבוא יום יום אל-ביתנו בהמון, 55



זובחים ממיטב בקרנו, הכבשים ועזי המרבק,



עורכים משתאות ושותים ייננו מפיץ-הזיקות;



בשת לא ידעו. טובי הולך וכלה, וביען



אין לנו איש כאודיסס, שיסיר המארה מביתו.



נחנו אין אנו יכולים להסיר הרעה, ולהבא     60



נאבד בענינו, כי רוח של-גבורה אין בנו ואין כח.



ואלו היה לאל ידי, ועמדתי אנכי בפרץ!



מעשים אשר לא יעשו נעשים, דברים מגנים.



ביתי הולך ונהרס. נא רגזו בנפשכם אתם,



בשו מעמים אחרים והכלמו בפני בני-אדם, 65



המה שכנינו הקרובים, ואת-קצף האלים תיראו,



פן-יחר אפם בכם, יתעברו עקב הזדון.



פניכם אחלה בשמו של-זבס האולימפי ותמיס,



היא המאספת-אספות בני-אדם והיא המפטרתן;



נוחו, ידידי, ותנו לי ואשא לבדי מר-עצבי,     70



ואולי עלב אודיסס אבי הנעלה במזיד



איש מבני-האכיים העוטים מצחות-הנחשת,



לכן תנקמו ממני ובמזיד תרעו לי עתה,



גרה תגרו את-אלה בי. ואולם טוב טוב לי



אלו גזלתם לכם את-מקננו ונכסים לא נדים, 75



אתם לו בלעתם, עוד היו שלומים גם לנו במהרה;



נכביר אז מלים בחוצות הקריה, נעתירה עליכם



לשיב לנו הגזלה, עדי החזירכם את-כלה.



עתה תמיטו על-נפשי הצער ומרפא לו אין".


  


ככה סח בחמתו, וישלך השרביט לארץ.  80



פרצו דמעותיו. ורחמים התמלא עליו הקהל.



ישבו כלהם מחרישים, נאלמו דומיה, כי לבם



הוא לא נתנם לדבר קשות את-פני טלמכוס.



אך אנטינואוס האחד נשא אמרתו ויען:


  


"טלמך עז-הפנים, מדבר-הגבהות! כבודנו  85



אתה חללת, ותאמר גם לשית עלינו החטאת!



לא החתנים, בני-האכיים, אשמים בדבר,



אלא אמך אך היא, המלאתי תרמית ותככים.



שלש שנים כבר מלאו, ומהרה תמלא הרביעית,



אשר החלה גונבת את-לב-האכיים בחבם,   90



נטעה התקוה בלב-כלם, מבטיחה לאיש ואיש עצמה,



בשורות שלח תשלח, ואולם אחרת זוממת.



הנה תחבלות הערמה שזממה בלבה, חרשה.



נול העמידה בחדרה מאד גדול, אומרת לארג



ארג דק ורב-מדות, ותאמר אזי לכלנו:  95



אתם, עלמים חתני, כי מת כבר אודיסס הנעלה,



נדחה את-זמן נשואינו עד אם-כליתי הסדין,



למען לא יאבדו לי חוטי אשר אני החלתי,



להיות תכריכים ללארטס הגבור, בטרם מגרתו



רע-גזרתו ביד המות ממתח-הגויה,  100



למען לא תוכיחני אחת מבנות-האכיים,



לאמר: נקבר בלי תכריך איש מאד כבד בנכסים.



ככה דברה, ואנו לבנו, לב-גבר, לה האמין.



היתה אורגת ביום ועושה באטון הגדול,



אפס בלילה שוב סתרה לאור האבוקות הבעירה. 105



שלש שנים סבבתנו כך בערמה, את האכיים,



אך כשהגיעה הרביעית בלוית תקופות השנה,



גלתה אזנינו אחת הנשים, שידעה דבר אמת,



אף מצאנוה, כשהיא סותרת הארג היפה.



ככה היתה אנוסה לגמר את-מלאכתה, בעל-כרחה.110



אלה דברי החתנים אליך, למען תדעה



אתה בנפשך אתה גם האכיים כלהם:



שלח תשלח את-אמך, וצו לה ותנשא לגבר,



אשר אביה לה יבחר, לאשר ייטב בעיניה.



אולם אם-תוסיף ותסב בכחש את-בני-האכיים, 115



בוטחה בלבה על-מתנות אתנה שחוננה אותה



לעשות במלאכת כפים תאוה לעינים ומזמות,



מעשי ערמה, לא נשמע כמותם מאז ומעולם,



אשר לא ידעו כל-בנות-האכיים יפות-המחלפות,



טירו ואלקמנה, ולא מקנה נעטרת-הכלילים,  120



אשר לא עלה על-לבן הלא פנלופה יזמה.



אך כל-תחבלות תרמיתה לא עמדו לה, לא הועילו.



כלה נכלה את-הונך וכל-אוצרותיך, כל-עודה



עומדה במרדה, עודנה חורשת מחשבות ומזמות,



אשר נטעו בלבה האלים, כי הם לה תפארת, 125



תהלה בארץ; אך אתה כל-הונך תתן שלומים.



אנו לא נשוב לפעלנו ולמקום אחר לא נפן



עד יום תנשא לאיש מבני-האכיים בו תבחר".


  


ענה לו טלמכוס העלם הנבון ויאמר:



"אנטינואוס, לעולם לא אשלח מביתי בעל-כרחה 130



אמי ילדתני, טפחתני; אבי הוא בארץ אחרת,



עודו בחיים או מת, אך יקשה ממני לפצות



את-איקריוס אם-אשלח אליו את-אמי ברצוני,



רעה תבואני מידי אביה ודימון יבעתני.



יען בי אמי תשלח ארניות-נקמות אימות  135



אחרי צאתה מביתה והייתי לשנינה באדם.



לעולם לא אהין בנפשי להכלימה בדברים כאלה.



אפס אם-לבכם גם אתם לא ירהיב לעשות אלה,



צאו מהיכלי שלי, משתאות אחרים תערכו,



כלו הונכם לכם, איש איש במועדו ובתורו.  140



אולם אם-בוחרים אתם וטוב בעיניכם ויפה



לשחית את-הונו של-אחר וגם בלא מחיר –השחיתוהו,



בלעו!ואנכי אשוע לאלים ההוים-לנצח,



ירא זאוס וישפט, ויהיה גם נקם ושלם



לכרית לכם בביתנו, ותאבדו בלא מחיר, תאספו".145


 


ככה סח טלמכוס. וזאוס המביט-למרחוק14



שנים נשרים לו שלח ממרומיו, מפסגת הר נשא.



תחלה התעופפו שניהם נשאים על-כנפי הרוח,



קרובים איש אל-רעהו ופורשים כנפים אדירות;



אך כשבאו עד לב-האספה המלאתי מהומה,   150



פתאם החלו מקיפים וסובבים באברות-אדירים,



עינם מביטה ממעל לראשי העם, תפיץ אימה,



ובצפרניהם שרטו בלחי איש רעהו וצוארו,



והפנו, הימינו נשאים ממעל לבתים ולקריה.



היו משתאים העם לצפרים שראו בעיניהם,  155



חושבים בלבם מחשבות לדעת מה פשר הדברים.



נשא אמרתו הגבור הישיש האיש הלתרסס



בנו של-מסטור, שהיה האחד מכל-בני גילו



אשר ידע לנחש בצפרים ולחוש עתידות,



דורש טובתם בלבו, נשא אמרתו וידבר:  160



"שמעו-נא, אנשי-אתקה, הטו אזנכם לדברי.



אולם תחלת דברי אעידה בהם, בחתנים:



צרה גדולה מתרגשה ובאה עליהם, לא ירבה



עוד אודיסס וירחק מידידיו, אך באחד המקומות



קרוב הוא לנו וחורש מזמות אבדון ומות  165



לכלכם לכם, והוה על-הוה לרבים אחרים



אשר באתקה העיר הנשקפה-למרחוק. נמהר,



ניעץ העצה איככה נשקיטם, ואולי מעצמם



מוסר יקחו ויחדלו, מה טוב להם אם-כן יעשו.



לא בלא-דעת אנבא, כי אכן ידעתי, נבונותי.  170



הנה קמה נהיתה כל-אשר נבאתי, אמרתי,



אשר הגדתי מראש עוד כאשר ירדו אליונה



בני-הארגאים ובתוכם גם אודיסס רב-המזמות,



לאמר: הוא ישא מתלאות רבות וכל-רעיו לו יאבדו,



איש לא יכיר את-פניו, וכמלאת עשרים שנה שנות-נודו 175



ישוב לביתו, ואמנם כאשר נבאתי – מתהוה".





ענה לו אברימכוס בנו של-פוליבוס ויאמר:



"זקן, לך-לך לביתך ושא נבואתך באזני



קטני בניך שלך, ולא תאנה אליהם כל-רעה.



אולם בדברים כאלה איטיבה לנבא ממך.   180



רבות צפרים תראינה עינינו בקרניו של-הליוס



רבות-האור, אך לא כלן מגידות עתידות, – במרחקים



מת אודיסס, ולואי ואבדת גם אתה כמותו,



הן לא היית מנבא כיום את-דבריך באזניו



של-טלמכוס להגדיל חמתו, והוא אפו חרה.  185



תאמר בנפשך לשאת המשאת לך יתן לביתך?



אפס אדברה באזניך, ויקום הדבר ויהיה.



אתה, יודע דע-ישנות נושנות, אם-תוסיף



לעיר כיום בדבריך אותו הצעיר וקצף,



הוא הוא ינחם הראשון, וגדלה רעתו עוד יותר, 190



ידיו לא יעשו תושיה, כי אחד הוא, ואלה הרבים.



ואתה, הזקן, מהרה תוסר למען תנחם



בנפשך אתה וגדולה הרעה אשר תבואך.



אך לטלמכוס אני איעצה, וקבל עם ועדה:



יפקד על-אמו ותשוב אל-בית אביה אהבה,  195



המה יכינו לה שם משתה-נשואים, ונדה



ירבו לה ויוסיפו, כראוי לבת האהובה.



יען, דומני, כי אנו, בני-האכיים, לא נחדל



מהציק לה בשדוכים, ואין איש אשר נירא ממנו,



גם מפני טלמכוס, ואם-ירבה להג ודברים.   200



ואל-נבואותיך לא נשים לבנו, הוי זקן מפטפט



דברים בטלים וריקים, אך תוסיף נפשנו שנאך.



אולם את-כל-קניניו נשמידם בזדון ולא יהיו



למו שלומים כל-זמן, שתדחה נשואיה עם-אחד



בני-האכיים, כי עקב הדבר הזה אנו מחכים  205



לה כל-הימים, מתחרים איש ברעהו, ולא נפנה



לנשים אחרות לקחת מהן איש את-אשתו כמשפט".


  


ענה לו טלמכוס, העלם הנבון ויאמר:



"אברימכוס, ואתם כל-יתר החתנים הנעלים!



שוב לא אבקש על-זאת ולא אוסיף לדבר אליכם. 210



יודעים זאת כבר האלים וכל-האכיים כבר יודעים.



אנא תנו לי אניה מהירה ועשרים עמיתים,



יורדי-הים, שילווני גם שמה גם הנה בדרכי.



אלכה אל-ספרטה העיר ואל-פילוס ארץ החולות,



לדרוש לאבי הרחוק זה כמה ממני, לדעת  215



מה-זה יאמרו בני-אדם או אשמע נבואת האוסה,



נבאה עליו דבר זאוס, כי היא תפיץ דבריו ברבים.



והיה אם-אשמע כי חי עוד אבי וישוב לביתו,



חכה אחכה לו שנה, ונשאתי הלחץ, ואם-מר הוא.



אולם אבי אם-מת, כי אשמע –איננו בחיים, 220



מהר אשובה אל-ארץ מולדתי אשר אהבתי,



אשפך לו תל וערכתי משתה-הבראה מפאר,



גדול מאד, כראוי, ואת-אמי אשיאה לגבר".


  


ככה מלל, וישב על-מקומו; ויקם, התיצב



מנטור רעו-עמיתו של-אודיסס התמים.   225



ואודיסס אותו הפקיד בלכתו על-כל-אשר בביתו



לסור למשמעת הזקן ולשמר את-כל-אשר יש לו.



דרש טובתם בלבו, וישא אמרתו וידבר:


 


"שמעו-נא, אנשי אתקה, את-אשר אדבר באזניכם.



מלך מתופשי השרביט לא יוסיף עוד להיות מעתה 230



חביב ומסביר את-פניו אף שוחר טוב, צדקות בלבו;



אלא אך יעבר חק ולעולם ירשיע בזדונו,



יען כי אין איש כבר זוכר את-אודיסס האלהי,



אשר מלך עליכם, ויהי כאב רחמן לעמו.



אולם אין לבי לקהל החתנים היהירים, העושים235



מעשי חמס ושד והשערוריה בביתו,



המה את-ראשם יסכנו ובו גם ישלמו, בהרסם



בית-אודיסס, כי אמרו: לעולם לא ישוב לביתו.



אולם כל-יתר העם, הלא תכלמו היושבים,



כלם נאלמו דומיה, ואין פוצה פיו ואין דובר 240



כנגד החתנים המעטים לעצרם, ואתם הרבים".





ענה לו ליאוקריטוס בנו של-אבנור ויאמר:



"מנטור, חורש-הרעה וחסר-הלב, מה אמרת?



מעיר אתה העם להכניענו, אך יקשה



לתגר מלחמה ברבים ממך ועקב המשתה! 245



ואלו אודיסס, הוא מלך-אתקה, בעצמו הופיע



ואמר בנפשו לגרש מביתו את-קהל החתנים,



כל-הנדיבים היושבים על-משתה היין בהיכלו,



והיתה תשובתו לחגא לאשתו, שכך מתגעגעת



עליו ועל-תשובתו, כי אבדן-דראון לו נכון, 250



אלו התגרה ברבים. אבל ללא-חכמה דברת.



ואתם פוצו איש לעברו, שובו איש איש לעבודתו!



מנטור והלתרסס ידאגו ללז לנסיעתו,



יען כי המה מאז מרעיו-עמיתיו של-אביו.



אולם, אני מדמני, עוד הרבה פה ישב באתקה 255



לדרש לבשורות ולעולם לא יעשה דרכו שיזם".


  


ככה דבר, ויפטר מהרה את-כל-האספה.



המה פנו איש לעברו, ואיש איש אל-ביתו נפוצו,



אך החתנים הם שבו אל-בית-אודיסס הנעלה.


  


לבדו בא טלמכוס עד מפרץ הים ועד שפתו,260



נטל את-ידיו בגלים המלוחים ויחל את-אתנה:



"הט לי אזנך, אל, שנגלית לי אמש בביתנו,



אשר צוית לי רדת בספינה, בים-הערפל,



לדרש את-דבר תשובת אבי הרחוק זה כמה ממנו.



בא לעזרתי, כי עוצרים בעדי בני-האכיים 265



וכל-החתנים על-כלם, אל רמי-העין להרע".


  


ככה סח בתפלתו, ותגש אליו אתנה.



היה מראה כמראה פני מנטור וקולה כקולו.



נשאה את-קולה ותדבר את-אמרות-הכנף ותאמר:


  


"טלמכוס, לעתיד לא תהיה רך-לב ולא תואל,270



אם-אך אמנם יהיה כחך ככח אביך,



אשר אם-התחיל וגמר את-כל-אשר עולל ודבר.



אז לא לשוא נסיעתך, וצלחה תהיה דרכך.



אולם אם-אינך באמת מזרעו ובן-פנלופה,



אין לך תקוה לעולם לעולל את-אשר יזמת, 275



יען מעטים הבנים הדומים בכל לאביהם:



רבם גרועים מהם, ומעטים העולים עליהם.



אפס וביען בעתיד לא תהיה רך-לב ולא תואל,



כי לא חסרת לגמרי את-חכמת אביך אודיסס,



יש-לך תקוה, כי תבצע מעשיך, כל-אשר יזמת. 280



הנח לקהל החתנים, גם מעצותם וזממם,



יהיו בשגעונם, כי חסרו כל-בינה וצדקה לא ידעו,



כהתה עינם ולא יראו את-מותם, גזרתם השחרה,



הולכים וקרבים עדיהם להכרית פתאם כלהם.



ודרכך לא עוד תדחה ללכת כאשר אמרת.285



הנני רעו-עמיתו אשר לאביך, ואנכי



אכין לך האניה המהירה ואארח עמך.



אולם אתה לך שובה הביתה אל-קהל החתנים,



מלא הכלים מכלת והכן הצדה לדרך.



יין תשים בקיתונות וגרש, זה מחו של-ספן, 290



תננו בנאדות של-ערות מוצקים, ואנכי אמהר,



אקהיל לך תופשי-משוט מתנדבים, ויש באתקה,



סביב-לה-מים, עוד הרבה אניות חדשות וישנות,



אבחר מהן לך אחת, הטובה בכל-האניות,



נחיש לכוננה ונפליג בים זה רחב-הידים". 295


  


ככה דברה אתנה, בתו של-זבס, ולא פגר



שם טלמכוס הנבון, כי שמע את-קול בת האלים.



שם את-פעמיו אל-ביתו, מתעצב אל-לבו הנדיב.



מצא את-קהל החתנים היהירים, מהם יש מפשיטים



עורות העזים, מהם יש מחרכים חזירים בחצר. 300



נגש אזי אנטינואוס בלעג אל-טלמכוס,



תפש את-זרעו בימינו, וידבר אליו ויאמר:


 


"טלמכוס הגאה, מהיר-אף ומדבר גבוהה!



חדלה ואל-תחרש בלבך להרע במעשה או במלים.



טוב לך תשתה ותאכל, כאשר עשית לפנים. 305



אפס כל-אשר שאלת יתנו לך האכיים:



גם האניה גם תופשי-המשוט הטובים, למען



תחוש לפילוס הקדושה לדרוש לאביך הנעלה".


  


ענה לו טלמכוס העלם הנבון ויאמר:



"אנטינואוס, לא יאה לי מושב עליזי-הגאוה, 310



לשתות עמכם בשלוה, לשמח בשמחת-שאננים.



שמא מעט זה לכם, החתנים, אכלכם ממיטב



טובי והוני שלי, ואנכי עודני עול-ימים?



עתה, כאשר גדלתי ואשמע גם דברי אחרים



אף הבינותי הכל, נעורה ותגדל גבורתי. 315



נסה אנסה, ואולי אמיטה עליכם השואה



בין שאלך לפילוס ובין שאשאר פה ביתה.



הולך אני כבן-לויה, – כי דרך אחרת לי אין,



כמו שאמרתי, – וביען חסרתי שיטים וספינה



אין לי, כי אתם מצאתם לטוב בעיניכם הדבר".320


  


הגיד, ויחלץ את-ידו מיד אנטינואוס בנקל.



וכל-החתנים מתכוננים למשתה השמנים בבית,



היו לועגים לו, מכעיסים לו במלים בוטות.



ענה אחד הנערים עליזי-הגאוה ואמר:


  


"אין זה, כי אם-טלמכוס זומם נפשנו לקחתה. 325



אולי יביא לו עזרה מפילוס, זו ארץ החולות,



או יביאנה מספרטה, כי לכן ישתוקק ללכת,



או ישים פעמיו אפירה, הארץ הברוכה, למען



יביא משם סמי-מות, שהמה אבדן לאדם,



לתתם בתוך קיתוננו להכרית אותנו כלנו". 330


  


ענה אחד הנערים עליזי-הגאוה ואמר:



"מי היודע ואולי גם הוא כאודיסס ירד שאולה,



הרחק מידידיו, ברדתו כיום באניה רחבה.



ככה יוסיף גם לנו פה עמל ויגיעה, וביען



חלק נחלק בינינו כל-טובו, אך ביתו 335



יקום ויהיה לאמו ולאישה לאשר לו תהיה".


  


ככה נדברו הם, והוא ירד לחדרו של-אביו,



חדר גדול ורם, בו נערמו זהב ונחשת,



שמלות מרבות בתבות ושמן ניחח בשפע.



ועמדו כדים מלאים היין הישן המתוק, 340



כלים אוצרים בתוכם משקה-אלהים ונקי,



סמוכים בשורות לכתלים ושמורים ליום אשר ישוב



ביתה אודיסס בגברו על-כל-תלאותיו הרבות.



חדר בעל דלתים חזקות לפתח האחד,



סגורות הן ומסגרות, יומם ולילה שומרת 345



אמה טובת-השכל, חרדה על-הון אדוניה,



היא אבריקליה בת-אופס בן-פיסנור הכרוז.



קרא לה טלמכוס החדרה ויען ויאמר:



"אנא, אומנתי, לי מזגי היין הטוב בקיתונות,



אך מן-המשבח יין-רקח, הסמוך לזה אשר שמור350



עמך בשביל האורח האמלל לו תחכי ויבוא –



אודיסס האלהי, כי ישוב ונמלט ממות.



מלאי שנים-עשר קיתונות וכסי כלהם במכסה.



שפכי לי קמח בנאדות של-ערות עשויים מאד יפה.



עשרים כר קמח-שעורים, שטחנו בטחנה יפה, 355



דעי זאת אך את ואיש בלתך, וכנסתם כלם ביחד.



ערב אבואה לקחתם, כשתעל עלי עליתה



אמי הורתי, כי תאמר לנוח את-שנתה ביצועה.



הנני הולך לספרטה ואל-פילוס, ארץ החולות,



לדרש אם-יש איזו שמועה על-דבר תשובת אבי החביב".360


  


ככה מלל. ותבך אבריקליה מינקתו החביבה,



מרה הילילה ותדבר את-אמרות-הכנף ותאמר:


  


"ילדי החביב, שלמה נתת את-לבך למחשבות



אלה? למה חפצת ללכת אל-ארץ-נכריה



ואתה בן יחיד, בן אהוב? הלא אודיסס אביך 365



זרע-האלים כבר אבד בארץ נכריה ורחוקה.



אתה כי תלך, מיד הם יחרשו רעה עליך



לכחיד אותך בנכליהם ולחלק הונך ביניהם.



אולם שבה במקומך עמנו, כי אין לך צרך



לשוט בים הזידון ולשאת תלאות ונדודים". 370


  


ענה לה טלמכוס העלם הנבון ויאמר:



"אל-נא, מינקתי, תיראי, כי לא בלי עצת האלים



לכתי זה, אך השבעי, כי את לא תגידי לאמי


  


עד אם-מלאו אחד עשר או גם שנים עשר ימים;15



או עד יום תשאל בעצמה, או אחר יגלה את-אזנה. 375



יען יראתי, פן-יועם הדר פניה כי תבכה".


  


ככה סח, ותשבע באלים שבועה חמורה.



אך ככלותה השבועה החמורה, את-שבועת האלה,



מזגה מיד לו היין בקיתונות בני ידותים,



שפכה לו קמח בנאדות של-ערות עשויים מאד יפה.380



אך טלמכוס הוא שב אל-ההיכל ואל-קהל החתנים.





ורעיון אחר אז הגתה אתנה כחלת-העין.



הפכה פניה כפני טלמכוס ותסב הקריה,



דברה באזני כל-איש ואיש, אשר פגשה בדרכה,



צותה להם להתאסף בערב בספינה המהירה,385



בקשה אזי את-נואמון בן-פרוניוס הנהדר כי יתן-



לה האניה המהירה – ויתן בנפש חפצה.


  


היתה החמה שוקעת, ויקדרו הדרכים כלהם.16



והיא הסיעה הספינה המהירה הימה והכינה



כל-כליה הראוים לספינה טעונת-משוטים, 390



קשרה אותה במפרץ, בקצהו, וכל-רעיו-גבוריו



נקבצו באו; והאלה מעירה לב-גבר וגבר.


  


ורעיון אחר אז נצנץ בלב-פלס-אתנה האלה.



מהרה, נכנסה להיכל האיש אודיסס האלהי,



שנה מתוקה שם נסכה על-כל-החתנים הגאים,395



בלבלה כל-שרעפיהם, הפילה מידם גביעימו.



חשו נפוצו בעיר להמתיק את-שנתם ולא הרבו



להיות מסבים, כי מהרה נחה השנת על-שמורותם.



ולטלמכוס אז דברה אתנה בהירת-העין,



קראה לו מן-הלשכה הבנויה לתפארה ותאמר, 400



דמתה למנטור ותארה כתארו וקולה כקולו:


 


"טלמכוס, רעיך נעולי-המצחות-הנאות



יושבים זה כבר על-משוטיהם, מחכים לך בכליון עינים,



מהרה-חושה, ולא נוסיף ונדחה דרכנו לפנינו".


 


ככה דברה אתנה, ותשם פעמיה לדרך,405



מהרה בה, וטלמכוס פוסע ובא בעקבותיה.



וכשהגיעו עדי האניה ומבאות המים,



מצאו את-רעיו את-בני-האכיים יפי-התלתלים,



דבר אליהם און קדשו של-טלמכוס ויאמר:


  


"חושו, ידידי, נביאה הצדה כי כלה נערמה 410



ביחד בבית, ואמי איננה יודעת מאומה,



גם אמהותיה בבית, בלתי מינקתי ששמעה".


  


מלל, וילך לפניהם, והמה אחריו הלכו.



נשאו הכל ויביאו בספינה מקפת-המשוטים,



טענו על-האניה, כצו בן-אודיסס, יקירו. 415



עלה הוא אז באניה, ואתנה הולכת לפניו,



ישבה על-זנב האניה, וישב על-ידה לצדה



גם טלמכוס. ורעיו פתחו עבות האניה,



עלו גם המה בספינה וישבו איש איש על-ספסלו.



רוח חביבה זבדתם אתנה בהירת-העין, 420



רוח מערבית סואנת, רועשת על-מרחב ים עכור,



פקד אזי טלמכוס לרעיו ויזרזם ותפשו



כלי האניה, והמה מהרו עשו פקדתו.



נטלו הרימו התרן העשוי עץ ארן, קבעוהו



בקנו, העמידוהו, אף מתחו חבליו והדקום, 425



קשרו מפרשיו הלבנים ברצועות של-עורות חזקות.



נפחה הרוח במפרש, ובשאון והמלה גדולה



נפצו כל-גלי-ארגמן לעברי הספינה הטסה.



היתה נשאת בגלים וחותרה לה דרך לפניה.



וכשהכינו את-כלי האניה השחורה המהירה, 430



קמו הציבו קיתונות היין המלאים עד שפתם,



נסכו לאלים ההוים-לנצח וזרעם עד עולם;



ואולם על-כלם לבתו של-זאוס כחלת-העין.



ועשתה הספינה את-דרכה כל-אותו הלילה והבקר.


 

שיר שלישי: הקרות בפילוס

  


והליוס נעור ויעזב את-גאות הים כליל היפי



ועלה ברקיע הנחשת להאיר לבני-האלמות



גם לבני-תמותה הדרים על-פני האדמה הפורה,



ואלה באו לפילוס, עיר נלס הבנויה-לתפארת.



ועל-שפת-הים עם-העיר מקריבים למרגיז-הארץ  5



שחור-המחלפות, ויזבחו פרים בני-בקר משחירים.



היו שם תשע שורות ספסלים, חמש מאות גבר



יושבים על-ספסל וספסל ותשעה פרים לפניהם.


  


וטעמו כבר מן-הקרב ושרפו לאלים כרעים,17



כאשר באה הספינה וסלקו ממנה מפרשה,   10



חתרו אל-היבשה, קשרוה וירדו ממנה.



ירד גם טלמכוס ואתנה לפניו הולכת.



נשאה אליו אמרתה אתנה בהירת-העין:


  


"טלמכוס, לא יאה לך כלל להיות מתביש,



כי על-כן גם ירדת הימה, כי תדרש לאביך,  15



אי האדמה כסתו ומה-הוא גורלו מנת-חלקו.



חושה גשה עד פני נסטור מכניע-הסוסים לדעת



דבריו אשר בפיו, הגיגיו יכיל בקרבו.



בקש ואל-יעלים דבר ויגיד לך דברי אמת.



שקר לא יאמר, כי אכן לב חכם בקרבו ורב-תבונה". 20


  


ענה לה טלמכוס העלם הנבון ויאמר:



"מנטור, איכה זה אגש? איככה אקדם את-פניו?



יען כי עוד לא נסיתי לדבר בתבונה ודעת,



אבל בוש יבוש הצעיר לדבר בפני זקן מנו".


 


ענתה אותו אתנה בהירת-העין ותאמר: 25



"שמץ מנהו, טלמכוס, לבך לך יגיד וידעת,



ושמץ ייעצך הדימון שלך, כי אכן, מדמני,



לא כנגד רצון אלים ראית אור חיים, גדלת".


 


ככה הגידה לו פלס-אתנה ותחש לפניו.



מהרה בלכתה, והוא פוסע ובא בעקבותיה.  30



באו עד מקום שם מושב עם-פילוס ושם אספתם.



ישב שם נסטור עם-בניו, ורעיו לו סביב מכינים



סעדה, צולים הבשר, ויש שמים ממנו על-שפודים.



אך כשהרגישו בנכרים, נחפזו באו לקראתם,



למו כפיהם הושיטו והזמינום לשבת עמהם.  35



אך פיסיסטרטוס בן-נסטור נגש אלימו הראשון,



הושיט את-ידיו לשנים והזמינם לשבת לסעדה



על-גב העורות הרכים, על-חוף-הים מלא-החלות,



בין אביהו ובין אחיהו האיש תרסימדס,



נתן למו האשפר מקרב הזבח, ויין    40



מזג בגביע הזהב, הרימו לחיי האלה.



ענה לפלס-אתנה בת-זאוס תופש-האיגיס:



"נכרי, שא עתה תפלתך, העתירה למושל פוסידון,



יען כי חג לו היום, ולזבחו הגדול גם באתם,



תסך לו אף תתפלל כדרך הארץ, ותתן    45



גם לרעך את-ספל היין המתוק ויסך.



יען כי סבור אנכי, גם הוא הן יתפלל לאלים



בני-האלמות, וביען צריכים בני-אדם לאלים.



אולם הוא צעיר לימים ממך, בן-גילי שלי הוא,



הנה על-כן גם נתתי תחלה לך כוס הזהב".   50


  


ככה דבר, ויגש לה ספל היין הערב,



שמחה אתנה למעשה העלם הנבון והמנמס,



אשר הקדים לתת תחלה לה ספל הזהב.



נשאה את-קולה מיד ותפלל לפוסידון המושל:


  


"שמעה, פוסידון חובק-הארץ, אל-תבז  55



את-תפלתנו אליך ורצנו להפיק פעלנו.



תחלה הואל ותחונן את-נסטור ואת-בניו התהלה,



תנה גם ליתר המסבים שלומים, לכל-אנשי פילוס,



להרנין את-לבם עקב זה קרבן-המאה הנהדר,



תנה לטלמכוס ולי ונשוב ונצליח במעשינו,  60



באנו הנה בגללם בספינה מהירה ושחרה".


  


ככה התפללה האלה, ותעש ותמלא כמשפט.



מסרה לטלמכוס הכוס המכפלת היפה,



וכן התפלל גם הוא בנו של-אודיסס, יקירו.



ואחרי שצלו הבשר על-שפודים וגם הסירוהו,  65



חלקו הבשר חלקים ותקנו הסעדה הנאה.



ואחרי אכלם ושתותם ותאות רעבונם נמלאה,



נשא אליהם אמרתו נסטור רכב-גרניה:


  


"עתה טוב יותר ויאה הדבר לפנות לנכרים,



לדרש מי המה, כי אכן כבר ענגו את-לבם באכל.  70



מי אתם, נכרים? מאין תבאו בנתיבה הרטבה?



אם-עסקיכם בכך, או באין לכם עסק תנודו,



כאותם הלסטים הנדים על-מרחבי ימים, ומסכנים



את-נפשותיהם להם ושואה בכפם לנכרים?"


  


ענה לו טלמכוס העלם הנבון ויאמר,   75



העז בנפשו, כי נטעה אתנה בלבו האמץ,



למען יוכל וישאל על-אדות אביהו הרחוק.



גם למען יהיה אף הוא לשם ולתהלה בארץ:


  


"נסטור בן-נלס הישיש, תהלתם של-האכיים!



הן תשאלנו, מאין נבאה – אנכי אגידה.   80



באים אנחנו מאי, מאתקה שבמורד הר ניון,



לא לשם עסקי הכלל, כי אם-לשם עסקי אנכי.



הנני נוסע לקבץ שמועות על-אבי המהלל,



אולי אשמע דבר-מה על-אודיסס, ואומרים



אתך היה, בהצותך על-קרית הטרויים להרסה. 85



יען שמענו, כי אלה שנלחמו אתו בטרויים



אבדו נכחדו מארץ, בפגע-רע מתו כלמו.



אך את-אבדנו שלו הן כסה ממנו בן-קרונוס.



אין איש לספר אל-נכון, אי אבד: האם ביבשת



נכחד ואיננו, כי גברו עליו משנאיו הרבים,  90


  


או מת בים ובין משברי ים אמפיטריטי ינוח.18



לכן אחבק ברכיך בתחנה, כי תואיל לספר



לי, לא תכחד ממני, איך אבד בעניו, אם-ראו



אותו עיניך, או שמעו אזניך מפיו של-איש אחר,



איש מן-הנוסעים, אך לצרות ילדתו אמו הורתו; 95



ואתה אל-תחס עלי, ואל-תאמר להמתיק מליך,



ספר תספר הכל, ככל-אשר ראו עיניך.



ראה בקשתיך, אם-היטיב אודיסס לך, אבי הנדיב,



בין במעשי ידיו או באמרי פיו אשר הבטיח



בארץ הטרויים, בהיותכם, בני-האכיים, במצר,  100



זכר-לי עתה את-חסדו, וספר לי דבר לאמתו."


  


ענה לו נסטור הישיש רכב-גרניה ויאמר:19



"כיון, בני, הזכרתני הצרות אשר סבלנו,



אנו בני-האכיים אמיצי-הלב, באותה ארץ,



גם בנסענו בספינות בימים מכסים ערפל,   105



שוחרים לבזה ותחת יד אכילס הגבור,



גם בהצותנו על-בירת פריאמוס השליט הגדולה



לתגר מלחמה, ושמה נפלו הטובים שבנו:


  


שם ישכב שדוד גם איס, הדומה-לארס, אכילס, 20



שמה כרע פטרוקלוס, עצתו כעצת האלהים,  110



שמה נפל גם בני אנטילוכוס התמים והאדיר,



עולה על-כל-בני גילו ברגליו הקלות וגבורה.



אפס עוד כמה וכמה תלאות סבלנו, התוכל



לספרן לשון בני-אדם בני-תמותה, למנותן את-כלן?



אלו נשארת פה שנים חמש או שש וחקרת    115



כל-המתלאות שסבלו בני-האכיים הנעלים –



ולא תמלאנה אזניך ושבת לארץ האבות.



תשע שנים שקדנו מתנכלים להם בכל-מיני



ערמה ותרמית עד כלה זאוס בן-קרונוס זממו.



אולם אף איש לא העז להדמות לו בעצה ותושיה  120



רבה, כי עלה על-כלם בערמה ותחבלות מלחמה



אודיסס האלהי, אביך, אם-אכן מזרעו



בנו אתה לו; ומשתאה אתבונן בך בפניך



גם בדברך דמית לו הרבה; ומי פלל



אשר יש צעיר המכלכל את-דבריו במשפט כמוהו? 125



אז מעולם לא נפרדו דעתי ודעת אודיסס



גם באספות העם גם במועצות הנשיאים.



היו דברינו אחדים ועצה רק אחת לשנינו,



אשר יעצנו לבני-הארגאים לטוב כל-הימים.



אך כשהחרבנו את-בירת פריאמוס, העיר הנשאה, 130



חשנו ירדנו בספינות, ויפרד האל האכיים.



יזם בן-קרונוס התשובה הרעה לבני-הארגאים,



חרש בלבו וגזר, כי לא כלם נבונים, צדיקים



היו בדרכם, לכן גם באתם רע גזרתם,


  


באפה האים של-פלס הבת לאביה האלקום.21
135
חרחרה ריב וגם עוררה מדנים בין שני בני אטרס,



הם לאספה הקהילו את-בני-האכיים כלהם,



אך מבלי דעת, שלא כשכיח, כבר שקעה החמה. –



באו בני-האכיים, הלומי היין נקבצו, –



דברו דבריהם: שלמה הזעיקו העם לאספה. 140



דרש אזי מנלאוס מכל-האכיים למהר



לפליג על-גבי-המים הרחבים אל-ארץ מולדתם.



אך אגממנון לא נאות, כי היתה עצתו עוד לעצר



בעד כל-העם עד הקריבו את-קרבן-המאה הקדוש,



להשלים עם פלס-אתנה ולהשיב חרונה האים.  145



פתי אשר לא ידע, כי היא לא תתפיס לעולם,



כי לא בנקל משנים בני-האלמות מזמותם.



ככה עמדו השנים מדברים קשות איש לאחיהו.



אך האכיים נעולי-המצחות-הנאות התפרצו



בשאון והמלה נוראה, כי נפרדו לעצותיהם.  150



אותו הלילה נחנו, הוגים משטמה ואיבה



אלה לאלה, כי זבס כבר יזם הרעה עלינו.



השכם הורדנו כמה אניות בים האלהי,



בן הכניסו הבזה והנשים הלבושות-מחלצות.



אפס מחצית העם שם נעצרו, כי נשאר   155



עם-אגממנון בן-אטרס המושל ורועה-העמים.



אולם מחציתם הפליגה בים. והספינות מהרו,



טשו, והאלים מישרים לפניהן הים רב-התהמות.



אפס כשבאנו לטנדוס, הקרבנו קרבנות לאלים



וירצו שובנו הביתה. אך זאוס לא נעתר לנו,  160



יען התאכזר וחרחר שנית ריב אחים בינינו:


  


אלה שבו הפליגו בספינות כפופות-הקצוות,22



אתם אודיסס השליט, האיש רב-המזמות הנבון,



אל-אגממנון-בן-אטרס, לעשות רצונו אמרו.



אולם אנכי מהרתי עם-כל-האניות שאתי   165



לנוס, יען הכרתי כי רעות חורש הדימון.



נס גם בן-טידס השואף-לקרבות ויעורר את-רעיו;



אחר נלוה אלינו גם מנלאוס הצהבהב,



בלסבוס האי השיגנו – נועצים בדרך הרחוקה



נפליג בה, אם-ממעל לכיאוס האי רב-הצוקים  170



בואכה פסיריה, והיה האי לשמאלנו, או אולי



תחת אי כיאוס ועל-פני ראש ממס הנתון-לרוחות.



פני זבס חלינו, כי יתן-לנו האות, וגם נתן.



צוה לנו להפליג אבבויה ודרך לב-ימים,



לחצות אותו למען נחוש ונמלט מרעה.    175



רוח חביבה נעורה, נושבת, סואנת, וקל מהרה



כלתה דרכנו זו רבת-הדגה ונבא לגריסטוס.



לילה הגענו, ונשרף לפוסידאון כרעי פרים



רבים ודשנים, וביען מדונו הים זה הגדול.



אולם ברביעי הגיעו אניות בן-טידס הגבור,  180



הוא דיאומדס מכניע-הסוסים, לארגוס; ורעיו



עלו בנמל, ואנכי מפליג לפילוס. ולא פסקה



אותה הרוח הנוחה ששלח האל לזבדני.



הנה כן שבתי, חביבי, ללא בשורה, וגם לא ידעתי



מי מכל-האכיים מלט את-נפשו, מי אבד.  185



אולם את-אשר שמעתי בשבתי בביתי, לי ספרו,



אותה אגלה לך ודבר ממך לא אכסה.



אומרים, כי שבו בטוב כל-המירמידונים תופשי



כידון ורמח, ובראשם בנו של-אכילס המהלל;



שב פילוקטטס המזהיר בנו של פואיס הגבור; 190



גם אידומנס שב נוהג עד כתים כל-רעיו, שמלטו



נפשם משד המלחמה, ולא אבד בים לו גם אחד.



ואם-גם רחקתם מאדם, אך ודאי שמעתם גם אתם



אבדן בן-אטרס, שהמיט עליו איגיסתוס בנכליו.



אפס כגמולו לו שלם, וענשו היה מה נורא.  195



אשרי האיש, אשר ימות ועזב אחריו בן-חיל



כאותו הבן, אשר נקם את-נקמת אביהו מהורגו,



אותו איגיסתוס האיש רב-התככים, שהמית את-אביו.



הנני רואה, חביבי, כי מאד יפיפית, גדלת,



רק חזק ואמץ, והיית לשם לדור יבוא."   200


  


ענה לו טלמכוס העלם הנבון ויאמר:



"אבל, נסטור בן-נלס, תהלתם של-האכיים!



אכן כי נקם נקמתו, תהלתו בפי האכיים,



ושמעו הולך בארץ והדורות הבאים יהללוהו.



ואלו חנוני גם אותי האלים את-גבורת אורסטס 205



להיות ביכלתי להנקם מאת החתנים היהירים,



המעליבים אותי, מתנכלים בזדונם לאבדני;



אולם האלים השוני אשר כזה ולא חוננו



אותו גם אבי גם אותי, ועתה מנת-חלקי שאת דומם".


  


ענה לו נסטור הישיש רכב-גרניה ויאמר:   210



"אכן, בן יקיר, וביען זאת הזכרתני ותדבר;



אומרים, כי קהל החתנים משתדכים באמך ועושים



בביתך למורת רוחך, מתנכלים לך להרע,



הגד לי תגיד כיום, הברצונך נכנעת, או עמך



נוטר לך איבה, כי שמע בקול אלהו זה צוהו.  215



מי זה יודע, הישוב וינקם מהם בשל זדונם –



יחיד, ועוזר לו אין, או יחד עם-כל-האכיים?



ולו אהבתך אתנה בהירת-העין לאהבה,



לדאג לך, כדאגתה לאודיסס רב-התהלה



בארץ הטרויים, שם אנו אכיים סבלנו התלאות! 220



עיני לא ראו מעולם, כי יראו האלים אהבתם



כאשר הראתו פלס-אתנה בעמדה לימינו.



ואלו רצתה לאהבך ובלבה לך דאגה דאוג,



ונשמד מלבם של-רבים מהמה גם זכר נשואים."


  


ענה לו טלמכוס העלם הנבון ויאמר:   225



"אכן, הזקן, מדמני, לא יקום דברך ולא יהי,



יען בגדולות דברת, לשמע אשתומם – ולא תהיה



לעולם תקותי; וגם אם-האלים ירצו למלאותה".


  


ענתה אתנה האלה בהירת-העין ותאמר:



"טלמכוס, מה-מלה זרקת מגדר שניך!   230



נקל לאל להושיע לאדם ברצונו, ואם-רחק.



הנני בוחר ואסבל תלאות רבות ופגעים



ולשוב הביתה ולראות את-יום תשובתי, מלנפל



בשובי על-יד כירת ביתי, כנפל אגממנון בשעתו



בערמת איגיסתוס הנוכל ובמועצות אשת חיקו.235



אך גם מיד האלים יבצר להציל ממות



נפש גבר יאהבו, אם-נגזרה עליו הגזרה,



וגם נחרצה, ונמסר למות ממתח-אברים".


  


ענה לה טלמכוס העלם הנבון ויאמר:



"מנטור! בי, נחדל מדבר הדברים האלה, ואם-מר לי. 240



תשובה לא תהיה לו לעולם, כי בני-האלמות, האלים,



יזמו וגזרו אחרת: המותה והגזרה השחרה.



אולם אחרת חפצתי לשאל את-נסטור ולחקרו,



יען כי עלה בחכמה ובצדק על-כל-בני-האדם.



אומרים עליו, הוא מולך על-שלשה דרות בני-אנוש. 245



ונראים לי פניו כפני האלים, כפני בן-אלמות.



נסטור בן-נלס, הגידה, אמר לי אמת לאמתה,



איכה זה מת אגממנון בן-אטרס השליט על-רבים?



אי היה אז מנלאוס? ואיכה התנכל להרגו



זה איש-התככים איגיסתוס, כי הכה איש חזק ממנו? 250



שמא עדן לא הגיע עד ארגוס-אכיה, בין זרים



עודו נוסע בנודו – ויעז את-לבו להרגו?"


  


ענה לו נסטור הישיש רכב-גרניה ויאמר:



"הכל אספרה לך, בני, ודברים נכונים אגידה.



אכן, כאשר חשבת היה הדבר ונהיתה.    255



ואלו מצא אזי מנלאוס בן-אטרס הצהבהב



אותו איגיסתוס בחייו ובביתו בשובו מטרויה,



ציון על-קברו לא היו לו שופכים על-פני האדמה.



היו הכלבים והעיט אוכלים מבשרו, והוא שוכב



הרחק מאדם העיר בשדה, ונשי האכיים    260



בכות לא היו לו, יען כי עולל עלילה נוראה.



עת שם אנו נלחמים, וסובלים תלאות-מלחמה,



ישב הוא שאנן בעמקה של-ארגוס הברוכה-בסוסים,



סובב בכחש ודברים לב אשת האיש אגממנון.



גם קליטימנסטרה הנעלה הן בחלה נפשה בתחלה  265



בפעל האון הלה, ובלבה לה שכל טוב קנן.



ואתה בבית איש משורר. ובלכת אישה בן-אטרס



טרויה, הפקידו וצוהו להיות מפקח על-אשתו.



אך כשסבכתה אז גזרת האלים, והיא לה נכנעה,



נהג הלז את-המשורר לאי שמם ושם עזבהו   270



להיות נבלתו למאכל לעוף השמים ולטרף.



ואותה הובילה אל-ביתו ואל-נוו, כי רצונה כרצונו.



הרבה כרעים אז הבעיר על-במות האלים הקדושות,



הרבה פקדונות ונדבות הזהב הטוב ואריגים,



יען כי בצע עלילה גדולה, את-אשר לא פלל.  275



אך מנלאוס ואנכי היינו מפליגים ביחד,



עושים דרכנו מטרויה, כי דבקה נפשנו איש באחיו.



אך כשהגענו עד סוניון הנשא אשר באתונה,


  


הכה פיבוס-אפולון באפו בחציו הרכים23



תופש-ההגה הנעלה בספינה בצי מנלאוס,    280



והגה הספינה המהירה עודנו בכפיו של-פרונטיס,



בנו של-אונטור, המצין-בין-תופשי-ההגה באדם



לנהג בספינה בימים בסופה וסער נשאים.



נעצר שם מנלאוס, ואם-גם נחפז לדרכו,



לקבר את-רעו מלפניו ולערך את-משתה-הקברות. 285



אולם בחזרו, כשהפליג בים זה העכור בספינות



בנויות-לרחבה והגיע עד מול פני הררי מליה,



יזם לו זאוס המביט-למרחוק נתיבה נוראה.



הקים עליו רוח נושבת אימות, ותרם



משברי ימים אדירים, ויגבהו הגלים כהרים,  290



והפריד בין האניות: מהן אשר השליך לאי כתים,



ירכתי ארץ קידונים על-חופי נחל ירדנוס.



יש שם צוק סלע חלק, הבולט ורם מן-המים,



אצל עיר גורטיס, בקצה, מתנשא בים בערפל.



תימן זורקת משברים איתנים כנגד צוק-פיסטוס 295



שמאלה, והסלע הקטן הוא עוצר במשברי-איתן.



שמה הגיעו הספינות, ואך בדי עמל הצילו



נפשם הנוסעים, כי נשברו ספינותם על-סלעים בכח



משברי הים, ואך חמש משחירות-הראשים הגיעו



ארצה מצרים, נגרפות, נשאות בגלים ורוח.  300



ככה התהלך בספינות בין עמים מדברים שפת-נכר,



הלוך ונסע, ואצר הזהב הטוב ורב קנין.



כון איגיסתוס השעה, ויכל התועבה בביתו.



שבע שנים גם מלך במיקנה הכבדה-בזהב.



נכנע העם, עבדוהו, כי הרג את-מלכם בן-אטרס. 305



אולם בשמינית בא לאסונו אורסטס הנעלה,



שב מאתונה וימת את-הורג אביהו המהלל,



הכה לאיגיסתוס האיש רב-התככים, שהכה את-אביו,



הכין את-משתה הקברות המפאר לבני-הארגאים,



זכר לאמו הרשעה וגם לאיגיסתוס הפחדן.   310



ואותו היום גם שב מנלאוס הקורא-בקרבות



והרבה אוצרות בידיו, ככל-אשר נשאו הספינות.



ואתה,יקירי, אל-תאמר לנדד מביתך רב ימים,



יען נטשת נחלתך ואישים יהירים בביתך,



ולא יבלעוה בזדונם, והיה כלא היה כל-טובך,  315



וחלקו ביניהם ההון ותהי לריק זו דרכך.



אולם אנכי איעצך ואפקד עליך לבקר



את-מנלאוס, כי הוא האחרון ששב ממרחקים,



שב מאצל בני-אדם, לפנים לא קותה כל-נפש



לשוב מהם אם-גרפתם הסופה והסער בכחם  320



בים זה רחב הידים; גם צפור הכנף תתמהמה



שנה בדרכה משם, כי גדול הים ומאד אים.



ואתה תסע מפה בספינה עם-כל-עמיתיך,



או ביבשה, אם-תרצה, כי סוסים ורכב לך אתן.



ועמך ירדו גם בני, והם ילווך בדרך    325



עד לקדימון הקדושה, כי שם מנלאוס הצהבהב.



ואתה בעצמך תבקש, ולך דברי אמת הוא יגיד



ושקר לא ישא על-שפתיו, כי נבון הגבר וחכם".


  


ככה מלל, ותשקע החמה, ותהי החשכה.



נשאה אז אליו אמרתה אתנה בהירת-העין:   330



"אכן, הזקן, נכונו נאמנו דבריך דברת,





הבה נכרת הלשונות, ונמזג היין במים,24



למען נסך הנסך לפוסידון וליתר האלים



בני-האלמות, כי אכן הגיע זמן לישון שנתנו.



פנה היום, וכבר שקע האור בעלטה, ולא יאה  335



לשהות על-זבח האלים, הגיעה השעה ללכת".


  


ככה דברה בת-זאוס, והמה שמעו לדברה.



באו כרוזות ויצקו המים לנטילת ידימו,



כדי היין מלאו עד שפותם הנערים המשרתים,



חלקו אותו בין כלם, אף יצקו בכסות הנסך,  340



השלך הלשונות באש, ויסכו הנסך מעמדים.



ואחרי הסך הנסך ושתה היין לרצונם,



אמרו אתנה והאיש טלמכוס הדומה-לאלים



שניהם לשוב לספינה הגדולה לנוח הלילה,



עצר בעדם נסטור, מוכיחם על-פניהם בדברים: 345



"זבס ישמרני ויתר כל-בני-האלמות, האלים,



אם-ישכם הולכים ממני, אל האניה המהירה!



החסר שמלות אני? דלתי ובגדים לי אין?



מכסה מקרה בביתי ושמיכות הדורות ומרבות



להיות ליצועי אנכי ולאורחי הסרים לביתי?  350



אולם הרבה עמדי גם שמלות ושמיכות הדורות.



כלום אפשר ואפשר לבן-אודיסס המהלל, חביבו,



להיות ישן על-גבי מכסה הספינה, ואנכי



חי עוד ובני בחיים עמדי בבית לי אחרי



להכניס האורחים הבאים ולשמשם בסורם אל-ביתי?" 355


 


נשאה אמרתה אתנה בהירת-העין ותען:



"אכן, הזקן החביב, היטבת לדבר, ויאה



לטלמכוס לשמע בקולך, כי טובה עצתך,



ילך הוא בעקבותיך למען את-שנתו ינוח



תחת קורתך, ואנכי אשובה לספינה השחורה  360



לעודד את-רעי-עמיתי ולספר באזניהם הדברים.



יען אנכי האחד הכביר לימים ביניהם,



המה כלם בני גיל טלמכוס הנדיב, אנשים



צעירים לימים, וארחו עמו מאהבה רבה.



שמה אשכב על-יד הספינה השחורה והגדולה,  365



יען כי מחר עם-שחר עלי להיות עם-הקבקונים



נדיבי הלב, אשר המה חיבים לי זה ימים רבים



וחובם לא קטן. ואותו, לאחר שיהיה בביתך,



שלח תשלח במרכבתך ועם-בנך, וסוסים לו תתן



את-המיטיבים ברוצם והטובים בין סוסים אדירים". 370


  


ככה אמרה להם אתנה האלה ונסתלקה.



דמתה לנשר גדל-אבר, ויחרד העם, כל-הרואים.



ראה נסטור הישיש ולמראה עיניו השתאה.



תפש ביד טלמכוס וישא את-קולו ויאמר:


  


"אכן, יקירי, לא אירא, פן-תהיה לרפה ורך לבב! 375



צעיר לימים הנך וכבר ילווך האלים,



כי מן-האלים השוכנים באולימפוס היא ולא אחרת,


  


בלתי אם-בתו של-זבס, המהללה שנולדה ליד טריטון,25



והיא אשר הפלתה כך את-אביך בין כל-הארגאים.



אנא, הטי לי חסדך המלכה, ותני תהלה גדולה  380



לי ולכל-בני הטף ולאשתי הכבודה עמדי,



ואקריב-לך עגלה בת-בקר בת-שנה ורחבת-פדחת,



אשר לא עבדה בעל ועדן לא נכנעה לגבר,



אותה אקריב לך, וצפיתי קרניה בזהב".


  


ככה התפלל, ופלס-אתנה הטתה לו אזן.  385



ונסטור רכב-גרניה הלך אל-ביתו הנאה,



הולך בראש וכל-בניו ולוקחי בנותיו הם אחריו.



וכאשר באו להיכל השליט המפאר לתהלה,



ישבו בסדר על-גבי כרסאות וכסאות הדורים.



מזג הישיש לבאים היין במים בקיתון,    390



יין ערב לחך ובן-אחת עשרה שנה,



זה עתה פתחה השפחה ותסר ממנו הפקק,



מנו מזג הישיש בקיתון-המזיגה ויפלל



לפלס-אתנה, ויסך לבתו של-תופש-האיגיס.


  


אך ככלותם את-נסכם ושתותם כאות לבבם,  395



הלכו איש איש להיכלו ואיש למטתו לנוח.



ונסטור רכב-גרניה השכיב את-בנו של-אודיסס,



את-טלמכוס חביבו, במטה מעשה פתוחים,



באולם עמודים המרעים-במרחביו, אשר בהיכלו,



ליד פיסיסטרטוס הגביר-לגברים ורומה-הכידון. 400



והוא אך האחד בין אחיו היושב בגפו בית אביו.



ונסטור הוא שכב בחדרו בפנים ביתו בנוי-כמו-רמים,



ואשתו הגבירה היא עשתה מטתו ויצועו הציעה.


 


ואאוס בת-הדמדומים, ורדת-האצבעות, אך תופע,



קם ממטתו נסטור רכב-גרניה הישיש,     405



יצא וישב על-גב האבנים מחטבות למשעי,



אשר אל-מול פני השער לבית הבנוי-כמו-רמים,



צחות, מלבינות וכאלו משוחות בשמן, ולפנים



ישב עליהן נלס הדומה-בחכמתו-לאלים;



אולם זה כבר אשר נאסף וירד שאול תחתית לאאידס, 410



ונסטור הישיש נוטר-אכיים שם ישב עליהן



תופש שרביטו, וסביב לו נקבצו בניו כלמו



מחדריהם כי יצאו: גם סטרטיוס בנו, גם אכפרון,



פרסס וארטוס וגם תרסימדס הדומה-לאלים.



יצא אחריהם הששי, בנו פיסיסטרטוס הגבור.  415



ואת-טלמכוס הנעלה הוליכו והושיבו על-ידו.



פתח אז נסטור, זה רכב-גרניה, וידבר אליהם:


 


"חושו, יקירי, מהרו למלא את-משאלות לבי,



למען ארצה תחלה מכל-האלים את-פלס,



אשר נראתה לי אל-זבח האלים הנהדר.  420



יחוש האחד השדה להביא העגלה למען



ינהג אותה בחפזה הגבר הבהם הביתה;



הלך אל-ספינת האיש טלמכוס השחורה להביא



רעיו-עמיתיו כלהם, אך שנים יותרו בספינה;



הלך וקרא אלינו את-צורף הזהב לארקס  425



למען יצפה בזהב החרוץ את-קרני העגלה.



ויתרכם שבו על-מקומכם ופקדו לשפחות בבית



לעשות הכרה ולהכין המשתה בהיכל הנהדר,



לערך כסאות ועצים ולהביא המים הזכים".


  


ככה דבר, וכלם לעשות נחפזו, הבהילו  430



עגלת הבר מן-השדה. וחיל טלמכוס הנדיב



באו מאצל הספינה המהירה, כל רעיו, ויבא



חרש הנחשת ובידיו כלי מלאכת-נחשתו, מכשיריו:



סדן, מקבת וצבת עשויה לתפארה, שבמו



יעשה מלאכתו בזהב. ותבא גם פלס-אתנה 435



לראות בהקריב הזבח. ונסטור הפרש הישיש



נתן הזהב החרוץ, בו צפה את-קרני העגלה,



שוקד על-מלאכתו, כי תיטב בעיני האלה הנדבה.



נהג סטרטיוס ואכפרון הנעלה העגלה בקרניה,



הוציא ארטוס מחדרו הכיור המציר בפרחים,  440



נשא המים בכפו, והשניה אוחזת בשעורים



בטנא כליל-יפי. ויגש אז תרסימדס הגבור



תופש-הגרזן השנון, אשר בו יערף העגלה.



אחז פרסס הבזיך, ונסטור הפרש הישיש



נטל את-ידיו ויזר עליה השעורים ויזרק  445



שערות ראשה במוקד, ויפלל לאתנה ויעתר.


 


ואחרי שזרו עליה השעורים גם יתרם התפללו,



נגש ובא תרסימדס האדיר בן-נסטור הישיש,



עמד אצל העגלה ויך בגרזנו בשרירים



אשר לערף, ויכשל את-כח העגלה – צעקו  450


  


צעקה בנות נסטור וכלותיו, גם אשתו הכבודה צעקה,26



היא אברידיקה מזרע קלימנוס, הבכירה בבנותיו.



ואלה אחזו בעגלה להרימה מעל האדמה



רחבת-הדרכים, ושחטה פיסיסטרט הנשיא-בגברים.



וכאשר כלו לזרם דמיה השחורים, ונפשה    455



עזבה את-העצמות, נתחוה לנתחים והפרידו



את-הכרעים כחק וכרכון בפדר בשתים:



חלב על-גבי חלב ויכסו עליהן בנתחים.



שרפן הישיש במוקד והזה על-הכל היין.



עמדו על-ידיו הנערים ובידם חמש-הקלשון.  460



אך כשהבעירו כרעיה וטעמו מן-המעים,



גזרו היתר לנתחים ושמו הנתחים על-שפודים



וצלום במוקד, מחזיקים בידיהם השפודים החדים.



באותו הזמן והצעירה בבנותיו של-נסטור בן-נלס,



פוליקסטה הנאה, רוחצת את-בנו של-אודיסס.  465



וכאשר רחצה אותו ותסך בשמן הזית,



לבש לבשרו כתנתו ומעיל כליל יפי שם עליו,



יצא מבית הרחצה ותארו כתאר בן-אלים,



נגש עד אצל הישיש, זה רועה-העמים וישב.


  


ואלה ככלותם לצלות, הסירו הגב מן-השפודים  470



וישבו למשתה השמנים. וגברים בני-חיל התרוממו



ליצק היין ולמזגו בגביעי הזהב החרוץ.



אך כמלאתם את-תאות רעבונם במאכל ובמשתה,



פתח ויאמר אליהם נסטור רכב-גרניה:



"מהרו, בני, ואסרו הסוסים יפהפי-הרעמה  475



אל-המרכבת בשביל טלמכוס, ויעש את-דרכו".



ככה מלל, והם שמעו בקולו וכן עשו,



מהרו אסרו לרכב הסוסים המהירים הקלים.



שמה האשה-השפחה בתוכו גם לחם גם יין,



גם פרפראות, כדרך המלכים מזרעו של-זאוס.  480



עלה אז טלמכוס ברכב העשוי לתפארה,



ואצלו בן-נסטור הוא פיסיסטרטוס הנשיא-בגברים.



עלה ברכב, ויתפש בידיו המושכות הנאות,



דפק בשבטו הסוסים, ובחפץ לב טסו הסוסים



דרך השדה, הרחיקו מפילוס העיר הנשאה,  485


  


נענעו כל-היום בעלם משני העברים.27



שקעה החמה והדרכים עטו עלטה כלהן,



והמה הגיעו עד פרי ואל-היכל דיאוקלס הנדיב,



בן-אורטילוכוס, שילדה אשת אלפיאוס-הזרם,



שמה לנו הלילה וישאו מלפניו המשאת.   490


  


ואאוס בת-הדמדומים, ורדת-האצבעות, אך תופע,



אסרו השנים סוסיהם ויעלו ברכב היפה,



יצאו דרך שער האולם המרעים-במרחביו,



דפקו בשוטים סוסיהם, ובחפץ לב טסו הסוסים.



באו בשדמה הכבדה בחטה ושמה גם כלו   495



דרכם, כי ככה טסו הסוסים המהירים בחפזם.



שקעה החמה, ועטו הדרכים כלהן עלטה.


  

שיר רביעי: הקרות בלקדימון

  


המה הגיעו עד עיר לקדימון מקפת-הנקיקים,



נכנסו בהיכלו הרם של-מנלאוס המהלל.



והיה מתקן אז משתה חתנה מפאר לרבים,



משיא בביתו את-בתו התמימה ולבנו לקח אשה.



בתו שלח לבנו של-אכילס מקרקר-השורות;   5



בעמדם שניהם בטרויה עוד שם התנה עמו, הבטיח



לתתה לו, עתה כלו האלים את-דבר נשואיהם.



ונתן לה הרבה מרכבות וסוסים ללכת אל-בירת



המירמידונים העיר המהללה, שם מלך חתנה.



אולם לבנו לקח אשה מספרטה, והיא בת-אלקטור, 10



אשה לבנו מגפנתס האדיר לו ילדה לזקוניו



אחת השפחות, כי מנעו האלים זה כבר מהלנה



ילד, אחר היות לה הילדה לה נכספה נפשה,



היא הרמיונה הדומה בנוי לאפרודיטת-הכתם.


  


ככה שמחו בהיכלו הגדול הבנוי-כמו-רמים  15



ידידיו של-מנלאוס המהלל וכל-מקרביו,



לבם היטיבו; ובתוכם משורר אלהי מזמר



פורט על-נבל; ושנים רקדנים-מקיונים ביניהם,



כיון שהתחיל לשורר יצאו מסובבים בתוך.


 


באותה השעה הגיעו לשם טלמכוס הגבור,  20



הוא ובן-נסטור הנחמד וסוסיו; ועמדו בפתח



ביתו, וראשון ראהו האיש אטאונס המכבד,



נערו משרתו הזריז של-מנלאוס המהלל.



מהר דרך הבית לבשר לרועה-העמים,



נגש אליו ויעמד, וידבר את-דברי-הכנף:  25


  


"מנלאוס מזרעו של-זאוס, הן נכרים בבית,



שנים גברים, וכנראה, מזרעו של-זאוס הגדול.



עתה אמר-נא הנפתח למו סוסיהם המהירים,



ואולי נשלחם וילכו להתאכסן אל-אשר ילכו?"





כעס עליו מאד מנלאוס הצהבהב ויאמר:   30



"אי לך, אטאונס בנו של-בואתוס, עד היום



נבון היית, אך עתה אולת תפטפט כתינוק.



כמה וכמה אכלנו גם אנו מלחם האורחים



אצל אנשים אחרים עד שבנו הביתה, וזאוס



הוא ישמרנו להבא מצרות! צאו פתחו את-סוסי- 35



אלה, הנכרים, ואותם הכניסו אל-משתה היין."


  


ככה סח; וזה התפרץ מחדרו ויקרא לאחרים,



נערים משרתים וזריזים, למהר אחריו ולבא.



פתחו הסוסים מכסי-היזע מעלם המבריק,



אסרום אל-האבוסים הנכונים לסוסים ברצועות, 40



נתנו באבוס כסמת, הוסיפו בה שעורה מלבינה.



ואת-המרכבה השעינו אל-כתלי הפרוזדור הנוצצים,



ואותם הכניס להיכל האלהי, והם משתאים



למראה היכל המלך מזרעו של זאוס הגדול;



יען כי נגה מסביב כנגה החמה והלבנה   45



בביתו הבנוי כמו-רמים של-מנלאוס המהלל.



וכאשר שבעו עיניהם מהביט בכל, מהתבונן,



באו לבתי המסותא הבנוים לתפארה לרחצה.



רחצו אותם השפחות וסכו את-בשרם בשמן,



יעטו לבשרם כתנות ומעילים שעירים עלימו,  50



וישבו על-גבי כסאות על-יד מנלאוס בן-אטרס.



ואחת השפחות הביאה את-כיור הזהב הנאה



מלא המים לרחצה ותיצקם בנטלת הכסף.



נטלו ידיהם, ושלחן מצחצח למשעי הקריבה.



נשאה סוכנת הבית הכבודה, הביאה הלחם  55



ורבים תבשילים הגישה בחפץ לב מן-המוכן.



הביא המלצר הבשר ממינים שונים, הרימו



על-פנכות של-עץ ולפניהם שם ספלי-הזהב.



ברכם המלך בשלום, אף סח מנלאוס הצהבהב:


 


"טעמו, אורחי, מלחמי ויגל לבבכם; והיה  60



כאשר תאכלו הלחם אשאל לשמכם מי אתם,



יען לא כבתה בכם גחלת יולדיכם הנדיבים,



ואתם ודאי מגזע מלכים מזרעו של-זאוס



תופשי-השרביט, כי נקלים אין להם בנים כמותכם".


  


דבר, ויתן להם מגב שור-הפר נתח שמן,   65



צלי אש מאשפר-הכבוד שלו, אשר לקח בכפו.



והמה נשאו ידיהם אל-נכח הצדה הנתונה.



וכאשר מלאו את-תאות רעבונם במאכל ובמשתה,



נשא דברו אזי טלמכוס לבן-נסטור ויאמר,



הרכין אליו את-ראשו למען לא ישמעו זרים:  70


  


"חשבה, בן-נסטור, ומצא, הגבר היקר לנפשי,



כמה נחשת מבריקה בהיכל המרעים-מרחביו,



וכמה זהב ואלקטרון גם כסף לרב ושנהבים!



ודאי כן חצרו של-זאוס אשר באולימפוס פנימה.



הון לא יספר מרב. מביט אנכי משתאה".    75


  


אך מנלאוס הצהבהב הוא שמע את-לחשם בדברם,



נשא אמרתו וידבר, ויאמר את-אמרות הכנף:


  


"בני יקירי, אל-יאמר בן-אדם להדמות לזאוס,



יען כי ביתו של-זאוס ואוצרותיו לא ייראו המות.



אך מבני-אדם יש מי אשר ידמה לי באוצרותיו  80



ויש אשר לא, כי הן רבות סבלתי ורבות נדדתי



עד שכנסתים בספינות, הביאתים בשנה השמינית.



יען נדדתי לכתים וכנענה וארץ מצרים,



גרתי עם-בני האיתיופים, ועם-הצידונים וארמבים,



וגם באדמת לוב, אשר שם הטלאים מקדימים מקרינים, 85



ושלש פעמים בשנה תפלחנה הרחלים תמלטנה;



מחסור לא ידע האדון, ורועה עדרים לא יחסר



גבינה ובשר, ולא יצמא לחלב הדשן הערב;



שנה תמימה לא יפס ק מתת את-חלבו העדר.



אולם בהיותי נוסע בארצות נכר וצובר   90



קנין ואוצרות, ויקם איש אחר ויהרג את-אחי,



לפתע פתאם, בשלי, ובתרמית אשה אימה.



ומאז הפך לבי ואינני שמח באוצרותי.



ודאי שמעתם כל-זאת מפי אבותיכם ויהיו



הם אשר יהיו, והרבה שבעה לה נפשי, כי נפקד 95



אותו הבית המפאר המלא רב-טובה ונכסים.



אבחר והיה לי שליש מכל-אשר לי ולו היו



חיים הגברים שנפלו בטרויה רחבת-הידים,



הרחק מארצם, מארגוס, הארץ זנת-הסוסים.



כמה וכמה פעמים, שאשב אתאבל ואבכה  100



למו, לכלם, בהיכלי שלי ונפשי תשתוחח.



יש שאשעשע נפשי בדמעי ויש ארגיענה,



יען תמרורי היגון משביעים לבנו במהרה.



אולם לכלם לא אבכה, ואם-לבי מאד נעצב בקרבי,



כאשר אבכה לאחד, הגוזל את-שנתי ואת-אכלי  105



מדי אזכרנו; כי אין איש בין האכיים שסבל



כאשר סבל אודיסס ונשא, כי מנת-חלקו נטל



עליו לסבל פרענות, ועלי – אשר עליו אתאבל



תמיד, יען זה כמה איננו, ואין אנו יודעים,



אם-בחיים עודנו, או כבר מת; ועליו יבכיו  110



אביו לארטס הזקן, וגם פנלופה הנבונה,



אף טלמכוס, שהיה רך ימים, אך נולד, עת נטשו".





מלל, ויעורר בלבו רצונו לבכות לאביו,



נשרו דמעותיו מעל עפעפיו לשמע אביהו,



האפיל על-עיניו במעיל הארגמן אשר אחזו  115



בידיו בשתים, וידע בן-אטרס ויבן לשיחו.



היה מתחשב בלבו ובנפשו לדעת מה-יעש:



אם-יניחנו ובעצמו יזכיר על-אדות אביהו,



או יקדימנו הוא ויחקר לדעת כל-דבר.


  


עודו מתיעץ בלבו ובנפשו לדעת מה יעש,  120



והנה הופיעה מחדרה הרם והריחני הלנה,



דומה לארטמידה תופשת-פלך-הכתם,



וכסא כליל יפי הגישה אדרסטי לגברתה לשבת,



פרשה אלקפי לה שמיכה רכה עשויה בצמר,



וטנא של-כסף הביאה לה פילו, אשר לה נתנה 125



אשכר אלכנדרי, היא אשת פולבוס היושב בתבי



אשר במצרים, שם רבים אוצרות וקנין בבתים.



נתן שתים אמבטיות של-כסף הטוב למנלאוס,



שתים חצובות הזהב החרוץ ככרים עשר.



ואשתו היא נתנה להלנה מתנות גם היא מאד נאות:130



כישור של-זהב וטנא בעל גלגלים בכסף,



שפותיו אך הנה בזהב, העוטרות עליו ממעל.



טנא זה נשאה הביאה לה פילו שפחתה,



מלא עד שפותיו החוטים השזורים יפה, ועליו



נצב פלך הזהב עם-צמר צבוע כעין סגלה.  135



וישבה הלנה על-ספה ורגליה מנחות על-שרפרף.



אחרי-כן נשאה אמרתה ותשאל את-אישה ותען:


  


"מנלאוס זרע-זאוס, היודעים אנחנו בני מי הם



בו יתפארו השנים, שסרו כיום אל-ביתנו?



אמת בפי או אשקר, לבי הלא ישיאני.    140



הנה מעולם לא ראתה עיני כדמיון הגדול



הן בפני גבר הן באשה – אשתומם – כזה אשר אראה



בין אורחנו ובין טלמכוס בנו של-אודיסס



גבור-הלב, שהניחו בביתו והוא קטן אך נולד,



כאשר כלכם עליתם אנשי-אכיה בגללי,   145



אשה בשת לא תדע, קראתם מלחמה על-טרויה".


  


ענה לה מנלאוס הגבור הצהבהב ויאמר:



"אכן, אשתי, כאשר תדמי חשבתי גם אני.



אלה רגליו כרגליו וידיו כידיו של-זה הן,



גם במבטיו לו ידמה, וכראשו גם ראשו ושערו.  150



גם כשהזכרתיו אני את-שמו של-אודיסס בדברי,



לאמר: כמה פרעניות סבל בגללי הגבר,



נשרה הדמעה המרה מעיניו, מעל גב עפעפיו;



האפיל במעיל הארגמן על-עיניו באחזו בכפיו".


 


נשא אמרתו בן-נסטור, סח פיסיסטרטוס ויאמר: 155



"מנלאוס בן-אטרס, זרע-זאוס, השליט בעמים!



כן-הוא כאשר דברת, בן-אודיסס גם הנהו;



אולם ענו האיש מאד והוא חושב בנפשו:



הנה הוא בא, ובפעם לו הראשונה, ולא יאה



לדבר בפניך, ואתה תשמחנו במדברי-האלים. 160



ואותי נסטור רכב-גרניה שלחני ללותו,



לבא אליך, ביחד, כי לראות פניך השתוקק,



למען תיעצנו אתה את-כל-אשר יעשה עתה.



יען כי רבות הרעות שיסבל הבן, אשר אביו



ירחק מביתו, וגואלים אין לו אחרים לעזרה, 165



כאשר יסבל כיום טלמכוס, אודיסס כי רחק,



ואדם אין מן-העם להרחיק ממנו הרעה".


 


השיב אמריו אזי מנלאוס הצהבהב ויאמר:



"אלי, האמנם זה סר לביתי כיום בן-הגבר,



ראשון לידידי, שסבל תלאות-קרב רבות בגללי? 170



ואני שעשעתי את-נפשי לכבדו בבואו



על-פני כל-הארגאים, אם-אך יחוננו התשובה



זאוס המביט-למרחוק בספינות מהירות בימים.



אבנה לו עיר למושבו בארגוס, ובית לו אקים,



אף אביאנו אלי מאתקה עם-בנו ועם-הונו,  175



ועמו כל-עמו שלו, אפנה לו אחת מערי,



קרובה לגבולי – וכל-אנשיה בצלי יחסיון.



והיה בשבתנו פה סמוכים, נרבה להפגש, ואין דבר



אשר יפריד בינינו, שמחים איש באחיו ורעים,



עד יעטנו המות בענני-חשכו לנצח;     180



אולם אחד האלים הוא היה מקנא אז בנו,



מנע ממנו האחד האמלל התשובה לביתו".


  


ככה דבר, ויעורר בכלם את-חפצם לבכיה.



נשאה את-קולה הלנה בת-ארגוס זרע-זאוס ותמר,



בכה גם טלמכוס ויבך מנלאוס בן-אטרס,    185



גם בנו של-נסטור לא מנע דמעות מעיניו, כי עלה



זכר אחיהו על-לבו, הוא אנטילוכוס התמים,



אשר הרגו בחצו בן-אאוס, הצפירה הבהירה,



זכר את-אחיו ויען, וידבר את-אמרות הכנף:


 


"אכן, בן-אטרס, עלית על-כל-בני-התמותה בתבונה! 190



אלה דבריו של-נסטור הישיש מדי יזכרך,



בהיותנו בביתנו יושבים ומשוחחים יחדו.



עתה שמעה בקולי, אם-אך לך אפשר, אין נפשי



לעורר תאניה ואניה בשעת הסעדה – והנה



אאוס ילידת-השחר עוד תשוב ותעל, ואינני  195



בא לגנות הבוכים למתים שנספו בגזרה.



אנו, בני-אנוש אמללים,הלא זה כבודנו האחד:



השלך במדורה הקוצה שנכרתה, ודמעה על-לחי.



הנה מת עלי אחי, לא אחד הנקלים בצבאות



בני-הארגאים, ובודאי אתה ראיתו; אנכי   200



שם לא הייתי, לא ראיתיו, ואומרים עליו כי עלה



בריצת רגלים למהר וגבורת ימינו בקטל".


 


השיב אמריו אזי מנלאוס הצהבהב וידבר:



"אמנם, יקירי, כדבר אחד הגברים הנבונים



תדבר אף תפעל, וכאדם הגדול בשנים ממך, 205



הנה אביך מאד נבון, ונבונים דבריך גם אתה.



ונקל להכיר צאצאי הגבר הנעלה, לו מנה



קרוניון בחלקו האשר בגזע מחצבתו וזווגו,



ככה היה מנת-חלקו של-נסטור אך נעימות כל-ימיו,



להיות בריא וזקן שבע ימים בהיכלו הנאה, 210



סביב לו בניו משכילים וטובים בין רומי-הכידון.



אפס נחדל מבכי ונמחה הדמעה שנגרה,



עתה נשוב למשתנו, נטל ידינו במים



לרחצה אותן, ומחר בבקר עם-שחר נשובה,



גם טלמכוס גם אני, ונדבר איש אל-רעהו".  215


  


ככה סח; ואספליון יצק על-ידיהם המים,



והוא נער זריז משרת את-פני מנלאוס המהלל,



והמה נשאו ידיהם אל-המטעמים הגשו.


  


אולם אחרת יזמה בלבה הלנה זרע-זאוס.



מהרה שמה ביין, ששתו ממנו, הסמים,  220



סמים ממתקי-יגונים ורגז, משכיחי-כל-צרה,



אשר כל-שותם לרויה, אם-ערב בם יינו בספל,



והיה שמח יום תמים ולא תפל דמעתו על-לחיו



ולו גם מת עליו אביו, ואמו הורתו נאספה,



אחיו מת מוטל לפניו, או בנו אשר אהב לפתאם  225



נפל בנחשת הרעה ועיניו הראות בנפלו.



היו לבתו של-זבס מאותן רפואות הפלאות,



אשר לה נתנה מתנה אשתו של-תון – פולידמנה



בארץ מצרים הברוכה בעשבי הרפואות וסמים,



אשר מהם רבים וטובים, מהם יש רבים ורעים. 230



ואנשי המקום כלמו רפאים מבינים ועולים



על-כל-בני-אדם, וביען מזרע פיאאון מוצאם.



ערבה היין בסמים ותצו להגישו לאורחים,



ישבה, ותשא אמרתה ותדבר את-אמרות הכנף:


  


"מנלאוס בן-אטרס מזרעו של-זבס, וגם כלכם 235



זרע גבורים מצינים! איש איש וחלקו לו יתן



זבס גם טובות וגם רעות, כי הוא הכל יכול ועושה.



שבו לכם בהיכל המלך, היטיבו את-לבכם במשתה,



ענגו את-נפשכם בדברים, כי דברים נכונים אספרה.



אכן, לא הכל אוכל להודיע ולא הכל אתאר,   240



כל-תלאות אודיסס, הגבר העשוי לבלי-חת,



בלתי אחת שפעל ועולל הגבר האדיר



בארץ טרויים, שם הרבה נשאתם, הוי, האכיים!



הלך וענה את-בשרו, פצעהו בשוט לו לבשתו,



לבש לכתפיו את-בלויי הסחבות ונדמה לעבד. 245



הלך לקרית הצרים, מלאתי רחבות רחבים;



הפך מראהו, התחפש, ונדמה לעני חלכה,



רש, וכזה הן לא היה בין בני-האכיים בספינות.



ככה התגורר בקרית הטרויים, והמה לא ידעו,



איש מהם, רק אנכי האחת הכרתיו אז מי הוא. 250



דרש דרשתיהו וחקרתיו, אך הערים, מאום לא ענני.



אך כשרחצתי את-בשרו וסכתיו בשמן המשחה,



אף הלבשתיהו הבגדים, ואשבע לו שבועה חמורה,



אשר לא אגיד לאיש מן-הטרויים, אשר אודיסס הוא,



טרם יגיע לספינות המהירות ואהלי המחנה,    255



ספר לי הכל על-אדות מזמת בני-האכיים.



ואחר שהרג בחרב ארכת-הלהב בטרויים,



שב אל-חיל הארגאים, והרבה רגל וחקר.



רבות הנשים בטרויה, שאבלו מרה, אך לבי



נמלא גיל, כי השתוקק לבי זה כבר ונפשי כלתה  260



לשוב הביתה, נחמתי בלבי על-חטא אפרודיטה,



שהשיאתני, נהגתני מארץ מולדתי אהבתי



לנטש את-בתי שלי, חדר משכבי ובעלי,



אשר לבו לא יחסר חכמה ופניו כל-יפי".


  


נשא אמרתו אזי מנלאוס הצהבהב ויען:  265



"אכן, אשתי, נכונים דבריך ואמת תהגי.



הנה למדתי דעת מחשבות רבים גבורים



גם מזמותיהם, כי רבות ארצות ומדינות עברתי.



אולם אין בהן איש, ועיני לא ראו כמהו,



אשר ידמה לאודיסס, הגבר העומד לבלי-חת.  270



הנה זאת עשה ויפעל הגבר האדיר-מרבים.



אנו בבטן הסוס המהקצע, שם נצפנו הטובים



בין הארגאים ובלבם המות והאבדן לטרויים.



אליו נגשת את, כי ודאי כפאך לעשות כדבר



דימון משתוקק לחונן הטרויים השם והתהלה.  275


  


גם דאיפובוס הדומה-לאלים בא אתך אז שמה.28



שלש פעמים סבת, הקפת את-הסוס ותמששיהו,



קרא קראת גם בשם הגבורים בעם-הדנאים,



קולך הפכת בחקותך את-קלות נשי-הארגאים.



והנה אני ובן-טידס ואודיסס האיש האלהי, 280



אנו בבטן הסוס בקרב ושומעים בקראך,



נעור בלבנו החפץ האדיר, נכספנו אז שנינו



לצאת מקרב הסוס, או לענות לך תכף מתוכו;



אולם אודיסס אך הוא עצרנו, ואם-אדיר חפצנו,



ויתר כל-האכיים נאלמו דומיה כלהם,   285



אך אנטיקלוס לבדו רצה לענותך בקולו,



אך אודיסס שם את-כפו, כף אדירים, על-פיהו,



לחצו בכח ויצל את-כל-האכיים בתבונה,



דחקו עד שנהגתך ממנו האלה אתנה".


  


ענה לו טלמכוס העלם הנבון וידבר:  290



"מנלאוס בן-אטרס, זרע-זאוס השליט-בגויים!



לכן מר ומר, כי לא נמלט מאבדן יגונים,



ואף לו היה זה לבו אשר בקרבו לב-ברזל.



אפס עתה נהגנו אלי יצוענו, למען



נמתיק שנתנו, נרגיע, ויערב לנו בשכבנו".  295


  


ככה סח; והלנה פקדה לשפחות בבית



לשאת המטות למסדרון, להציע אריגי ארגמן



מאד נהדרים ולפרש עליהם ממעל השטיחים,



לתת עליהם השמיכות עשויות הצמר לכסות.



והנה יצאו מחדרן, אבוקות מאירות בידיהן,  300



הנה הציעו המטות, וכרוז הוביל הנכרים,



ושמה בפרוזדור הבית הגדול המתיקו את-שנתם



גם טלמכוס הגבור גם בנו של-נסטור המהלל.



אפס בן-אטרס הרגיע בפנים הבית הנשא



אצל הלנה הנאה-בנשים העוטה-ארכות.  305


  


ואאוס ילידת-הבקר, ורדת-האצבעות, אך תופע



וממטתו אז קם מנלאוס הקורא-בחיל.



לבש את-בגדיו וישם על-כתפו את-חרבו השנונה,



קשר והדק לרגליו הצחות הסוליות הנאות,



יצא מחדרו, והיה מראהו כמראה בן-אלים,  310



ישב על-יד טלמכוס וישא אמרתו ויאמר:


  


"טלמכוס הגבור, שלמה זה באת עד הנה,



אל-לקדימון הקדושה על-גבי-הים הנרחבים?



לצרכך אתה או לצרך הכלל? אך הגידה דבר אמת".


 


ענה לו טלמכוס העלם הנבון ויאמר:     315



"מנלאוס בן-אטרס, זרע-זאוס, השליט-בעמים!



הנה לכן גם אתתי, כי תגיד לי בשורות מאבי;



ביתי הולך וכלה, ותמים שדותי השמנים,



ונוי ישימו אנשים משנאי הרבים, הזובחים



מיטב צאני ובקרי עקם-הקרן, כבד-רגל,  320



מצערים אמי בהשתדכם, חתנים עליזי-הגאוה.



לכן אחבק ברכיך בתחנה, כי תואיל לספר



לי, לא תכחד ממני, איך אבד בעניו,אם-ראו



אותו עיניך או שמעו אזניך מפיו של-איש אחר,



איש מן-הנוסעים, אך לצרות ילדתו אמו הורתו!  325



ואתה אל-תחס עלי, ואל-תאמר להמתיק מליך,



ספר תספר הכל, ככל-אשר ראו עיניך.



ראה בקשתיך, אם-היטיב אודיסס לך, אבי הנדיב,



בין במעשי ידיו או באמרי פיו אשר הבטיח



בארץ הטרויים, בהיותכם, בני-האכיים, במצר,  330



זכר-לי עתה את-חסדו וספר-לי דבר לאמתו".


  


קצף מאד מנלאוס הצהבהב, ויען ויאמר:



"אויה-לי, איכה זה יאמרו לעלות יצוע הגבר



רב-החיל הנאדר, והם חדלי-און וחלשים.



ואלו השאירה הצביה במאורת האריה השגיא   335



את-עפריה זה עתה המליטה, היונקים שדיה,



והלכה ורעתה בחרשות-ההרים ובקעות-העשב,



והיה כי יבא האריה וישוב אלי מאורתו –



מרה תהי אחרית הקטנים, אל שני העפרים גם יחד,



מרה תהי אחרית גם אלה, אודיסס שאולה יורידם. 340



זבס אבינו, אף פלס-אתנה ואפולון המושל!



אלו הופיע, כהיותו בלסבוס האי כליל-היפי,



בא והתגושש בקרב עם-פילומלידס המלך,



ויכריעהו בכח לשמחת לב כל-האכיים, –



לו הופיע אודיסס כהיותו אז לפני החתנים,  345



וקצרו ימיהם מאד ומרה להם החתנה.



אפס את-כל-אשר תשאל ותבקש לדעת אמלא,



הכל אגידה לך, לא אעשה שקר בנפשי.



כל-אשר הגיד לי אז ויגל זקן-המים, הרואה,



אותה לא אעלים ממך, ודבר ממך לא אכסה.  350


  


נכסף הייתי לנסע, והאלים עצרוני במצרים,29



יען אני לא הקרבתי את-ההקטומבה נדרתי,



אפס האלים זה רצונם לעולם כי נצר מצותם.



יש שם אי המתרומם בקרב הים רב-השאון



נכח ארץ מצרים ופרוס, זה שמו, יכנוהו.    355



הרחק כמרוצת אניה רחבה בדרך יום אחד,



אם-זבדתה הרוח הנוחה בדרכה בה תלך.



ונמל יש שם בטוח, ממנו תפלגנה אניות



לרחבי המים, מצטידות המים הכהים לצמאן.



עשרים יום עצרוני האלים שם, לא נשבה כל-רוח 360


  


לעבר הים, הנוחה לספינות המלוה אותנה,30



לרוץ על-גבי-הים האיתנים ורחבי ידים.



אפס צדנו לדרך, וגבורת אישינו נשתה,



לולא חמל עלינו אחד האלים למלטנו,



בתו של-פרוטס הכביר, הוא הוא זקן-המים הרואה, 365



אידותיאה זה שמה, עלי הפך לבה לטובה



עת פגשתני בתעותי יחידי והרחק מרעי;





היו נדים באי וצדים הדגים בחכות31



כפופות-החד, כי מאד הציק הרעב לכלם.



נגשה אלי אז האלה, ותשא אמרתה ותען:     370



'נכרי, הבינה חסרת, לבך אם-רך או תתרפה?



ואולי ברצונך פה תשב אף תגיל לתלאותיך?



כי עודך נעצר באי זה כמה, כלום אינך יכול



למצא כל-מוצא וישועה, ורפה לב-עמיתיך?'



ככה דברה האלה, ואשיב אמרי ואען:   375



'הנני להגיד לך הכל, היי אשר תהיי באלות.



לא מרצוני פה אשהה, אין זה כי חטא חטאתי



לאלהים בני-הנצח, השוכנים במרומי שמים,



זאת תגידי לי – יען כי אתם האלים כל יודעים –



מי הוא מבני-האלמות העוצר בעדי, מונע  380


  


דרך המים לתשובה על-גבי-הים רב-הדגה'.32



ככה דברתי, ותען היפה-באלות ותאמר:



'הכל אגידה, הנכרי, אספרה דבר לאמתו.



מקום זה יפקד לבקרים זקן-הים דובר-אך-אמת,



פרוטס המצרי, הוא בן-האלמות, האל היודע   385



תהמות הימים כלהם וסר למשמעת פוסידון,



ואומרים הוא אבי, וכי מיוצאי חלציו אנכי.



ואלו יכלת לארב ולכבשו בערמה, אז יגיד



לך את-הדרך ובמים עזים הנתיבה בה תשוב,



וכמה בה תעש על-גבי-הים רב-הדגה כי תלך.   390



והיה אם-תרצה, זרע-זאוס, ויגיד לך דבר אמת,



כל-אשר יעש בביתך, הטוב והרע, ולא יעלים,



למן-היום בו הרחקת בדרך הרחוקה והקשה'.



ככה דברה האלה, ואשיב אמרי ואען:



'אנא, עוצי את איכה נתנכל לזקן הנפלא,  395



אשר לא יקדים מראש בראותו אותי וימלט,



יען כי קשה לאדם בן-תמותה להכניע בן-אלים'.



ככה אמרתי, ותכף ענתני היפה-באלות:



'הכל אגידה לך, הנכרי, אך אמת לאמתה.



והיה כי יעל השמש ויגיע עד אמצע שמים,  400



יצא הישיש הרואה, הוא זקן-הים, מן-המים



לרוח היום הנושבת, לוט מערבולות שחרות.



והיה בגיחו מגלים, וינח במערות הגדולות,



כלבי-הים יסבוהו, כל-בני הלוסידנה הנאה,



ונמו את-שנתם בגיחם מתהום ים-השיבה בעדר, 405



הפץ הריח הרע, את-ריח הים רב-התהמות.



והיה עם-שחר מופיע אנהגך לשם, אביאך,



תשכב ביניהם בקהלם ואתך רעיך לך תבחר,



שלשה הטובים בהם בספינות טעונות-המשוטים.



הכל אספר לך, כל-הוות הזקן וערמתו:    410



תחלה יוציא במספר את-כלבי-הים, כי יבקרם.



ואחר שיבקרם וימנם, יסתכל בכלם, יתבונן,



ישכב ביניהם גם- הוא, כרועה בעדר הרחלים.



וכאשר תראה כי שכב, כי ימתיק הזקן את-שנתו,



תפשו בו וכבשוהו בכל-מאמצי כחכם.    415



תאחזו בו ולא תרפו, כי יחפץ להמלט על-נפשו.



ינסה וישנה את-תארו ממראה למראה, וכתבנית



חיה רומשת בארץ, כמים וכאש האוכלת,



אפס אל-ירך לבבכם, החזיקו ואל-תרפו ממנו.



אך כאשר ישא דברו, בעצמו ישאלך וידבר,  420



והיה כהיותו כבתחלה כאשר ראיתוהו בשכבו,



חדלה, הגבור, מתפשו בכח ושלח את-הזקן.



שאל תשאל לו, מי באלים חרה בך אפו



ואיזה היא דרך תשובתך על-גבי-הים רב-הדגה'.



ככה הגידה, ותצלל במשברי מים אדירים.   425



שמתי פעמי לספינות אל-שפת-הים רבת-החולות



ולבי מפרפר-מתרגש בהיותי עושה את-דרכי.



וכאשר הגעתי עדי אניתי והים, ואנשי



טרודים בסעדת הערב, וליל-האמברוסיה כבר ירד,



לישון שכבנו על-יד-שפת-הים זה המכה-משברים. 430



ואאוס ילידת-הבקר, ורדת-האצבעות, אך תופע,



קמתי הלכתי אל-חוף-הים זה רחב-הידים,



שפוך שפכתי תפלתי, כורע על-ברכי, ואתי



שלשה מרעי במו בטחתי בכל-מעללי.


  


צללה זו בחיק המים, בתהמות הים העמקים, 435



וערות כלבי-הים הביאה ארבעה בידיה,



כלם הפשיטום זה עתה להשלות את-נפש אביה,



כרתה בורות ותחפרם בחולות החוף ושם ישבה



לנו מחכה, ונחש ונגש אליה כלנו.



ותשכיבנו בבורות, ותשת על-איש ואיש עור לח. 440



והיה מאד קשה עלינו ארבנו, כי מאד צערנו



ריח כלבי-הים שוכני מצולות-הימים.



מי האיש אשר יחפץ לנוח בין מפלצות ימים?



אולם היא חלצה נפשנו ותמצא התשועה הגדולה,



שמה מתחת לאפנו כלנו אמברוסיה הביאה. 445



ריח ניחוחה השכיח את-סרחון עדת התנינים.



ככה שכבנו כל-אותו הבקר בארך אפים



עד שהגיחו כל-כלבי-הים מן-המצולה בהמון



ושכבו זה על-יד זה לרגלי הים רב-השאון.



אולם בצהרים עלה הזקן וראה     450



כלביו בריאי-הבשר ויבקרם וימנה מספרם;



אולם אותנו הוציא במספר ראשונים, כי נפשו



תרמית לא שערה כלל, וישכב גם הוא לאחרונה.



בקול רם אזי התנפלנו על-אותו הזקן, תפשנוהו



בזרועותינו החזקות, ולא שכח הזקן את-תככיו, 455



הפך מראהו והיה לכפיר אריות יפה-זקן,



נדמה לדרקון ולפנתר, לחזיר גדל-קומה ואים;



נעשה מים מפכים, נהיה גם עץ רם-צמרת.



אך לא חתונו מפניו, ונחזק-בו בלב-גבורה.



אולם כשעיף הזקן יודע-הנכלים מנכליו,  460



נשא אמרתו אלי, וידבר באזני ויאמר:



'הגד לי, בן-אטרס, מי הוא האל לך יעץ העצה,



איך תתנכל אלי לכבשני? מה חפצך הגידה?'



ככה דבר, ואשיב אמרי ואען לו לאמר:



'אכן,הזקן, ידעת ולמה תתחפש ותשאל?  465



נעצר אנכי באי זה כמה ואין אני יכול



למצא מוצא וישועה, ומרפה את-לבי בקרבי.



אנא הגידה לי, יען כי אתם האלים כל יודעים,



מי הוא מבני-האלמות העוצר בעדי, מונע



דרך המים לתשובה על-גבי-הים רב-הדגה?' 470



ככה דברתי, ותכך השיב אמריו ויען:



'חיב היית להביא לזבס וליתר האלים



קרבן מנחתך הנאה למען תגיע במהרה



אל-מולדתך על-גבי-הים זה הגדול והעכור.



גזרה היא, אשר לא תראה את-פני ידידיך ולא תבא 475



לביתך הבנוי לתפארה ואל-מולדתך אהבת



טרם תגיע עד נחל מצרים שקוי השמים.



תשוב, ותחזה את-מימיו, ותביא את-קרבן-המאה,



מנחה לבני-האלמות היושבים במרחבי שמים,



או אז לך יתנו האלים הדרך בה תרצה ללכת'.  480



ככה מלל, ולבי החביב השבר בחבי,



יען כי נטל עלי ללכת שוב בים הערפל



ארצה מצרים בדרך הרחוקה מאד והקשה.



אולם אני לו עניתי ואשא אמרי ואמר:



'כל אשר תצוה, הזקן, אנכי אמלא ואעש. 485



אפס הגידה לי עתה, ספר-לי אמת לאמתה,



הגד אם-שלמים כלהם שבו בני-האכיים,



אלה שנטשתים אני ונסטור בשובנו מטרויה?



מי מהם אבד בעניו באבדן יגונים בספינה,



או בזרועותם של-רעיו, כי נמלט משד המלחמה?' 490



ככה אמרתי, ותכך השיב אמריו ויען:



'בנו של-אטרס, שלמה תשאל לאלה? ולא טוב לך



הכל לדעת, וטוב לך לא העמיק שאלה, וביען



דמעה לא תחשך לך, כי תדע כל-אשר נהיתה.



רבים כבר אבדו ואינם, ורבים בחיים חיתם, 495



אך מאלופי אכיה העוטים-שריונות-הנחשת



שנים כבר מתו בשובם, – גם אתה היית בקטל–;



אולם השלישי עוד חי ונעצר בים גדל-המרחב.



איס נאסף בסערה בספינות ארכות-המשוטים.



תחלה הטילם פוסידון אל-אבני אי-גירי הגדולות, 500



השלך אל-סלעי המגור, אך אותו הציל ממים.



והיה נצל ממות, ואם-למרות חרון אף אתנה,



אלו לא פתח את-פיו בזדון, בדברי-התהלה,



לאמר, למרות האלים הוא נצל ממים אדירים.



שמע אותו פוסידון, בדברו את-דברי העתק,  505



תפש בידו החזקה את-שלש-הקלשון השגיא



והכה בו את-צור-גירי ויבקע הסלע לשנים,



נשאר חציו שם עומד, ושברו שקע במים,



עליו ישב שם תחלה איס מדבר העתק,



והוא גם גרפהו הימה רחב-הידים והנגרש. 510



ככה נאסף בעניו, כי בלע המים המלוחים.



הנה אחיך גם הוא מלט את-נפשו ממות



עם-אניותיו הגדולות, כי הרה הגבירה מלטתו;



אולם בקרבו באכה הרי מליה הגבוהים



פתאם לפתע צנפתו סערת-אל ותטלטלנו  515



שוב אל-הים רב-הדגה, והוא נאנח מרה,מתאבל.



קלעה אותו אל-קצוי הארץ שם ישב תיאסטס,



טרם אוה בו שבת איגיסתוס בנו של-תיאסטס.



אולם הוא גם מפה קוה לתשובה בשלום.



הפכו האלים הרוח להיותה נוחה בדרכם.  520



שב והגיע לארץ אבותיו ולבו שמח,



נשק עפר ארץ-אבות ושפך דמעותיו הרבות,



חמות נגרות על-לחיו, כי ראה את-ארץ חמדתו.



ראה אותו הצופה מרמת הצופים שם עמד,



כי העמידו איגיסתוס, האיש רב-התככים, והבטיח 525



שכרו זהב ככרים, ויהי על-משמרתו שם שנה,



למען לא יבא בהחבא ולא יחשב על-גבורת מלחמה.



חש והודיע הבשורה בביתו של-רועה-העמים.



תכך חמס עליו איגיסתוס המזמה הגדולה,



בחר לו עשרים איש מאנשי החיל בעמו  530



ושמם במארב, ונכח המקום שם ערך המשתה.



יצא לקראת אגממנון, רועה-העמים, מזמינו,



ואתו סוסים ורכב, ובלבו תועבה נוראה.



אז נחהו, והלז לא חשד מאום, ויהרגהו



עודו אוכל במשתה, כהכות שור-פר על-אבוסו,  535



גם את-אנשיו אז הכה, לא נשאר מהם אשר אתו:



אולם כל-אנשי-איגיסתוס גם המה בהיכל אבדו'



ככה הביע, ולבבי השבר בחבי מצער.



מרה בכיתי בחול שם ישבתי, ונפשי לא רצתה



להוסיף ולהיות בחיים ולראות באור שמש כי יהל. 540



אך כששבעתי את-בכיי, ואחדל התפלש בעפר,



ענה לי זקן-הים הדובר-אך-אמת ויאמר:



'אכן, בן-אטרס, אל-תוסף ותרבה בכי ותמרורים,



כי ללא הועיל כל-אלה, וטוב לך תחוש ותמהר



לשית עצות, איככה תשוב אל-מולדתך.   545



אולי עוד תמצאהו והוא חי, ואולי אורסטס



יקדים ונפש יכנו, ותבא למועד קבורתו'.



ככה מלל, ותשב רוחי ויאמץ לבי



באותה הבשורה הטובה, ואם-גם מאד הצטערתי,



קולי נשאתי ואען, דברתי את-אמרות-הכנף:   550



'עתה אדע דבר שנים, אמר-נא את-שמו של-השלישי,



אשר עודנו בחיים, אך נעצר ברחבי הימים.



ואולי כבר מת, – כי רציתי, ואם-מר לי, לדעת, לשמע'.



ככה אמרתי, ותכך השיב אמריו ויען:



'אבל הוא הוא בן-לארטס, היושב בהיכלו באתקה. 555



ראה ראיתיו באי, דמעותיו החמות נגרות



במשכן קליפסו הנימפה, העוצרה בעדו על-כרחו,



אשר לא יוכל ללכת אל-ארץ מולדתו, יען



אין לו אניות טעונות-משוטים ואין רעים לארחה



עמו לשלחו על-גבי-הים זה רחב-הידים.  560



אולם גורלך לא זה, מנלאוס זרע-זאוס המושל,



אתה לא תמלא צבאך בארגוס הזנה רב-סוסים,



כי יובילוך האלים לשדמות אליסיון הרחוקים,



בקצוי תבל, שם נאות רדמנתס הצהבהב ומקומו,



חיי בני אנוש שם קלים מאד ומפכים בנעימים, 565



סופות שלג שם אין, ואין סתו קר ואין מטר,



ורוח מערבית נושבת ואינה פוסקת לעולם,



אותה ימן האוקינוס, רוח רעננה לאדם,



יען כי אשתך הלנה ואתה חתנו של-זאוס'.



ככה דבר, ויצלל במשברי מים אדירים.  570



שבתי עד אצל הספינות עם-רעי הדומים-לאלים,



ולבי מפרפר-מתרגש בהיותי עושה את-דרכי.



וכאשר הגעתי עדי אניתי והים, ואנשי



טרודים בסעדת הערב, וליל האמברוסיה כבר ירד,



לישון שכבנו על-שפת-הים זה המכה-משברים.  575



אאוס ילידת-הבקר, ורדת-האצבעות, אך תופע,



חשנו העתקנו בתחלה הספינות לים האלהי,



הרם התרנים בספינות ופרש עליהן מפרשים,



עלו בהן המלחים וישבו על-גב-הספסלים,



איש על-יד רעו, ויכו במשוטים את-גלי-השיבה.  580



שבתי ובאתי עד-נחל מצרים שקוי השמים,



עגנו הספינות, ואקריב את-קרבן המאה לאלים.



וכאשר שככה חמתם של-בני-האלמות האלים,



ציון שפכתי אזי לאגממנון לשם עולם.



פעלי השלמתי, הפלגתי ורוח לי נוחה זבדוני  585



בני האלמות, ומהרה הגעתי עד ארץ מולדתי.



ואתה שבה אתי, ובביתי תבלה עוד ימים אצלנו,



עד מלאת אחד עשר, או אולי גם שנים עשר ימים,



ואשלחך בשלום ותשורות חמודות לך אתן:



שלשה סוסים ורכב מהקצע למשעי, ועלימו 590



אוסיף גביע כליל יפי, והיה מדי תסך נסך



יין לבני-האלמות ונזכרת בי כל-הימים".


  


ענה לו טלמכוס, העלם הנבון, ויאמר:



"אל-תעצרני, בן-אטרס, להיות פה ימים על-ימים.



שנה תמימה הייתי נשאר ומבלה אצלך,   595



ולא מתגעגע על-ביתי ולא על-אבותי היקרים,



שש על-כל-אמרותיך, על-כל-דבריך, לשמע:



אולם עמיתי, האורחים אתי, רוחם מאד תקצר



בפילוס הקדושה, ואתה הלא תעצרני פה ימים,



ואותו האשכר אמרת לי לתת – יהיה סגלה;  600



אפס לא אנהג הסוסים אלי לאתקה, ואותם,



מתנת-יקר, לך אשאיר, כי רבים שדותיך ורחבים



אשר בם תנץ אספסת וישגה הלוטוס הנאה,



חטה טובה ושעורה מלבינה ורחבת-שבלת;



אולם אנו באתקה אין לנו דרומוס ואין כרים. 605



מרעה-לעזים ארצנו אך טובה מזנת-הסוסים.



אין לך אי מקף ימים ושדותיו ראויים לסוסים,



וכריו למרעה, ואתקה על-אחת כמה וכמה".


  


ככה דבר, וחיך מנלאוס הקורא-בחיל,



החליק אותו בכפו וישא אמרתו ויען:  610


  


"רואה אני מדבריך, כי אתה בן-נדיב, יקירי;



אולם שי אחר לך אתן תמורתו, כי יש לאל ידי.



תשורה לך אתן ואבחר מרבים אוצרותי בביתי,



אשכר-יקר וכליל-יפי ונאה מרבים במכמני:



אתן לך קיתון-מזיגה נפלא ומלאכת מחשבת  615



כלו כסף, והזהב מצפה על-שפתו לו סביב,



מפעל הפיסטוס האל, ופידימוס מלך צידונים



לי מתנה נתנו עת התארחתי בביתו,



בשובי אל-ארצי, ואותו הקיתון לך מנחה אגישה".


  


ככה נדברו שניהם, משוחחים איש עם-רעהו, 620



אולם בינתים התכנסו האורחים להיכל המלך,



אלה הובילו בני צאן, ואלה היין הסועד,



ולחם שלחו נשיהם עטורות-הצעיפים הנאים.



ככה היו אז טרודים בסעדה בבית מנלאוס.



אך החתנים משעשעים את-נפשם לפני הארמון 625



אשר לאודיסס וזורקים דסקאות, מטילים חניתות



על-פני הככר הישרה, עליזי-הגאוה כדרכם.



אך אברימך ואנטינואוס יושבים לבדם, והמה



ראשי קהל החתנים, העולים על-כלם בגבורה.



נגש אליהם נואמון בן-פרוניוס וידבר באזניו  630



של-אנטינואוס, וישא אמרתו וישאל ויאמר:


  


"אנטינואוס, הנודע הדבר, או אין איש יודע,



מתי שב טלמכוס מפילוס, ארץ-החולות?



הנה לקח ספינתי, ועתה היא דרושה לי לעצמי,





הולך אנכי לאליס רחבת-הכרים, שם סוסי:33
635



שתים עשרה סוסות מיניקות לי פרדים מכשרים לעמל,



אשר לא נסו בעל, מהם אקח אחד לאלפו".


  


ככה מלל, והמה נבהלו, לא דמו כי ילך



עירה פילוס של-נלס, אך שוהה במקום ששוהה



באחד שדותיו עם-צאנו או עושה את-רועה חזיריו. 640


  


ענה לו אנטינואוס בנו של-אבפיתס ויאמר:



"ספרה דבר אמת, הגידה, מתי שם פעמיו לדרך,



מי הם עמיתיו, אם-אנשי אתקה לו בחר, או אולי



שכירי יום גם עבדיו? – האפשר ויצלח במעשהו.



אפס גם זאת לי תגידה, ואוכל לדעת אל-נכון,  645



אולי לקח בחזק יד אניתך השחורה,



או לו נתת ברצונך, כי בקש ממך ונרצית?"


  


ענה נואמון בן-פרוניוס וישא אמרתו וידבר:



"אכן ברצוני נתתי, וכן היה עושה גם אחר,



מנו לו בקש אדם כמותו הנעצב לנפשו,   650



יען קשה מאד להשיב ריקם את-פניו.



אולם הנערים שאתו – הטובים בעם אשר ארחו



עמו בדרכו, ובראשם ראיתי את-מנטור ההולך,



ואולי רק אחד האלים הדומה לו ותארו כתארו,



יען מאד השתוממתי, כי אתמול ראיתי את-מנטור 655



האלהי והוא פה, והן הפליג בספינה לפילוס".


  


ככה הגיד, וישא את-רגליו ללכת בית אביו.



אך אברימך ואנטינואוס נבהלה נפש השנים.



כתרום קהל החתנים, ועמדו משחקם וישבו.



אמר להם אנטינואוס בנו של-אבפיתס ויען, 660



קצף מאד ולבבו נמלא עברתו השחורה,



עיניו לוהטות אימים ודמותן דמות אש מתלקחת:


 


"אוי לנו! דבר מאד גדול עולל כיום טלמכוס,



בשומו לדרך פעמיו, הלא לא דמינו, כי יעש.



למרות רצוננו הן עשה את-דרכו, והוא עודו נער. 665



לקח לו ספינה ועמו הטובים בעם אשר בחר.



רעה תבואנו ממנו וצרה בעתיד, ולואי בו



יכחיד זאוס את-כחו ובטרם היותו לגבר,



תנו לי אניה מהירה ועשרים ספנים עמיתים,



למען אתנכלה בשובו ואארב לו, לכשיבא  670



למפרץ הים בין אתקה וסמוס נעטרת-הסלעים,



למען תהפך לו לרועץ זו דרכו בעקבות אביהו".


  


ככה מלל, והמה כלם הריעו לעמתו.



אחרי-כן קמו ונכנסו להיכל אודיסס המפאר.


  


אך כעבר שעה קלה, ותשמע גם פנלופה  675



את-אשר אמרו בנפשם קהל החתנים, יזמו.



מדון הכרוז לה גלה, כי שמע איך המה נדברים,



היה בחצר מחוץ ושמע איך עליו נועצו,



מהר דרך ההיכל להגיד הכל לפנלופה.



היה על-מפתן הבית ואמרה לו פנלופה:  680


  


"כרוז, למה שלחוך הנה חתני הנדיבים?



שמא אצוה לשפחות אודיסס האיש האלהי



לחדל מעבודתן ולערך להם ארחתם?



הה, ולואי הרפו מני, ולא יספו שוב להתאסף,



והיתה פה ארחתם אחרונה עד קץ כל-הימים!  685



אתם הבוזזים חיל טלמכוס הנבון, עד תמו,



לשחית קנינו, האמנם לא שמעו אזניכם מעולם,



ואבותיכם לא ספרו לכם, לקטנים, מימיכם



דרכי אודיסס, ואיך התהלך הלז עם-הוריכם?



אשר לא העליב איש גם באמרי פיו גם במעלליו 690



אדם בעם, גם אם-דרך כל-מלכי העם האדירים



להטות את-חסדם לאלה ולשמר איבתם לאלה.



אולם הגבר הלה לא הכלים אדם מעולם.



אפס אתם זו דרככם חצפה ומעשה תועבה,



זאת אנו רואים בעליל, להכיר טובה לא תדעו". 695


  


ענה לה מדון הגבר בר-הדעת ויאמר:



"אכן, המלכה, אלמלא לא היתה עוד רעה וגדולה!



אך החתנים מזמות נוראות ממנה יחמסו,



און יחרשו, ולואי לא יקים בן-קרונוס מזמתם!



זוממים הם לטלמכוס להרגו בנחשת השנונה,  700



בשובו מדרכו הביתה, כי ירד לדרש לאביו



לפילוס הקדושה ולעיר לקדימון המלאה הוד אלים".


 


ככה דבר, וימוג לבבה, ברכיה כשלו,



נתקו מליה, נאלמה דומיה זמן רב, ועיניה



נמלאו דמעות, וקולה המצלצל לא נשמע בדברה; 705



אך לאחרונה השיבה לו אמריה ותען:


  


"כרוז, למה זה רחק בני זה אהבתי? לא הטל



עליו ללכת ולהפליג בספינות המהירות, שהנה


  


סוסי-הימים הנושאים גברים במים הרבים.34



ואולי חפץ ונכרת גם שמו מבני אנוש בארץ?" 710


  


ענה לה מדון הכרוז בר-הדעת ויאמר:



"נפלאת ממני, אם-עוררו אחד האלים או בעצמו



לבו הוא השיאהו ללכת לפילוס ולחקר



דבר תשובת אביו לביתו, או מנת-חלקו קרהו".


  


ככה אמר הכרוז, ויעל בהיכל אודיסס.   715



אימה מחבלת-נפש אז אפפתה, ולא עצרה



כח לשבת על-כסא מרבים כסאות בהיכל.



הלכה וישבה על-מפתן חדרה מלאכת מחשבת,



בוכה תמרורים; וסביבה התאבלו השפחות הרבות,



כל-אשר היו בבית, הצעירות והבאות בימים. 720



יללה מר פנלופה ביניהן, ותען ותאמר:


  


"שמען קולי, חמודותי, הן הרבה זבס את-צרותי,



הרבה מכל-אשר נולדו וגדלו עמדי בארץ.



תחלה אבד לי אישי האדיר, ולבו לב-אריה,



נהדר-בגבורה ואמץ, בין כל-הדנאים מצטין,  725



נודע לשם, ותהלתו מלאה גם הלס גם ארגוס,



עתה שוב גזלו ממני הסערות את-בני זה אהבתי



כך, בפתאם, מביתי, אני לא שמעתי כי הלך.



ואתן הרשעות, גם אחת מכן לא יעץ לה לבה



לבא אלי העירני מיצועי, כי ידעתן אל-נכון,  730



אשר הוא הולך ומפליג בספינה עמקה ושחורה.



אלו ידעתי, כי אומר הוא לשים לדרך פעמיו,



נעצר היה מלכת, ואם-גם משתוקק להפליג,



או שהיה עוזבני, ואנכי מתה בהיכל.



מהרי אחת מכן, הבהילי את-דוליוס הזקן,  735



עבדי זה נתן לי אבי כשהנה הלכתי, נשאתי,



נוטר את-כרמי שלי זה רב האילנות, ויחוש



לבא להגיד לישיש לארטס כל-אשר נהיתה,



אולי יועץ הלז בכליותיו ומצא העצה,



יצא ויבכה באזני העם אשר המה מתנכלים 740



ליוצאי חלציו שלו ושל-אודיסס האלהי".


  


ענתה לה אבריקליה האמה היקרה ותאמר:



"גברת יקרה, בידך להרגני בנחשת אכזריה,



או השאירני בבית, אך דבר ממך לא אכסה.



הכל אנכי ידעתי, וכאשר צוני נתתי  745



לחם ויין; וגם השביעני שבועה חמורה,



אשר לא אגיד לך זאת עד מלאו שנים עשר ימים,



עד שתשאלי את או אחר יגלה את-אזנך,



יען ירא פן-יועם הדר פניך, כי תבכי.



אולם את רחצי ושימי בגדיך הצחים עליך, 750



קומי עלי בעליה, גם את גם הנשים השפחות,



שפכי תפלתך לאתנה בת-זאוס תופש-האיגיס,



היא תושיענו בצרתו ותמלט את-נפשו ממות,



אל-תעציבי הזקן, והוא נעצב, ואיני חושבת



אשר שטמו האלים ההוים-לנצח את-זרעו  755



של-ארקיסיוס; כי עוד ישאר לו נין אשר ימשול



בביתו הבנוי-כמו-רמים ושדותיו בקרן בן-שמן".


 


ככה הגידה; ותעמד מעורר תמרורים, עיניה



מנעה מדמעה, התרחצה, ובגדים נקיים לבשה,



עלתה אל-העליה ואתה הנשים השפחות,  760



מלאה הטנא שעורים ותפלל לפלס-אתנה:


  


"שמעי תפלתי, בת-זאוס תופש-האיגיס, לא נצחה!



אם-אך הבעיר אודיסס האיש רב-המזמות בביתו



עלות לך, כרעי-פרים או צנה ומריא מחלביהן,



זכרי לו אלה כיום, והצילי את-בני שאהבתי, 765



לרחיק ממנו החתנים הזדים, עליזי-הגאוה".


  


ככה שפכה תפלתה, ותשמע האלה תחנתה.



אולם קהל החתנים מריעים באולם המצל,



יש אשר יאמר האומר מקהל הבחורים היהירים:


  


"ודאי עורכת המלכה החשוקה-מרבות את-משתה 770



יום נשואיה, ולא תדע, כי נכון לבנה פה המות".


  


ככה דברו; ולא ידעו אל-נכון את-אשר נהיתה.



נשא אזי אנטינואוס אמרתו ויאמר אליהם:


 


"האמללים, נא חדלו מדבר כל-דברי העתק,



למען לא ישמעו זרים ובאו לבשר הבשורה, 775



אלא קומו בדומיה ומחשים נעש מעשנו,



את-עצתנו, כל-אשר יזמנו כלנו לב-אחד".





ככה מלל, ויבחר לו עשרים אנשים בני-חיל,



החיש פעמיו לספינה המהירה ואל-חופי המים.



תחלה הסיעו הספינה בתהמות הים רב-השאון, 780



הרם התרנים בספינה השחורה ופרש מפרשיה,



התקן המשוטים הגדולים בלולאות עשויות מערות.



הכל כראוי, אף מתחו מפרשים מלבינים עליה.



נשקם הביאו להם נערים משרתים בני-חיל,



והמה עלו בספינה, הפליגו בים וירחיקו,   785



וישבו לסעדת הערב מחכים לערב שיבא.


 


אך פנלופה הנבונה שם בעליה בהיכל



שכבה ומאום לא טעמה, לאכל ולשתות ממאנת.



חשבה מחשבה, האם ינצל זה בנה לה התמים,



ואולי יפל מידי החתנים עליזי-הגאוה?    790



כאותו הלביא הנפחד המהרהר, עת רבים בני-אדם



סביב שתו עליו, מתנכלים לצודו בעגול, –



ככה הרהרה היא עד קרבה לה שנתה המתוקה,



גופה הרכינה ותישן, וכל-אבריה חלשו.


  


אפס פלס-אתנה נצנצה בראשה מחשבה.  795



בראה לה דמיון, צל-כוזב, כמראה פני אשה ובצלמה,



תבנית איפתמה, היא בת איקריוס הזקן הנדיב,



אשר נשאה לאבמלוס השוכן בביתו בפרי.



ושלחה אותו להיכל אודיסס האיש האלהי,



אל-פנלופה עצובת-הרוח הבוכה תמרורים,   800



ועמדה מבכיה וצערה, משפך דמעותיה החמות.



חדרה אל-חדרה, נכנסה לארך רצועת הבריח,



עמדה למראשותיה, ותשא אמרתה ותען:


  


"ישנה את, פנלופה, ולבך כה נעצב ונוגה?



אולם האלים החיים חיי עדנים לך אוסרים   805



לבכות ולעורר תאניה, כי בנך הלא ישוב אליך,



יען וביען לא חטא לאלים ההוים-לנצח".


  


ענתה לה פנלופה טובת-השכל ותאמר,



עודה ממתיקה את-שנתה ובשער חלום חזיון לילה:





"למה באת הנה, אחותי, ואת עד-כה ממעטת 810



לבא אלי לבקרני, כי רחוק מאד את תגורי.



ועתה תצויני כי אחדל מלבכות, מעורר תאניה.



נפשי ולבי לשלל לשבר אשר אפפני.



תחלה אבד לי אישי האדיר, ולבו לב-אריה,



עולה בגבורה ואמץ, בין כל-הדנאים מצטין, 815



נודע לשם, ותהלתו מלאה גם הלס גם ארגוס.



עתה הפליג בספינה הגדולה בני שאהבתי,



נער עודנו, לא נשא כל-סבל ודבר לא ידע,



עליו עתה אתאבל אף אגדיל מאבלי על-אישי,



אירא אף אפחד לנפשו, פן-צרה תבואנו ופגע 820



בארץ נכריה ורחוקה, או בים זה רחב-הידים.



וצורריו רבים ומשנאיו, ועליו מזמות יחמסו



להוריד נפשו שאולה, ובטרם עד ארצו הגיע".





השיב אמריו הדמיון, הצל הערפלי ויען:



"חזקי ואל-תערצי, ולבך אל-ימס בקרבך! 85



יש לו מלותו על-דרכו, להיות לו תמיד לעזר,



אשר לה גברים כה רבים מפללים, כי היא כל יכולה, –



פלס-אתנה. רחמיה נכמרו עליך הנוגה,



ואותי שלחתני כיום אליך להגיד לך אלה".


 


ענתה לה פנלופה, האשה הנבונה ותאמר:  830



"אם-באמת את אל, וקול אל בדברו שמעת,



גלי מנת-חלקו של-אותו האמלל וכל-אשר קרהו,



אולי בחיים עודנו ורואה באור שמש כי יהל,



או כבר מת וכבר ירד שאולה למשכנות-הדס?"


  


השיב אמריו הדמיון, הצל הערפלי ויען:   835



"מאומה לא אוכל לך הגיד נכונה על-אודות הגבר,



אם-עוד בחיים חיתו או מת, והפטפוט –מגנה".


  


ככה הביעה, ותחלף ליד סדק המזוזה והבריח



ברוח נושבת במעופה; ותקם משנתה, נעורה



אז בת-איקריוס הנבונה ולבה החביב שמח,  840



כי בחלום חזיון לילה מראה אלהים לה נגלה.


  


אך החתנים מפליגים ועושים בנתיבות המים,



חומסים בלבם מזמות עלי טלמכוס לאבדו.



יש אי באמצע הים זרוע אבנים וסלעים,



באמצע התחום בין אתקה ובין סמוס רבת-הסלעים, 845



שמו אסטריס, ואינו גדול, ונמלים באי לאניות,



נמל מכאן ומכאן, ושם ארבו לו בני-האכיים.


  

שיר חמישי: מערת קליפסו. רפסודת אודיסס.

  


ואאוס קמה מיצועה מאצל טיתונוס הנחמד



ועלתה להביא האור לבני-האלמות והתמותה.



וכל-האלים התאספו לסוד ולעצה, ביניהם



זבס המרעים-במרומים, האדיר והגדול-באלים.



היתה אתנה מספרת להם כל-ענויי אודיסס  5



בלבה לו נעצבת על-שבתו בהיכל הנימפה:


 


"זבס אבינו ויתר האלים ההוים-לנצח!



מלך מתופשי-השרביט לא יוסיף עוד להיות מעתה



חביב ומסביר את-פניו אף שוחר טוב, צדקות בלבו;



אלא אך יעבר חק ולעולם ירשיע בזדונו, 10



יען כי אין זוכר כבר את-אודיסס האלהי



אשר מלך עליהם ויהי כאב רחום לעמו,



והנו שוכב על-אי וסובל תלאות נוראות



בהיכל קליפסו הנימפה, העוצרה בעדו על-כרחו,



אשר לא יוכל ללכת אל-ארץ מולדתו, יען  15



אין לו אניות טעונות-משוטים ואין רעים לארחה



עמו לשלחו על-גבי-הים זה רחב-הידים.



עתה יתנכלו לבנו אשר אהב לקחת את-נפשו,



בשובו לביתו, כי הלך לדרש על-אדות אביהו



לפילוס הקדושה ולעיר לקדימון המלאה הוד-אלים".  20


  


השיב אמריו לה זאוס כונס-העבים ויען:



"בתי, איזה אמרה זרקת מגדר שניך?



שמא לא את מבינתך יעצת את-העצה: והיה



בשוב אודיסס לביתו, יקום מהם את-נקמתו?



נהלי בנו טלמכוס בדעת, כי את יש לאל ידך, 25



למען ישוב בשלום אל-ארץ אבותיו החביבה,



ושבו גם החתנים באניתם ביד ריקה".


  


ככה דבר ויאמר אל-הרמס, אל-בנו אשר אהב:



"הרמס, הלא אתה תמיד היית מלאכי, לך בשר



עתה לנימפה יפת-התלתלים עצתי לא תופר, 30



לאמר: בא מועד לתשובת אודיסס העשוי-לבלי-חת,



איש לא ילוה אליו, לא אלים, לא אדם בן-תמותה,



אך על-רפסדת מרבת-אגדים, ויסבל תלאות.



עשרים יום יעש עד סכריה, האי זה הפורה, עד יבא



ארץ עם-הפיאקים שארי בשר-האלים,    35



והם יכבדוהו בלבם וכאחד האלים יוקירו,



גם יביאוהו בספינה אל-ארץ אבותיו זו אהב;



לו יעניקו נחשת, וזהב ושמלות בשפע,



יותר מכל-אשר היה אודיסס לו רוכש בטרויה,



אלו שב בשלום משם ובידו הבזה, שלל חלקו.  40



גזרה – כך ישוב ויראה את-קרוביו וידידיו, ויגיע



לביתו הבנוי-כמו-רמים, לארץ אבותיו זו אהב".


 


ככה סח, ולא סרב לו ממית-הארגוס, המבשר.



מהר וקשר לרגליו סוליותיו כלילות היפי,



סוליות אמברוסיה וזהב, שתשאוהו במעופו 45



כעל-כנפי רוח על-פני הימים ומרחב-יבשת.



תפש המטה, בו יסגר עיני בני-אדם כרצונו



למתיק את-שנתם ערבה ומקיץ נרדמים וישנים.



מטה הקסמים בידו טס ממית-הארגוס השגיא



עד שהגיע לפיאיריה וירד מאיתר הימה,  50



ויתנופף על-גלים כאותה הצפור השחף



שולה הדגים מנבכי-הים הנוראים, ים שמם,



ומטבל כנפיו צפופות-הנוצות במים, –



ככה נשא הרמיאס על-גלי-הים העצומים.



אך כשהגיע ויבא עד קצוי האי זה הרחוק, 55



עלה מגלי הים המכחיל ועל-פני היבשת



הלך והגיע עד מערה גדולה, בה תשכן הנימפה



יפת-המחלפות, ואותה מצא יושבת במערה.



אש מאד גדולה בוערת על-גב הכירים, וריח


  


ארז יפה-בקעים ותיאון עולה באי למלאתו35
60



בלהט העצים, והיא שם שוררת בקולה הערב,



עושה במטוה של-זהב, עסוקה על-נול האריגה.



סביב למערה לה חרשה מוריקה מרבה-אילנות,



אשור ותרזה וברושים מפיצים את-ריח ניחוחם,



שם תבאנה תקננה צפרים רחבות כנפים,   65



סיעות ינשוף ותחמס ועורבית רחבת-הלשון,



צפור-המים הטרודה בעסקי-הים כל-הימים.



וגפן אדרת מסתבכה על-כתלי המערה הרחבה



עוד אשכלותיה רעננים באבם וכבדי ענבים.



מקורות ארבעה משתפכים ומלאים המים הזכים 70



קרובים אחד לאחד, מתפתלים הנה והנה:



וכרים רכים מסביב מעלפים הסגלה והקסוס



ירקים מוריקים, ואלו הופיע שם אל בן-אלמות,



היה משתאה למראה עיניו ושמח בלבו.



עמד משתאה שם ממית-הארגוס המבשר המהיר. 75



וכאשר שבעה לה נפשו מהביט בכל, מהשתאות,



נכנס במערה הגדולה; ואך ראתה אותו הכירה



אותו מיד בהכנסו קליפסו היפה-באלות,



יען כי בני-האלים מכירים איש אחיו בהפגשם,



ואם-גם ירחיקו לשבת ואיש מרעהו ירחקו,  80



אך את-אודיסס הנדיב אותו לא מצא במערה,



ישב ובכה הלה, וכדרכו יום יום על-המים,



מצער את-נפשו ואת-לבו בבכי ואנחות וצער,



היה מסתכל בים הזועף, ושופך דמעותיו.



ענתה קליפסו האלה-באלות ותשאל את-הרמס, 85



הגש הגישה לו כסא עשוי לתפארה ומבריק:


  


"למה זה תבא, הרמיאס האוחז-בשבט-הזהב?



למה, חביבי נכבדי? ולפנים לא סרת לביתי.



הגד מה תרצה, כי נפשי הלא תשיאני ואעש



אם-אך יש לאל ידי, ואם-אפשר לעשות הדבר. 90



אולם קרב אלי תחלה, ואוכל להגיש לך לחם".


  


ככה הביעה האלה, ותגש עדיו השלחן



מלא אמברוסיה, ותמזג הנקטר המאדים בספל,



ואכל ושתה לצמאו ממית-הארגוס, המבשר.



אפס לאחר שאכל וסעד את-לבו בלחם,   95



השיב אמריו הרמיאס ויען, וידבר את-דבריו:


  


"אלה, הלא תשאליני, אותי האל, למה באתי?



דבר ממך לא אכסה, כי על-כן צויתי לדבר:



זאוס הוא פקד עלי לרדת הנה בעל-כרחי.



מי זה יעשה ברצונו הדרך הרחוקה במי מלח, 100



מים שאין להם סוף, ואין ערים קרובות ואין אדם



זובחי זבחים לאלים וקרבנות-המאה הנעלים?



אולם אין אל בין האלים, שיוכל ויעבר על-מצות



זאוס בן-קרונוס האוחז-באיגיס ולבטלה בבטול.



והנה הוא אומר, פה שוהה הגבר האמלל-באדם, 105



אחד מאלה שהיו נלחמים על-קרית פריאמוס



תשע שנים ויסירוה מעיר בעשירית, ושבו



ביתה, אך חטאו חטאה לפלס-אתנה בשובם.



והיא בם שלחה הרוח הרעה וגלים אדירים.



יתר רעיו-עמיתיו הטובים אבדו כלהם,  110



והוא, נשאתהו הרוח, והנה גרפוהו הגלים,



עתה יפקד עליך לשלחו לביתו מהרה,



יען לא נגזרה עליו כי יאבד פה הרחק מידידיו.



גזרה היא וישב ויראה את-קרוביו וידידיו, ויגיע



לביתו הבנוי-כמו-רמים ולארץ אבותיו זו אהב". 115


 


ככה סח, ותבהל קליפסו היפה-באלות,



נשאה אמרתה ותען ותדבר את-אמרות הכנף:


  


"אכזר לבכם, האלים, ואין עין רעה כעינכם



לאסר אסר על-אלות לדבק בגבר בן-תמותה



בגלוי, באיש אשר תבחר להיות לבעל לה תאהב. 120



ככה עת נהגה אאוס, לה-אצבעות-ורדות, את-אוריון



רעה בה עינכם, האלים החיים אך חיי עדנים,



עד שאבדתו באורטיגיה ארטמיס האלה הצנועה



בעלת-כסא-הפז, השיגתו בחציה הרכים;



ככה עת היתה דמטר יפת-המחלפות ליסיון,  125



נפשה כי דבקה בזה להיות לו ולרוות דודים



בשלף שנחרש בשלישית, ולא נסתר הדבר מעיני



זאוס, וחש ויכהו, כי רב בו ברקים מבריקים.



ככה צרה בי עינכם האלים, בדבקי בבן-אנוש,



אשר מלטתי נפשו עת לפת את-קרקע הספינה, 130



לבדו, כי נפץ לו זבס ספינתו המהירה באמצע



ים העכור, כי ירה בו להבות ברקיו להמו.



יתר רעיו-עמיתיו הטובים אבדו כלהם,



והוא, נשאתהו הרוח, והנה גרפוהו הגלים.



בסבר פנים קבלתיו, דאגתי לו אף הבטחתיהו 135



לתת-לו האלמות ולא יזקן לעד כל-הימים.



אבל אין אל בין האלים, שיוכל ויעבר על-מצות



זאוס בן-קרונוס האוחז-באיגיס ולבטלה בבטול.



יסע, אם-אמנם לזה יעוררו הלה ויצונו,



על-פני אותו ים שמם. לא אתן לו בני-לויה,  140



יען כי אין לי אניות טעונות-משוטים ואין רעים



לארח עמם לחברה על-גבי-הים האדירים.



עצה אמונה לו איעץ, ומאום לא אכסה ממנו,



למען יגיע בשלום אל-ארץ אבותיו זו אהב".


  


ענה לה ממית-הארגוס, המבשר המהיר, ויאמר: 145



"עתה, חושי שלחיהו, וחמתו של-זאוס תיראי,



למען לא יטר לך איבה ולא יחר בך אפו הקשה".


  


ככה הביע לה ממית-הארגוס החסין וילך.



הלכה הנימפה הגבירה ותמצא לאודיסס הנדיב,



הלכה, כי שמעה את-מצות פי זבס והבשורה לה שלח. 150



מצאה אותו והוא יושב על-גבי החוף, ולא חרבו



עיניו מדמעה וחייו המתוקים כך חולפים ועוברים,



ממרר ומתגעגע לתשובה, כבר מאס בנימפה.



אולם לילה לילה שכב על-ידה בעל-כרחו



שם במערתה הגדולה, ולא היה רצונו כרצונה. 155



אפס ביום היה יושב על-גב האבנים והחולות,



היה מצער את-נפשו בדמעות, אנחות ויללות,



מביט, מתבונן בים הזועף ושופך דמעותיו.



קרבה אליו היפה-באלות ותען ותאמר:


  


"חדלה, האמלל, אל-תאבל פה, ואל-תכלה ימיך, 160



בחפץ לבבי עתה הביתה אני אשלחך.



כרת לך קורות ארכות וישרות בנחשת – ואגדן,



בנה רפסדת נרחבה ומעקה צפוף לצדיה



לה מלמעלה, למען תשאך בים הערפלי.



הנני נותנה לך לחם ומים, ויין זה מאדים  165



ישמח לב אנוש אשימה עליה ורעב לא תדע.



הלבש אלבישך בגדים ורוח לך רצויה אזבדך



למען תגיע בשלום לארץ מולדתך אהבת,



אם-אך טוב בעיני האלים היושבים במרחבי שמים,



והמה חזקים ממני לגזר אמר ולקים.     170


 


ככה אמרה, ונבהל אודיסס האיש רב-התלאות,



נשא את-קולו אליה וידבר את-אמרות הכנף:


  


"ודאי, אחרת יזמת, האלה, אך לא דבר תשובתי,



כי תיעציני לעברה על-גבי רפסדת על-תהמות-



ים נוראים ועזים; גם ספינות חזקות ומהירות  175



לא תעברוהו, ואם-זבדון אלים הרוח הרצויה.



אפס על-הרפסדת למרת רוחך לא אעל,



עד אם-נשבעת השבועה, שבועת האלה החמורה,



אשר לא תחרשי רעה אחרת עלי ולא תזמי".


  


ככה דבר, ותחיך קליפסו היפה-באלות,   180



לטפה אותו בנעימות, ותשא אמרתה ותאמר:


 


"אכן ערום הנך ולבבך לא ערם משכל,



יען נועצת בלבך בטרם תשיב לי מלים.


  


עדים לי ארץ ומרחב שמים עליה ממעל,36



מימי נהר סטיכס באפיקיו היורדים במורד, שזו היא 185



שבועה חמורה ונוראה בשבועות האלים הנצחים,



כי לא חרשתי עליך כל-רעה אחרת וזמתי.



אותה יעצתי לך, כאשר הייתי מיעצת



לעצמי אנכי, אלו הייתי במצוק כמוך.



צדקות אהבתי גם אני, גם לבי לב-ברזל איננו, 190



אשר בחבי, כי רחמים רבים גם בו יהמיון".


  


ככה הביעה, ותחש היפה-באלות פעמיה,



והלך גם הוא אחריה ובעקבות האלה גם צעד.



עד שהגיעו האלה והגבר למערה הגדולה



ושמה ישב על-כסא, מעליו אך זה קם הרמיאס. 195



באה הנימפה והגישה לפניו כל-מיני מאכלים,



מאכל ומשתה מכל-אשר יאכלו בני-אדם בני-תמותה.



אולם היא ישבה לנכח אודיסס האיש האלהי



ונערותיה השפחות הגישו לה נקטר ואמברוסיה.



המה נשאו ידיהם לצדה הזאת הערוכה.    200



וכאשר אכלו ושתו, ותאות רעבונם נמלאה,



פתחה קליפסו הנימפה היפה-באלות, ותען:


  


"בנו של-לארטס, זרע-זאוס, אודיסס האיש רב-המזמות,



כל-כך אתה משתוקק למהר ולשוב לביתך



ואל-מולדתך אהבת, היה שלום וצלחה דרכך! 205



ואלו היית משער בנפשך כמה תלאות



תשא ותסבל עד שתבא אל-ארץ האבות אהבת,



ודאי נשארת פה להיות בבית הזה עמדי,



בן-אלמות, ואם-גם נכספה נפשך לראות



אשתך אשר עליה תתגעגע הלא כל-הימים, 210



יען אינני מדמה להיות נופלת ממנה



גם בקומתי גם במראי, וביען לא נתן לנשים



בנות-החלוף להדמות בתארן לבנות-האלמות".


  


השיב אמריו ויען אודיסס האיש רב-המזמות:



"אל-נא באפך, האלה הגבירה, הן נפשי יודעת,  215



אשר לא תדמה לך כלל פנלופה הנבונה בקומתה,



גם בתארה היא גרועה ממך מהדמות אליך,



יען כי היא מבנות-תמותה, ואת בת-אלמות ללא זקנה;



אפס משתוקק אני ורוצה מאד כל-הימים



לשוב לביתי ולארצי ולראות את-מועד תשובתי, 229



ואם-יחתני שוב אחד האלים בים זה העכור,



אשא, כי לבי בחבי הן עשוי להיות רב-סובל,



יען כבר הרבה סבלתי והרבה נשאתי בחיי



ברחבי הים ובקרב; ונוספו גם אלה לאלה".


  


ככה סח, והשמש שקע ותפרץ עלטה.   225



נכנסו לעמקי המערה הגדולה ושמה התעלסו



שניהם אז באהבים, וקרובים איש אל-רעהו.


  


ואאוס ילידת-הבקר, ורדת-האצבעות, אך תופע,



חש אודיסס ולבש כתנת ואדרת לבשרו;



שתה על-עצמה הנימפה שמלה מכסיפה וגדולה, 230



רכה וכלילת החן, ותאזר גזרתה מחגרת



זהב יפה מאד, ותשם לראשה הצעיף.



אחר התחילה דואגת לתשובת אודיסס הנדיב.



קרדם אדירים לו נתנה ומתאים מאד לכפותיו,


  


עשוי נחשת, מלטש פיפיות, ויד לו בתוך37
235



כלילת יפי, עשויה עץ זית, מיטיבה בתנופה.



אחר נתנה מקצועה משפה יפה, נהגתו



לקצוי האי שם התנוססו עצים אדירי-הקומה,



תרזות, אשורים, ארנים בוקעים שמים בראשם,



זקנים ויבשים מכבר, הטובים לעבור בימים. 240



אך כהראותה לו מקום התנוסס העצים הגבוהים,



הלכה קליפסו היפה למשכנה, וקורות עץ קצץ



לו אודיסס, והיתה מלאכתו נעשית במהרה.



עשרים קורות ביחד לו כרת בקרדם הנחשת,



אחר הקציען יפה, הישירן בקו ומשקלת,  245



באה קליפסו היפה-באלות הביאה מקדח,



נקבן כלהן, כל-אחת, התאים קורה לקורה,



אגדן ביתדות לרפסדת וקשרן בסינים מחברים.



והכין אודיסס רפסדת רחבת-ידים כרחבת



קרקע אנית-המשא הגדולה שבונה בתבונה 250



חרש העצים האמן הבקי בבנין אניות.



עשה מעקה סביב, דבק לצלעות התכופות,



וכסה בקרשים אדירים, ויכל את-הספון ממעל.



עשה התרן וקבע המוט העובר באלכסון,



הגה לו עשה, מרדיה, לנחותה בדרך במים. 255



עשה גפת זמרות ונצרים עבתים מסביב



להיות למחסה מגלים, ויטען עליה זבורית.



באה קליפסו היפה-באלות ותביא בד-מפרש



לעשות נס ומפרשים, ויעשם יפה גם אותם.



הכין את-חבלי התרנים היפים, אף חבל לא נעדר, 260



עשה מנופים והעתיק הדברה בים האלהי.


 


מלאו ימים ארבעה ויכל את-מלאכתו שעשה,



ובחמישי שלחתו קליפסו האלה מאיה.



למשעי רחצתו ושמלות מפיצות ניחח יעטתו.



וחמת הביאה האלה מלאה היין הכהה,    265



ועוד חמת אחת גדולה מלאתי מים, ואמתחת



צדה לדרך ותוסף עליה ממתקים ערבים.



ורוח חרישית ונוחה זבדתו לנחותו במישרים.



שמח אודיסס לרוח הרצויה ויפרש המפרש,



ישב על-יד המרדיה וינהג בדברה בתבונה   270



ודעת נבונים, ולא ידעו שמורותיו גם שנה גם תנומה.



הביט, התבונן בכימה, בבואוטס המפגר לרדת,



במזל העיש, הוא ארקטוס, הקרוי בעם “העגלה”,



היא הסובבת על-מקומה נבטת בכסיל, והיא לבדה



אינה טובלת לעולם במשברי ים-האוקינוס.    275



וככה למדתו קליפסו היפה-באלות להיותו



עושה את-דרכו בימים ואותו המזל לשמאלו.



שבעה עשר יום מלאו להיותו בים, עושה-דרכו;



אולם בשמנה העשר לו נגלו ההרים המצלים



בארץ עם-הפיאקים, והיא היא דרכו הקרובה, 280



נראתה לו האדמה כמגן בים הערפלי.


  


והנה מרגיז-הארץ בא שב לו מכנף האיתיופים



וממרחקים, מהרי עם-השולימים ראהו,



הכיר בו בעברו בים, ותבער חמתו בלבו,



נוע הניע בראשו ויען, מדבר אל-נפשו:  285


  


"אוי לי, אחרת יעצו בסוד האלים על-אדות



אותו אודיסס, בהיותי אנכי במחוז האיתיופים.



הנה הוא קרב אל-כנף הפיאקים, כי שם עליו נגזר



אשר ימלט מרשת מצוקותיו הגדולות סבוהו.



אך, מדמני, עוד הרבה תלאות ורעות ארונו".   290


  


מלל ויכנס עננים, הרגיז הים וירתיחו



באחזו בשלש קלשונו, ויאסף כל-סופה וסער



ורוחות מכל-כנפי ארץ ויאפל בעבים וענן



ארץ ושמים מסביב, ולילה ירד ממרומים.



סערו קדם ותימן, ורוח מערבית התחוללה,  295



וצפון אתא מאיתר, ויגוללו משברי איתן.



רפו ברכי אודיסס ויפל בו לבו החביב,



מרה נאנח ויאמר, מדבר אל-נפשו הנדיבה:


  


"אוי לי, האמלל בארץ! ועתה מה יהיה בסופי?



חושש אנכי, כי אכן כנים כל-דברי האלה,  300



אשר הגידה, כי נכונות לי הרבה תלאות בימים



טרם אגיע עד ארצי – והנה דבריה כבר באו.



הנה העטה זאוס מרחבי שמים עננים,



נער הים וירעישו, סופות וסערות התפרצו,



רוחות מכל-כנפי ארץ, אך עתה אבדתי אבדתי.  305



בני הדנאים אשריהם פי שלשה וארבעה כי נפלו



בארץ טרויים הרחבה, עת באו לעזרת בן-אטרס!



אכן מה טוב לי לו מתי ואבדתי ברע גזרתי



יום בו נלחמתי ברבים על-גוית בן-פלס שנפל,



טרויים התנפלו עלי בחניתות הנחשת השנונה,  310



והיתה קבורתי בכבוד והללו שמי האכיים.



עתה אמותה באי-כבוד ואבדתי אבדן-יגונים".


  


ככה מלל, וירום משבר אדירים ממעל,



סוער באון ואימות, הסתובבה באון הרפסדת,



טלטלו טלטלה למרחק מעל הדברה ונשמט  315



הגה דברתו מכפיו, ותרנה נשבר באמצע



בכח הסופה והסער, בהתרוצצם אלה באלה.



רחק המפרש הימה, ועמו מוט האלכסון.



הרבה ושהה מתחת, ולא היה בו כח ולא יכל



לעלות מעלה, כי גברו משברי הים האדירים,  320



כבדו עליו הבגדים שהלבישתו קליפסו.



אך לאחרונה צף ועלה, וירוקק מפיו את-המים,



מים מרים ומפכים מעל גבי ראשו בשפע;



אך את-דברתו לא שכח, ואם-היה במצר ובמצוק,



נחפז אחריה לתפשה בגלים הרבים ויעל,  325



ישב באמצע הדברה למען ימלט ממות.



והיו הגלים זורקים הדברה הנה והנה.



כאותה רוח צפונית הנושאת בחרף החוחים



דרך השדות, והמה איש אל-רעהו דבקו, –



ככה נשאוה הרוחות, מטלטלות הנה והנה;  330



יש אשר תימן מסרה לצפון לזרקה ולקלעה,



ויש אשר זרקה הים לתתה למדחפות לקדים.


 


ראתה אותו בת-קדמוס, היא אינו יפת-הרגלים,



היא לבקתיה, ולפנים גם היא מדברת לשון אדם,



עתה בתהמות הים נכבדה כאחת האלות,   335



המו מעיה לאודיסס, כי היה בצרה מאד גדולה,



עלתה במעופה כטבלן, מתהמות הים התרוממה,



ישבה על-גב הרפסדת מרבת-הדבקים ותען:





"למה, האמלל, שנאך פוסידון מרגיז-הארץ?



אנף בך וגם המיט עליך שאה ומשואה.  340



אולם אבדך לא יוכל, ואם-ירבה כהנה וכהנה.



קומה עשה, כי פניך נראים כפני איש תבונות,



הסר ממך את-הבגדים, הניחה לרוחות וישאו



אותה רפסדת, ושלח את-ידיך וחתרת אל-ארץ



עם-הפיאקים, כי גזרה היא, ושם תמלט נפשך. 345



קח את-הצעיף הלז העשוי אמברוסיה, אזרנו



תחת החזה ואל-תחת מצרה ואיד וכליון.



אך כשתגיע ותגע בכפיך בפני החרבה,



חיש תסירנו ותשליך במצולת הים זה הכהה,



הרחק מעל היבשה ואל-תהין להביט אחריך". 350


  


ככה אמרה האלה הנאה ותתן הצעיף.



מהרה וטבלה בים זה רב-המשברים ותשקע



כאותו הטבלן במים, ותתכס בגלים השחרים.



הרהר בלבו אודיסס האיש רב-התלאות הנדיב,



מרה נאנח ואמר, מדבר אל-נפשו הנדיבה:  355


  


"אוי לי פן-יחמס מזמות עלי מן-האלים האחד,



אשר כיום ישיאני לרדת מעל הרפסדת.



אפס לו לא אשמע, כי עיני ולא זר הלא ראו



כי רחוקה הארץ, אשר למפלט לי אמר.



אפס אך זאת אני עושה, כי אותה ראיתי לטוב לי: 360



עד שהסינים בדברה מאגדים עוד קורה לקורה,



פה אני נשאר ואשא ואסבל תלאה והוה.



אך כשירע גל איתן ומשבר יפוצץ דברתי,



אשחה, באין לי עצה אחרת טובה ממנה."


  


עודו מהרהר בלבבו ונועץ בכליותיו, והנה 365



הקים עליו פוסידון מרגיז-הארץ גל איתן,



אים, נשער, מתקמר, ויפילהו על-ראשו.



משל לרוח נושבת בערמת מוץ ונשבת,



פתאם והמה מתנדפים, כי הנה והנה נפוצו,



ככה התפרדו גם קורות הדברה הגדולות, ויעל 370



אודיסס על-האחת וירכב כעל סוס עליה.



הסיר מעליו הבגדים שנתנה קליפסו הנימפה,



קשר מתחת לחזו הצעיף לו נתנה האלה,



קפץ במים וראשו למטה, ויפרש כפותיו,



אומר לשחות, וראה זאת מרגיז-הארץ המושל, 375



אחריו ראשו הניע, מדבר אל-נפשו, ויאמר:


  


"ככה תעה על-הגלים לאחר תלאות אין ספורות



עד אשר תשוב ותפגש אדם מזרעו של-זאוס.



אך מדמני, כי נפשך לא תאמר לתלאות: מעט לי".


  


ככה הביע, וידפק את-סוסיו יפהפי-הרעמה  380



עד שהגיע לאיגי, כי שמה משכנו הנאה.





אולם אחרת יזמה אתנה בת-זאוס, יעצה.



גדרה בכחה בעד הרוחות את-דרכן בימים,



צותה עליהן על-כלן ושבתו ונמו את-שנתן,



בלתי אם-לרוח צפונית הסוער, כי יפרץ בגלים 385



עד שיפגש אודיסס הנדיב עם-עם-הפיאקים



חובבי-המשוטים וינצל ממות ומר הכליון.


  


שנים לילות ושנים ימים כה נשא על-גלים



נסער בים, וכבר הרגיש כמה פעמים באבדנו;



אך כשהופיע עם-אאוס יפת-המחלפות יום שלישי  390



עמדה הרוח מנשב, הרגיע הים ממשבריו,



היתה דומיה, וראה, כי קרובה אליו החרבה



מדי יתבונן בה היטב בהרומו על-משבר אדירים.



כאותם הילדים השמחים אל-גיל להבראת אביהם,



אשר נשא ענויים אימים במחלה תקפתו,      395



תשש כחו, כי דימון נורא מאד פגעהו,



אך לשמחתם גאלוהו האלים מעצר הרעה, –



ככה שש אודיסס על-מראה הארץ והיער,



שקד בשחותו לפסע ברגליו על-פני החרבה.



אולם בהיותו עוד רחוק, כדי שמוע קול קורא מרחוק,  400



קלטה אזנו קול נהם הים בהתנפצו בין סלעים,



יען הרעימו משברים איתנים על-יד החרבה



בשאון ומפץ אימים ומכסים בקצף מלוח.



נמל לא היה ומחסה לספינות ואפס כל-מבוא,



בלתי אם-סלעי המגור, אך כפים מבליטים וצורים,  405



כשלו ברכי אודיסס ויפל לבבו החביב,



נאנח מרה ויען, מדבר אל-נפשו הנדיבה:


  


"אוי לי, למה נתנני זאוס ואראה פני ארץ,



כי לא קויתי לעבר בשלום את-פני תהום המים,



והנה אין לראות כל-מוצא מגלי הים האפרים.  410



שני הצור מבחוץ, וסביב משברים יריבו



בדכים הנורא, וסלעים ירימו את-נדם החלק.



ועמק עמק הים, ואין מקום עליו תתבצר



רגל העולה בחוף ונמלט מהוה וכליון.



אם-אך לא יתפשני משבר גדול בעלותי, 415



השלך ונפץ אל-סלע, והיה לשוא כל-עמלי.



אפס אם-אשחה לארך הארץ, למען שם אמצא



חופי ים יורדים במורד, או מבואות מבטחים בם אעל,



ירא יראתי פן-תבא רוח סערה וטלטלתני



שוב אל-הים רב-הדגה, ואנכי ארידה באנחתי; 420



ואולי ישסה בי דימון תנין אדירים ממצולה,



אחד מרבים גדלתו בים אמפיטריטה הנאה,



יען ידעתי כי יאנף בי מרגיז-הארץ המהלל".


 


היה אודיסס מהרהר בלבו, נועץ בכליותיו,



וגל אחד אדיר טלטלהו אל-אדמת החוף רב-הצוקים.  425



היה קורע את-עורו ומפרך עצמותיו, אלמלא



נטעה בלבו אתנה בהירת-העין העצה



לתפש בשתים כפותיו את-אחד הצורים הבולטים,



ואחז בו נאנח מרה עד חלף ויעבר המשבר.



ככה נצל הפעם; וישב הגל ויכסהו,    430



תפשו ויטלטלהו שנית והרחק הימה.



כאותו פוליפוס, שנעקר מיצועו בו הודק בכח



ודבקו בכפיו הקטנות שברורי אבנים מרבים, –



ככה דבק גם עור אודיסס אל-צוקי הסלע,



נקרע מידיו החזקות, ומשבר אדירים כסהו.   435



והיה אז אובד האמלל גם למרות הגזרה, אלמלא



נטעה בלבו אתנה בהירת-העין התבונה



בגיחו מתוך אותו משבר החותר אל-פני היבשה.



שחה באלכסון, מסתכל בארץ, אולי שם יראה



חופים היורדים במורד, או מבאות מבטחים בם יעל,  440



והנה תוצאות הנהר השוטף בנעימות לפניו



ראה בשוטו, ונראה לו יפה ונוח מרבים,



ריק מכל-סלע, ומחסה מרוח ומפלט מסער.



הכיר האל-הזרם ויפלל אליו בלבבו:


  


"שמעה בקולי, המושל, היה אשר תהיה, לך אערג. 445



נמלט אני מגערותיו של-פוסידון המושל.



גם לאלים בני-האלמות קדושים בני-אדם,



אשר יבואו בנודם בתפלה, כמוני אנכי.



באתי בתפלה אל-זרמך, כורע, כי רבות צרותי,



אנא, רחמני, המושל, ואתפאר כי בך אחסיה". 450


 


סח, ויהס הלז את-הנהר, ויעצר בגלים,



ועשה דומיה מלפניו ויפלט את-נפשו ממות



בתוצאות הנהר, ואודיסס כורע על-ברכיו ויפרש



כפיו החזקות, כי לבו חלש משוטו במים.



צבה בשרו והוא מקיא המים מפיו ומנחיריו  455



הרבה מאד, והוא שכב ורוח אין בו, קולו נחבא,



כל-עוד נשמתו בקרבו, עיפות נוראה תקפתו.



אך כשהתחיל שוב לנשם, ונפשו כי שבה אל-קרבו,



הסיר מעליו הצעיף לו נתנה האלה הנאה,



שמו בשטף-הנהר השופך הימה אפיקיו,   460



וגלים אדירים גרפוהו מיד הימה, שם אינו



חשה צדתו בכפיה. וילך מעם חוף הנחל,



שח אל-תחת הקנים וישק את-פני האדמה,



נאנח מרה ויען, מדבר אל-נפשו הנדיבה:


  


"אוי לי, מה אשא ואסבל, מה יהיה בסופי? אם-אמר  465



אשהה בליל העברות על-חופי הנחל השוטף,



ולקחו את-נפשי הכפור המשחית וטללי הצנה,



בשל העיפות הגדולה שעברה על-נפשי, וביען



רוח קרה נושבת מאצל היאור טרם שמש.



אולם אם-אעל בגבעה, אכנס ביער המצל   470



לישון את-שנתי בעביו בהרפות ממני הצנה,



גם עיפותי זו, ותקפתני התנומה המתוקה,



אירא פן-אהיה לשלל וטרף לחיתו היער".


  


ככה הרהר בלבו, ומצא לטוב לו העצה.



הלך ונכנס ליער, ומצא והוא קרוב למים,   475



עומד על-רמה נשאה, ויזחל אל-תחת שני שיחים


  


עולים בגזע האחד: הזית עץ-פרי והפראי.38



ורוח ורטיבות בכנפיו לא נשב בהמה מעולם,



והליוס, השמש המבריק, לא ירה בם קרניו, ומטר



סוחף לא נחת בם למטיר על-ראשם ועל-שרשם, כי רבו  480



מאד שריגיהם, סבכו; ושמה נחבא אודיסס.



נכנס ובידיו החביבות צבר יצוע מרוח



מן-השלכת שמצא, כי רבו העלים הנושרים,



עד כדי להיות למחסה לשנים אנשים ושלשה



בעונת הסתו, ואם-גם תגבר הקרה ותוסיף ותעצם. 485



ראם וישש עליהם אודיסס האיש רב-התלאות,



שכב בתוך הערמה וישפך על-גבו העלים.



כאותו האוד, אשר הצפין האדם באפר השחור



הרחק בשדה בקצה והרחק מגבולות של-זרים,



לשמר על-זרע האש שלא להביאה ממרחק, –  490



ככה נחבא אודיסס בעלים בתוכם, ואתנה



שפכה על-עיניו השנה למען ינוח קל מהר



מן-היגיעה הגדולה, על-שמורות עיניו האפילה.


  

שיר ששי: אודיסס בא אל הפיאקים

  


ככה נם שם את-שנתו אודיסס האיש רב-התלאות



נלאה מעמל ושנה; ופלס-אתנה בת-זאוס



באה, הגיעה אל-אדמת עם-הפיאקים ולעירם.



והמה גרו לפנים בהפריה רבת הכרים,



קרובים אל-עם-הקיקלופים, אל-אנשי העתק והזדון 5



אשר עשקום, כי היו עולים על-אלה בכח.



הוציא אותם משם נבסיתואוס האיש-האלהי



לגור בסכריה והרחק מאדם מלמדי-חרשת.



חומה בנה מסביב לעירם ויסד בתיהם,



הקים היכלות לאלים ויחלק ביניהם השדות, 10



אולם כבר קדמו המות וירד שאולה אל-הדס,



מלכם אזי אלקינואוס, הדומה-בחכמתו-לאלים.



ירדה האלה אתנה כחלת-העין לארמונו,



זוממה תשובת אודיסס הגבר הנדיב לביתו.



נכנסה לחדר המפאר אשר לבתו, בו תישן 15



כלילת היפי, הדומה-לאלות בקומה ובתאר –



היא נבסיקיה הנערה, בת-אלקינואוס הנדיב.



שתים אמהות, שחוננון חן הכריטות, ישנות



אצל המזוזות מכאן ומכאן לדלתות הנוצצות.



נכנסה כרוח נושבת, קרבה עד מטת הנערה,  20



עמדה למראשותיה ותשא אמרתה ותען –



תארה כתאר בת-דימס המצין-בין-יורדי-הימים.



היתה הנערה בת-גילה ונפשה מאד נקשרה בנפשה,



דמתה אליה אתנה כחלת-העין ותאמר:


  


"נבסיקיה, האמנם רפת-ידים את לאמך?  25



הנה בגדיך החמודים מנחים והמה מלכלכים;



קרבו ימי נשואיך, ואת זקוקה לשמלות הנאות


  


ללבש לבשרך שלך ובשביל שושביניך יובילוך,39



כי בזה תנחלי שם לך ותהלה בפי כל-הבריות,



ישיש עליך גם אביך גם אמך הורתך הגבירה.  30



הבה נרדה לכבס הבגדים עם-שחר יופיע.



גם אני אלוה אליך להיות לך לעזרה, למען



תכלי מהר המלאכה, כי לא תרבי היות בבתוליך.



רבים המבקשים לקחתך לאשה, והמה אצילי



עם-הפיאקים, כי את גם את הן מזרע אצילים.  35



קומי ועוררי בבקר את-אביך הגבר המהלל,



בקשי את-פניו ויתן לך פרדים ועגלה להוביל


  


שמלות, חגורות ושמיכות מבריקות, בגדיך וגם אותך –40



וזאת לך נאה ויאה ביותר מלכתך ברגל,



והרחק מאד מן-העיר גם ברכות הכביסה והמים". 40


  


ככה דברה אתנה כחלת-העין, ותעל



אל-האולימפוס ששם, כפי שמספרים בני-אדם,



משכן האלים, זבול-עד אין רוחות וחזיזים, ואין מטר



לרטיב הכתלים, ואין שלג לכסות עליהם, אך איתר



נמתח, ואין עב ואין ענן, אך אורות צחצחות נשפכים. 45



שם האלים הברוכים מבלים ימיהם בנעימים,



שמה רחקה אתנה, כי יעצה עצה לנערה.


  


ואאוס, היושבה על-כסאה המפאר, הופיעה ותער



את-נבסיקיה הלבושה-מחלצות, משתאה לחלומה.



והלכה בהיכל אביה לספר להוריה חלומה,    50



גם לאביה גם לאמה היקרים; שם פנימה מצאתם.



ישבה על-יד הכירים וסביב לה כל-אמהותיה,



שזרה החוטים הדקים כעין ארגמן-ים; פגשתו



בשער ההיכל, כי הלך משם אל-הנשיאים הנדיבים,



אל-המועצה, כי שמה קראוהו נדיבי פיאקה.   55



נגשה אליו ותקרב, ותאמר לאביה החביב:


  


"אבא יקירי, וכלום לא תצוה לרתם לי עגלה



רמה הדורת-אופנים, להוביל את-בגדי החמודים



לכבס במימי הנחל, כי רבים עמדי וצואים.



ויאה, בלכתך למושב הטובים-בעם להועץ  60



עצות, שיהיו בגדיך לבשרך גם אתה נקיים.



והנה בהיכל שלך חמשת בניך היקרים,



שנים נשואים, והשלשה עודם בחורים באבם.



והמה תמיד תשוקתם, כי יהיו בגדיהם נקיים



בלכתם למחולות מחנים; ועלי הלא לדאג לכל-אלה". 65


  


ככה הגידה. כי בושה לדבר לאביה על-אדות



יום חתנתה לו ערגה; אך הוא הבין לרעה ויאמר:





"ילדה, אינני מונע דבר ממך, גם הפרדים.



לכי לך, עבדי יכינו בשבילך עגלה גבוהה



יפת-אופנים, ושמו עליה התבה ממעל". 70


  


ככה אמר, ויצו לעבדיו, והם שמעו בקולו.



ערכו בחצר בחוץ העגלה יפת-האופנים,



נהגו חיש את-הפרדים אל-תחת העל לעגלה.



ירדה הנערה, הביאה הבגדים הצחים מחדרה



ותעמיסם עלי העגלה הבנויה-לתפארה.   75



ואמה הביאה מכלת סועדת-לבבות בטנא,



צדה ומיני ממתקים, ויין בחמת לה מזגה,



חמת עשויה עור-עזים, ותעל הבת בעגלה.



נתנה גם שמן הזית בבקבוק של-זהב, למען



תסוך את-בשרה גם היא וכל-שפחותיה הנשים 80



נטלה בידה השוט ומושכות-הפרדים הצחות,



דפקה הפרדים בשוט, והמה התחילו בקול שעטה.



חשו, לא נחו ונושאים גם אותה גם כל-שמלותיה.



לבדה לא יצאה, כי עמה הנשים השפחות הלכו.


  


וכשהגיעו עד זרם הנחל השוטף ביפיו,    85



שם גם הברכות הכבדות במים, והיו המים



הולכים ושוטפים לא פוסקים לנקות הבגדים הצואים,



שם התירו הפרדים מתחת העל, אף הריצום



הלאה אל-דשאי האחו על-יד מי-הנחל הזורמים



לרעות בדשאים המתוקים כדבש. ומעל העגלה 90



חשו הסירו השמלות לתתן במים הכהים,



רמסון ברגליהן בשוחות, מתחרות אשה ברעותה.



אך ככלותן לכבס ולנקות כל-כתם וכתם,



פרשון על-חופי הים, כל-שמלה ושמלה במקום



אשר שם מכים הגלים לשפשף חלקי אבנים.  95



רחצו את-בשרן במים, וסכו בשמן המבריק,



סעדו לבן בלחם על-חופי הנהר, מחכות



עד שתיבשנה השמלות הפרושות בלהט השמש.



וכאשר שבעה גם היא וכל-אמהותיה הצדה,



שחקו יחדו בכדור, הסירו הצעיפים מראשן. 100



פתחה בשחוק נבסיקיה הנעלה לבנת-הזרועות.



דומה לארטמיס השמחה-אל-חצים, הגולשה מהרים,



הררי טיגטוס הרמים או שיא ארימנתוס, כי תגיל



בצודה חזירי-היער, ועפרי הצבאים הקלים,



ואתה כל-נימפות-השדה, בנות זאוס האוחז-באיגיס, 105



יחד תשתעשענה לשמחת לב לטו הורתה,



ועולה היא על-כלנה וגבוהה מראשה ומעלה,



נקל להכיר באלה, ואם-גם מאד יפו כלהן, –



ככה הצטינה הנערה הבתולה בין כל-אמהותיה.


  


אולם כאמרן בלבן כבר לשוב הביתה העירה, 110



אסרו הפרדים לעגלה וכפלו השמלות הנאות,



יזמה אחרת האלה אתנה כחלת-העין



אשר יתעורר אודיסס וראה הנערה היפה,



והיא תובילנו העירה אל-הפיאקים הנדיבים.



זרקה הגבירה כדורה באחת השפחות, החטיאה 115



את-המטרה, כי נפל בזרם הנהר, במצולה.



וקראו כלהן קול גדול, וייקץ אודיסס הנדיב.



ישב והרהר בלבו ונועץ בנפשו וכליותיו:


 


"אוי לי! לארצם של-איזה בני אנוש בני-תמותה הגעתי?



שמא עם אכזר-הלב, גוי פרא וצדק לא ידע?  120



ואולי עם מכניס-אורח, יראי-האלים, חסידים?



הנה מצלצל באזני כקול של-נערות, קול נשים,



קולות הנימפות הגרות על-ראשי ההרים הרמים,



שכנות באחו על-נחל ובעינות הנהרים בזרם.



ואולי קרבתי עד נאות בני-אדם מדברים לשון-אדם? 125



הבה אנסה בעצמי ואבא עד חקרו ואראה".


  


ככה דבר אודיסס ויצא מסבכו-מחבואו,



פרס בידו הקשה משלחות השיח סרעפה,



מרבת-עלים, לכסות בה ערות בשרו הערם.



ויצא כאריה ההרים בוטח בכחו ואונו, 130



צועד בסופה וזרם ועיניו מתלקחות נוראות,



בוערות, לנפל בבקרים או לפרץ בעדרות הצנה,



לארב לאילות היער, כי בטנו הרעבה לו תציק



לנסות גם לבני-צאן, לרחלים בגדרות-מבטחים, –



ככה התכונן אודיסס לגשת אל-קהל העלמות 135



יפות-המחלפות, ואם-עירם; כי אכף עליו המצוק.



נראה מאד נורא לנערות, כי רפש הים מכסהו;



חשו, התפזרו בפחד הנה והנה בחופים,



בלתי אם-בת-אלקינואוס שעמדה, יען כי נטעה



פלס-אתנה בלבה העז ותחסרנה הפחד.140



עמדה לפניו ולא ברחה, ואודיסס נועץ בלבבו:



שמא יחבק בתחנה את-ברכי הנערה הנאה,



או אך ידבר מרחוק ובחלק שפתים יתחנן,



כי תנהגנו העירה ותתן לו שמלה לבשרו.



היה מהרהר בלבו ותיטב העצה בעיניו 145



להיות מדבר מרחוק ובחלק שפתים יתחנן,



למען לא יחר בו אף הנערה בחבקו ברכיה.



פתח וידבר חלקות ובחנף שפתים התחנן:


  


"גברתי, אחלה פניך, ומי את, בת-אל או בת-אדם?



אם-מבנות אלים גם את, היושבים-ברחבי-שמים, 150



הנך ארטמיס האלה בת-זאוס הגדול-באלים,



יען לה דמתה קומתך וכתארה תארך ליפי;



ואם-מבנות אדם גם את, מדרים על-פני האדמות,



אשרי אביך גם אשריהו, אשרי הגבירה הורתך,



גם אשריהם פי שלשה אחיך, שלבם לעולם  155



מלא אך חדוה וששון בגללך, עליך יגילו,



לראות חטר כמותך בצאתך במחלות מחנים!



אפס אשריהו לב-איש, המאשר ביניהם, הגבר,



אשר ינהגך אל-ביתו, כי גבר על-רבים במהר.



יען כי עיני לא ראו כמותך באדם מעולם   160



גם בין הגברים וגם בין הנשים; אשתאה למראה.



אכן אך פעם ראיתי בדלוס ליד במת אפולון



סנסן של-תמר מתמר ונאה ורענן כמותך;



יען גם שמה הלכתי ורבים בני חיל עמדי,



בלכתי בדרך עליה נשאתי מכאבות ופגעים.  165



ככה הרביתי עמדתי משתאה בנפשי לסנסן,



יען כי חטר כמהו לא יצא מגזע בארץ,



ככה אשתאה גם לך, אתפלא; ואולם יראתי



געת בברכיך ואנכי מצאוני מצוקות נוראות.



אתמול – כחלף עשרים יום נמלטתי משד ים העכור,170



נשא נשאוני משברים וסערות-עז דחפוני



מני אוגיגיה האי, והנה טלטלני הדימון



לשאת בתלאות גם פה. הן לא תכלינה, דומני,



לעולמי-עד, כי האלים יוסיפו כהנה וכהנה!



אנא רחמיני, הגבירה; וכגברי על-תלאות למכביר, 175



אותך ראיתי ראשונה וביען אין איש אדענו



בין בני-האדם הדרים בארץ הזאת ובעיר בה.



אנא, הראיני העיר וסחבה לי תני ואתכס,



מעטה חבשת בו השמלות, בשימך פעמיך לדרך.



ויתנו לך האלים כל-אשר ישאל לבבך.    180



בעל-נעורים ובית, ויהיה זה לבבכם לב אחד



בכל-אשר תפנו, וביען אין טוב ואין גדול בעולם



אשר יהיו הבעל והאשה לב אחד לשניהם



בכל-אשר יפנו בביתם למפח נפש משנאיהם,



לששון לדורשי טובתם, ולבם זאת מיטיב לדעת". 185


  


ענתה לו נבסיקיה לבנת-הזרעות ותאמר:



"נכרי, לא כאחד הנקלים ולא כאיש חסר-לב מראך.



וזאוס השוכן-אולימפוס אך בידיו גורלו של-אדם



לתת האשר לכל-איש, לטובים ולרעים גם יחד.



ונתן לך את-שלך, ועליך לשאתו בענוה.190



אולם עתה, כשבאת בגבולות ארצנו ועירנו,



שמלה לא תחסר לך, לא תחסר כל-צרכי בן-אדם,



אשר יקרב במצר מבקש לו מפלט ומחסה.



גם את-הקריה אראך והעם אשר בה אכננו.



עם-הפיאקים בה יושב, ולמו העיר והארץ.195



הנני בת-אלקינואוס, המלך הנדיב, המושל



בעם-הפיאקים הגדול בכח וזרוע נטויה".


  


מללה ותקרא לשפחות יפות-המחלפות לגשת:



"קרבנה, שפחותי, שלמה זה ברחתן כי ראיתן הגבר?



אולי אמרתן בלבבכן, אך אחד האישים הצוררים? 200



אבל לא קם עוד האיש, וטרם ראה אור שמש,



אשר יגיע לארץ עם-הפיאקים ויביא



קרבות ושד, כי על-כן אהבום מאד כל-האלים.



ויושבים אנחנו רחוקים משטף הים רב-השאון



בקצוי הארץ, ואין אדם בן-תמותה יתודע אלינו;205



אולם הלז בא אלינו, איש אמלל וגולה ונדח.



והנה עלינו לדאג לו, כי זאוס חונן כל-דלים



ונכרים כלהם, ואם-קטנה הנדבה הן תיקר בעיניו.



חשנה, שפחותי, ותנה גם מאכל גם משתה לנכרי,



רחצנה את-בשרו בנהר, במקום מחסה מרוח".  210


  


ככה הביעה, והן עומדות, מעודדות אשה רעותה.



את-אודיסס הושיבו במחסה מרוח, כמאמר



בת-אלקינואוס הנדיב, הלא נבסיקיה הנערה.



שמלה הניחו על-ידו ומעיל וחליפת בגדים.



ושמן נגר לו נתנו, בבקבוק של-זהב הביאו,  215



אף עוררוהו כי ירחץ את-בשרו בנחל השוטף.



נשא אמרתו אודיסס הנדיב ויען לשפחות:


  


"אל-נא תקרבנה, השפחות! עמדנה מרחוק ובעצמי



אסיר הרפש מכתפי ואסוך את-בשרי בשמן,



יען וביען זה כמה שחסר בשרי השמן;    220



אפס לא ארחץ בפניכן, כי בשתי, נכלמתי, מהיותי



עירם ועריה, ונערות יפות-מחלפות כתרוני".


  


ככה סח, ותרחקנה להגיד לנערה הגבירה.



אך אודיסס הנעלה רחץ בנהר את-בשרו



כלו מרפש הים על-גבו ועל-כתפיו הרחבות,  225



שטף הדיח מראשו את-קצף הים זה השומם.



ואחרי רחצו למשעי כל-בשרו וסוכו בשמן,



עטה ולבש הבגדים לו נתנה העלמה הבתולה,



והלכה פלס-אתנה בתו של-זבס ותנשאהו,



גדלה קומתו –ויגבה, ותבריא גזרתו, וקוצות  230



ראשו לו עשתה תלתלים כמראה הפרח יקינטוס;



כאותו גביע הכסף, זהב צפהו האמן,



אשר למדהו הפיסטוס ופלס-אתנה בו נטעה



חכמה ותבונה בלבו לעשות מעשהו כליל יפי, –



ככה שפכה אז עליו החן, על-ראשו וכתפיו. 235  235



ישב מרחוק על-חוף הים זה רחב-הידים,



מזהיר בחן וביפי, והנערה הבתולה משתאה.



נשאה אמרתה ותאמר לשפחות יפות-המחלפות:


  


"שמען, אמהותי מלבינות-הזרעות, את-אשר אגידה,



אבל לא למרות רצון האלים אשר באולימפוס,  240



בא יבא אותו הגבר אל-גבול הפיאקים הנדיבים!



תחלה לי נראה מכער, ויהי בעיני כאחד האדם,



עתה הוא נדמה לאלים היושבים-במרחב-שמים.



לי לואי מנו האלים כמהו איש לבעל נעורי,



גבר הגר פה אתנו, האמר פה לגור כל-ימיו.  245



אפס, שפחותי, מהרנה לנכרי גם מאכל גם משתה".


  


מללה, והנה האזינו ועשו כאשר צותן



לשים לפני אודיסס הנדיב, מאכל ומשתה.



אכל ושתה, אודיסס הנדיב,האיש רב-התלאות,



אכל בתאבון, כי הרבה ימים לא אכל ולא שתה. 250


  


אך נבסיקיה לבנת-הזרעות אחרת יזמה.



צברה השמלות ותשימן על-פני העגלה הנאה,



אסרה הפרדים הקלים אדירי-הפרסה ותעל,



ועוררה את-אודיסס ותשא אמרתה ותאמר:


 


"עתה קומה, הנכרי, ונלכה העירה ואנהגך  255



אף אביאך בית אבי, האיש רב-התבונה, כי שמה



תמצא, ודאי, כיום כל-אצילי עם-הפיאקים.



ואתה כדברי עשה, לא איש חסר-תבונה מראך.



כל-עוד דרכנו בשדות ובין השדמות נלכה,



אתה לך עם-השפחות, ובעקבות הצב והפרדים260



תחיש פעמיך, ואנכי הולכת לפניכם בדרך.



אך בבואנו העירה, שסביב לה חמות גבהות, –



נמל מאד יפה לקריה מעבר מזה ומזה לה,



אפס המבוא צר, כי אניות כפופות-הקצוות



שומות בדרך, כי סככה שם יש לספינת כל-גבר; 265



סמוך פה גם השוק הסובב להיכל פוסידון,



סביב לו אבני-מדות קבועות בארץ, מכתירות,



שמה יכינו כל-כלי האניות השחרות וצרכיהן:



תרנים ומפרשי ספינות ושמה יקציעו המשוטים,



יען אין לב הפיאקים לקשתות ולאשפה, כי נפשם 270



תבחר בתרנים ומשוטים וספינות עשויות-ישרות,



והמה יגילו אל-שוטם ברחבי הים האפרים.



אולם אינני חפצה בשמועות הדפי, ולא ירנן



אחרי איש, כי מאד רבים הזדים בין עמי הארץ,



למען לא יבא הנקלה הבא לקראתנו להגיד:  275



"מי הוא הנכרי הלז, האיש גבה הקומה הנאה,



עם-נבסיקיה? ואיפה מצאתו, הזה לו תנשא?



אם-מן-הגולים הלז, שנהגה לה מן-הספינה,



נכרי מארץ רחוקה, כי אין לנו עמים קרובים,



או זה רק אחד האלים, לו התפללה ותעתר,  280



ירד ממרומי רקיע להיות אך לה כל-הימים.



טוב לה זה לכתה מפה, ומצאה לה בעל כלבבה



בארץ אחרת, כי נבזים בעיניה כל-עמי הארץ,



בני הפיאקים החושקים אך בה, כל-הרבים והטובים".



ככה ידברו, והיו לי לחרפה ולשנינה דבריהם.  285



וככה הייתי אומרת גם אני, לו עשתה אחרת,



אשר יש לה אב גם אם לה, ועל-אפם וחמתם



היתה מתיחדה עם-גברים בטרם תנשא לבעל.



ואתה, הנכרי, שים לבך לכל-אשר אמר, למען



יהיו מאבי לך רעים לתשובה לביתך במהרה. 290



עוד מעט וראית החרשה הנעימה, הקדושה לאתנה,



סמוכה לדרך; בה תרזים ומעין מפכה, ואחו



סביב לה, ושמה לאבי שדמותיו וגנה פוריה,



הרחק מאדם העיר כדי שמוע קול קורא מרחוק,



שמה גם תשב ותשהה מעט קט, עד שנגיע  295



לחומת העיר, ונכנס ונבוא עד ביתו של-אבי.



אפס כאשר תשער כי אנו כבר באנו הביתה,



בואה גם אתה העירה אל-עם-הפיאקים, ושאלה



איפה הוא ביתו של-אבי, אלקינואוס הנדיב.



נקל מאד להכירו, אפלו תינוק ינהגך,    300



יען אין בית בין בתי כל-הפיאקים, כבית



אשר לאיש אלקינואוס הגבור, מרום ונשא.



והיה כעברך בנינו, וחלפת החצר הגדולה,



מהר והכנס לאולם, למען תגיע עד מושב



אמי הורתי היושבה על-יד הכירים ואש תוקד,  305



שוזרה חוטים כעין ארגמן-הימים, נפלאים למראה.



אל-פני העמוד תשען, ומאחוריה השפחות,



ושמה גם כסאו של-אבי, הסמוך לאמי, בו ישב,



ישמח את-לבו ביין וכאחד מבני-האלמות.



שטה ועבר עליו; אולם חבק בידיך את-ברכי 310



אמי הורתי בתחנה, כי תראה יום שובך הביתה



בלב שמח ומהרה, ואם-רחקה מאד מכורתך.



והיה אם-אך תשא חן בעיניה, ונפשה בך תרצה, –



תקוה לך אשר תראה בעיניך קרוביך ותשוב



לביתך הבנוי-כמו-רמים ולארץ מכורתך אהבת". 315


  


ככה הביעה ותדפק בשוטה המזהיר הפרדים,



ואלה מהרו הרחיקו מחופי הנחל השוטף.



היו מיטיבים ורצים והיו מיטיבים ופוסעים.



היתה נוהגת בתבונה למען ילכו אחריה



יחד השפחות ואודיסס, ותדפק הפרדים בהשכל. 320



ושקע השמש בבואם עד חרשת-אתנה הנעימה,



חרשת הקדש, וישב אודיסס האיש האלהי.



שפך תפלתו מיד לבתו של-זאוס הנהדר:





"שמעי תפלתי, בת-זאוס האוחז-באיגיס, לא נצחה,



אנא שמעיני הפעם, כי הן לא שמעת תפלתי,   325



שועת טובע, עת הרע לי מרגיז-הארץ המהלל,



תניני ואמצא בעיני עם-הפיאקים חן ורחמים".


  


ככה התפלל, ופלס-אתנה האזינה תפלתו;



אך לא נגלתה לו בגלוי כי יראה את-דודה,



אשר עמד בקצפו, חמתו טרם שככה,  330



עד שהגיע אודיסס הדומה-לאלים לארצו.


  

שיר שביעי: אודיסס בביתו של אלקינואוס

  


ככה התפלל אודיסס האיש רב-התלאות הנעלה.



אך הפרדים החזקים מובילים הנערה העירה.



וכשהגיעה עד היכל אביה הבנוי-לתהלה,



ועמדה בפרוזדור הבית, חשו אחיה כתרוה,



ותארם כתאר בני-אלים, – לפתח הפרדים הקלים 5



מן-העגלה, וישאו השמלות הצחות הביתה.



הלכה אל-חדרה שלה, שם אש לה הבעירה שפחתה



אברימדוזה הזקנה נוטרת-התא האפירית,



שמאפירה נהגוה בספינות כפופות-הקצוות



שי לאלקינואוס ומנחת-הכבוד, יען כי משל  10



בעם-הפיאקים בכלם, וכבדוהו העם כבן-אלים.



והיא היא שאמנה את-בת-אלקינואוס לבנת-הזרעות,



והיא היא הבעירה האש, ותדאג לסעדת הערב.



קם אז אודיסס, וישא את-רגליו העירה, ואתנה



עב הערפל עטתו, כי דרשה את-טובת אודיסס, 15



למען לא ישורנו איש מן-הפיאקים הגאים,



אשר יפגשנו ולעלבו במלים, ולא ישאל לו מי הוא.



אך כשהגיע ואמר להכנס בעיר הנחמדה,



יצאה לקראתו האלה אתנה כחלת-העין,



ותארה כתאר פני עלמה רעננה וכדה על-שכמה,  20



עמדה על-ידו, וישאל האיש אודיסס האלהי:


 


"בתי, התנהגיני עד היכל האיש אלקינואוס,



גבר-מורם-מעם, המושל-באנשי-המקום?



יען וביען אנכי איש נכרי יודע-מתלאות,



באתי מארץ רחוקה מקצוי תבל, ולא אדע  25



איש מאלה שלמו הקריה הזאת והשדות".


 


ענתה לו פלס-אתנה כחלת-העין ותאמר:



"הנני, אבי הנכרי, להראות הבית לו תשאל,



אבל הוא אצל בית אבי הגבר התמים וקרוב.



לך-לך אחרי מחריש, ואנכי הולכת לפניך,  30



גם אל-תסתכל באיש, אל-תפן ואל-תשאל מאומה,



יען כי עינם של-אנשי המקום לא טובה בנכרים



ואינם מכניסים אורח, גבר הבא-ממרחקים.



לבם בוטח בספינות מהירות וקלות, בן עוברים



תהמות הים הנוראים, כי זאת חלק למו פוסידון; 35



גם ספינותיהם מהירות כשעפים או כאברות צפרים".


  


ככה סחה פלס-אתנה, ותלך לפניו,



מהרה בדרכה, והוא צועד ויוצא בעקבות האלה,



ועין הפיאקים, הטובים-בין-יורדי-הים, לא ראתהו



בלכתו ביניהם בעיר, כי פלס – הבת האימה,   40



אלה יפת-התלתלים, במו אלה מאנה, ותשפך



עליו אפלה אימה, כי דרשה טובתו בלבה.



היה אודיסס משתאה לנמלים ולספינות החזקות,



לשוק בני העיר הגבורים, ולחמות הבצרות והגבהות,



בנויות כמו-רמים, מקפות יתדות נפלאות למראה.  45



אך כשהגיע עד היכל המלך המהלל-בארץ,



פתחה האלה אתנה בהירת-העין ותען:


  


"אבי הנכרי, גם הנה הבית, הוא אשר אמרת



להראות לך, וגם תמצא המלכים מזרעו של-זאוס



מסבים למשתה, אך אתה הכנס ולבך אל-יחת,  50



יען כי לעולם ולעולם יצליח בכל-מעשי ידיו



גבר עז רוח ועז לב, ואם-יבא מארץ אחרת.



תחלת מעשיך מצא לך את-גברת הבית הכבודה,



שמה לה יקרא אריטי, וממקבת בור אחד



נקרה גם היא וגם אישה האיש אלקינואוס המלך. 55



ראשון הוא נבסיתואוס למרגיז-הארץ, לפוסידון,



לו ולבת פרבויה היפה-בנשים בארץ,



היא היא הצעירה בבנותיו של-אברימדון הגבור,


 


והוא אשר מלך לפנים על-שבט הנפילים הזדים.41



אפס באבדו גם הוא, ויאבד גם עמו היהיר.  60



ואותה ידע פוסידון, ותלד לו בן אשר אהב,



את-נבסיתואוס הגבור המושל-בעם-הפיאקים.



בני נבסיתואוס הם רכסנור ואלקינואוס.



ואותו נגף אפולון המורה-בקשת-הכסף,



זה אך נשא לו אשה, חשוך-בן, אך בת לו יחידה, 65



היא היא אריטי, ותהי לאשה לאיש אלקינואוס.



וכבדה כאשר לא כבדה מעולם בארץ שום אשה,



עתה שוררת בבית, נכנעת למצות הבעל.



כן יכבדוה בכל-לבם וכן יוקירוה לעולם



גם אלקינואוס זה אישה גם כל-בניה החביבים, 70



גם כל-העם, ומדי יראוה, כאחת האלות,



ידרשו שלומה בדברים, עת היא מתהלכת בקרת,



יען גם היא איננה חסרה התבונה הרבה,



עינה כי טובה בכלם, ומדנים בין גברים תשביח.



והיה אם-אך תשא חן בעיניה, ונפשה בך תרצה, – 75



תקוה לך אשר תראה בעיניך קרוביך ותשוב



לביתך הבנוי-כמו-רמים ולארץ מכורתך אהבת".


  


ככה הגידה אתנה בהירת-העין ותלך



בדרך הים הזועף, ותטש את-סכריה החמודה.



באה לעיר מרתון ואתונה רחבת-הרחבות,  80


  


ונכנסה להיכל ארכתס הבנוי-לתפארה; ואודיסס42



בא והגיע עד בית אלקינואוס המפאר, ובלבו



הרהר והרהר ושהה עד עלה במפתן הנחשת,



יען כי נגה מסביב כנגה החמה והלבנה



בביתו הרם והנשא של-אלקינואוס הנדיב;  85



יען כי כתלי נחשת נמתחים גם הנה גם הנה



מן-המפתנים ועד פנים הבית, וזיז ברזל מכחיל.



דלתי הזהב הטוב סוגרות להיכל המפאר,



מזוזות הדלתות כסף קבועות בספי נחשת,



ואמות הספים כסף, טבעת-הדלת מכתם,  90



כלב מכאן ומכאן, עשוים זהב וכסף,



מעשי ידי הפיסטוס, שעשם בתבונה ודעת,



לשמר על-היכל האיש אלקינואוס הגבור הנדיב,



יען כי מות לא ידעו ואין זקנה להם כל-הימים.



אצל הכתלים כסאות ערוכים גם הנה וגם הנה,  95



מן-המפתנים ועד פנים הבית מסביב, ועליהם



פרושות שמיכות קלילות נאות, מעשה ידי נשים.



היו יושבים עליהם נשיאי כל-הפיאקים



באכלם ושתותם, כי הכל בשפע וביד מאד רחבה.



ועמדו נערים של-זהב על-גבי עמודים מפארים  100



אוחזים בידם לפידים, אבוקות בוערות להאיר



בהיכל המלך בלילה ליושבים במשתה השמנים.



ונשים בהיכל חמשים, השפחות הטרודות בבית:



אלה טוחנות ברחים את-פרי האדמה הכתם,



ואלה ארגות הארג וטוות החוטים הדקים, 105



יושבות צפופות כטרפי התרזות גבהות-הקומה.



והיה הארג המוצק זורח כנמשח בשמן,



יען כהיות הפיאקים מצינים בגברים לנהג



ספינות מהירות בימים, כן עלו נשיהם בנשים



לעשות בארג ולטוות, כי פלס היא חננתן  110



חכמה ומזמה בארג וכל-מעשה-יד להתפאר.



גנה סמוכה לפתח מחוץ לחצרותיו וגדולה,



ארבע כברות אדמה וגדר מכאן ומכאן לה.



עצים מוריקים בגנה כל-רמי הגזע יפרחו,



עצי אגס ורמונים ותפוחים הדורי-הפרי,  115



תאנים מתוקות וזיתים מוריקים צמרתם בהדר,



אשר פרים לא יבל ויבולם לא יסוף לעולם,



גם בסתו גם בקיץ, בימות כל-השנה; כי לעולם



מערב נושבת, מצמיחה האחד, מבשילה משנהו.



ונגע אגס באגס, ותפוח בתפוח מבשילים,   120



ענב מבכר בצד ענב, ותאנה גומלת בצד תאנה.



ושמה גם כרמו שלו רב-אשכלות, גפן אדרת.



אלה נפוצים במישור על-קרקע היבוש ליבשם



בלהט השמש, ואלה מוכנים ועומדים להזמר;



אלה בגת ידרכון ואלה מלפניו עוד בסר,  125



אך זה נשרה נצתם ואלה מבשילים והולכים.



שם גם ערוגות תפארה מתנוססות בכרם בקצהו,



עומדות בזהרן ונטעים מעלים ציץ כל-השנה,



שם גם שתים עינות: האחת מתפתלה בגנה,



אולם השניה מתפרצה מתחת למפתן החצר  130



נכח ההיכל הנשא, ממנה בני עירו ישאבו.



כן העניקו האלים מתנות יקר לאלקינואוס!

שמה עמד השתאה אודיסס האיש רב-התלאות,



אך ככלותו לתמה בנפשו לכל-אשר ראה,



מהר ונכנס הביתה ויחלף על-פני סף ההיכל, 135



מצא את-נשיאי העם ואת-זקני עם-הפיאקים



נוסכים את-נסכם לממית-הארגוס המיטיב-להשקיף,



יען לו נסכו לאחרון, באמרם להמתיק את-שנתם.



הלך אודיסס האיש רב-התלאות וחלף ההיכל,



עוטה עב הערפל, עטתו אתנה האלה,    140



עד שהגיע עד מושב אריטי והאיש אלקינואוס.



חבק אודיסס בידיו את-ברכי אריטי המלכה,



ועב העלטה על-סביביו התעופף, ויהי כלא היה.



והמה נאלמו דומיה, כי ראו הגבר בהיכל,



אף החרישו, השתאו, ואודיסס התחנן אליהם:  145


  


"באתי, אריטי, בת-רכסנור הדומה-לאלים,



אחר רב תלאות אל-אישך ואליך לחבק ברכיך



ואל-מסביכם, ויתנו להם האלים רב-אשר



לארך ימיהם, ויירש גם זרעם אחריהם, איש זרעו,



כל-קניניהם בהיכלם ומתנות-העם בן כבדו.   150



ואתם, בי, תנו לי ואשוב אל-ארץ אבותי במהרה,



יען כי רבות תלאות סבלתי הרחק מידידי".


  


ככה אמר, וישב על-יד הכירים באפר



אצל האש, והם כלם מחרישים, והיתה דומיה.



ענה לבסוף אכנאוס הגבור הישיש ויאמר.  155



היה האיש בא בימים, הזקן בעם-הפיאקים,



מליץ מישרים ויודע רב-דעת ותבונה מקדם.



פתח, כי דרש טובתם בלבו, ויען ויאמר:


  


"אלקינואוס! לא נאה ולא יאה לך אשר יהיה



נכרי יושב באפר על-יד הכירים לארץ;    160



ואלה מתאפקים, מחכים למוצא פיך מה לעשות,



הבה, הרם הנכרי, אמר לו וישב על-כסא



עשוי במסמרות כסף, ואת-הכרוזות תצוה



למסך היין במים למען נסך נסכנו



לזאוס המרעים המלוה-הגונים הבאים בתחנה, 165



ותתן סוכנת הבית מלחמה המוכן לנכרי".


  


שמע זאת אונו הקדוש של-אלקינואוס הנדיב,



אחז בכף יד אודיסס האיש רב-המזמות הנבון,



מן-הכירים הרימו ויגש-לו כסא מתנוצץ,



אשר קם מנו במאמרו בנו לאודמס העזוז  170



יושב על-ידו, ואביו אהבו על-כל-בניו יחד.



ואחת השפחות הביאה את-כיור הזהב הנאה



מלא המים לרחצה ותצקם בנטלת הכסף.



נטל את-ידיו, ושלחן מצחצח למשעי הקריבה,



נשאה סוכנת הבית הכבודה הביאה הלחם  175



ורבים תבשילים הגישה בחפץ-לב מן-המוכן.



אכל ושתה אודיסס האיש רב-התלאות הנדיב.



פתח און אלקינואוס ויאמר לכרוז ויען:


  


"אנא מסוך, פונטונואוס, היין במים בקיתון,



תנהו ליושבים בהיכל לכלם ונסך הנסך   180



לזאוס המרעים המלוה-הגונים הבאים-בתחנה".


  


סח, ומסך פונטונואוס יין ישמח לבבות,



מזג לכלם בכסות והגיש למסבים היין.



ואחרי נסכם ושתותם ככל-אשר אותה נפשם,



נשא האיש אלקינואוס אמרתו ויען ויאמר:  185


 


"שמעו-נא קולי, נשיאי עם-הפיאקים וקציניו!



אשא אמרתי, כי כן השיאני לבבי בחבי.



הנה אכלתם, ועתה לכו איש לביתו לנוח.



מחר בבקר נקבץ הזקנים כהנה וכהנה



לכבד את-פני הנכרי בהיכל, וזבחי קדשים 190



נאים נזבח לאלים, ואחר נחשבה, איך נשיב



אותו הנכרי למען יוכל בלי רגז ועמל



עם-בני-לויה שלנו להגיע לארץ אבותיו



בלב שמח ומהרה, ואם-רחקה מאד מאתנו.



ורעה לא ידע בינתים, ורחקה מנו התלאה  195



עד שיגיע עד ארצו. ואולם כבואו הוא יסבל


 


אשר לו שזרו אאיסה וקלותס השגיאות43



וטוו לתוך חוט חיתו עת אמו הורתו ילדתו.



אך אם-הוא אחד האלים שירד ממרומי שמים,



הנה אחרת כבר יזמו ההוים-לנצח ואמרו,   200



יען כן דרך האלים מאז ומעולם להופיע



לנו בגלוי עת נאמר להקריב להם הקטומבה,



להיות אצלנו לזבח ולהסב ביחד למשתה.



גם אם-יפגשם בדרכו אחד והוא נודד בגולה,



אינם מתעלמים, כי אמנם נחשבנו להם מקרבים, 205



כעם-הקיקלופים הגאים וכשבט הנפילים הפראים".


  


השיב אמריו אודיסס האיש רב-המזמות ויען:



"אל, אלקינואוס, כה תאמר בלבבך, כי אכן אינני



דומה לבני האלמות השוכנים במרחב שמים



גם בקומתי גם בצלמי, אך לאחד האדם בן-תמותה. 210



אולם אם-תדעו ידע בני-אדם אמללים בארץ



ואין כתלאותם תלאה – להם אדמה ואשוה.



אעלה עליהם אם-אמר אספר המצוקות מצאוני,



אשר נשאתי וסבלתי ברצון האלים כלהם.



אבל תנו לי ואטעם ארחת הערב, ואם-מר לי, 215



יען אין מכאוב כמכאוב הבטן הריקה לרע,



אשר היא תצונו לדאג אך לה על-כרחנו,



ואם-רבו מאד מצוקותינו וצער לבנו גם יגדל.



גדל יגוני בלבבי גם אני, אבל אף-על-פי-כן



אנוס אנכי גם לאכל גם לשתות, ואנוס לשכח 220



הכל, כל-אשר סבלתי, ועלי להשביע את-נפשי.



ואתם חושו הזדרזו; ומחר עם-שחר מופיע



שלחו-נא אותי האמלל אל-ארץ אבותי, ואף כי



רבות נשאתי, אך בחפץ לב מתי ולו אך שבתי


 


לראות רכושי, עבדי והיכלי הגדול והנשא".44
225


 


ככה הביע, והמה הסכימו לו כלם ואמרו



לשלח הנכרי לארצו, כי דבר בהשכל ובינה.



אך בעשותם את-נסכם ושתותם כרצונם וכנפשם,



הלכו איש אל-נוהו לשכב ולמתיק את-שנתם.



נותר בהיכל לבדו אודיסס האיש האלהי  230



ואתו אריטי המלכה והאיש אלקינואוס הנדיב



יושבים, והשפחות מפנות הבית לאחר המשתה.



פתחה אריטי מלבינת-הזרעות ותאמר אליהם,



יען הכירה המעיל והכתנת, ראתה הבגדים



כלילי היפי הכינה היא והנשים השפחות, 235



נשאה את-קולה ותדבר את-אמרות הכנף ותען:


  


"תחלה, הנכרי, אדברה אנכי ובעצמי אשאלך:



מי אתה, אי מזה תבוא, מי נתן לך אל בגדיך?



כלום לא אמור אמרת, בים הן נדדת הנה?"


  


השיב אמריו אודיסס האיש רב-המזמות ויען: 240



"קשה מאד לי, המלכה, לספר לך כל-המתלאות;



יען כי רבות הלאוני האלים, כל-יושבי-שמים;



אולם את-אשר תשאלי, תחקרי, אנכי אספר.



יש אי נקרא אוגיגיה, מתרומם בים במרחקים,



אשר בו תנוה בת-אטלס, קליפסו אשת-התככים, 245



יפת-המחלפות, אימה-באלות, ואין לה כל-דבר



עם-האלים וגם עם-זרע האדם בני-תמותה.



ואותי האמלל-באדם נחני הדימון אל-נוה



לבדי, כי נפץ לי זאוס ספינתי המהירה באמצע



ים זה העכור, כי השליך בי להבות ברקיו באפו. 250



ויתר עמיתי הטובים, שארחו עמי, אבדו.



ידי אוחזת בקרקע הספינה כפופת-הקצוות, –



כה תשעה ימים נשאתי, בעשור בליל-החשכה



טלטלו אותי האלים לאוגיגיה האי, מעון קליפסו



יפת-המחלפות, והיא האימה-באלות קבלתני  255



בסבר פנים ונעימות, גם דאגה לי, הבטיחתני



לתת-לי האלמות ולא אזקן לעד כל-הימים.



אפס לא יכלה לפתות את-לבי בחבי ואפת.



שבע שנים בליתי שמה, הייתי כל-ימי



ממסה בדמעי לבוש האמברוסיה לי נתנה קליפסו; 260



אולם בשנה השמינית, כשמלאו תקופות השנים,



והנה צותני, עוררתני לנסוע אל-ארץ מולדתי,



אולי במאמר זאוס ואולי כי שנו שעפיה,



גם שלחתני ברפסדת מרבת-קשרים, וצדה



הרבה לי נתנה ויין ערב ובגדי אמברוסיה. 265



ורוח חרישית ונוחה לדרכי במסעי זבדתני.



שבעה עשר יום עשיתי בימים את-דרכי,



אולם בשמנה העשר לי נגלו ההרים המצלים



אשר בארצכם, ולבי החביב כבר יגיל וישיש



בחבי האמלל; אך רבות עוד מנה לי הוה על-הוה 270



לשאת ולסבל פוסידון המושל המרגיז-אדמות.



שלח בי רוח סערה וסגר עלי את-הדרך,



גרה בי גאות הים, ולא נתנוני משברי אונו



לנהג בדוברתי כרצוני ולשוט, ומרה נאנחתי.



אחר תפשתה הסופה ותפוצצנה, ואנכי    275



שוחה לעבר תהום רבה ברצוני להגיע עד ירכתי



ארצכם, שמה גרפוני משברי ים ורוח סער.



ושמה היתה מאבדתני הכרית הנוראה בצאתי,



בטלטלה אותי אל-סלעי האימה ואל-ארץ המגור,



אבל אני נסוגותי, שבתי ושחיתי עד בואי    280



למוצא הנהר, שם נדמתה לי נוחה הארץ בה אעל,



ריקה מסלע, ומחסה מרוח וסער ומפלט.



עיף נפלתי לארץ, וליל האמברוסיה היה.



קמתי וארחק מעל פי הנהר שקוי השמים,



באתי בשיחים לנוח שם שנתי ואתכס בעלים. 285



ואחד האלים נסך עלי שנה ממשכת.



שמה נמתי את-שנתי בתוך השלכת, ואם-מר לי.



נמתי כל-הלילה והבקר ושעת צהרים.



שקעה החמה, ושנתי המתוקה אך אז נדדה מני.



והנה ראיתי את-אמהות בתך הנערה, והנה  290



משחקות בחוף, וביניהן גם היא, ומראה כבת-אלים.



באתי בתחנה עדיה, ונדיבות יזמה יעצה,



אשר אין תקוה למצאן בצעירי הימים שלנו.



יען כי צעירי הימים לעולם עצתם נמהרה.



נתנה לי צדה בשפע וגם מן היין המבריק, 295



רחצה בשרי בנחל ותתן-לי אלה שמלותי.



הנה ספרתי דבר אמת, ואם-גם עצוב רוח הנני".


  


ענה לו אלקינואוס וישא את-קולו ויאמר:



"אבל, הנכרי, לא יפה יזמה, עשה לא היטיבה



בתי, כי לא נהגתך עם-כל-הנשים-השפחות  300



פה אל ביתנו, וביען הן לה נקרית בראשונה".


 


נשא אמרתו אודיסס, האיש רב-המזמות ויען:



"אל-נא, הגבור, תנזף הנערה התמימה בגלל זאת;



אמנם צותני ללכת אחריה עם-כל-אמהותיה,



אפס אנכי מאנתי, בשתי ממך ויראתי   305



עברה וזעם בלבבך, תתעבר כי תראה בעיניך,



יען כי מהירים לכעוס כלנו בני-אנוש בארץ".


  


ענה לו אלקינואוס, וישא את-קולו ויאמר:



"אבל לא כזה לבי החביב בחבי, הוי, נכרי!



על-לא דבר לא יאנף, אין טוב לך ממדת המתינות. 310



זבס אבינו האדיר ופלס-אתנה ואפולון!



אלו בא גבר כמותך ושעפיו כשעפי אנכי



לשאת לו בתי לאשה ורוצה להקרא חתני



וגם נשאר פה, ונתתי לך בית ורב-קנין ומקנה,



אלו נשארת ברצונך, בעל כרחך לא יעצרך  315



איש מבין הפיאקים, ישמרנו מזה זבס אבינו!



אשלחך אל-ביתך, הלא בשרתיך כי תדע –



מחר עם-שחר. תנוחה, כי שנה תתקפך; והמה



יעברו בינתים בים בגלינה עד שתבואה



לארץ מכורתך ולביתך, או אל-אשר יהיה עם-לבך. 320



גם אם-תרחק מאד מעבר ירכתי אבבויה,



אשר אין רחוקה ממנה, לדברי הגברים ראוה,


 


והם בני עמנו שנלוו אל-רדמנתוס הצהבהב45



בלכתו לראות את-טיטיוס בן-גיה האלה הגדולה.



והמה באו לשם וכלו את-מלאכתם באין מפגע  325



באותו היום, ושבו הגיעו לארץ מולדתם.



אתה בעצמך תראה, כי אין כספינותי לטובה



ואין גם כנערי-משרתי לפוצץ הגלים במשוטים".


  


ככה דבר, ויחד אודיסס האיש רב-התלאות.



החל מתפלל, וישא אמרתו ויען ויאמר:   330



"זבס אבינו! ולו קים האיש אלקינואוס את-דבריו,



כל-אשר אמר, ומלאו פני ארץ הזנה-כל-חיה



שמו, ותהלתו לא תסוף, ואנכי אשובה אל-ארצי".


  


המה נדברו ככה, משוחחים איש אל-רעהו,



צותה אריטי המלכה לבנת-הזרעות לשפחות  335



לשאת המטה למסדרון, להציע אריגי ארגמן



רכים ונאים ולפרש עליהם השטיחים ממעל,



לתת עליהם השמיכות עשויות הצמר לכסות.



והנה יצאו מחדרן אבוקות דולקות בידיהן.



אך כשהזדרזו והציעו לו מטה הדורה ושבו, 340



קרבו עדי אודיסס האלהי ועוררוהו:



“קומה, הנכרי, לך לישון, כי הנה מטתך מצעת”.



ככה הביעו, וערבה לו שעת תרדמתו ושנתו.



ככה המתיק שם שנתו אודיסס האיש רב-התלאות



במטה מעשה פתוחים בהיכל המרעים-במרחביו. 345



אך אלקינואוס נם שנתו בפנים היכלו הנשא,



אשתו הגבירה אריטי היא עשתה מטתו ויצועו.


  

שיר שמיני: אודיסס אצל הפיאקים

  


אאוס ילידת-הבקר, ורדת-האצבעות, אך תופע,



קם ממטתו גם און-אלקינואוס עזוזו הקדוש,



קם גם אודיסס זרע-זבס, הגבר המחריב-ערים,



נלוה אל-און-אלקינואוס עזוזו הקדוש ללכת



לשוק הפיאקים, במקום הסמוך לעמידת הספינות.   5



באו וישבו על-גבי אבנים מהקצעות-להדר.



רבו הבאים, כי פלס-אתנה עוברת בקריה,



ותארה כתאר הכרוז של-אלקינואוס הנבון,



לדאג לתשובת אודיסס הגבר הנדיב לביתו,



ועמדה על-יד איש ואיש מדברה לגבר וגבר:    10



"נשיאי עם-הפיאקים וקציניו, אנא מהרו



לבא לשוק למועצה, לשמע באזניכם את-דברי



אותו הנכרי, שבא זה עתה אל-בית אלקינואוס,



עושה את-דרכו בים, ודמותו כבני-האלמות!"


  


ככה הגידה, ותער בלב-כלם חפץ וקנאה.       15



נמלאו מהרה השוקים ומקומות הישיבה בני-אדם



אשר התאספו; והמה משתאים למראה עיניהם,



לראות את-בנו של-לארטס הנבון. ופלס-אתנה



נסכה עליו מחנה על-ראשו ועל-כתפיו הרחבות,



גדלה קומתו – ויגבה, ותוסף לבשרו עתרת,     20



למצא חן וחסד בעיני כל-הפיאקים הנדיבים,



גדול ונכבד בעיני העם וגם עולה עליהם



בשחקו משחקי גבורים, כי ינסו לו הפיאקים.



וכשהתאספו כלמו, יחדו נקבצו באו,



פתח האיש אלקינואוס, וידבר אליהם ויאמר:    25

"נשיאי עם-הפיאקים וקציניו, האזינו אמרתי!



דבר אדברה באזניכם כמצות לבתי בחבי.



אותו הנכרי בא גולה לביתי, ומי הוא לא אדע,



גם לא אדע מאין – מקדם או מבני מערב.



בקש לשלחו הביתה, מתחנן כי נקים דברינו.     30



הבה נחישה נביאהו אל-ארצו, כמעשנו מעולם;



יען לא היה מעולם, מאלה שנכנסו לביתי,



איש שיתמהמה בצער וימרר שאשלחנו.



הבה נסיע אניה משחירה בים-האלהי,



ספינה, אך זה בנוה, ונערים חמשים ושנים       35



נבר מתוך הפיאקים, הטובים בתופשי-המשוט.



אך כהדקכם כלכם המשוטים אל-פני הספסלים,



שובו ורדו, וערכו המשתה, מהרו לעשותו,



באו אל-ביתי אלי, כי בחפץ לב אערכנו.



זאת אני מצוה לנערים; אך, אתם הנשיאים וכלכם    40



תופשי-השרביט, בי, סורו לביתי המפאר, אין נעדר,



כלכם למען נכבד הנכרי בסעדה בהיכל,



איש אל-יפקד. וקראו למשורר האיש האלהי



הוא דמודוקוס, המחונן מיד האלים באדם



לרנין לבבות בשירתו, כעולה על-רוחו לרנן".       45





כן סח, וילך לפניהם; והנשיאים כל-תופשי-השרביט



צועדים אחריו, והכרוז ממהר להבהיל המשורר.



אפס הנערים הטובים, החמשים ושנים איש בחור,



ירדו במאמר המלך למבואות הים זה השמם.



וכשהגיעו לספינה ולחוף-הים רב-השאון,     50



חשו הסיעו הספינה השחורה לתהמות המים,



תקנו התרן הגדול ומפרשי הספינה השחורה,



הדקו המשוטים הגדולים בלולאות עשויות מעורות,



הכל כשורה, אף פרשו את-נסי הספינה הצחרים.



המה הפליגו והרחיקו הימה, ואחר מהרו         55



אל-אלקינואוס הנבון, אל-היכל תפארתו הגדול.



נמלאו חצרותיו, עזרותיו ואולמיו בני-אדם שוקקים,



אשר נקבצו באו כי רבים הם: זקנים ונערים.



זבח להם אלקינואוס שתים עשרה צאן וחזירים



שמונה מלביני-שנים ושני פרים כבדי-רגלים.       60



את-עורותם הפשיטום, והכינו המשתה המפאר.


 


שב גם הכרוז והוליך אתו המשורר הנעים,



יקר למוזה מרבים, חננתו גם טובה גם רעה:


  


 אור עיניו לקחה ממנו, ותתן-לו זמרה מנעימה.46



העמיד לו פנטונואוס הכסא המסמר-בכסף        65



באמצע המסבים ונשען אל-עמוד אדירים בהיכל.



תלה הכרוז לראשו על-יתד תקועה כנורו,



כנור רם-שירה, והעביר את-כפו של-זה לאחז בו.



הציג על-ידו את-טנא הלחם ושלחן מפאר,



וספל היין לו הגיש וישתה לו כאות נפשו.        70



והמה נשאו כפיהם אל-אותו המאכל הערוך.



ואחרי אכלם ושתותם, ותאות רעבונם נמלאה,



עוררה המוזה המשורר להרנין אנשים גבורים.



בחר לו שירה שעלתה תהלתה עד גבהי-שמים,



ספור המדנים וריב אכילס בן-פלס ואודיסס,       75



איך התקוטטו השנים על-זבח האלים הגדול



בדברי זעף ואון לשמחת לב-אגממנון



מושל-הגברים, כי נצים הטובים בעם-האכיים.



יען כה נבא לפנים לו פיבוס-אפולון בשעתו



במקדש פתו הקדושה, עת עבר את-מפתן האבן   80



לדרוש בנביאים ובראשית צמיחת התלאות, שמצאו



את-הדנאים והטרויים, כי כן יעץ זאוס הגדול.


  


ככה שורר המשורר המהלל שירתו; ואודיסס



תפש בכפיו החזקות אדרת היקר מארגמן,



הליט בה ראשו הנאה ויסתר את-פניו הנאות,      85



יען כי בוש מדמעותיו לעיני כל-הפיאקים.



אך ככלות דמודוקוס האיש האלהי שירתו,



הוביש דמעתו, ויסר מעל הראש האדרת,



לקח הספל הכפול ויסך את-נסכו לאלים.



אך מדי שובו לשורר שירתו, כי כן עוררוהו        90



טובי עם-הפיאקים השמחים לשמוע שירתו,



היה אודיסס שוב מליט את-ראשו ובוכה תמרורים,



אולם מעיני הזרים נסתר, כי שפך דמעותיו,



בלתי אם-אלקינואוס האחד שראה והכיר,



יען כי סמוך לו ישב, וישמע אנחתו המרה.        95



מהר ויאמר אל-הפיאקים חובבי-המשוטים:



"נשיאי עם-הפיאקים וקציניו, האזינו אמרתי!



רבת שבעה נפשנו את-משתה היין, ואת שירת



כנור-הרננות המלוה את-משתה השמנים הגדול,



עתה נצא נתחרה במשחק בני הגבורים          100



משחק ומשחק, למען יספר הנכרי לידידיו



בשובו לביתו, עד כמה עלינו על-יתר העמים



במלחמות אגרוף, בהתגוששות, בקפיצה, ובריצת רגלים".


  


ככה דבר, וילך לפניהם, והם צועדים אחריו.



תלה הכרוז כנורו המצלצל על-יתד תקועה,       105



תפש בכף דמודוקוס והוציאו מהיכל המלך



באותה הדרך בה הלכו גם יתר כל-הפיאקים,



כל-האצילים ביניהם, להתפלא על-משחקי-גבורה.



מהרו בוא אל-השוק, ורבים ההולכים עמהם,



עד אין מספר, וקמו מפניהם הצעירים והטובים.     110



קם אקרונאוס ואלטרס, ויקם האיש אוקילוס,



נבטס ופרימנס הנדיב, גם אנכיאלוס וארטמס,



פונטס, פרורס ותואון וגם אנבסינאוס;



קם אמפיאלוס הבן של-פולינאוס בן-טקטון,



גם אבריאלוס הדומה-לארס ההורג-באדם,       115



בן-נבבולוס הגבור-בעם-הפיאקים, העולה



ביפיו ובגבה קומתו על-כלם מלבד לאודמס;



קמו גם שלשת בני אלקינואוס הגבר התמים,



קם לאודמס והליוס וקליטונאוס הנדיב.



תחלה יצאו לתחרות בריצת רגלים למהר.        120



יחדו רצו מעמוד הדרומוס הנמתח לפניהם,



חשו ברוצם בשדה ומעלים אבק פורח.



היטיב מכלם בריצה האיש קליטונאוס התמים,



הרחק כמענית הפרדים החורשים בניר עד קצהו,



הקדים את-כלם בשובם אל-קהל העם ועברם.       125



ואלה התנסו בהאבקם, מתחרים במאבק מוגיע,



ונמצא האיש אבריאלוס – הטוב בכל-הגבורים.



אולם בקפיצה הצטין האיש אמפיאלוס בין כלם;



עלה על-כלם אלטרס בזריקת הדיסקוס; אך באגרוף



גבר מאד לאודמס בן-אלקינואוס המצין.            130



אך ככלותם לשמח את-לבם במשחקי-גבורה,



דבר להם לאודמס בן-אלקינואוס ויאמר:



"הבה, יקירי, נשאלה את-פי הנכרי ויגד,



איזה שחוק ידע, מה למד? אבל זו קומתו לא רעה,



הנה ירכיו ושוקיו אמיצות, גם ידיו ממעל,           135



צואר אדירים לו, וכלו אומר הגבורה, ולא יחסר



און העלומים; אך היו תלאותיו הרבות בעוכריו.



יען, דומני, אין דבר לרע כמשברי ימים



להיות לרועץ לגבור, ואם-יאמץ כהנה וכהנה".


  


ענה לו אבריאלוס, השיב אמריו ויאמר:           140



"אכן מישרים דברת, האיש לאודמס, וכשורה;



קרבה אליו, הזמינהו לקרב והגידה דבריך".


  


שמע בן-אלקינואוס המצין את-דבריו ויקם,



והלך באמצע הקהל וידבר לאיש לאודיסס:


 


"הבה, אבי הנכרי, גם אתה תתחרה במשחקים,       145



אם-אך למדת אחד מהם, כי אכן לך יאה לדעתם.



גבר כל-עודו בחיים, אין תהלה גדולה לו נאוה



בלתי אם-זו אשר קנה בזרועות ורגלים חזקות.



הבה התנסה, והסר מלבך כל-פחד ודאגה!



יען נסיעתך לא תרחק עוד חק, אניתך מוכנה,          150



הנתקה הימה, ורעיך-מלויך כלהם נכונים".


  


השיב אמריו אודיסס האיש רב-המזמות ויען:



"לאודמס, שלמה כה תדבר ותלעג לי לעוג?



רחק לבי ממשחק, וקרובים לו יותר היגונים,



יען כי רבות נשאתי ורעות אין ספרות סבלתי;         155



עתה אשב במושבכם משתוקק לתשובה לביתי.



הנה עליה אתחנן למלך ולכל-העם אתו".


  


ענה לו אבריאלוס ובלעגי מעוג ידבר:



"אכן ואכן, הנכרי, אין דמותך דמות גבר יודע



משחקי-גבורה הרבים, הנפוצים בין בני-אדם;         160



דמותך כאחד העוברים בספינות מרבות-ספסלים,



ראש ליורדי הים, אנשים העושים פרקמטיה,



לבם אל-נטל סחרותם, ועינם צופיה למרכלת,



לבצע-מעשקות יערגו, ואינך דומה לאתלט".


  


זעומות השקיף אודיסס האיש רב-המזמות ויען:       165



"הן לא היטבת לדבר, ולגבר עז פנים דמית;



הן בני-אדם לא כלם זוכים לכל-מתנות האלים,



מתנות-החן: יפי מראה, ובינה ואמרי-השפר.



יש אשר דלה גזרתו, גבר ללא מראה ולא הדר,



אפס האלים עוטרים החן למדברותיו, ישישו          170



גברים, כי ישא אמרותיו בתבונה ורוח אמיצה,



בענות החן ובנעימות, על-פני הנאספים יכבד,



והיה בהתהלכו בעיר, יתבוננו בו כאל-אל אדיר.



ויש יפה מראה וטוב ראי, וכאחד מבני-האלמות,



אפס לא נאוה לו תפארת אמרים בדברו.            175



ככה תתנוסס גם אתה במראך, גם אלים לא יוכלו



לברא עוד יפה ממנו, אך חכמה חסרת, נסכלת.



עתה הלא העירות את-לבי החביב בחבי



באמרי פיך המגנים, גם טירון במשחק אינני,



כאמרך; דומני, כי בין הראשונים נמניתי           180



עודי באבי, בוטח בנעורי וזרועי העזה.



עתה עודוני עמלי ויגוני, כי רבות נשאתי,



גובר על-אדם וקרבות ועל-משברי הים האימים.



אך אף-על-פי שסבלתי הצרות הרבות אנסה,



יען הכאבת את-לבי בדברך, לעוררני באמר".          185


  


דבר, ויקם ועליו אדרתו, ויתפש הדיסקוס



עבה וגדול מאד, וכבד מכל-הדיסקאות,



אשר כבר זרקום כל-יתר הפיאקים בשחקם;



תפשו, הניעו וזרקו בזרועו הנטויה והחזקה.



זמזמה האבן במעופה; והורידו ראשיהם לארץ         190



הפיאקים, כל-יורדי-הים-המצינים ותופשי-



משוטים-ארכים, ויעבר הדיסקוס סמני כלהם.



פרץ מידיו במהירות, ואתנה היא צינה מקום נפלו,



ותארה כתאר פני גבר, אף נשאה אמרתה ותען:


  


"אבל, הנכרי, גם אדם שתם עין יכיר סמנך          195



במששו אותו מסביב בידיו, הלא לא התערב,



הרחיק מכלם; ואתה חזק כי נעלית הפעם,



איש מכל-הפיאקים לא יזרק כמוך ולא יעביר".





ככה הביעה, ויחד אודיסס האיש רב-התלאות.



שש, כי נמצא לו רע וידיד גם במקום שם נלחם,     200



הוקל לו, ונשא אמרתו, וידבר אל-הפיאקים:


 


"נסו, הנערים, להשיגו! עוד מעט קט ואזרק השני.



הנה אמרתי אטילו כראשון, ואולי עוד ארחיק;



אולם אם-יש מכם אחד ולבו כי ישאנו,



הנה יבא וינסה, כי אתם מאד כעסתוני,            205



אם-במלחמת האגרוף או במאבק או בריצה, לא אשיב



ריקם פני כל-הפיאקים, בלעדי האיש לאודמס,



אורחו אני, ומי נלחם את-מי שהכניסו לביתו?



בער לא יבין את-זאת, וגבר לא יצלח כן יעש:



לערך תחרות עם-בעל הבית מכניסו אל-ביתו          210



בארץ נכריה, וביען את-נפשו יחסיר מטובה.



כי לא אמנע מאיש ולא אבזה לאיש מהאבק,



נפשי רצתה וארצנו, ואצא לקראתו לנסותו.



אין אני רע גם בכלם, בכל משחק-גבר בעולם.



הנני יודע איך דורכים קשת מהקצעה-למשעי:         215



ראשון אפגע אני בחצי, כי אשלח בהמון,



באיש תחרותי, ואם-ירבו כהנה וכהנה עמיתי,



עומדים קרובים אלי ומורים בקשת בגבר.



רק פילוקטטס, האחד, נצחני ביריה בקשת,



בארץ טרויים, עת אנו אכיים ירינו חצינו.           220



אולם מאד נעליתי על-יתר האדם כלהם,



אלה החיים כיום על-אדמות וישבעו לחם.



אולם אין נפשי להתחרות בבני-הגבורים מקדם,



גם בהרקלס הגבור גם באבריט איש איכליה,



אשר התחרו בקשת בבני-האלמות גם במו.          225



לכן מת פתאם אבריט האדיר, לא האריך ימים



בביתו, לא הזקין, כי פיבוס-אפולון נגפו,



אנף בו מאד, כי קראהו להתחרות ביריה בקשת.



מטיל אני את-חניתי ומרחיק ממטחוי הקשת.



אחת אנכי יראתי, שמא ינצחני בריצה          230



גבר מן-הפיאקים, כי הרבה החלישו את-כחי



משברי הים האדירים, וברדתי בספינה חסרתי



טפול בשרי די צרכו. והנה תש כח אברי".


  


ככה סח, והם כלם נדמו, נאלמו דומיה,



אך אלקינואוס לבדו נשא אמרתו ויען:  235


  


"הן לא למורת רוח לנו דבריך, הנכרי.



חפוץ חפצת להראות לנו גבורתך תאזרך



בקצפך, יען הגבר הלז לך לעג בקהל,



בקרב העם, אבל עתה לא יוסיף עוד לבוז לעזך



איש אשר בלבו התבונה לכלכל את-דבריו במשפט.     240



אפס עתה האזינה אמרתי למען תספר



גם לגברים אחרים בשבתך בביתך למשתה



יחד עם-אשת חיקך וסביב לך יוצאי חלציך,



תזכר גם החריצות שלנו ואשר חננו



זבס אבינו מאז מימות אבות אבותינו.       245



לא הצטינו מעולם במלחמות-אגרוף והתגוששות,



אך רצים טובים אנחנו, בין יורדי-הים-מצינים,



ששים לעולם אל-משתה, אל-כנור ומחלות מחנים,



נחמד בגדים לחלפם, מסותות חמימות ויצועים.



אבל, קרבו רקדני פיאקיה, טובים ביניהם!        250



רקדו למען יספר הנכרי לידידיו בשובו



לביתו, כי, אמנם, מאד נעלינו על-יתר העמים



בשיטה בים ובריצה, בשירה ומחלות מחנים.



יחוש-נא אחד מכם ויביא לאיש דמודוקוס



כנור-הרננות המנח באשר הוא מנח בהיכלי".       255





ככה סח אלקינואוס, וימהר הכרוז להביא



כנור-הרננות הנבוב המנח בהיכל המלך.



תשעה דינים נבחרים מקרב העם אז התיצבו,



כלם יודעים כל-משחק ולערך דבר על-אפניו,



כבדו, הישירו הקרקע, התקינו הרחיבו הזירה.      260



נגש הכרוז והביא את-כנור-הרננות ומסרו



ביד דמודוקוס, ויצא לאמצע המקום, והנערים



עודם באבם רעננים ומלמדי מחלות כתרוהו,



הולמים ברגליהם ורוקדים במחלות-הקדש; ואודיסס



מביט ברגליהם הקלות בנוצצן, משתאה בנפשו.      265


  


העיר הלז את-כנורו בשירה ערבה על-אדות



אהבת ארס האל ואפרודיטה עדוית-הכלילים,



איך התיחדו הם לראשונה בהיכל הפיסטוס,



אך בהחבא; והרבה לה אתנן ואשכר, וחללו



מטת הפיסטוס המושל ויצועו, ובשרו החרס –         270



הליוס, אשר התבונן וראם מתעלסים באהבים.



שמע הפיסטוס את-שמועת הכלמה הגדולה וימהר



חש אל-הפחם בו חרש, ובלבו חרש הרעה,



שת את-הסדן הגדול על-גבי הגזיר, ויעש



כבלים שלא ינתקו, חזקים ועוקדים לנצח.          275



אך בכלותו את-רשת התרמית בעברתו לארס



מהר לחדרו ששם יציע יצועו החביב,



מתח מסביב למטה על-גבי כרעיה הכבלים,



רבים יורדים ממעל, נמתחים מקרות התקרה,



דקים כקורי עכביש, נסתרים, אין לראות בעין,        280



גם עין אלים מאשרים, כי עשה במזמה וערמה.



אך ככלותו את-מעשה התרמית מסביב ליצועו,



הלך ברמיה ללמנוס הקריה הבנויה-לתפארה,



עיר אשר אהב מכל-המדינות על-פני האדמה.



אולם לא שוא צפה ארס הנוהג-במשכות-הכתם,        285



ראה בלכת הפיסטוס החרש-האמן המצין,



מהר ונכנס להיכל הפיסטוס הנודע-לתהלה,



אומר להתעלס באהבים עם-אשתו עדוית-הכלילים,



היא אך זה שבה מהיכל אביה בן-קרונוס השגיא,



נחה יושבת על-כסא; וזה נכנס להיכל פנימה,       290



פשט את-ידו, וישא אמרתו ויען ויאמר:





"באי, יונתי, ושכבי-נא עמי, נתעלסה באהבים,



יען הפיסטוס איננו בביתו, כי הלך לו ודאי



ללמנוס אל-שבט הסינטים, הגוי אשר גסות ידבר".


  


ככה דבר, וימצא חן בעיניה ותשכב.        295



שכבו במטה, נרדמו, ופתאם אפפום כל-כבלי



תרמית הפיסטוס החרש-האמן המצין-במזמה,



ואינם יכולים להרים גם יד וגם רגל ולקום.



המה הרגישו באלה, וכבר אפס מנוס ואין מפלט.



קרב עדיהם אזי הפסח-שתי-רגליו המהלל,         300



הלך ושב על-עקביו ובטרם הגיע עד למנוס,



יען כי הליוס המשקיף ממרומיו הגיד לו הכל.



מהר לשוב לביתו מצטער בלבו, מתעצב.



עמד בפתח ההיכל וחמתו בוערת עד להשחית.



צעק בקול נורא ואים, ויקרא לכל-האלים:
305


 


"זבס אבינו וכל-יתר האלים ההוים-לנצח!



באו, ועיניכם תראינה את-מעשה-הלעג והתועבה:



הנה זה דרך בת-זבס, אפרודיטה הנאה, לחלל



כבוד נכה-הרגלים, כי תעגב על-ארס המחבל,



יען כי תארו יפה, ורגליו מאד קלות, ואנכי           310



דליו שוקי מרחם, ואין מי האשם בדבר,



בלתי הורי ילדוני, כי טוב לי ולו לא נולדתי!



באו וראו את-השנים מתעלסים להם באהבים,



שוכבים במטתי שלי, ועיני רואות ונמקות.



אפס הלא לא יוסיפו לשכב כמו-כן, מבטחני;          315



ואם תגדל מאד אהבתם, במהרה ימאנו שניהם



לשכב, אך כבלי לא אסיר וכלי תרמיתי לא אקח


  


עד עם-השיב אביה לי מהר בתוליה הגדול,47



אשר הרביתי לו חלף הנערה בשת-לא-תדע.



אכן, זו בתו יפת תאר, אך לבה הפכפך בקרבה".        320


  


ככה דבר והאלים נקבצו להיכל הנחשת.



בא גם פוסידון מחבק-הארץ ויבא גם הרמס



עושה-החסד, ויבא אפולון הנוגף-למרחוק.



אולם האלות לא באו, כי בשו וישבו בבית.



ועמדו האלים חונני-הטובות בפתח הבית.           325



פתחו האלים הנצחים בצחוק אדירים, לא-חדל,



למראה תרמית הפיסטוס, האל רב-התבונות האמן,



יביט איש אל-רעהו ונשא משלו ויאמר:


  


"רע לא יצמיח תועלת, ומתון יעביד את-מהיר.



ככה לכד היום הפיסטוס המתון את-ארס,            330



ואם-הוא המהיר-באלים היושבים בהר-האולימפוס;



נכה-הרגלים הן תפשו בערמתו, גמול זנוניו לו הושב".


 


ככה שוחחו האלים, נדברו איש אל-רעהו.



ענה אפולון המושל בן-זאוס להרמס ויאמר:



"הרמס בן-זאוס, המבשר המהיר וחונן-הטבות!         335



רוצה אתה בכבלים החזקים האלה, ותשכב



במטת החן להיות אצלה, על-יד אפרודיטה הזהובה?"





ענה לו הרמס המבשר וממית-הארגוס ויאמר:



"ולו כדבריך, אפולון, המושל הנוגף-למרחוק!



ואלו כבדו הכבלים פי שלשה ולא ינתקו,           340



ואתם כלכם היום נאספתם, האלים והאלות,



ולו אך שכבתי על-יד אפרודיטה האלה הזהובה".


  


ככה סח, והאלים הנצחים צחוק צחקו.



אך פוסידון לא צחק, ויבקש ויעתר להפיסטוס,



הוא האמן המצין, לשחרר את-ארס המשחית.         345



נשא את-קולו ויען ויאמר את-אמרות-הכנף:


  


"אנא שלחנו, ואנכי הלא אערבנו כי ימלא



כל אשר תשאל במושב האלים כל-בני-האלמות".


  


נשא אמריו ויען לו נכה-הרגלים המהלל:



"אל-נא זאת תדרש ממני, פוסידון מחבק-הארץ!        350



אכן גרועה ערבה שיש בה ערבת הגרועים.



ואיכה אכפה אותך בסוד כל-האלים הנצחים,



ארס כי ינוס ונמלט מכבלי ברזלו וענשו?"


  


ענה לו פוסידון מרגיז-הארץ ויאמר:



"אכן, הפיסטוס, אם-ארס ימאן לשלם דמי-ענשו        355



ונמלט על-נפשו, אנכי אשלם לך ענשו וקנסו".


  


השיב אמריו נכה-הרגלים המהלל ויען:



“אכן לא נאה ולא יאה לי להשיב ריקם פניך”.


  


ככה מלל הפיסטוס האדיר ויתץ הכבלים.



אך כשהסירו מהם את-חרצבותיהם החזקות,         360



מהרו קפצו; ויחש הלז ארץ תרקיה הרחוקה,



והיא, אפרודיטה מנעמת-החיוך, לקפריסין ירדה,



עירה פפוס,ששם לה מזבח ריחני וחרשה.



רחצו שם הכריטות את-בשרה וסכוה בשמן,



שמן אמברוסיה בו אך ההוים-לנצח יסוכו,           365



והלבישוה בגדי חמדות נפלאים למראה.


  


שירה זו שורר המשורר המהלל-בארץ, ואודיסס48



לבו שמח בקרבו, וישמחו גם הפיאקים,



יורדי-הים-המצינים, תופשי-משוטים-ארכים.


 


צוה אז אלקינואוס לבנו לאודמס ולהליוס          370



לצאת במחול אך שניהם, כי אין מיטיב לרקד כמותם.



תפשו בידם הכדור הנאה העשוי ארגמן,



כדור מעשה ידי פולבוס הגבר הנבון,



זרקו האחד שמימה עד נכח הענן המצל,



כופף ראשו לאחוריו; ויקפץ השני ותפשו,        375



נעקר מעל פני הקרקע, ובטרם הגיע לארץ.



אולם כחדלם מנסות את-כחם בזריקת הכדור,



יצאו במחול על-פני האדמה הזנה-כל-עולם,



תכופות מתחלפים, אך יתר הנערים הולמים ברגליהם.



סביב נצבים בעגול, – ותקם המלה נוראה.           380



סח אודיסס האיש-האלהי לאלקינואוס:


 


"אלקינואוס המושל-האדיר, המהלל-בגויים!



על-כל-העמים, אמרת, נעליתם במחולות מחנים,



אמת ונכון הדבר, משתאה אנכי למראה".


 


ככה הביע, ויחד עזוז-אלקינואוס הקדוש.          385



דבר אל-הפיאקים חובבי-המשוטים ויען:


  


"נשיאי עם-הפיאקים וקציניו, האזינו אמרתי!



אבל אותו הנכרי חכם בעיני ונבון.



הבה ונתנה לו תשורות האכסנאים כמשפט.



הנה שנים עשר נשיאים הרודים-בעם מצינים,         390



ראשי העם ונכבדיו, השלשה עשר אנכי,



איש איש לו יתן אדרת כבוסה-למשעי וכתנת,



גם הזהב הטוב יעניק לו ככר אחת.



הכל יביאו מיד ביחד, והיה כשיהיו



בידיו אז תגיל גם נפש הנכרי בלכתו למשתה.         395



אך אבריאלוס יפיסו בדברים נעימים ותשורה,



יען כי הכלימהו, ודבריו לא כלכל כמשפט".


  


ככה מלל, וכלם הריעו לעמתו ושבחוהו.



איש איש שלח כרוזו הביתה להביא התשורה.



השיב אמריו האיש אבריאלוס ויען ויאמר:         400


  


"אלקינואוס המושל-האדיר, המהלל-בגוים!



אכן אנכי אפיסה הנכרי כאשר צוית.



הנני נותן לו חרב עשויה נחשת, ונצבה



כסף סגור, ונדנה – שן שזה עתה נסרוה



מכסה מכאן ומכאן, אף תיקר מאד בעיני הנכרי".        405


  


ד  בר, וימסר בידיו חרב לה מסמרות-כסף,



נשא את-קולו ויען ויאמר את-אמרות-הכנף:


  


"גילה, אבי הנכרי! אם-נזרק מפי איזה דבר,



ואינו מהגן, תשאנו ותסערו רוח סערה.



ויתנו לך האלים ותראה את-אשתך ותבא           410



לארץ מכורתך, וביען סבלת והרחק מידידים!"


 


השיב אמריו אודיסס האיש רב-המזמות ויען:



"גילה גם אתה, ידידי! ויתנו לך האלים



אשר והיו ימיך טובים וגם לא תנחם



על-החרב נתת לי עתה עם-דברי הפיוס".           415


 


מלל, וישם על-כתפו החרב לה מסמרות-הכסף.



אולם כששקע השמש, הגיעו התשורות כלהן



להיכל האיש אלקינואוס, הביאון הכרוזות הנעלים.



קבלון שם בני אלקינואוס הגבר התמים לתתן



לפני אמם הכבודה, כל-מתנות החן והתפארת.         420



והלך און-אלקינואוס הקדוש לפניהם והם אחריו.



אפס כבואם להיכל וכישבם על-כסאות נשאים,



דבר עזוז-אלקינואוס הקדוש ויאמר לאריטי:


 


"אשתי, הביאי לי הנה היפה בכל-ארגזינו,



שימי בארגז אדרת כבוסה-למשעי וכתנת,           425



שיתי דוד נחשת על-אש בלהבה להחם לו מים,



וירחץ את-בשרו ויתבונן לתשורות היקר המנחות



כלן בהדר, אשר העניקו לו הפיאקים הנדיבים,



וישיש אל-משתה היין ואל-שירת הנעם, כי ישמע.



אתנה לו ספל הזהב, גביע שלי כליל היפי,           430



והיה מדי יסך נסכו לזבס וליתר האלים,



זכור יזכרני גם אני בהיכלו שלו כל-הימים".


  


ככה דבר, ותצו אריטי השפחות בבית



למהר ולהעמיד החצובה הגדולה על-גבי המוקד.



והנה העמידו החצובה על-גבי האש היוקדת,         435



נתנו בה מים והוסיפו, הבעירו תחתיה העצים.



אפפה האש את-בטן החצובה ותחמם המים;



נשאה אריטי מחדרה הארגז היפה לנכרי,



אותו הביאה ותשם בו תשורות-החן המתנות:



שמלות וזהב הטוב שנתנו לו הפיאקים.         440



אפס גם היא שמה בו אדרת הדורה וכתנת,



נשאה את-קולה ותען ותאמר את-אמרות-הכנף:


  


"הבט-נא אתה למכסה ומהרה קשר את-הקשר



למען לא יגנב אדם דבר ממך בדרכך,



עת תתקפך השנה המתוקה בספינה השחורה!"         445


 


שמע דבריה אודיסס האיש רב-התלאות, וימהר



לשום המכסה על-גבו ולקשר הקשר לארגז,



קשר הפלאות למדתו לפנים קירקי הכבודה.



צותה סוכנת הבית לו לרחץ מיד באמבטי.



נכנס למרחץ החמים וישש עליו מאד לבו,           450



יען כי חסר זה כמה את-טפול-בשרו הדרוש



למן-היום עזב את-מערת קליפסו יפת-התלתלים;



אולם שם היה מטפל בבשרו כאחד האלים.



וכאשר רחצו אותו השפחות וסכוהו בשמן,



העטו על-גוו השמלה הנאה וכתנת הדורה,          455



יצא מתוך האמבטי ונכנס אל-משתה הגברים.



ועמדה הבת נבסיקיה מחננת-תפארת-אלים



אצל מזוזת האולם הבנוי-לתפארה ומוצק,



ראו אותו עיניה, והשתאתה לאודיסס,



נשאה את-קולה ותען ותאמר את-אמרות-הכנף:        460


 


"גילה, הנכרי! והיה כי תבא לארץ מולדתך



זכור תזכרני, כי אכן אנכי מלטתי חייך".


  


השיב אמריו אודיסס האיש רב-המזמות ויען:



"נבסיקיה, בת אלקינואוס הגבר הנדיב!



יעש לי זבס וכן יוסיף לי אישה-המרעים של-הרה     465



ואשוב אל-ביתי אל-נוי ואראה יום שובי לארצי;



ושם אתפלל גם לך, הנערה, כאל-אחת האלות



כל-הימים, כי אכן חלצת את את-נפשי ממות".


  


מלל, וישב על-כסא ליד אלקינואוס המלך.



והמה חלקו הבשר ומסכו היין כמשפט.            470



נגש הכרוז נוהג ביד את-המשורר המהלל,



את-דמודוקוס הנכבד-בעיני-העם, והושיבו



באמצע המסבים למשתה ונשען לעמוד האדיר.



נשא אודיסס האיש רב-המזמות אמרתו לכרוז,



נתח מבשר החזיר לבן-השנים, מגבו,             475



נתח השמנים הטוב, אך גדול עוד היה המותר:


  


"כרוז, הגישה הבשר לאיש דמודוקוס ויאכל,



והיה לו לאות אהבתי, ואם-שרוי בצער אנכי,



יען כי כל-בני-האדם הדרים על-פני האדמה



רוחשים כבוד למשוררים, אשר למדתם המוזה         480



לשיר שירה ערבה, באהבה את-שבט המשוררים".


  


ככה מלל, וישא הכרוז הנתח ותקעו



בכף דמודוקוס הגבור; זה קבלו ויגל לבבו.



והמה נשאו כפיהם אל-מאכלי המטעמים.



ואחר שאכלו ושתו ותאות רעבונם נמלאה,           485



סח לדמודוקוס אודיסס האיש רב-המזמות ויאמר:


  


"דמודוקוס, מאד נעלית על-כל-בני-האדם,



או שלמדתך המוזה, בתו של-זבס, או אפולון,



יען כי תיטיב לשורר את-גורל בני-האכיים,



דבר על-אפניו, סבלותם, מרי עצבם ועלילותם,         490



כאלו היית גם אתה עמהם שם, ואולי שמעת.



אנא הוסיפה לספר על-אדות הסוס זה העשוי



עצים וקרות, שבנו אפיוס ופלס-אתנה,



אשר הכניסו למצודה אודיסס האיש האלהי



בערמה רבה מלא אדם, והמה החריבו את-אליון.        495



אך אם-תספר לי אלה, דבר ודבר על-אפניו,



תכף אביע לכל-בני-האדם על-פני אדמות,



אשר חננך אל נוטה חסדיו שירה נשגבה".


  


סח, וזה החל שירתו, כי רוח אלהים פעמתו,



איך הפליגו בים כל-הארגאים בספינות            500



יפות-הצלעות, ושלחו האש באהלים נטשו.



ואלה אשר התאספו מסביב לאודיסס המהלל,



בשכבם בבטן הסוס, הגיעו עד שוק אנשי טרויה,



יען הכניסום הטרויים, המה בעצמם, למצודה.



ככה עמד הסוס שם, והמה מסביב מכבירים          505



מלים אין להם שחר, כי נפרדו שלש עצותיהם:



להרס בנחשת אכזריה בנין העצים הנבוב,



או להסיעו למצודה, להפילו משם מן-הסלעים,



או להשאירו, – והיה אות-חטאת ותפארת לאלים.



וקמו והיו הדברים, העצה היעוצה נעשתה,          510



יען כי נגזרה כליה עליהם, לכשתפתח



עירם לסוס-עץ האביר, אשר בקרבו כל-טובי



חיל-הארגאים להביא כליון ומות לטרויים.



שר איך החריבו בני-האכיים הקריה,



פורצים מבטן הסוס, ובגיחם ממקום מארבם,         515



איך פנו איש לעברו, מהרסים העיר הנשאה,



איך התפרץ אודיסס, וכמראה ארס מראהו,



עם-מנלאוס הדומה-לאלים אל-בית דאיפובוס,



אסר בגבורה ועז-לב מלחמת המגור והדמים,



ונצח לבסוף, כי לימינו עומדת אתנה הנדיבה.         520


  


ככה שר דמודוקוס המשורר המהלל; ואודיסס



נפשו תתמוגג בצער ודמעיו על-לחייו ועפעפיו.



כאשה הבוכה תמרורים ומחבקה לבעלה יקירה,



אשר נפל בחרב עת נלחם על-עירו ועל-עמו



להרחיק מעירו וטפו את-יום העברות הנורא;          525



ראתה אותו והוא גוסס, עודנו מפרפר באבריו



ועליו התנפלה, ותשא קול ילל נורא, אך המה



אחור יהדפוה ברמחים, ימחצו ערפה וכתפה,



ינהגו אותה בשביה לעמל ותלאה בנכר,



ונבלו לחייה הנאות מעצר יגונים וצער, –           530



ככה נגרו מעיני אודיסס דמעותיו של-חמלה.



אולם איש לא התבונן ולא ראה דמעותיו נגרות,



בלתי אם-אלקינואוס האחד שראה והכיר,



יען כי סמוך לו ישב ושמע אנחתו המרה.



ענה לקהל הפיאקים, כל-תופשי-המשוט, ואמר:        535





"נשיאי עם-הפיאקים וקציניו, האזינו אמרתי!



יעמד-נא דמודוקוס מנגן בכנור המצלצל,



יען לא כל-נפש תצהל לשמוע כיום מנגינותיו.



הנה מאז אנו מסבים לשלחן, והמשורר הנשגב



מעיר כנורו, לא עמד הנכרי מבכי התמרורים.         540



אין זה כי לבו בו יכאב, ויגונים הלא אפפוהו.



יחדל-נא עתה הלז וכלנו נפשנו תתענג:



לבות המארחים ולב האורח – וכך נאה ויאה.



יען כי הכל עשינו לכבוד האורח הנכבד,



שיבה לביתו והתשורות היקרות נתנו לו באהבה.        545



אהוב כאח הנכרי, הבא לבקש לו מחסה,



על-כל-איש אשר נגע עד לבו הדבר או קצתו!



לכן אל-תעלם ממני עתה דבר בערמה,



כל אשר אשאל תגידה, כי טוב וגם יאה כי תגד.



הגד מהו השם לך קראו אמך ואביך,          550



גם האחרים, כל-גרי עירך והיושבים בסביבה,



ואכן אין אדם, שאין לו שם וגם כנוי בארץ,



אם-אך נולד, בלי הבדל, אם-נקלה או שוע יולד;



אדם ואדם ושמו לו יקראו אבותיו בהולדו.



הגד לי ארץ מולדתך ועמך, והגד לי עירך           555



למען יביאוך שמה אניות-בינות שלנו,



יען כי אין לפיאקים כל-קברניט רב-חובל.



הגה אין לספינותם כמו לאניות אחרות,



ויודעות הן בעצמן עשתנות אדם וכל-אשר בלבו,



יודעות כל-ערים נושבות ושדמות פוריות כלהן         560



אשר לגוי וגוי, מפליגות על-פני תהמות ימים,



לוטי ערפל וענן וממהרות, זר להן פחד



מהיות נזקות בדרך או מהכחד וכלה.



אחת אנכי שמעתי לפנים מפי אבי יולדי –



הוא נבסיתואוס – אספרה: חמת פוסידון עלינו,     565



יען נוליך בשלום גבר וגבר לביתו;



יבא יום ויפוצץ אנית פיאקים נחמדה



בשובה מהוביל איש נכרי ובים הערפל ישברנה,



והקיף על-עיר מעזנו ההר רחב הידים.



ככה נבא הישיש. ואם-כה יעש לנו אלה,           570



או ימנע מעשות, כטוב בעיניו גם יהי!



אתה תספרה דבריך, ודבר אל-תכסה ממני:



איפה היית נע ונד, ועד אילו מדינות-



אדם הגעת, וקראת בשם כל-הגוים והערים,



גם את-אכזרי הלב, גוי פרא וצדק לא ידע,        575



גם את-מכניסי האורחים, הנבונים ויראי האלים.



הגד שלמה תבכה, נפשך תאבל מרה



מדי שמעך מנת-חלקם של-הארגאים ועיר אליון?



אותה גזרו האלים והמה חרצו על-אדם



אבדן למען יוסיף ויחיה בשירה לדור יבא.           580



אולי נפל שאר בשרך לנכח חומת עיר טרויה,



גבור מלחמה, חתנך או אולי חותנך שהמה



קרובים ללבנו ביותר אחרי דמנו ושבטנו?



ואולי גבר עמיתך אשר אהבתו כנפשך



גבור מלחמה, לא נופל בעיניך מאח בן-אמך,          585



גבר עמיתך ונבון ובלבו תבונה ודעת?"


  

שיר תשיעי: אשר ספר לאלקינואוס: מעשה הקיקלופ

  


השיב אמריו אודיסס האיש רב-המזמות ויען:



"אלקינואוס, המושל האדיר, המהלל-בגויים,



אכן מה יפה מאד להיות מאזין לשירת משורר



נשגב כמהו, שקולו דומה לקול בני-האלים.



גם, מדמני, אין דבר בעולם נעלה מאשר   5



לראות העם והוא כלו שמח ולבו טוב עליו,



ואזני המסבים בהיכל קשובות לקולו של-מנגן,



יושבים בסדר לשלחנות מלאים כל-טוב, ולפניהם



לחם ובשר, המשקה מוזג היין במזרק,



מגיש לאיש ואיש ומוזג למסבים במשתה.  10



נראה לי יפה הדבר וכן מצאתי בלבי;



אולם לבך הלא ישיאך לדרוש לגורלי



רב-האנחות, למען ארבה באנחתי ואבלי,



מה לך אגיד בתחלה ומה בסוף אספרה?



הנה הרבו לי פגעים האלים מזרע אורנוס.  15



תחלה אמר לך שמי, למען תדעו גם אתם,



ואהיה לכם לידיד, בהנצלי מיום-העברות,



לימים יבאו, ואף כי מאד רחק מכם משכני.



הנני אודיסס, בנו של-לארטס, הנודע בפיהם



של-בני-האדם בערמתי, תהלתי עד מרמי שחקים. 20



גר אני באתקה, האי הנשקף-למרחוק,



שמה יתנוסס נריטון הלוט-אילנות-מסביב,



רבים שם איי הים נחתים וקרובים איש לאחיו:



סמי, דוליכיון וזקינתוס, האי הנחפה-יערות;



אפס אתקה למעלה מכלם ושטוחה מערבה, – 25



יתרם נחתים למטה כלפי השחר והשמש –


  


ארץ טרשים, מגדלת אנשים בני-חיל, ואנכי49



ארץ אחרת לא אדע נחמדה ממנה לעינים.



אולם קליפסו היפה-באלות היא עצרתני



במערתה הגדולה, כי חשקה בי ואהיה לה בעל, 30



כאשר כבר עצרתני בהיכלה המושלה-באיאיה,



קירקי רבת-התככים, כי חשקה בי, ואהיה לה בעל.



אולם לא יכלו גם שתיהן לפתות לבתי בחבי,



יען כי אין לך דבר המתוק מארץ-האבות



ומן-האבות, ולו גם ישבנו בבית רב-עשר  35



הרחק בארץ נכריה ורחוק מהורים ילדונו.



אולם לך אספרה תשובתי הכבדה-בצרות,


  


אשר לי מנה בן-קרונוס מיום בו שבתי מטרויה.50



רוח טלטלתני מאצל עיר טרויה אל-עם-הקיקונים,



עירה אסמר, החרבתיה, הרגנו הגברים,    40



אך את-הנשים נהגנו ואת-כל-האוצרות הרבים



חלק כחלק חלקנו, איש איש לא נגרע מחלקו.



מאיץ הייתי באישינו לשאת רגליהם לברח;



אולם המה לא שעו לדברי, כי חסרי-לב המה.



הרבו לשתות היין, לטבח כבשים שמנים   45



על-שפת-הים ורב בקר מקרינים וכבדי-רגלים.



אך הקיקונים, כל-אלה שמלטו את-נפשם, הזעיקו



את-הקיקונים שכניהם הטובים מהם והרבים,



יושבי כנף היבשת, אנשים מלמדי-מלחמה



ברכב וסוסים, וללחם גם רגלים במקום שנחוץ.  50



עלו ובאו לאין מספר, כעלים וכעשב האביב.



השכם בבקר היתה גזרתו הרעה של-זאוס



בנו האמללים ופגעים רבים סבלנו.



נלחם נלחמנו, נצבים על-פני האניות המהירות,



איש ברעהו מטילים חניתות מצפות-נחשת.  55



כל-עוד השחר בהלו והלך וגדל יום-קדש,



עומדים היינו בפניהם, ואם-רבים הם ועצומים.



אולם כשנטתה השמש למועד פתח השורים



הדפו אז הקיקונים את-חיל-האכיים ונצחום.



ששה מרעי-עמיתי נעולי-המצחות שם נפלו,  60



ששה מספינה וספינה, יתרנו נמלטנו ממות.


  


הלאה הפלגנו משם בלב דוה על-עמיתינו,



על-מחמדינו, אך שמחים, כי אנו ממות נמלטנו.



אך לא הפליגו הספינות הכפופות עד שקראנו



שמות האמללים, רעינו – שלש פעמים כל-אחד,  65



שמות הנופלים בשדה מיד הקיקונים מכינו.



וזאוס כונס-העבים העיר על-כל-האניות



רוח צפונית סוערת וילט בעב-העננים



ארץ ומרחב שמים, וירד הלילה משחקים.



שחות כלפי חטמיהן נשאו הספינות, וקרועים  70



כל-מפרשיהן לשלשה וארבעה קרעים ברוח.



חשנו ונורד כלהם יראים מאבדן וכליה,



ובמשוטינו חתרנו לבא עד פני החרבה.



שמה שהינו שני לילות ושנים ימים רצופים,



חובקים ידים, יגעים, ויגון אוכל לבנו.   75



אך כשהביאה אאוס יפת-המחלפות יום שלישי,



הרימונו התרנים, פרשנו מפרשים מלבינים,



חשנו ישבנו, והרוח והחובלים נוהגים בספינות.



ודאי הייתי מגיע בשלום לארץ מולדתי,



לולא משברים, ושטף ורוח בוראס, כשאנו 80



סובבים ירכתי מליה, טלטלונו לקתרה.


  


תשעה ימים נשאונו רוחות מזיקות בכנפיהן



דרך הים רב-הדגה, ולסוף, בעשירי, הגענו


  


לארץ הלוטופגים, בני-אדם נזונים מפרחים.51



שמה חתרנו אל-פני החרבה, שאבנו המים, 85



חשו מרעי וסעדו על-יד האניות המהירות.



אך כששבע לבנו המאכל והמשתה עשינו,



רעי-עמיתי שלחתי ללכת ולתור הארץ:



מי הוא העם אשר בה האוכלים מלחם-הארץ.



שנים בחרתי ושלישי נספח אליהם הכרוז.



המה נחפזו הלכו, הגיעו עד הלוטופגים.



והלוטופגים לא זממו כליון על-עמיתינו,



אלא נתנו להם לטעם מפרחי הלוטוס;



אפס כל-אשר יאכל מפרי הלוטוס המתוק



סופו לא ירצה שוב לכת לבשר בשורה או לשוב,



נכסף להשאר גם הוא עם-שבט הלוטופגים,



לקטף מפרחי הלוטוס, וישכח תשובתו לארצו.



אולם אני הביאותים בספינות בעל-כרחם ובוכים.



קשרתים מתחת לספסלי שיטי הספינות הקמורות.



אך על-עמיתי, על-יתרם, על-כל-הנאמנים, פקדתי 100



לחוש ולעלות בספינות הממהרות-לפליג-בימים,



למען לא ישכח האוכל-מפרי-עץ-הלוטוס תשובתו.



חשו ועלו כלהם, וישבו על-גב הספסלים



בסדר ויכו במשוטים את-גלי-הים ים-השיבה.


  


אנו הפלגנו משם, ולבנו דואב, ונבא   105



ארץ עם-הקיקלופים הזדים המתעבים-משפט,



המה משליכים יהבם על-בני-האלמות האלים.



כפם לא תטע נטעים וחרוש לא יחרשו לעולם,



לא נזרעה ולא נחרשה האדמה ותוציא נצר,



חטה, שעורה וגפן-אדרת הכבדה-בחמר,   110



באשכלות גדולים, וזבס הוא ימטיר עליהן לשקותן.



אין למו מועצות-עם ומשפט וחקה חסרו,



והמה יושבים על-פסגות ההרים הרמים במערות-



הרים גדולות, איש איש הישר בעיניו גם יעשה,



שורר באשתו ובבניו ולא ידאג לאחר זולתו.   115



נכח מפרץ-הים ליד ארץ עם-הקיקלופים



אי משתרע תחוח, לא סמוך ולא רחוק מארץ,



נחפה יערות וכבד בעזים שגדלו שם פרא,



יען אין אימת בני-אדם עליהן להפחידן.



ציד אין נמצא בארץ, העובר בארץ ועמל   120



לעלות בפסגות ההרים ולעבר דרך היערות.



ועדרי בקר שם אין, ואין חורשים לחרש נירו,



גם לא יזרע וגם לא יעדר האי כל-הימים.



אדם שם אין, והארץ – מרעה לעזים הפועות,



יען כי אין לקיקלופים אניות אדמות-צלעות.  125



ואין להם גם אמנים חרשים לבנין אניות



יפות-הצלעות היורדות אניה אניה לבקר



ערי בני-אדם רחוקות, כמנהג רבים בני-אדם,



יורדי הים באניות, בבואם לבקר איש רעו.



אפשר להושיב האי ולבנות בו משכנות-תפארה, 130



יען אדמתו לא רעה: יבולה תשא בעתה,



ויש שם כרים על-חופי-הים, ים-השיבה, ומבאיו



רכים ורטבים, ולא היתה לעולם חסרה הגפן.



יש גם מישור לחריש, והיתה הקמה נותנת



פריה בעתה וקציר, כי שמנה אדמתו, פוריה. 135



גם מבוא ימו מאד נאה, ואינו זקוק לחבל,



גם לאבני-עגן להשליך ולקשר זנב-ספינה בזקים,



אלא אניה עומדת ושוהה שם זמן, עד שירצה



לב המלחים, או תבוא ותפוח הרוח הרצויה.



מים נאים ומפכים נשפכים לראש אותו מבוא, 140



נובעים מאחת המערות, ותרזות מתמרות מסביב.



שמה הגענו בדרכנו, כי אחד האלים נחנו



לילה עם-חשך ואמש, ודבר אין נראה לעין.



ועב-הערפל הוא הליט הספינות, ואין סהר למאור



מן-השמים, כי ענן ועבים כתרוהו כסוהו.   145



ואדם לא יכל אז לראות בעיניו האי המתנוסס,



להכיר בגאות הגלים הרמים החותרים בעזם



אל-החרבה עד קרבו הספינות אל-קצה היבשה.



אפס כשקרבו הספינות, כנסנו את-כל-המפרשים,



ירוד ירדנו על-שפת-הים המכה-משברים,   150



שמה המתקנו שנתנו, מחכים לצפירת-הקדש.



אאוס ילידת-הבקר, ורדת-האצבעות, אך תופע,



ואנו מתהלכים באי, משתאים למראה-עינינו.



הקרו הנימפות, בנותיו של-זאוס האוחז-באיגיס,



עדרי עזי-ההרים להיות לאכלה לרעי.    155



חשנו לקחנו מעל האניות הקשתות הכפופות



וגם את-החניתות ארכות-הקנה, ונשם



שלשה ראשים, ויקר לפנינו האל ציד מרבה.



אתי שתים-עשרה אניות, ויעל בגורל כל-אחת



תשע מעזי-ההרים, ובחלקי לבדי עוד עשר.  160



אנו כל-אותו היום עד שקע לנו השמש



ישוב ישבנו, אכלנו הבשר הרב ונשת יין,



כי לא חסרו עדין הספינות היין המאדים,



ונשאר בן עוד, כי שאבנו במזרקות בני-ידתים



הרבה מאד, כשהחרבנו את-עיר-הקיקונים הקדושה. 165



שם ראינו בעינינו את-אי הקיקלופים והוא קרוב,



עולה עשנו, ונשמע קול אדם וצאנה ועזים,



אולם כששקע השמש ונטו צללי-מחשכים,



שמה שכבנו לנוח על-שפת-הים רב-השאון.



אאוס ילידת-הבקר, ורדת-האצבעות, אך תופע, 170



קראתים, את-כלם, למועצה, דברתי באזני כלמו:


  


"אתם תשארו פה, רעי הנאמנים!



אולם אני ויתר עמיתי בספינה נרדה



שמה לחקר לדעת, מי הם האנשים האלה,



אולי עם אכזר-לבב, גוי פרא וצדק לא ידע, 175



ואולי עם מכניס-אורח, חסידים ויראי האלים".


  


ככה אמרתי ואעל בספינה, ואפקד על-רעי



לעלות גם המה אלי לפתח עבות-האניה.



המה חשו ועלו, וישבו על-גב הספסלים,



ישבו בסדר ויכו במשוטים את-מי ים-השיבה. 180



אך כשהגענו ונבא עד אותה הארץ הקרובה,



והנה ראינו מערה נשאה על-שפת-ים, בקצה,



כלה נחפה דפנים ומקלט בלילה לעדרי



צנה, עזים וכבשים. וסביב למערה בנויה



גדר נשאה עשויה אבנים תקועות בארץ,  185



ועצי-אלון אדירים וארנים מגביהי-האמיר.



ואדם במערה ענק, איש-מדה, והוא רועה לבדד



עדרי צאנו בשפלה, ודבר עם-אחר לו אין.



היה רחוק ובודד ומשפט וחקה לא ידע,



יען לא היה אלא מפלצת-אימים, ולא דומה 190



לאדם נזון מלחם, אך לאחד מראשי-ההרים



נחפה יערות, מתנוסס בין יתר ההרים וגלמוד.


  


אז פקדתי על-יתר עמיתי, כל-הנאמנים,



שישארו על-יד האניות ולשמר עליהן;



אולם אנכי הלכתי עם-שנים-עשר איש, והם הטובים 195



אשר בחרתים; ואתי היין המשמר בנאד-עזים,



יין ערב לי נתן מרון הוא בנו של-אבנתס,



כהן לפיבוס-אפולון הנוטר את-קרית אסמרוס,



יען חמלנו על-בנו ועל-אשתו ועליו למלטם.



היה מושבו בחרשה הקדושה לפיבוס-אפולון  200



רבת-העצים, ויתן לי תשורות נחמדות וירב.



נתן הזהב הטוב והחרוץ שבע ככרים,



נתן לי קיתון של-כסף עשוי-לתפארה, ויצק



יין במזרקות בני-ידתים, בשנים-עשר כלים,



יין מתוק לא מהול, משקה האלים, ולא ידע 205



איש מבני-ביתו כי ישנו, גם עבד גם אמה בבית,



בלתי אם-הוא וגם אשתו וסוכנת הבית, אך המה.



והיה בשתותם מאותו היין המאדים המתוק,



ימזגו ספל של-יין ויצקו עוד עשרים בת מים



עליו, ונדף ממנו ריחו, הריח הערב     210



להפליא, ולא יכל איש לעמד וינזר ולא ישתה ממנו.



מנו לקחתי נאד גדול וצדה נשאתי באמתחת.



לבי, לב-גבר, כבר חש אשר אפגש עם-אדם,



גבר איש-מדה ואים ונאזר בגבורה אימה



בער אשר לא ידע צדק ומשפט לא יבין.   215


  


מהר באנו למערה, אך אותו שם לא מצאנו,



יען כי אז היה רועה באחו הצנה הכשה.



אנו נכנסנו למערה משתאים לכל-אשר ראינו:



סלים כבדים בגבינה, מכלאות מלאות על-גדותן



גדיים וטלאים, כל-מין ומין במכלה ומכלה:  220



גדולים נתונים לבד, ולבד הבינונים נתונים,



והעטופים לבד, וכל-דליו וכל-האגנות



שמשו לו כלי-חליבה ומלאים החלב החמיץ.



אז העתירו עלי כל-עמיתי דברים לקחת



תחלה מחריצי הגבינה ולשוב על-עקבותינו,  225



ואחר – לנהג ולהחיש אל-האניה המהירה



מן-הטלאים והגדיים ולהפליג במים המלוחים.



אפס אני לא שמעתי בקולם – ולואי כן עשיתי –



נכסף לראותו, ואולי יתן לי אשכר-האורחים;



אולם לא היתה פגישתי לששון ללב כל-עמיתי. 230



אש אז הבערנו, ונקרב האשה, ונאכל גם אנו



מן-החריצים והגבינה, נשארנו מחכים לשובו.



והנה הוא בא מן-העדר ונושא על-שכמו את-משא



עץ-ההסקה, צרור גדול, בו יעשה סעדת-הערב,



וישליכנו במערה, ויפל בשאון ורעש.     235



אנו נבעתנו ונסנו אל-פנים מערתו הגדולה.



אחרי-כן דפק את-צאנו השמנות לתוך מערתו,



כל-רחלותיו שחלב, ויטש הזכרים מחוץ לה,



את-האילים והתישים, הציגם לבדם בחצר.



אחרי-כן הניף האבן, אבן-המדות לפתח,  240



ויניחנה במבוא מערתו. גם עשרים ושנים



צבים אדירים לארבעה אופנים לא ישאוה, –



זוהי מדת הסלע בו סגר על-פתח המערה.



ישב והיה חולב הרחלים והעזים הפועות,



הכל כנהוג, כשורה, וירבץ תחתיהן טלאיהן.  245



הפריד את-מחצית החלב המלבין ויצקו להחמיץ



בתוך כלי-נצרים קלועים, וישימם לבדם הצדה.



אפס מחציתו השניה השאירה בכלים, ויהיה



לשתות לו מנו לצמאו ושמש לו סעדת הערב.



אך ככלותו את-מעשיו ועושה בחפזה פעלו,



הצית לו אש וראנו, וישא אמרתו ויאמר:



"מי אתם, נכרים? מאין תבואו בנתיבות-המים?



אם-עסקיכם בכך, או באין לכם עסק תנודו,



כאותם הלסטים הנדים על-מרחבי-ימים, שהמה



מסכנים את-נפשותיהם ושואה ימיטו על-נכרים?"


  


ככה הביע, וימס לבנו מפחד ואימת



קולו האים ברעו ודמותו דמות של-מפלצת;



אולם אני השיבותי אמרי ואען ואמר:


  


"אנו אכיים, התועים כיום על-אדמות, מטרויה



באים-נשאים בסער על-עמקי תהום-ימים ומצלות,



שבים הביתה; ואולם בדרך אחרת ונתיבה



הנה אתאנו, ואין זאת כי כן יעץ זבס וכך רצה.



אנו מחיל אגממנון בן-אטרס, בזה נתפארה,



אשר שם כבודו הגדול הגיע עד רום השמים,



יען כי החריב ערים רבות ויכחד עממים   265



רבים; ואליך אתאנו, נחבק ברכיך בתחנה,



אולי תואיל ותשא לנו המשאת או אשכר,



תתן את אשר תתן, כמנהג מכניסי-אורח,



ירא את-האלים, יקירי, כי באנו אליך לבקשך.



וזאוס – מגן לנכרים, לבאים לבקש ונוטר   270



משפט הנכרי ומלוה הגונים הבאים בתחנה".


  


ככה דברתי, וימהר וישב אמריו זד יהיר:



"אין זה כי פתי הנך, הנכרי, או תבוא ממרחק,



יען כי תפקד עלי ואירא האלים, אכבדם.



בני-הקיקלופים לא ישעו אל-זאוס האוחז-באיגיס,  275



גם אל-כל-יתר האלים, כי הרבה עצמנו מכלם.



אף לא ארחם עליך ועל-עמיתיך מאימת



פחדו העז או עברתו, אם-לא ישיאני לבבי.



אפס הגידה לי אנה תפליג בספינה הנאה?



אם-לקצות תבל תנוע, או קרוב המקום, ואדע".  280


  


ככה הביע הקיקלופ למען חקרני, ולא נסתר



דבר ממני, ואנכי נבון-דבר, ואען ברמיה:



"נפץ נפץ ספינתי פוסידון מרגיז-הארץ,



טלטלה אל-סלעי-אדמתכם אשר ירומו בקצה,



אל-שן-הצור, וסערה מעבר הים גרפתה,   285



ואמלט אנכי ואלה עמדי מאבדן".


  


ככה אמרתי, ומאומה לא ענה לי אותו זד יהיר,



אלא התרומם וישלח את-כפיו אל-רעי-עמיתי,



תפש שנים מהם והשליכם כהשליך גור-כלב



אל-האדמה, ויזל מחם לארץ והרטיבה.    290



אותם נתח לנתחים ויערך סעדתו של-ערב,



בלעם כבלע כפיר-הרים את-טרפו, לא הותיר מאומה



בשרם, מעיהם ועצמותם האוצרות המח בתוכן.



אנו פרשנו כפינו אל-זאוס אבינו; בכינו



למראה מעשה-הזועות, וימס לבנו, נואשנו,  295



אפס כאשר מלא הקיקלופ את-כרסו הרחבה



בשר-אדם וישת מן-החלב הטהור לרויה,



שכב בתוך מערתו, השתרע בין עשתרות צאנו.



אז חרצתי בלבי,לב-גבר, ותהי זאת עצתי:



אגש אליו ולקחתי מעל ירכי צור-חרבי  300



לדקר אותו בחזהו, ששם כבדו עטוי-הטרפש.



בכפי תפסתיה, אך אחר הגיגי אז עצרני:



אבוד שם נאבד כלנו, ולא יהיה לנו כל-מפלט,



יען כי תקצר ידנו מגלל מפתחו הנשא



אבן-המדות הגדולה הסוגרה, אשר הניח,  305



ככה נאנחים במערה חכינו לאאוס-הקדש.


  


ואאוס ילידת-הבקר, ורדת-האצבעות, הופיעה,



הבעיר לו מדורה ויחלב את-עדר הצאן המצינות,



הכל כנהוג, כשורה, וירבץ תחתיהן טלאיהן.



אך ככלותו את-מעשיו ועושה בחפזה פעלו,  310



תפש בשנים עמיתי ויערך סעדתו של-בקר.



אך ככלותו לאכל, גרש הצאן המצינות,



גלל בנקל האבן הגדולה, השיבה למקומה



לפתח המערה, כאלו בידיו אך מכסה של-אשפה.



שרק הקיקלופ לצאנו השמנות והרה הניסן.  315



נשאור נשארתי וחורש בלבי מזמות ורעה,



איכה אשלם לו גמולו, ואתנה תחנני התהלה.



והנה מצאתי לטוב לי, ותבחר נפשי במו-אלה:



עמדה במכלה אלתו הגדולה של-אותו הקיקלופ,



ירקה, גזע עץ זית, וכרתה למען ישאנה   320



לכשתיבש. והיתה האלה הזאת בעינינו



כתרן אניה משחירה עשויה להוביל המשא,



גדולה, בת-עשרים מלחים, מפליגה במרחבי ימים, –



ככה גדלה וכה עבתה למראה עיני הרואה.



אז נגשתי אליה ואכרת כמשלש אמות ארכה,  325



גזר זה מסרתיו לרעי, צויתי לעשותו מאד חלק.



והמה מרטוהו, ואקרב ואעש אותו גם שנון,



מחדד בראשו, ואקח לחרכו בלהב המדורה.



אחרי-כן נשאתיו ואצפנו תחת הזבל,



אשר נערם ערמה עצומה במערה הגדולה.   330



עתה צויתים, את-יתרם, להפיל הגורל מי המה



אשר יעזרו על-ידי להרים האלה הגדולה,



למעך אותה בעינו, עת תתקפו השנה המתוקה.



נפל הגורל על-אלה שבעצמי הייתי בוררם



בחפץ לבי, ארבעה, ואנכי נטפלתי חמישי.  335



ערב היום, ותשבנה ממרען הצאן יפות-הצמר,



דפק מיד אל-המערה הגדולה הצאן המצינות,



כלן גרש ולא הותיר אף פרסה בחצר הגדולה;



אולי הוא ראה בחוש או אחד האלים צוהו.



שב ויסגר המערה באבן-הפתח הגדולה,    340



ישב והיה חולב הרחלים והעזים הפועות,



הכל כנהוג, כשורה, וירבץ תחתיהן טלאיהן.



אך ככלותו את-מעשיו ועושה בחפזה פעלו,



תפש בשנים מרעי ויערך סעדתו של-ערב.



אז נגשתי אני אל-אותו הקיקלופ ואמר,   345


  


כפי אוחזת באלפס מלא היין השחור:52


  


"קיקלופ, קומה שתה יין אחר אכלך בשר-אדם,



ותדע את-טעם המשקה שהיה צפון בקרקע,



אניתנו. לך נסך נסכתי למען תרצני



להשיבני הביתה, ואתה מתעבר אימות,   350



אכזר כמותך! מי יעז ויקרב עדיך מיתר



רבים בני-אדם, וביען שלא כשורה עוללת?"


  


ככה אמרתי, ויקח וישת, ויערב לחכו



שקוי-המעדנים. ותחשק נפשו כוס שניה:



"הגמיאני בידידות עוד אחת ושמך תגידה  355



תכף למען לך אתן האשכר ויגל לבך.



גם לקיקלופים אדמה פוריה מצמיחה הגפן,



כבדה ביין, וזבס הוא ממטיר עליה להשקותה;



אולם המשקה שלך מוצאו אמברוסיה ונקטר".


  


ככה הביע, ואנכי שניתי לו ייני הנוצץ,   360



שלש פעמים מזגתי, ושלש פעמים הוא הריק,



אולם כטוב לב הקיקלופ באותו היין השחור,



נשא נשאתי אמרתי ואליו דברתי מחמאות:



"קיקלופ, הן תשאל לשמי המהלל –אנכי אגידה,



לך אכננו. ואתה חנני האשכר אמרת.     365



שמי הוא שום-איש, זה שמי וזה זכרי בפי כל-האדם,



כן תכנני הורתי, גם אבי וגם רעי-עמיתי".


  


ככה אמרתי, וימהר ויען לי אותו זד יהיר:



"לכן, שום-איש, ואכלתיך אחרי כל-עמיתיך;



אותם אכל ראשונה, וזה לך אשכר-האורחים".   370


  


אמר, וישתרע, ויפל אפרקדן וישכב,



עקל באלכסון את-ערפו השמן, ופתאם תקפתו



שנה מכניעה-הכל, ופרצו מלעו עם-יינו



פתותים של-בשר אדם, הקיאם בשכרו מיין.



ידי שלחתי ליתד לגלגלה באפר המהבהב   375



עד שהתאדמה, עודדתי בדברים את-לב כל-עמיתי,



למען לא יאמר גם איש מהם להרתע מיראה.



היתה יתד עץ-הזית מוכנה, ויאחז בה להב,



ואף אם-היתה רעננה, אך האדימה נוראות.



מן-האש הוצאתיה ואקרב, ורעי מסביב  380



עומדים עלי, כי נפח בם דימון את-רוח הגבורה.



יחדו תפשו ביתד עץ-הזית שראשה מחדד



וימעכוה בעין, ואני גלגלתיה ממעל.



כמעשה בונה-אניות ההולך ונוקב במקדח



קורת-הספינה, ושנים מעוזריו העומדים מתחת  385



מושכים ברצועה מכאן ומכאן, ולא יעמד מהסוב, –



ככה סבבנו בעינו היתד המעלה להב,



הלוך וסבב, ודמיו החמים נגרים וקולחים.



אכלה האש את-שמורותיו ואת-ריסי העין על-סביבה,



אחזה בגלגל העין, וילחשו כאש שרשיה.     390



כאותו הברזל הלוחש בשאון במים הקרים,



חרש-הנחשת כי טובלו ביצרו לו גרזן או קרדם,



בא להקשותו בצוננים, כי היא היא גבורתו של-ברזל, –



ככה לחשה העין מתחת ליתד עץ-הזית.



היליל בקול אים, ותען לו בת-קול מגחר-הצורים.  395



אנו חשנו-נמלטנו מפחד, ויוצא הקיקלופ



אותה היתד מעינו מגאלה בדמים על-סביבה,



וישליכנה מפניו בידיו בעברה וזעם.



קרא, וקולו קול גדול, לכל-הקיקלופים – לשכנים,



לאלה השוכנים במערות-הצורים הנתונות-לרוחות. 400



המה שמעו צוחתו, מכל-העברים נקהלו,



עמדו מסביב למערה, שאלוהו לצרה באתהו:



"מה לך, הוי, פוליפם, שככה נזעקת, וקולך



עולה בליל-האמברוסיה, הפרעת שנתנו המתוקה?



אולי נהג את-צאנך אחד האדם ולא רצונך?   405



אולי באו לקחת את-נפשך בערמה או בכח?"



ענה אותם ממערתו האיש פוליפם גדל-הכח:



“אויה, ידידי, שום-איש לא יכל לי בכח אך בערמה!”



אז אמריהם השיבו ויענו את-אמרות-הכנף:



"אם-לא הרע לך שום-איש, כי גלמוד הנך,   410



אין זאת כי מחלה היא, באה מאת זבס אבינו הגדול;



קום והתפלל לאביך, לאל פוסידון המושל"


  


ככה הגידו והלכו, ויחד לבבי האדיר,



שמי כי התעהו, ולי עמדה הפעם ערמתי הגדולה.



היה הקיקלופ שם נאנח מעצמת מכאוביו הגדולים,  415



מגשש בכפיו, ויגל מעל פי-המערה האבן.



אולם הוא בעצמו ישב בפתח ויפרש את-כפיו,



אומר לצוד איש נמלט ממנו בין עדרי-הצנה,



יען כי אמר בלבו: אך נבער מדעת אנכי.



אולם נמלכתי בדעתי למצא העצה הטובה,  420



איזו הדרך אצילה את-רעי-עמיתי ממות,



אפדה את-נפשי אנכי, ותחבלות כל-ערמה ותרמית



עוברות בסך נגד עיני, כי באה וגדולה הרעה.



והנה מצאתי לטוב לי, ראיתי העצה האחת.



היו שם אילי-הצאן עבתי-הצמר וכשים,  425



טובים למראה וגדולים, לוטים הצמר האפר;



אותם קשרתי בסיבים קלועים-לתפארה, עליהם



היה ישן הקיקלופ השגיא שמשפט לא ידע:



שלשה שלשה והתיכון נושא את-אחד הגברים,



ואלה השנים לצדדיו, סוככים על-רעי-עמיתי.  430



שלשה אילים נשאו הגבר האחד; ואנכי



באיל אחד בחרתי, האיל הטוב בכל-העדר,



גבו חבקתי, מתעקל מתחת לכרסו השעירה,



תלוי ואוחז בכפי התקועות בשפעת צמרתו,



אוחז בכח ואון, ולבבי נאזר-סבלנות.    435



ככה היינו מחכים לצפירת-אל ונאנחים.



ואאוס ילידת-הבקר, ורדת-האצבעות, אך תופע,



פרצו הזכרים בצאן החוצה לרעות במרעה;



אפס הנקבות עוד גועות בתוך המכלאות, לא חלבו,



ועטיניהן עוד מלאים; אך אדוניהן –מכאוביו   440



עצמו מאד, והוא ממשש גבי הצאן אחת אחת,



בעמדה נצבה; ואולם לא הבין הפתי, לא ידע



אשר קשרו אל-כרס הכבשה רבת-הצמר;



צעד האיל האחרון לעדר מתוך מערתו



כבד בצמר ובי, החומס בלבי תחבלות.   445



חש בו האיש פוליפם, הענק רב-הכח, ויען:



"למה תפגר, הוי, איל אשר אהבתי, בצאתך



אחרון ממערתי, הן לא התמהמהת לפנים?



ראשון היית ללחך מעשב השדה במרעה,



צועד ארכות, הגעת הראשון עד זרמי-מבוע,  450



ראשון היית משתוקק גם לבוא הביתה למכלה



לפנות ערב; אך היום תפגר ואולי תצטער



על-עינו של-אדוניך נטלה הגבר הנבל,



הוא ואחזת מרעיו? כי השכירני היין



שום-איש, ומבטחני לא ימלט את-נפשו מאבדן. 455



לו נוצרת גם אתה כמוני בן-בינות ומדבר,



ודאי הגדת, אי נחבא הלז מעברתי הקשה,



והיה אז מחו קולח במלא כל-המערה הגדולה,



נוזל על-פני כל-הקרקע; אז ירוח ללבי, ויתרוקן



מן-הענויים, שהמיט עלי זה הנבל, הוא שום-איש".  460


  


ככה הביע, ויתן לאיל לעבר בפתח.



אך כשהנתקנו כמעט מאותה המערה והחצר,



סרתי חיש מן-האיל, פתחתי למוסרות עמיתי.



חשנו וננהג הרחלים, כל-דקות-הרגל והשמנות,



דרך ארחות עקלקלות ורבות, עד שהגענו  465



אל-האניה, וישמח לב כל-עמיתינו עלינו,



לכל-הנמלטים ממות, ונאבל ונבך לחללים.



אולם אני לא נתתי, רמזתי בגבות-העין



לעצר מבכי ואפקד למהר ולהשליך הצנה



יפות-הצמר לתוך האניה ולהפליג במים.  470



חשו ועלו בספינה, וישבו על-גב-הספסלים



שורות שורות, ויכו במשוטים את-גלי-השיבה.



אך בהיותנו רחוקים כדי שמע קול-קורא בחיל,



קולי נשאתי לקיקלופ ואקרא בלעגי-מעוג:



"אכן ואכן, הקיקלופ, לא היה רך-ל  בב הגבר, 475



אשר אמרת בזדונך לכרסם עמיתיו במערה.



אמנם, הושב גמולך, וכרע פעלך לך שלם,



אכזר, אשר לא יירא לאכל בשר-אורחיו בביתו,



ונפשו לא יראה, הן שלם לך זבס ויתר האלים".



ככה דברתי, ותעל חמתו הגדולה עד להשחית,  480



עקר משרשו שיא-סלע, ראש אחד ההרים הגדולים,



טלטלו וזרקו בספינה משחירת-החרטום, אל-ראשה.



עוד מעט ונפץ לשבבים את-ראשה של-המרדיה.



רגז הים ויזדעזע ממחץ הסלע המשלך.



שבו הגלים ויפנו אל-פני היבשה זרמתם,   485



גורפים הספינה אל-נכח פני החרבה בשטפם.



חשתי, ידי שלחתי לגשוש הגדול להסיעה



מן-החרבה הימה, ועל-רעי-עמיתי פקדתי,



ברמזי למו בראשי, כדי להמלט מפגע,



למהר ולאחז במשוטים, וחתרו בשקידה נמרצה.  490



אך כשהרחקנו הפלגנו פי שנים בים, כי שקדנו,



קרא קראתי לקיקלופ, ואולם כל-רעי-עמיתי



מרבים עלי מחמאות, מפצירים בי לעצור מדבר:



"הוי, חסר-דעת, שלמה תקמיט הגבר האכזר?



הנה אך זרק האבן במים, ותשב הספינה,    495



אל-החרבה נגרפה, אמרנו כבר אבדה לעולם.



ואלו דבר יגנב לאזניו, לו שמע אך הגה,



היה זה רגב-חדודים מרוצץ את-גלגלותינו



וקרשי-הספינות גם יחד, כי גדל מאד כחו בזרקו".



ככה הגידו, ואולם זה לבי, לב-גבר, לא שמע.  500



שבתי ואקרא אליו, כי עברה וזעם בלבבי:



"קיקלופ, אם-אך ישאלך איש מבני-תמותה, בן-אדם,



לאמר: איה היא עינך ומה העורון הנתאב,



תאמר לו: סמא סמאהו אודיסס מקרקר-הקריות,



בנו של-לארטס הנדיב היושב בזבולו באתקה".  505


 


ככה דברתי, ויילל וישב אמריו ויען:



"אויה לי, אכן נהיתה, וכאשר נבאו לי היה!



היה היה פה נביא, טוב-תאר מאד ואיש מדה,



טלמוס בן-אברימוס, והוא חוזה-חזיונות מצין,



מגיד עתידות מראש לבני-הקיקלופים עד זקנו,  510



אשר לי נבא מראש, ולדבריו עוד חזון למועד,



לאמר: כפי אודיסס יגזלו מני אור-עיני.



אמור אמרתי, אראנו – איש חסן גבה-קומה, יפה-תאר,



הנה יגיע ויעל איש נאזר בגבורה אימה,



והנה קטן-קומה, רפה-כח וגבר לא-יצלח, ויגזל  515



עיני ממני, כי השקה אותי לשכרה היין.



אנא, שובה, אודיסס, ואתנה לך אשכר-האורחים,



אעתיר אל-מרגיז-הארץ המהלל לחננך תשובה,



יען כי בנו לו אנכי, והוא ילדני, כך יאמר.



והוא ירפאני ברצותו, ואין אחר לרפא לי בלתו  520



בין בני-האלים הנצחים גם בבני-אדם, בני-תמותה".


  


ככה הביע ואשיב אמרי ואען ואמר:



"ואלו היה לאל ידי לקחת ממך גם חייך,



גם את-נפשך ולהוריד אותך ירכתי-הדס,



כשם שלא ירפא לעינך גם מרגיז-הארץ!"  525





ככה דברתי, והחל מתפלל למושל פוסידון,



פרש את-כפיו בתפלה שמימה הזרועים-כוכבים:



"שמעה-נא קולי, פוסידון האוחז-בארץ, שחר-שער!



אם-אכן בנך אנכי, ואתה הוא אבי ילדני,



תנה ולא ישוב הביתה אודיסס מקרקר-הקריות, 530



הוא בן-לארטס הנדיב היושב בזבולו באתקה.



אולם אם נגזרה גזרה כי ישוב ויראה ידידיו,



יבוא לביתו הנאה ויגיע לארץ-מולדתו,



יבוא ברעה ויאחר, ויאבד כל-רעיו-עמיתיו,



ישוב בספינה נכריה וימצא פגעים בביתו".  535


 


ככה התפלל וסח, ויעתר-לו כחל-המחלפות.



והוא שב וירם האבן, גדולה עוד מבראשונה,



ויטלטלנה ויזרקה בכח-אדירים ואים,



קלע אל-זנב-האניה משחירת-החרטום לשחתה.



עוד מעט ונפץ לשבבים את-ראשה של-המרדיה.  540



רגז הים, ויזדעזע ממפץ האבן הגדולה,



גרפו הגלים הספינה נכחה אל-פני היבשת.



וכשהגענו לאי, אשר שם כל-יתר הספינות



יפות-הצלעות נחות צפופות, וסביבן עמיתי



יושבים מתאבלים עלינו ושוהים לנו מחכים,  545



אנו הבאים חתרנו בספינה עד-שפת פני החולות.



שמה ירדנו כלנו על-חוף-הים רב-השאון.



אולם את-עדר הקיקלופ הורדנו מתוך האניה,



חלק כחלק חלקנו, איש איש לא נגרע מחלקו.



ורעי כל-לוטי-המצחות הנאות לי נתנו עוד איל,  550



אשכר ממבחר הצאן שחלקנו, והקרבתיו שם עולה



על-שפת-הים לבן-קרונוס, לזאוס המולך-על-הכל



בסתר עב-ענן, הבערתי כרעים, ולא שעה לעולה.



היה מהרהר בנפשו, איך יאביד כל-אניותי



יפות-הצלעות על-רעי-עמיתי הנאמנים.     555



אותו היום עד שנטה לנו השמש ישבנו



אוכלים הבשר הרב ומשמחים לבנו ביין;



אפס כששקעה החמה ונטו צללי-מחשכים,



שמה שכבנו לנוח אל-קול המשברים ברעם.



אאוס ילידת-הבקר, ורדת-האצבעות, אך תופע,  560



חשתי עודדתי בדברים ואפקד על-רעי-עמיתי



לעלות באניות ולפתח את-העבותות.



המה חשו ועלו וישבו על-גב הספסלים



שורות שורות, ויכו במשוטים את-גלי-השיבה.



הלאה הפלגנו משם בלב דוה על-עמיתינו,   565



על-מחמדינו, אך שמחים כי אנו נמלטנו ממות".


  

שיר עשירי: אשר ספר לאלקינואוס: הקרות אצל איאולוס, אצל הליסטריגונים ואצל קירקי

  


"באנו הגענו עד אי איאוליה, אשר שם ישב



בנו של-הפוטס, איאולוס חביב-כל-האלים הנצחים;


  


צף האי על-פני מים וסביב לו חומת נחשת53



בלתי-נבקעת, והוא עולה מתרומם כדמות סלע חלק.



שנים עשר בנים לו ילדו על-ברכיו בהיכל הנשא,        5



והמה שש בנות חביבות וששה בנים חסנים.



נתן איאולוס את-בנותיו לנשים לבניו הנערים,



והם כל-הימים אוכלים על-שלחן אביהם היקר



ואמם הטובה, ואין קצב לאכל על-שלחן משתיהם.



נודף בביתם ריח הדשן, יריע קול חליל         10



יומם, אך לילה ינוחו על-יד נשותיהם הצנועות



על-פני מרבדים ובמטות-פתוחים מעשה-אמן.



שמה הגענו, ונבא אל-עירם ומעונם הנאה.



חדש ימים כבדנו במאכל ובמשתה, וידרש



לדבר ודבר, לאליון, לספינות בני-ארגוס ולשיבת     15



בני-האכיים, לו הכל ספרתי, כל-דבר, כסדרו.



אך כששאלתיו גם אני, בקשתיו כי ישלחני,



הוא לא השיב את-פני וידאג לשובי לביתי.



נתן לי חמת עשויה עור פר בן-בקר בן-תשע.



סגר בתוכה את-כל-הרוחות הסוערות בכח,       20



יען כי אותו הפקיד בן-קרונוס לשלט ברוחות,



לעורר אותן ולשביתן, כאשר יהיה עם-לבו.



שמה על-גב האניה הגדולה, ויצרור על-גבה



חוט של-כסף מבריק, ולא תעבור גם רוח קלילה.



נתן לי אך נשימתה של-רוח מערבית – זפירוס,      25



לנחות את-ספינותינו ואותנו; ואולם לא נגזר



דבר ויקום, כי אנו בטפשות אבדנו אבדנו.





תשעה ימים היינו מפליגים גם יומם גם לילה.



ובעשירי כבר נגלו שדמות ארץ מולדתי.



היה היינו מבחינים במשואות הבעירו והן קרובות,       30



והנה תקפתני השנה המתוקה, ואנכי יגע,



כי לא חדלתי מתפש בהגה הספינה, ולאחר



לא נתתיהו, ברצותי למהר ולבא לארצנו.



ורעי עמיתי משוחחים, איש אל-רעהו נדברו



לאמר: הנני מביא לביתי גם זהב גם כסף,        35



תשורה לי נתן איאולוס הגבור בנו של-הפוטס.



אמר האומר לחברו, התבונן אליו וידבר:


  


"אלי! מה חביב הגבר ונכבד על-כל-בני-האדם,



כלם ככלם, בבואו אל-עירם וארץ מכורתם!



כמה אוצרות יקרים נהג הלה משלל טרויה!          40



הנה הלא גם אנחנו עשינו הדרך הוא עשה,



אולם הביתה נשובה ואין כל לנו, ריקות ידינו.



עתה העניק לו איאולוס האיש, כי בו רצה.



הבה נחישה מעשינו ונראה בעינינו מה יש פה,



כמה זהב וכמה כסף מנחים בנאד זה".
45


  


ככה נדברו; ותגבר העצה הרעה על-רעי,



פתחו הנאד, ותפרצנה הרוחות כלהן החוצה.



חיש תפסתם הסערה, נשאתם הימה והם בוכים,



הרחק מארץ מכורתם טלטלתם, – אנכי נערתי,



נמלך בנפשי התמימה, מה טוב לי ואעשה, אולי     50



אטיל את-נפשי הימה מעל האניה, או אולי



דומם אסבלה, אשאר בחיים על-פני האדמות?



אכן סבלתי, נשארתי, לוט-פנים שכבתי בספינה,



ורוח הסער האים נשאתנו ותגרפנו



שוב אל-האי אל-איאוליה, ורעי עמיתי נאנחים.        55


  


שמה עלינו בחוף החרבה ונשאב המים.



חשו סעדו רעי על-יד האניה המהירה,



א  ך כששברו רעבונם וצמאונם במאכל ובמשתה,



קמתי לקחתי לי אחד מרעי ואתו הכרוז,



חשתי אל-היכל איאולוס הנודע-לתהלה, ונמצא        60



יושב ואוכל, ועל-ידו גם אשתו גם בניו כלהם.



אך בבואנו בהיכל, ישבנו על-מפתן הבית



אצל המזוזות, והמה ראונו, אלינו השתאו:



'איכה זה באת, אודיסס, ואיזה דימון בעוכריך?



הנה דאגתי מאד לתשובתך למען תבואה        65



לארץ מכורתך ולביתך, המקום בו רצתה נפשך'.


  


ככה הביעו ואען, ולבבי נעצב בקרבי:



'רעי עמיתי הרעים ושנה אמולה בעוכרי,



אנא עזרוני, יקירי, כי אתם יכולים להושיע'.


 


ככה אמרתי ואפתח בדברי תחנונים וידידות;  70



אפס נאלמו דומיה, ואביהם השיב אמריו:


  


'לך-לך חיש מן-האי, הגבר הנבזה-באדם!



יען לא יאה ולא נאה לי להיות מטפל ודואג



לאדם, אשר האלים המאשרים שנאוהו.



לך-לך, זאת באתך כי בני-האלמות שנאוך'.          75


  


ככה סח, וישלחני מביתו, ומרה נאנחתי.



אנו הפלגנו משם נעצבים כלנו בלבנו,



נפל לב האנשים עליהם בחתרם במשוטים,



יען נואלנו הסכלנו, ואפסה כל-רוח מושיעה.


  


ששה ימים עשינו דרכנו יומם ולילה      80



עד שהגענו בשביעי לטירת למוס המושל,



היא טלפילוס העיר שבליסטריגוניה, שם נפגש


  


רועה ברועה: זה דורש בשלומו בבואו וזה בצאתו.54



ואיש אשר שנה לא ידע ולקח בשכרו כפלים:



זה אשר ירעה הצאן וזה אשר ירעה הבקר,       85



יען כי קרובים שם תחומי היום והלילה, נגעו.



וכשהגענו לחוף ולנמל המצין, שם סלעים



עוטרים לו סביב נשאים, מכאן ומכאן יכתירוהו,



גדותיו בולטות ותלולות מתנוססות אלה מול אלה



להיות פי מבוא לשפתו, והולכות ונעשות צרות.     90



שמה הנחו עמיתי הספינות כפופות-הקצוות



והיו קשורות כלהן בנמל הגדול בתוך,



רצופות אחת אל-אחת, יען מעולם לא גבה



גל בו בנמל מגדול עד קטן, אך דממה מבריקה.



רק אניתי שלי השחורה בחוץ הצגתיה,         95



הרחק במבוא בקצה, קשרתיה בעבותות לסלע.



עלה עליתי בצור, מתבונן ממצפה הסלעים;


  


אולם אין לראות כל-פעל-שורים או פעלי-אדם.55



ראו עינינו אך עשן עולה מעל האדמה.



רעי עמיתי שלחתי לשם כי ילכו ויתורו,         100



מי הוא העם והשבט האוכלים מלחם-הארץ.



שנים ברתי מהם ונלוה השלישי הכרוז.



הלכו בדרך החלקה באכה העיר, בה מביאים



עצי הסקה בצבים מיערות על-ראשי ההרים.



נקרתה נערה לפניהם בשער, שואבת המים,          105



בתו החסנה של-אנטיפט ס הליסטריגוני,



אשר ירדה העינה מימיה נובעים בנעימות,



עין-ארטקיה, כי שמה ישאבו כלם המים.



נגשו אליה האישים, וישאו אמרתם שאלו:



‘מי הוא המולך בעיר? ומי האנשים בם ימשל?’      110



מהרה הנערה להראות את-היכל-אביה הנשא.



וכשנכנסו אלה להיכל המצין, וראו



אשתו, והנה מראה כראשי ההרים – נבעתו.



קראה לאישה מיד, האיש אנטיפטס ממושב



עמו; ויחמס מזמות ואבדן-יגונים לרעי,         115



תפס באחד מרעי-עמיתי, ויהי לו לאכלה.



ראו השנים, מהרו ונסו והגיעו לספינה.



החל צוח בעיר, נקהלו עליו מסביב



הליסטריגונים הגברים אדירי-הכח לאלפיהם.



דמותם וצלמם לא צלם בני-אדם, אך צלם נפילים.       120



היו משליכים אבנים כבדות כפי כחו של-גבר



מעל הצוקים, ויעל קול שאון מאצל הספינות,



קול האניות בהשברן וקולות הגוססים, חרזום



חרוז על-שפודים כדגים לשאתם למאכל-תועבה.



המה משחיתים באלה בנמל העמק, ואנכי        125



חשתי נשאתי את-חרבי השנונה מירכי ואגזר



גזור עבות האניה מכחילת-החרטום לשנים.



תכף רמזתי לרעי, עודדתים ואפקד עליהם



לחוש למשוטים, למען נמלט נפשנו מרעה.



הכו כלם הגלים במשוטים מפחד אבדון.        130



טסה ספינתי בגיל ממצרי הסלעים הימה;



אולם כל-יתר הספינות כלן אבדו אבדו.


  


הלאה הפלגנו משם בלב דוה על עמיתינו,



על-מחמדינו, אך שמחים, כי אנו נמלטנו ממות.



באנו לאיאיה האי, שם משכן בת-אלים אימה,      135



קירקי יפת-המחלפות, האלה מנעימת-הזמר,



והיא היא אחותו, בת-אם איאטס חורש-הרעות.



שניהם הליוס הולידם, השמש המאיר-לאדם,



אותם לו ילדה פרסי האלה, בת-האוקינוס.



וכשהגענו עד שפתו, נכנסנו לנמל בשלי         140



בחוף המבטחים, וכנראה, נחנו אז אחד האלים.



וכשירדנו לשם, שהינו שני ימים ולילות,



שוכבים, כי עיפה נפשנו מעצר יגונים ועמל.



אך כשהביאה הצפירה יפת-המחלפות יום שלישי,



קמתי לקחתי חניתי ואקח את-חרבי השנונה,      145



חשתי ללכת מעל האניה ואעל הר-צופים,



אולי אראה פעלי בני-אנוש או אשמע את-קולם.



והנה בעמדי על-רמת-הצופים עטורת-הסלעים,



ועשן מתאבך מעל פני הארץ רחבת-הדרכים,



בא מהיכלה של-קירקי, מתמר בין חרשה ועב סבכים.      150



מהרהר הייתי בלבי ונועץ בכליותי, האוסיף



לכת או אחדל, בראותי כי היה העשן אדמדם.



ככה הייתי מהרהר, ואמצא לטוב לי העצה:



לשוב תחלה אל-שפת-הים והספינה המהירה,



לאכל עם-רעי עמיתי ולשלחם לדרש ולחקר.       155



אך כשקרבתי עדי אניתי כפופת-הקצוות



נכמרו אלי הגלמוד רחמיו של-אחד האלים,



הקרה לפני בדרך צבי רם-קרן גדל-קומה,



הולך לקראתי, ברדתו מתוך עבי יער המימה



לשתות מנחל, כי גברה מאד חמתה של-חמה.      160



היה יוצא מסבכי היער, ואמחצהו



בגבו באמצע, ויצא הכידון המצפה-נחשת.



נפל באבק צוח, ויפח את-רוחו ויגוע.



שמתי עליו כף רגלי ואוציא מפצעו הנורא



כידון נחשתי, הנחתיו שם נשען אל-פני האדמה,     165



זמרות לקטתי ונצרים וקלעתים, ואעש שבכה



ארכה שלש אמות, עשויה מכאן ומכאן לתפארה.



בה גם קשרתי את-רגלי הצבי גדל-הקומה והנורא.



שמתי פעמי לספינה השחורה, נשאתיו על-צואר



הולך ונשען על-רמחי, כי כבד ממני לשאתו       170



בידי האחת על-שכמי, כי גדולה החיה, כבירה;



אותו זרקתי על-יד האניה, עודדתי עמיתי



בדברי ידידות נשאתי, דברתי אל-גבר וגבר:


  


'אכן, יקירי, ואם-גם נעצב לבנו לא נחוש



רדת שאול תחת להדס, ובטרם נגזר עלינו,          175



לכן כל-עוד יש צדה ומשתה בספינה המהירה,



נחשוב על-אדות אכלנו ולא נגוע ברעב ובצמא'.


  


ככה דברתי, והמה מהרו שמעו לדברי,



הסר לוט פניהם ויגשו עד שפת-הים הנגרש,



עמדו משתאים לצבי, כי גדולה החיה, כבירה.      180



אפס כששבעו עיניהם לחזות בצבי ולהתבונן,



נטלו ידיהם במים, הכינו הסעדה החמודה.



אותו היום עד שנטה לנו השמש ישבנו



אוכלים הבשר הרב ומשמחים לבנו ביין.



אפס כששקע השמש ונטו צללי-מחשכים,        185



שמה שכבנו לנוח אל-קול המשברים ברעם.



אאוס ילידת-הבקר, ורדת-האצבעות, אך תופע,



קראתים, את-כלם, למועצה, דברתי באזני כלמו:





'האזינו אמרתי, ואם-גם תשאו תלאות.



הנה, ידידי, אין אנו יודעים אי מזרח אי מערב,        190



איפה ירד השמש המאיר לאדם במבואו



ואיפה יעלה בצאתו. ואולם נחושה נחשובה,



אולי עוד יש לנו עצה, אני מדמני – איננה,



יען ראיתי מרמת-הצופים עטורת-הסלעים



אי זה והוא גלמוד, וסביב לו מרחב ים רחב-ידים,    195



כלו שטוח האי, ואולם באמצע לו עולה



עשן, ובעיני ראיתיו מתמר ביער ועב סבכים'.


 


ככה דברתי, והמה נשבר לבבם החביב,



בזכרם עלילות האיש אנטיפטס הליסטריגוני,



עברת הקיקלופ האים, האוכל בשר אדם בזדונו,     200



נשאו את-קולם הילילו, ויבכו בדמעות שליש,



אולם כלום לא הועילו ואם-גם מר התאבלו.


 


אחר חציתי העם, כל-עמיתי הדורי-המצחות,



שמתים שנים ראשים ואפקד שר על-כל-פלגה.



ראש לראשונה אנכי, לשניה האיש אברילוכוס.        205



חשנו לטרף בקובע-הנחשת את-שני הגורלות.



נפל פור אברילוכוס האיש האלהי, הנעלה,



נחפז וילך ואתו עשרים ושנים עמיתי,



הולכים הלוך ובכה, ואנו נותרנו מילילים.



מצאו בבקעה את-זבולה של-קירקי הבנוי-אבנים,    210



אבני גזית מהקצעות לתפארה, וצופה למרחוק.



סביב לבית זאבים מלמדי-הרים ולבאים



אשר הקסימה, בטעמם מיני סממנים מזיקים.



והם לא הרעו לגברים, התחטאו עליהם נגשים,



מנענעים כלם לקראתם זנבותם המארכים.       215



כאותם הכלבים הפוגשים בעליהם בשובו ממשתה,



מנענעים זנבותם, כי לעולם יש אתו לשובב את-נפשם,



ככה כתרום זאבים אדירי-צפרן ולבאים,



מנענעים זנבותם – והתיראו, כי ראו מפלצות-האימים.



עמדו בפתחו של-היכל האלה יפת-התלתלים       220



ושמעו קול קירקי השרה בתוכו, וקולה קול נאה,



טרודה באטון מאד גדול, ארג אמברוסיה כמעשה



בנות-האלים האורגות אך דקות ונאות, כליל-יפי.



פתח פוליטס המושל-בגברים וידבר אליהם,



והוא הוא הגבר היקר והחביב עלי בין עמיתי:      225


  


'אבל, ידידי, מה נאה קול אותה האשה שם פנימה,



אורגה היא אטון מאד גדול ועונה לה בת-קול החצר.



בת-אלים או בת-אדם? נחושה ונקרא אליה'.


  


ככה הביע, וישאו את-קולם וקראו אליה.



תכף יצאה, ותפתח את-דלתות הזבול המבריקות,       230



קראה להם, ונכנסו כלם בחסר-לב וטפשות;



אך אברילוכוס הוא נשאר, כי ירא פן-תחשב מזמות.



שם הושיבתם על-כסאות ועל-גבי ספסלים הדורים,



בללה למו הגבינה, הדבש הכתם והסלת



ויין, יין פרמניה, ומסכה באותו המשקה ותשם     235



ירקות מזיקים, למען ישכחו ארץ מולדתם.



אותו הגישה לפניהם, וישתו ממנו – ותכם



תכף בשוט אשר בידה, ותסגרם במכלת-חזירים.



והם ראש חזיר ראשם וכשערו שערם, וקולם



כקולו, וצלמם כצלמו; אך רוח בינתם כקדם.      240



המה בוכים, ותסגרם קירקי ותשלך לפניהם



מיני בלוטי מאכל ופירות קורנית לאכלה,



כל-אשר יהיה לברות לחזירים רובצים על-עפר.


  


אך אברילוכוס בא נחפז עד האניה השחורה



להגיד מקרה עמיתיו, הרעה אשר מצאתם;       245



אפס לא יכל להוציא אף הגה, ואם-מאד חפץ,



יען כי תקף הכאב הגדול את-לבו, ועיניו



נמלאו דמעות, ונפשו רצתה לבכות תמרורים.



אך כשתקפנוהו בשאלות, משתאים לו הרבה כלנו,



ספר אז לנו את-מר גורלם של-יתר רעינו:        250


  


'הוי, אודיסס המזהיר, כמצותך הלכנו בסבכים,



גם ראינו בבקעה ההיכל הבנוי-לתפארת



אבני גזית מהקצעות למשעי, וצופה למרחוק.



פנימה קול אשה שוררת ואורגת האטון הגדול,



בת-אלים או בת-אדם; ויקראו המה אליה.       255



תכף יצאה, ותפתח את-דלתות הזבול המבריקות.



קראה, וילכו אחריה כלם בחסר-לב וטפשות.



נשאור נשארתי רק אני, יראתי פן-תחשב מזמות,



והמה נעלמו כלהם ואינם, גם אחד מאלה



שוב לא הופיע, ואנכי ישבתי עד בוש וצפיתי'.      260


  


ככה הביע, ואשים על-שכמי את-חרבי הגדולה



העשויה נחשת עם-מסמרות כסף ואת-קשתי.



אותו צויתי וינחני הדרך זה עתה בה הלך;



חבק חבק בשתי כפות ידיו את-ברכי בתחנה,



מר התיפח, ויען ויאמר את-אמרות הכנף:           265


  


'אל-נא תנחני לשם, הוי זרעו של-זאוס, פה אשב,



יען ידעתי נאמנה: גם אתה לא תשוב, גם אלה



כל-מרעיך לא תחזיר; אך נחוש עם-אלה וננוס.



אולי עוד נוכל למלט נפשנו מיום-העברות'.


  


ככה הביע הלז; ואשיב אמרי ואען:
270


  


'שבה לך פה, אברילוכוס, ואל-תטש המקום ללכת,



אכלה ושתה על-יד האניה החלולה השחורה;



אולם אנכי אצאה, כי גדל ההכרח יאלצני'.


  


ככה אמרתי, ואחוש מעל שפת-הים והאניה.



אך בעשותי את-דרכי וכעברי הבקעות הקדושות,     275



באתי עד משכנות קירקי בעלת-הכשפים-הגדולים,



טרם אכנס להיכל, והנה לקראתי הרמיאס



תופש-שבט-הזהב, כמראה עלם מראהו,



זקנו אך החל צמח ביפי העלומים ובאבם.



הושיט לי ידו הלה, וישא אמרתו ויען:         280


 


'אנה תלך לבדד, בהרים תחיש פעמיך,



במקום אשר לא תדע? הלא עמיתיך נתונים



במכלאות קירקי הגדולות מראיהם הפוכים לחזירים.



הנה אם-באת למלטם, הלא אלה דברי: לא תשוב



אתה גם אתה, תשאר במקום שם יתרם נחתים.        285



אולם אנכי מצרה אפדך, אמלט נפשך.



קח את-הירק הנפלא בלכתך למשכנות קירקי,



הוא הוא ירחיק מראשך את-יום-העברות הנורא.



עתה אספרה לך כל-תככי קירקי ותרמיתה.



תכין לך יין הרקח, ותשים ירקות במשקה,          290



אפס לא תוכל לך בכשפיה, כי ישמרך



ירק-היקר לך נתתי; ועוד לך אוסיף אספרה:



והיה כי קירקי תכך במטה הארך בכפה,



מהר והסר את-חרבך השנונה מעל ירכך,



פתאם התנפל עליה, כאומר להכותה שם נפש.      295



אז מפניך תבהל ותקרא לך לשכב עמה.



ואתה אל-תשב את-פני בת-האלים ושכבת



למען תמסר לך את-עמיתיך ותארחך,



אפס תשבע לך מתחלה שבועה חמורה,



אשר לא תחמס עליך מזמות אחרות להרע,          300



ולא תעשך רפה-כח וחדל-אונים כי תתגל'.


  


ככה הביע לי ממית-הארגוס, ויתן הירק,



תלשו מן-האדמה וירא לי צורתו וטבעו.



היה עקרו מאד שחר, אך פרחו מלבין כחלב.


  


‘מולי’ זה שמו בפי אלים, בקשי תלוש יתלש56
305



ביד בני-אדם בני-תמותה; אך יד בני-האלים כל תוכל.


 


הלך לו הרמס, וישב אל-האולימפוס הנשא



דרך האי נחפה יער; ואנכי אל-משכנות קירקי,



ולבי מפרפר-מתרגש בהיותי עושה את-דרכי.



בעמדי בפתח היכלה של-קירקי יפת-המחלפות,     310



קרא קראתי לה בקול, ותשמע האלה קריאתי;



תכף יצאה ותפתח את-דלתות היכלה המבריק



ותקראני; ואנכי נכנסתי, ולבי בי נעצב.



ותושיבני על-כסא אשר לו מסמרות כסף,



נאה מאד וכליל יפי, ושרפרף מתחת לרגליו.       315



מזגה לי יין הרקח בכוס זהב ואשתה ממנו,



וירק בו זרקה, כי חמסה בלבה מזמות-הרעה,



נתנה לי לשתות ממנו, ולא היו בי כל-כשופיה.



הכה הכתני במטה ותשא דברה ותאמר:


  


‘רד-לך אל-מכלת החזירים ושכבה עם-כל-עמיתיך!’   320



ככה הביעה, ואקרע את-חרבי השנונה מירכי,



אף התנפלתי על-קירקי, כאומר לקחת את-נפשה.



צעקה בקול ותחפז ותחבק את-ברכי בתחנה,



מרה הילילה נרגשה, ותאמר את-אמרות-הכנף:





'אי מזה אתה, אי עירך ואי אבותיך ילדוך?   325



הנני משתאה: טעמת הירק ולא נהפכת.



אדם לא היה ושתה ממנו ולא נהפך תכף,



אם-אך טעם ממנו וחלף את-גדר שניו,



אפס בלבך שם תנוה בינה אשר לא תמוט.



אולי אתה אודיסס רב-המסעות, שעליו            330



ספר-לי ממית-הארגוס, תופש-שרביט-הזהב,



לאמר: פה יבא בשובו מטרויה בספינה משחירה?



מהר והשב חרבך השנונה לנדנה, ואנו



הבה נעלה שנינו מטתי ויצועי, למען



נרוה דודים גם יחד, נתעלס שם באהבים'.          335

ככה הביעה, ואשיב לה אמרי ואען:



'קירקי, איככה תצויני לנטות חסד אליך,



ואת את-עמיתי הפכת לחזירים, והם במשכנך.



עתה כי באתי עדיך תצוי לי בחשבך מזמות



לכת אחריך אל-חדרך ולעלות יצועך תציעי,          340



לעשות אותי רפה-כח וחדל-אונים כי אתגל.



אולם אנכי לא אעלה על-יצועך, כי אם



לי תשבעי שבועה חמורה בשבועות האלים,



כי לא תחמסי בלבך מזמה אחרת להרע'.


  


ככה אמרתי, ותמהר ותשבע לי חיש כמצותי.  345



אך כשנשבעה השבועה ותכל את-דברי האלה,



עלה עליתי יצועה הנהדר של-קירקי האלה.


 


אולם בין כה ובין כה טרודות בהיכל השפחות,



ארבע אמהות, שהן הממנות על-ביתה לה פנימה,



והנה ילדו לחרשות המצלות ולעינות-המים,       350



בנות האפיקים הקדושים הזורמים לגלי-ים מלוחים.



היתה האחת פורשת מרבדים הדורים על-כסאות,



אטון ארגמן ממעל, אטון של-פשתים מתחת.



שניה הגישה שלחנות של-כסף אל-מול פני הכסאות,



ערכה ותשם עליהם סלסלות הזהב הנאות.       355



שלישית מסכה יין ישמח לבב-אנוש ומתוק



בקיתון כסף כליל יפי, ותחלק את-כוסות הזהב.



מים הביאה הרביעית ותבער מדורה עצומה



תחת החצובה הגדולה, התחילה מחממת המים.



אך כשהתחילו המים לרתח בדודי הנחשת,       360



הושיבתני באמבטי, ותצק על-ראשי ועל-כתפי



מים צוננים מהולים בחמים מאותה חצובה,



עד שנטשה אברי היגיעה אוכלת הנפש.



אך כשרחצה את-בשרי וסכה בשמן המבריק,



ותלבישני אדרת כלילת יפי וכתנת,           365



הביאתני החדרה אל-כסא לו מסמרות כסף,



נאה וכלו מחמדים ושרפרף מתחת לכסא.



ואחת השפחות הביאה את-כיור הזהב הנאה



מלא המים לרחצה, ותצקם אל-נטלת הכסף.



ידי נטלתי, ושלחן מצחצח-למשעי הקריבה.          370



נשאה סוכנת הבית הכבודה הביאה הלחם,



ורבים תבשילים מוכנים הגישה בנפש חפצה;



צותה לי לאכל ולשתות, ואולם בם נפשי בחלה.



צולל במחשבותי ישבתי, כי חשתי עתידות לא טובות.


  


ראתה קירקי ואנכי יושב וידי לא אשלח     375



אל-המאכלים לי ערכו, נעצב והוגה נכאים,



נגשה אלי, ותען ותאמר את-אמרות-הכנף:


  


'למה תשב, אודיסס, כאיש אשר שפתו אין אתו?



תאכל את-נפשך וגם לא תגע במאכל ומשתה?



ודאי יראת מתככים, ממזמות תפחדה, ואולם      380



אתה אל-תירא, כי מאד חמורה השבועה נשבעתי'.


 


ככה הביעה, ואשיב לה את-אמרי ואען:



'קירקי, האם יש בעולם איש הוגה מישרים והגון,



אשר נפשו תתעדן במשתה ובמאכל-מטעמים,



טרם יגאל את-נפש עמיתיו ויראם בעיניו?        385



אך אם-באמת ובתמים תצויני כי אכל ואשתה,



פדה תפדים ואראה בעיני את-רעי היקרים'.


  


ככה דברתי, ותצא קירקי מזבולה הגדול,



מטה הכשפים בידה, ותפתח את-דלתי המכלה;



שלחה אותם, והם, דמות חזירים בני תשע מראיהם.      390



עמדו איש מול רעהו, ותעבר עליהם על-כלם,



משחה כל-אחד ואחד במשחה אחרת, ופתאם



והנה נשר שערם, אשר צמח עליהם



בכח הירק המזיק שנתנה אז קירקי הכבודה.



שבו והיו לגברים וצעירי הדמות משהיו,        395



יפים הרבה מהיותם ורמי קומה למראה.



והם הכירוני ויושט לי גבר וגבר את-ידו,



פתחו והילילו תמרורים כלהם, והבית על-סביביו



רע הריע בקול, גם בת-האלים בכתה.



קרבה אלי ותען ותאמר היפה-באלות:         400


  


'בן לארטס, זרע-זבס, אודיסס האיש רב-המזמות!



לך-לך אל-האניה המהירה ואל-שפת-ים-הקדש.



תחלה הסיעו הספינה, הוציאוה אל-החרבה,



ואת-אוצרותיכם תצפינו וגם כל-כליכם במערות.



אחרי-כן תשוב ותביא רעיך הנאמנים'.        405


 


ככה הביעה, ונפתה לבי לב-גבר בקרבי,



חשתי אל-שפת-ים-הקדש ואל-האניה המהירה.



אצל הספינה המהירה מצאתי את-רעי היקרים



מרה מילילים, מתיפחים בדמעות שליש כלמו.



כאותם עגלים גועים במכלאותיהם בראותם       410



את-הפרות השבות מאצל המרעה שם שבעו,



כלם מקפצים לקראתן ולא תוכל כל-מכלה לכלאם,



געה יגעו בקול, נחפזים בא אל-אמותם, –



ככה נחפזו לקראתי גם הם, כי ראוני בעיניהם,



בוכים מרה, והיה לבם עליהם כאלו          415



באו הגיעו לארץ אבותם ואיש איש אל-עירו



אשר באתקה ארץ-הטרשים, בה נולדו גדלו.



היו מילילים, מתיפחים ויאמרו את-אמרות-הכנף:


  


'ששים אנו לשובך, הוי, זרעו של-זאוס הנעלה,



כאלו כבר שבנו לאתקה ארץ האבות החמודה;      420



אבל מהרה ספרה, איך אבדו כל-יתר רעינו'.





ככה הביעו, ואען בדברי ידידות ואמר:



'תחלה נסיע הספינה, נוציאה אל-החרבה,



את-אוצרותינו ויתר כלינו נצפינה במערות.



אחרי-כן תחפזו ואתי תמהרו כלכם,          425



למען תראו רעינו בהיכלה הקדוש של-קירקי,



אוכלים ושותים, כי הכל בשפע וכוסם רויה'.


  


ככה אמרתי, וימהרו עשו ככל-אשר צויתי.



רק אברילוכוס ממאן ועוצר בכל-רעי עמיתי,



נשא אמריו ויען, וידבר את-אמרות-הכנף:          430


  


'הוי, האמללים, אן תלכו? משתוקקים אתם לאבדן?


 


ברדתכם להיכל קירקי, ששם אותנו כלנו57



היא תהפכנו לזאבים, ללבאים, או לחזירים



למען נשמר על-ביתה הגדול, ואם-על-כרחנו,



ככה עשה הקיקלופ, כשבאו רעינו אל-זבולו,       435



באו משכנו ביחד עם-אותו אודיסס העזם,



יען גם אלה בקלות דעתו של-איש זה נכחדו'.


  


ככה הביע, ואנכי הייתי מהרהר בלבי:


  


אולי אסירה מירכי העזה החרב הגדולה58



ואתיז מעליו את-ראשו, אף אשליכנו לארץ,       440



ואם-גם שאר בשרי הנהו; אך רעי עמיתי כלמו



הם עצרוני, זה בכה וזה בכה בדברי מחמאות:


 


'אנא, זרעו של-זאוס, ישאר, אם-טוב בעיניך,



ישהה פה אצל הספינה המהירה, וישמר עליה;



ואתה צא לפנינו עד משכן הקדש של-קירקי'.      445


  


ככה דברו, וילכו מעל שפת-הים והאניה.



גם אברילוכוס לא נשאר אצל הספינה הגדולה



והלך אחרינו, כי ירא מדברי איומי הנורא.


 


אנו עסוקים בספינה, וקירקי רחצה למשעי



יתר רעינו, ותסך את-בשרם בשמן המבריק,       450



הלבש אותם כתנות ואדרות השער הנאות.



כלם מצאנום והם אוכלים ושותים בהיכלה הנאה;



אולם כשראו איש רעו, התבוננו איש בפני אחיו,



בכו והתיפחו בקול גדול, ונאנח הבית מסביב.



קרבה ותגש אלי היפה-באלות ותדבר:         455


  


'בן-לארטס, זרע-זבס, אודיסס האיש רב-המזמות!



חדלו לכם מילל-התמרורים הזה, גם ידעתי



כל-סבלותיכם ופגעים נשאתם בים רב-הדגה,



ואיכה הרעו לכם בני-אדם מנדיכם בארץ.



עתה סעדו את לבכם ושמחו את-לבכם ביין,       460



עד שתשוב ותעור בלבבכם רוח גבורתכם,



כאשר היתה עם-לבכם, בצאתכם מארץ מכורתכם,



ארץ-הטרשים – אתקה; ועתה נפל רוחכם,



רפו ידיכם, כי תמיד תזכרו הנסיעה הקשה,



שבת משושכם בלבכם כי רבות נשאתם וסבלתם'.       465


  


ככה הביעה, ונפתה לבנו לב-גבר בקרבנו.



שמה ישבנו, שהינו ימים עד כלתה השנה,



אוכלים הבשר הרב ושותים היין המתוק;



אפס כשעברה השנה ותקופות השנה חזרו,



חלפו חדשים והימים התחילו גדלים והולכים,      470



קרא קראוני החוצה ויאמרו לי רעי נאמנו:


  


'אכן, חלכה, בא מועד כי תזכר את-ארץ האבות.



אם-אך נגזרה גזרה ותציל את-נפשך ותשוב



לביתך הבנוי-לתפארת ולארץ האבות אהבת'.


 


ככה הביעו, ונפתה לבי לב-גבר בקרבי.     475



שמה ישבנו כל-אותו היום עד ששקע השמש,



אוכלים הבשר הרב ושותים היין המתוק;



אפס כששקע השמש וצללי הערב נטיו,



שכבו כלהם לנוח בהיכל ההולך ואפל.


 


אך כשעליתי יצוע קירקי העשוי-לתפארה,          480



חבק חבקתי ברכיה בתחנה, ותשמע את-קולי.



קולי נשאתי, ואען ואמר את-אמרות-הכנף:


 


'מלאי-נא, קירקי, כל-אשר לנו קדם הבטחת:



אנא שלחיני לביתי, כי נפשי ונפש עמיתי



תתגעגע לתשובה, לבי החביב הן כלה,            485



עת בבכי מר יסבוני, אך תרחקי רגע ואינך'.


  


ככה דברתי, ותען מיד לי היפה-באלות:



'בן-לארטס הנדיב, אודיסס האיש רב-המזמות!



אל-תוסיפו ותשהו עמי בביתי מאנס,



אבל ראשונה עליכם ללכת בדרך אחרת,           490



למשכנות-הדס ונאות פרספוניה הקשה



לשאל בנפש טירסיס האיש התבאי ולדרוש



אותו הרואה העור, אשר לא נתקו זמותיו,



כי גם במותו חנתו פרספוניה הבינה,



אותו לבדו, כי יתרם המה אך צללים התועים'.         495


  


ככה הביעה, ולבי החביב נשבר בקרבי.



בוכה ישבתי במטה, ונפשי הנכאה לא רצתה



לחיות חיי בני-אדם ולראות אור חרס בהלו.



אפס כחדלי מבכות ומהתפלש במטה,



דברי נשאתי ואען, אמרי לה השיבותי:            500


  


'קירקי, ומי זה ינחני וילך לפני בדרך?



איש עוד לא ירד מעולם להדס בספינה משחירה'.


 


ככה אמרתי, ותכף ענתני היפה-באלות:



'בן-לארטס הנדיב, אודיסס האיש רב-המזמות!



אל-נא תדאג למנהיג הספינה בלכתך שמה.          505



הרם התרן הרם ופרש המפרשים הלבנים,



שבה על-מקומך, בוראס הוא ישאנה בכנפיו;



אך בעברך בספינה אפיקי ים האוקינוס,



עד שפת-הים שהעלתה חרשות פרספוניה,



תרזות רמות-הגזע וצפצפות משירות את-פרין,         510



תציג שם את-הספינה על-שפת-האוקינוס הסוער,



אתה בעצמך בא בנאות הערפל של-הדס,



שם לאכרון זורמים אפיקי פיריפלגתון



והקוקיטוס שאינו אלא סעיפם של-מי-סטיכס.



שמה יתאחו השנים במערת סלעים בשאון,          515



שמה תכרה לך שוחה, כאשר אצוך, הגבור,



אמה ארכו ואמה רחבו – הבור תחפרנו.



נסך תסך על-סביבו למתים, לרפאים כלמו,



תחלה תערבת של-דבש, שנית – היין המתוק,



שלישית תצק המים, וזרית סלת-שעורים,          520



תעתיר על-כל-קהל-הרפאים חדלי-האונים ונדרת



למו פרה אילונית ונאה בשובך לאתקה,



להבעיר אותה באש בהיכל עם-הרבה אוצרות,



אולם לנפש טירסיס, אך לה לבדה, תזבחה



איל שהוא כלו שחור, היפה בעשתרות צאנך;         525



אך ככלותך להשביע את-כל-קהל-הרפאים המצין



זבח למו זבח הצאן, הכבש והכבשה השחורה,


  


ראשם תסב לארבוס, ואתה תפנה הצדה,59



אל-אפיקי הנחל, וסבו עליך ורבו



נפשות המתים הרבים, כל-אלה שהלכו לעולמם.        530



אחרי-כן עורה רעיך וצו להם על-בני-הצנה,



אשר ישכבו כבר שחוטים בנחשת שרחם לא תדע,



לפשיט את-עורם ולשרפם ולחלות את-פני האלים,



הדס העזוז ואת-פרספוניה הזעומה.



ואתה הסר החרב השנונה מעל ירכך,             535



שבה ואל-תתן לרפאים, כל-חדלי-האונים, לגשת



אל-הדמים עד שאלך אל-נפש טירסיס החוזה,



תכף יגלה לך, הוי, שורר-בעמים, הרואה;



הוא אשר יורך הדרך בה תלך וכמה עוד תארך



דרך תשובתך הביתה בנתיבה בים רב-הדגה'.         540


  


ככה הביעה, ונגלתה אאוס על-כסא זהבה.



נתנה לי קירקי ואלבש לבשרי אדרת וכתנת,



אפס הנימפה היא עצמה לבשה סות כסף גדולה,



דקה וכלילת החן, ותשם חגורה למתניה,



נאה עשויה בכתם, ותלט את-ראשה בצעיף.          545



באתי דרך ההיכל ואעיר את-רעי עמיתי,



נגש אל-גבר וגבר דברתי דברי ידידות:


  


'אל-נא תוסיפו תישנו אחוזי-השנה-המתוקה!



קומו התעודדו, כי אותי כבר בשרה קירקי הכבודה!'


  


ככה אמרתי ונפתה לבם לב-גבר בקרבם.          550



אך גם משם לא נהגתי את-רעי בלי כל-אבדה.



היה האחד בהם, הצעיר בכלם, אלפנור,



לא מן-הטובים בקרב ועם-בני-בינה לא יחד,



נפרד מרעי וישן בהיכלה הקדוש של-קירקי,



נפשו כי שאפה צנה משתותו לשכרה היין.              555



כיון ששמע שאון-רעיו הזריזים וקול ההמלה,



פתאם התנער, ונמחה מלבו כל-דבר ולא זכר



אשר עליו לרדת במעלות ההיכל הגדלות,



נפל נכחו לארץ מעל הגג, ומפרקתו



נקעה מחליות שדרתו ונפשו ירדה נאות הדס.         560



קולי אנכי נשאתי, דברתי באזני עמיתי:


  


'ודאי תאמרו בנפשכם, כי שבים אנחנו הביתה



לארץ האבות אהבנו; אך קירקי אחרת פקדה:



לכת למשכנות-הדס ופרספונה הקשה,



לדרש לנפש טירסיס האיש התבאי החוזה'.             565


  


ככה דברתי, וימס לבם החביב בקרבם.



ישבו התיפחו ומרטו את-שערות ראשם ביגונם;



אולם אך שוא התיפחו, מאום לא הועילו בבכי.


  


וכשהגענו עד שפת-הים והאניה המהירה,



דוה לבנו, עצובים ושופכים דמעינו כמים.           570



באה הופיעה גם קירקי על-יד האניה השחורה,



איל הביאה אחד וכבשה אחת שחרחרת.



קלות עברה עלינו – וכלום עיני איש תחזינה



אלים, והמה לא רצו, בהתהלכם אנה ואנה?"


  

שיר אחד עשר: אשר ספר לאלקינואוס: בארץ רפאים

  


"וכשהגענו עד חוף-הים ועדי האניה,



קדם לכל הורדנו הספינה בים האלהי;



אף כוננו התרן ומפרשי הספינה השחורה,



שמה הבאנו הכבשים ונעל גם אנו עליה,



דוה לבנו, נעצבים ושופכים דמעינו כמים.  5



וקירקי יפת-המחלפות, האלה מנעימת-הזמר,



שלחה לנו בערף הספינה משחירת-החרטום



רוח נושבת במפרש, הטובה במלוי-הדרך.



וכשערכנו כל-כלי האניה, כל-כלי וכלי,



נחנו, כי היו הרוח וההגה נוהגים הספינה,  10



ועשתה דרכה במים כל-אותו היום במפרשים.



נטתה החמה ותבא, ויקדרו דרך ונתיב.


  


באנו עד ירכתי יאור-האוקינוס המעמיק-אפיקיו,



לאדמת עם-הקימרים אשר שם ארצם ועירם,



ארץ לוטה לעולם עב הענן וערפל,    15



בה לא יתבונן לעולם השמש בקרניו המאירות,



גם בעלותו על-פני רקיע זרוע כוכבים,



גם בנטותו לארץ, ברדתו ממרומי-רקיע;



אפס ליל חשך מרחף על-פני בני-אדם אמללים.



שמה הגענו בספינה ונורד ממנה הכבשים,   20



אנו ירדנו ונלך על-שפת יאור-האוקינוס,



עד שהגענו למקום אשר הראתה קירקי.


  


אחזו שם פרימדס והאיש אברילוכוס העולות;



אפס בחרבי השנונה, לקחתי מעל ירכי,



בור כריתי אמה ארכו ואמה גם רחבו.   25



נסך נסכנו על-סביבו למתים, לרפאים כלהם,



תחלה תערבת של-דבש, ושנית – היין המתוק,



שלישית יצקנו המים ונזר סלת-שעורים.



ואתחנן לרפאים חדלי-האונים, ואדר



למו פרה אילונית ונאה בשובנו לאתקה,  30



להבעיר אותה באש בהיכל עם-הרבה אוצרות.



אולם לנפש טירסיס, אך לה לבדה, לזבח



איל שהוא כלו שחור, היפה בעשתרות-צאננו.



אך ככלותנו להשביע את-כל-הרפאים ולנדר



למו, לקחתי הכבשים, שחטתים מעל אותה שוחה. 35



קלחו הדמים השחורים; וממשכנות-ארבוס



נקהלו באו נפשות המתים שהלכו לעולמם:



כלות, עלמים וזקנים, שראו וסבלו רב-רעות,



בתולות רכות בשנים עטופות האבל הרענן.



רבים הופיעו ושונים מטעני רמח-נחשת;  40



גברים חללי ארס, וכליהם נוטפים הדמים,



שתו על-אותה השוחה מכאן ומכאן בהמונים,



בקולות צוחה אימה, ואימה חורת תפסתני.



אפס אני העירותי את-רעי עמיתי וצויתים



להפשיט את-עור שני הכבשים השוכבים שם שחוטים בנחשת 45



רחם לא-תדע ולשרפם ולחלות את-פני האלים:



הדס העזוז ואת-פרספוניה הקשה.



חרבי השנונה קרעתי מעל ירכי ואשב



שם ולא נתתי למתים חדלי-האונים לגשת



אל-הדמים עד דרשי אל-נפש טירסיס החוזה. 50


  


תחלה נגשה אלי אז נפש אלפנור עמיתי,



כי עוד לא כסתה עליו הארץ רבת-הדרכים.



נשארה במשכנות קירקי גויתו, ולא היתה לה קבורה,



גם לא בכינו לו בכו, כי צרה חדשה דכאתנו.



וכשראיתיו בכיתי רב-בכה, נעצבתי בלבי,  55



קולי נשאתי ואען ואמר את-אמרות-הכנף:


  


'אויה, אלפנור, איככה ירדת נאות-מאפליה?



איך קדמתני ברגל, ואנכי בספינה משחירה'.


  


ככה דברתי, וישב אמריו וימרר בבכי:



'בן-לארטס זרע-זבס, אודיסס האיש רב-המזמות! 60



רע מזלי ודימון והיין הרב היו בעוכרי.



הוזה שכבתי בהיכלה של-קירקי, גם לא זכרתי



אשר עלי לרדת במעלות ההיכל הגדולות,



ארצה נכחי נפלתי מעל הגג, ומפרקתי



נקעה מחליות-שדרתי, ותרד נפשי נאות-הדס;  65



עתה אחלה פניך בשם כל-הנותרים בביתך:



אשתך זו ואביך אשר גדלך באבך,



בשם טלמכוס יחידך אשר השארת בהיכל,



יען, ידעתי, כי אתה תפליג ממשכנות-הדס



ותשוב אלי אי איאיה באניתך הטובה,   70



אנא, המושל, זכרני נא זכור, ראה בקשתיך,



אל-תשאירני אחריך ללא קבורה גם ללא מספד,



כאשר תלך משם, ולא אעיר עליך אף אלים.



שרוף תשרף עצמותי עם-כל-כלי מלחמתי עלי פה,



שפך-עלי תל, תקימנו על-שפת-הים, ים-השיבה,  75



ציון לגבר האמלל, שם לדור יבוא אחרינו.



אלה לי תעשה, ותמעך באותו תל-עפר המשוט,



אשר תפשתי בעודי בחיים עם-רעי-עמיתי'.


 


ככה הביע, ולו השיבותי אמרי ואען:



‘אכן כל-אשר אמרת אעשה גם אמלאה’.  80


  


ככה היינו משוחחים דברי-היגונים, נדברנו



איש אל-רעהו: אנכי, עם-חרבי ממעל לדמים,



רוחו של-רעי-עמיתי מעבר מזה ברב דברים.


 


אחרי-כן באה גם נפשה של-אמי שהלכה לעולמה,



היא אנטיקליה הכבודה בת-אבטוליקוס הגבור.  85



אותה זנחתי והיא חיה, בלכתי אל-טרויה הקדושה,



ראה ראיתיה ואבך, כי מעי לה המו לאמי,



אולם לא נתתיה לגשת עד שלולית הדמים



טרם דרשתי אל-טירסיס, ואם-נפשי מרה נעכרה.





אחרי-כן באה גם נפש טירסיס איש-תבי החוזה, 90



בידו שרביט-הזהב, ויכירני וידבר:


  


'בן-לארטס זרע-זבס, אודיסס האיש רב-המזמות!



למה זה, האמלל, נטשת את-אור השמש,



באת הנה לחזות ברפאים ובמשכנות-היגונים.



סורה לך מן-הבור, והסר החרב השנונה,    95



ואשתה מאותם הדמים והגדתי לך דבר לאמתו'.


  


ככה הביע, ואט ואשיב לנדנה החרב



בעלת מסמרות-הכסף; בשתותו הדמים השחורים,



נשא אמרתו אלי הרואה התמים ויען:


  


'הוי, אודיסס המזהיר, הן תערג לתשובה מתוקה,  100



אבל לשטן לך יעמד אחד האלים; מספקני,



אשר תמלט מידו של-מרגיז-הארץ בך יאנף,



אפו חרה מאד, כי סמאת את-בנו אשר אהב.



בכל-זאת תוכלו לשוב, אף כי רב תלאות תמצאו,



אם-יש לאל ידך ותכבש את-נפשך ונפש רעיך,  105



בעשותך את-דרכך בספינה עשויה-לתפארה,


  


נמלט מאימת ים מכחיל, תגיע עד ירכתי תרינקיה,60



ותמצאו שם את-הפרות הרועות והשיות השמנות,



עדרי הליוס שומע-הכל ואין נסתר מעינו.



יד אם-לא תשלח בהם, משתוקק לתשובה לביתך, 110



שוב תשובו לאתקה, ואם-הרבה תלאות תמצאו;



אבל אם-תשלח בם יד, מראש לך אגיד – תאבדו,



גם האניה גם כל-עמיתיך; ואף אם-תמלט,



תאחר לבא ובצרה, אך כל-עמיתיך יאבדו.



תשוב לביתך בספינה של-זרים ושם תמצא יגונים, – 115



אישים עליזי-הגאוה המאבדים את-חילך ואת-הונך,



מסובבים אשתך הנאה ומרבים לה מהר ותשורות.



אך לכשתשוב תיסרם, ותדבר אתם משפטים.



והיה כי תכם כלם נפש בהיכלך הגדול,



אם-ברב תככים ואם-בגלוי בנחשת השנונה,  120



לך-לך מארצך, נודה; ולקחת לך משוט כליל-יפי



עד שתגיע למקום שיושביו לא ידעו דמות-ימים,



גברים אשר לא יאכלו תבשילם ממלח במלח,



גם לא ידעו ידוע אניות – כתליהן ארגמן,



משוטים עשויים יפה המשמשים כנפים לספינות.  125



סמן מבהק לך אגיד, ומופת אשר לא יכזב:



אם-יפגשך הלך אשר כמותך, ויאמר:



יעה של-זריה הן תשא על-שכמך הנהדר, –



קום ותקע בארץ משוטך שלך כליל-היפי.



תזבח הזבח הנהדר לפוסידון המושל-בימים:   130



פר בן-בקר, ואיל וחזיר רובע-חזירות.



שובה לביתך והקרבת את-הקטומבות הקדש



לכל-האלים הנצחים השוכנים במרחב-שמים,


  


לאל ואל כסדרם; אך מותך מתהום-הים יבוא.61



והיה זה מותך מות נשיקה, ובשיבה טובה תגועה, 135


 


זקן, אין אונים, וברכות יחולו על-ראש כל-העמים62



אשר בצלך יחסיון, ואמת הדבר וכן יקום'.


 


ככה הביע, ואשיב אמרי ואען ואמר:



'אכן טירסיס, הן זאת מנת-חלקי לי מנו האלים.



אבל הגידה לי אלה, ודבר אמת לאמתה.    140



הנני רואה את-נפשה של-אמי, שהלכה לעולמה,



יושבה שותקת לה אצל הדמים, אל-בנה זה אהבה



טרם התבוננה, טרם נשאה אליו אמרתה.



אנא, המושל, הגידה איככה תכיר פרי-בטנה?'


  


ככה אמרתי, ותכף לי השיב אמריו ויען:   145



'קל לי הגיד לך זאת, ואתה תשים אל-לבך!



כל-מת מאלה שהלכו לעולמם אשר לו תתן



לבא עד אלה הדמים, הוא יגיד לך דבר לאמתו;



אפס אם-תמנע ממנו, אז יחוש שוב על-עקביו'.


  


ככה הביעה לי נפש המושל טירסיס ותשב  150



למשכנות-הדס, כי גלתה מאת האלים לי חזון.



אולם אנכי נשארתי על-עמדי מחכה עד גשת



אמי ושתותה הדם המשחיר, מיד היא הכירה



אותי ותמרר בבכי, ותדבר את-אמרות-הכנף:


 


'ילדי, שלמה ירדת אל-גיא הצלמות וערפל,  155



אתה, בחיים חיתך? כי קשה לחי לראות אלה.



זרמים אדירים בינינו, אפיקי-זידונים נמתחו:



תחלה האוקינוס אשר לא יעבר אותו



גבר ברגל ורק בספינה עשויה-לתפארה.



אולי תבואה מטרויה ונודד היית זה כמה  160



אתה והספינה ורעיך? ואולי עדין לא באת



לעירך אתקה, ולא עוד ראית את-אשתך בהיכל?'


  


ככה הביעה, ואשיב לה את-אמרי ואען:



'אמי, אנוס הייתי לרדת למשכנות-הדס



לדרש אל-נפש הרואה טירסיס, האיש התבאי, 165



יען עדן לא קרבתי עד חופי אכיה, לא באתי



עוד אל-ארצנו; כי תמיד הייתי אך נע ונד ובמצוק,



למן-היום בו הלכתי עם-חיל אגממנון הנעלה



לאליוס עיר רבת-הסוסים לעשות מלחמה בטרויים.



אולם זאת לי תגידי, אמרי לי אמת לאמתה:   170


  


מי הוא משליחי המות ממתח-הגוף שהכניעך?63



אולי מחלה ממשכה, ואולי ארטמיס חובבת



חצי-הקשת פגעתך לפתע בחציה הרכים?



ספרי לי דבר על-אבי ובני זה אהבתי השארתי.



כסאי אם-נכון עודנו בידם, או כבר נמסר לאחר, 175



יען כבר אמרו נואש משובי לארצי מנדודי.



ספרי לי גם על-אשתי, ומה עצתה, סעפיה,



אם-עודה גרה עם-בנה, שומרת כל-טובי בביתי,



ואולי כבר נהגה איש אחר מטובי בני-האכיים?'


 


ככה דברתי, ותען לי אמי הכבודה ותאמר: 180



'אבל אשתך עודה מחכה לך בארך-אפים



בביתך הגדול שלך, בוכיה תמרורים ולא תחדל.



חולפים לה לילותיה וימיה ודמעתה נגרת,



נכון עודנו כסאך בכבוד וזר לא ירשו;



אף טלמכוס מכלכל שדותיו במנוחה וכורה 185



כרות-משמנים, כיאות לגבר השופט בעמיו,



כי כל-העם יזמינוהו. ואביך הוא שוהה בשדה,



אינו מוסיף לרדת העירה, ואין לו כל-מטה



אשר יציע, אדרות ושמיכות מזהירות לו אין,



אך בימות-סתו הוא ישן עם-העבדים בבית  190



אצל האח ובאפר, ובגדים רעים לבשרו.



אפס בבא ימי קיץ ואסיף הברוכים בפרות,



ישכב לו בכל-מקום, בכרמי כל-גפן פוריה,



יפרש יצועו שלו בשלכת, בעלים הנושרים.



שם הוא ישכב לו נוגה, ובלבו היגון הגדול, 195



אף יתגעגע עליך, וקשתה עליו זקנתו.



ככה אבדתי גם אני, ופקדת כל-אדם באתני:



לא הדביקתני בחציה הרכים לקחת את-נפשי



בביתי חובבת-החצים, מיטיבה-לירות-בקשת,



גם לא במחלה גועתי, בחלי שזה דרכו לעקור 200



נפש מתוך האברים ביסורים מאד גדולים וצער;



אך געגועים עליך,אודיסס המזהיר, ערגוני



לבינת לבבך, בני, טרדוני מחיי המתוקים'.


  


ככה הביעה, ואנכי הוגה בקרבי מחשבות,



חבק חפצתי לנפש הורתי שהלכה לעולמה. 205



שלש פעמים פרצתי לחבק הנפש אהבתי,



שלש פעמים התחמקה מבין זרועותי כצל יעוף,



כחזיון-לילה; ויגדל יגוני בלבי עוד יותר.



קולי נשאתי ואען ואמר את-אמרות-הכנף:


  


'אמי, שלמה תתחמקי, ואנכי ערגתי לתפשך  210



ובזרועותי לחבקך גם במשכנות-הדס,



למען נרוה שנינו בכי-התמרורים הגדול.



אולי לא שלחה לי הנה פרספוניה הכבודה



אך צל כוזב להרבות לי קינה על-קינה באנחתי?'


  


ככה אמרתי, ותכף השיבה לי אמי אמרים:   215



'הוי, בני אהבתי, האמלל-בגברים בארץ ומלאה!



אכן לא תשלה את-נפשך פרספוניה בת-זאוס,



חק הוא למתים ומשפט לכל-בני-האדם גועו:



שוב לא יוסיפו גידיהם לחבר עצמות ובשרים,



באון אש אוכלת אימה יכחדו אלה גם אלה.   220



אם-אך עזבה הרוח את-בית-העצמות הלבנות,



תפרח מיד לה הנפש, תתעופף כחלום חזיון-לילה.



מהר החפז לאורה, וזכר כל-הדברים האלה



למען תספרם באזני אשתך אשר אהבת!'


  


ככה שוחחנו נדברנו זה עם-זו, ונקהלו   225


  


המון נשים, שלחתן אלי פרספוני הנדיבה,64



אלה שהיו בחייהן נשי הגבורים ובנותם,



נקבצו באו כלהן מסביב לדמים השחורים.



שתי עצות בנפשי, מהרהר איכה אשאלן,



אך לאחרונה מצאתי העצה הטובה בכלן;  230



חשתי, קרעתי החרב הגדולה מירכי אדירה,



ולא נתתי לכלן לשתות בבת-אחת הדמים.



אחת אחת הן באו, ואשה אשה הגידה



מי היא ומי אבותיה, וככה שאלתי את-כלן.


  


תחלה ראיתי אז בעיני את-טירו, בת-טובים, 235



אשר אמרה כי היא בת-שלמונס הגבור התמים



ואשתו של-כרתס המצין, הוא בנו של-איאולוס הנדיב.



היתה אוהבת מאד את-אניפס, והוא אל הנהר



אשר אין בכל-הארץ כמהו בנחלים ליפי.



היתה נוהגת לטיל על-חופי אניפס הנאים. 240



לבש צורתו פוסידון, מרגיז הארץ וחבקה,



קרב לנערה באהבה על-מוצא הנהר הסוער,



וסבו עליהם המים, משברי ארגמן כהרים,



חופפים ככפה, הליטו האל והנערה בת-אדם.



נסך עליה תרדמה והתיר חגורת הבתולה,  245



אך ככלות האל את-מעשה האהבה, חבק



ידה באהבה רבה וישא את-קולו וידבר:


 


'גילי, האשה, לאהבה! לתקופת השנה תמלא



שנים נחמדים תלדי, וביען אי-אפשר ולא תעש



פריה הברית עם-האלים, ואת גם תגדלים ותטפחים. 250



עתה לכי שובי ביתה, החרישי ולאיש אל-תגידי:



הנני פוסידון מרגיז-הארץ, המושל-בימים'.


  


ככה הביע ויצלל בים המכה-משברים.



הרתה האשה ותלד את נלס ואת-פליאס.



שניהם גדלו והיו עבדיו של-זאוס השגיא. 255



פליאס ישב ביולקוס רחבת-הכרים, ולו היו



עשתרות צנה, ונלס – בפילוס ארץ-החולות.



אולם בנים אחרים ילדה הגבירה לכרתס,



את-אמתאון הלוחם-ברכב, את-איסון ואת-פרס.


  


ואת-אנטיאופה ראיתי, והיא בת-אסופוס הגבור, 260



אשר התפארה לאמר: כי שכבה בחיקו של-זאוס.



שנים בנים לו ילדה – את-אמפיון ואת-זתוס,



והמה יסדו את-תבי, היא קרית שבעת-השערים,



הם מגדליה הציבו, וביען לא יכלו לשבת



בתבי הרחבה, באין בה מגדלים, ואם היו בני-חיל. 265


  


ועוד ראיתי את-אשת אמפיטריאון היא אלקמנה,



היא אם הרקלס השגיא, שלבו לב-אריה לגבורה;



אותו ילדה לזאוס, כי שכבה בזרעות בן-קרונוס.



וגם את-מגרה ראיתי, היא בתו של-קריאון הגאה,



אשת בן-אמפיטריאון, הגבר לא-נצח-מעולם.  270


  


ואת-אפקסטי הנאה, היא אם אידיפוס, ראיתי,



עושה השערוריה הגדולה ההיא בלא יודעים.



נשאה לבנה אשר ארשה, והוא מכה נפש אביהו.



אולם האלים הנצחים גלו הכל לבני-אדם.



מלך על-בני-קדמוס בתבי העיר הנחמדה  275



והרבה צרות שם סבל בגזרת האלים הרעה,



אפס היא ירדה אל-הדס השוער שגיא-הכח,



עשתה לה העניבה במרום מעזיבת הבית



בעצר יגון ורעה, ואותו עזבה לצרות



רבות מאד, כי נשא עונו בקללת אמו.  280


  


גם את-כלוריס הנאה ראיתי, האשה בה חשק



נלס, כי היא יפת-תאר, וירבה לה מהר ותשורות.



והיתה הצעירה בבנות אמפיאון והוא בנו של-יסוס,



הוא אשר משל בגבורה בעיר אורכומנוס-מניים;



אפס היא מלכה בפילוס ובנים חמודים ילדה,   285



המה נסטור וכרומיוס ופריקלימנוס העזם.



אחרי-כן ילדה את-פרו העזה, נפלאת-בעיני-אדם.



באו לקחתה לאשה השכנים, אך נלס אביה



מאן לתתה לגבר, בלתי אם-ינהג השורים



גדולי-הראש המקרינים אשר לאיפיקלס בפילקה; 290



יקשה לנצחם, ורק אחד, החוזה התמים, הוא אמר



לנהוג השורים, אך היתה בו גזרת האלים הקשה,



כבלים כבדים עכבוהו ורועי עדרים בשדה.



אפס כשרבו הימים וחלפו חדשים ועברו,



ושבו ובאו ההורות לתקופות השנה החוזרות,  295



שלחו איפיקלס לחפשי, יען כי באו כל-דבריו,



קמו נבואותיו כלהן, עצתו של-זאוס נהיתה.


  


גם את-לדה ראיתי, אשת טינדרס, וילדה



לו לטינדרס שני בנים, גברים שגיאי-הכח:



את-פולידבקס התקיף-באגרוף ואת-קסטור הפרש. 300



חיים כסתה את-שניהם הארץ הזנה כל-נפש,



וזאוס כבד יכבדם, ואם-שניהם מתחת לארץ.



יום יום ימות האחד, ויום יום יתנער משנהו



לחיים, וכן כל-הימים, וכבודם ככבוד בני-האלים.


 


אחר ראיתי את-אשת אלואס את-איפימדיה,   305



אשר התהללה לאמר: כי שכב אתה פוסידון.



ילדה לו שנים, שני בנים, אך קצרו ימיהם בארץ,



את-אפיאלטס המצין ואת-אוטוס הדומה-לאלים,



ואין בכל-הארץ הברוכה לגבה קומתם באדם,



והמה היפים בעולם, מלבד אוריאון המצין,  310



יען כי תשע אמות רחבם ותשעה קנים ארכם,



שעור קומת כל-אחד, והמה אז אך בני תשע.



קמו ואימו על-בני-האלמות אשר באולימפוס,



לערוך צבאות מלחמה, תשואות הקרב הסוערות.



רצו להרכיב את-אוסה על-גב האולימפוס ועל-אוסה. 315



לשים את-הררי-היער של-פליון, לעלות שמימה.



ואלו הגיעו לבגרות היו מקימים דבריהם;



אפס בן-זאוס ולטו, יפת-התלתלים, השמידם



שניהם טרם יצמח מוך-זקנם תחת הרקות,



וטרם יחפה סנטרם הצמר הרכיך בשפע.    320


  


ועוד שם ראיתי את-פידרה, את-פרוקריס ואת-אריאדנה65



כלילת היפי, היא בתו של-מינוס האכזר, שהביא



אתו תסס מכרתים אל-שפיי אתונה הקדושים;



אפס לא הספיק לדעתה, כי היו בה חצי ארטמיס



בדיאה שסביב לה ימים, ברמז האל דיאוניסוס. 325


  


ראה ראיתי את-מירה, את-קלימני ואת-אריפילי,



אותה רשעה שמכרה את-אישה שלה בעד כתם.



אפס יבצר ממני לקרא שמותן של-כלן



אשר ראיתי בעיני, נשי הגבורים ובנותם;



וחלף ליל האמברוסיה ועבר. ועתה הגיעה  330



שעה של-שנה אם-בספינה המהירה עם-רעי,



או פה עמכם; אך אתם והאלים ללכתי תדאגו!"


  


ככה הביע, והם כלם מחרישים, היתה דומיה,



ישבו אחוזי-הקסמים בהיכל הגדול, המצל.



פתחה אריטי מלבינת-הזרעות ותען ותאמר: 335


  


"אנשי פיאקה, המצא האיש הלז חן בעיניכם,



זו דמות תארו וקומתו ולבו לב תבונות בחבו?



אכן הוא אורחי שלי אך איש איש לו חלק בכבוד.



לכן אל-תחפזו לשלחו מפה, וגם את-מתנותיו



אל-נא תגרעו מנו כי יחסר; ורבים אתנו   340



אוצרות מכמנים בבתים כברכת האלים עלינו!"


  


נשא אמריו וידבר להם אכנאוס הישיש,



הוא הוא הגבר הזקן בזקני עם-הפיאקים:


 


"אכן, ידידי, חפצנו כחפץ המלכה ותוחלת



זו גבירתנו הנבונה, נשמע בקולה ונעש,     345



אולם אך אלקינואוס הפוסק מה לומר, מה לעשות!"


  


השיב אמריו האיש אלקינואוס ויען ויאמר:



"כאשר הגד כן יהי ויקום עד שאנכי



חי ועוצר בעם-הפיאקים חובבי-המשוטים,



אולם אורחנו יואיל, גם אם-ישתוקק ללכת,  350



לשהות אצלנו עד למחרת היום למען אספיק



למלא את-מכסת התשורות, ולנסיעה הגברים ידאגו



כלם, ואנכי בראשם, כי לי הממשלה בעמי".


  


השיב אמריו אודיסס האיש רב-המזמות ויען:



"אלקינואוס, המושל האדיר, המצין-בגויים! 355



גם אם-תטילו עלי לשהות פה שנה תמימה,



ולו אך שלח תשלחוני ותתנו לי את-המתנות,



נשמע הייתי לכם, כי אכן מאד טוב לי ורצוי



לבא לארץ אבותי, וידי מלאות יותר,



יען אז אזכה לכבוד ולחבה מאת בני-האדם,  360



בעיני כל-אשר יראוני, בשובי לעירי אתקה".


 


השיב אמריו האיש אלקינואוס ויען ויאמר:



"אכן, אודיסס, בעינינו הלא לא היית כאחד



מפיחי הכזבים, הנוכלים הרבים, הנדים, שכמותם



זנה הארץ השחורה, אנשים נפוצים בעולם,   365



סובבים אותנו בכחש, בדברים שאין אנו יודעים.



אתה דבריך נמלצים, ונדיבות יהגה לבך,



כאחד השרים השכלת לספר באזנינו כל-פגעי



בני-הארגאים הרבים, וכל-אשר סבלת גם אתה;



אפס הגידה גם זאת לי ודבר אך אמת לאמתה,  370



שמא ראית גם אחד מכל-עמיתיך הנעלים,



אלה שעלו על-אליוס עמך ואבדו אבדו.



עוד הלילה מאד גדול וארך ועוד לא הגיעה



שעה של-שנה בהיכל, ספרה נא עלילות נפלאות.



ואותך הייתי פה עוצר עד אור לנו בקר בקדש  375



למען תספר באזני את-כל-תלאותיך הרבות".


 


השיב אמריו אודיסס האיש רב-המזמות ויען:



"אלקינואוס, המושל האדיר, המצין-בגוים!



עת להרבות דברים ועת גם לנום את-שנתו.



אבל אם-נפשך חשקה, תשתוקק לשמוע, אנכי 380



הכל אספרה לך, את-דברי הרעות המצאות



רעי-עמיתי כלהם, איך נכחדו אחרי-כן בענים



אלה שנצלו ממלחמות מגור בצבאם על-טרויה,



ואבדו בנכלי האשה המבישה בשובם הביתה.


  


אך ככלות פרספונה המלכה הכבודה להניס  385



נפשות הנשים הרכות ותפיצן לכל-העברים,



קרבה הופיעה גם נפש אגממנון בן-אטרס,



נוגה עצובה וסביבה כל-אלה שאבדו אז אתה



בהיכל איגיסתוס היהיר, ויפלו חללים ומתו.



תכף גם הכירני, בשתותו הדמים השחורים, 390



נשא את-קולו ויבך, בדמעות שליש התיפח,



פשט אלי את-כפיו ברצונו לנגוע בי בידיו.



אפס לא היה כבר עזו וכחו במתניו כקדם,



אשר היו באבריו הגמישים בעודו בחיים.



ראה ראיתיו ואבך, רחמי נכמרו אליו.   395



קולי נשאתי ואען ואמר את-אמרות הכנף:


  


'אגממנון בן-אטרס המצין, המושל-בגברים!



מי משליחי המות ממתח-הגוף הכריעך?



שמא בלב-ים באניה הכריעך פוסידון,



הקים עליך סערה אימה של-רוחות מתנגדות,  400



ואולי הכוך אנשים צוררים על-פני היבשה,



בשודך מהם את-בקרם, את-עדרי הצאן הנהדרים,



או בצאתך לקרב לכבוש עיר ונשיה?'


  


ככה דברתי, ותכף לי השיב אמריו ויען:



'בן-לארטס הנדיב, אודיסס האיש רב-המזמות! 405



גם לא בלב-ים באניה הכריעני פוסידון,



גם לא הקים עלי כל-רוח סערה באפה,



גם לא הכוני אנשים צוררים על-פני היבשה, –



אלא איגיסתוס הוא הביא עלי מרי גורלי ומותי



יחד עם-אשתי הרשעה; הלה הזמינני לביתו,  410



שמה הכני במשתה, כהכות שור-פר על-אבוסו,



ככה מתי מות נקלה וסביבי כל-יתר עמיתי



נפלו בנופלים כלמו, כחזירים מלביני-שנים,



אשר ינחרום בביתו של-איש אמיד כבד בנכסים



למועד חתונה או זבח משפחה, או למשתה השמנים. 415



ואתה הן ראה ראית הרבה גברים חללים,



גם במלחמת שנים, וגם במלחמת המונים;



אפס מה מאד היה לבך דוה על-אלה,



אשר מסביב לקיתון היין ולשלחן המשתה



שכבו בהיכל, והרצפה כלה בדמים נכסתה, 420



ושועת קסנדרה בת-פריאמוס עולה על-כלם,



יד קליטימנסטרה אשת-התככים רצחתה



סמוך אלי; נשאתי את-ידי מעל פני הארץ,



ידי שלחתי לחרב, ואם-כמעט מת, אך המבישה



פנים הסבה ממני, מאנה לעצם בידיה    425



עיני היורד להדס ולסגור את-פיהו הפעור.



אין לך יציר אים ובשת לא ידע כאשה



אשר זממה בלבה נבלה ושערוריה,



כאשר עשתה זאת השערוריה הגדולה



להרוג את-בעל נעוריה; ואנכי אמרתי בלבי, 430



שוש ישישו עלי הטף והעבדים עבדי,



בשובי הביתה, והיא, זו אשת-התככים והמרמה,



העטתה חרפה על-עצמה וגם על-הדורות יבואו,



על-כל-הנשים הרכות ואף על-הטובה ביניהן'.


  


ככה הביע ואנכי לו השיבותי אמרי:     435



'אויה-לי, היתה יד זאוס הצופה-למרחוק לרעה



בשבטו של-אטרס מאז ובמזמתן של-נשים.



אכן רבים נפלנו בגלל הלנה, ומוקש



טמנה לך קליטימנסטרה בהיותך שוהה במרחק'.


  


ככה אמרתי, ותכף לי השיב אמריו ויען:    440



'לכן גם אתה אל-תפריז להאיר פנים גם לאשתך,



אל-תמהר להגיד לה כל-אשר תדע אל-נכון;



אפס מקצת תגלה ומקצת תכסה ממנה.



אולם לא לך לירא, אודיסס, ממות ביד אשתך,



יען השכל הטוב ורוח נדיבה שוכנת    445



בלב-בת-איקריוס הגבור, בלבב פנלופה הנבונה,



זו נטשנוה עודנה ברך עלומיה, ברדתנו



לאסור מלחמה, והיתה חולצת את-שדה לילד,



תינוק לא-בינות, ועתה גם הוא בגברים יתחשב.



מאשר הוא! עיניו של-אביו בו תחזינה בשובו, 450



וחרד לחבק לאביו אהובו כמנהג הארץ;



אפס אני לא נתנתני אשתי ואשבע ואראה



בעיני את-בני זה אהבתי, כי קדמה לקחת את-חיי.



אולם זאת לך אגיד, ואתה תשים אל-לבך:



נהל הספינה בהחבא לארץ אבות אהבת,   455



אל-תט בגלוי, וביען אין להאמין בנשים לעולם.



אפס גם זאת לי תגידה, אך אמת יהגה חכך,



אולי שמעת דבר-מה על-אדות בני, החי עוד,



איפה הוא גר: באורכומנוס או בפילוס ארץ-החולות?



ואולי בבית מנלאוס בספרטה רחבת-השדות?   460



יען לא מת עוד בארץ אורסטס בני האלהי'.





ככה הביע, ואשיב אמרי ואען לו לאמר:



'בנו של-אטרס! מה תשאל לאלה? אינני יודע



אם-עוד בחיים חיתו, או מת, והפטפוט – מגנה'.


  


ככה נדברנו שם שנינו איש אל-רעהו, עצובים, 465



דוה לבנו מאד, ועינינו דמע תדמענה.


  


והנה באה גם נפש אכילס בן-פלס הגבור,66



נפש פטרוקלוס ונפש האיש אנטילוכוס התמים,



גם זו של איס הגבר הראשון בצבא הדנאים



בשעור קומתו ובצלמו, מלבד בן-פלס התמים.  470



חיש הכירתני שם נפשו של-נכד-איקוס המהיר,



נשא את-קולו ויבך ויאמר את-אמרות-הכנף:


 


'בן-לארטס, זרע-זאוס, אודיסס האיש רב-המזמות!



יהיר, לאלו עלילות עוד גדולות מאל תערב לבך?



איכה נועזת לרדת למשכנות-הדס, שם מתים  475



נחים ואין להם רגש, אך צללי בני-אדם גועו?'


 


ככה הביע, ואשא אמרתי ואען לו לאמר:



'הוי, אכילס בן-פלס, המעלה בבני-האכיים!



לדרש אל-טירסיס החוזה במצוקה באתי לו ייעץ



איזו הדרך אבואה לאתקה, ארץ-הסלעים,   480



יען עדן לא קרבתי עד גבולות אכיה, לא באתי



עוד אל-ארצנו מעצר מתלאות; אך אתה, אכילס,



אין כמוך מאשר בין אלה שהיו ויהיו.



הנה גם אז כבדנוך בחייך כאחד האלים,



אנו עם-הארגאים, ועתה הן תשר בזרוע  485



פה על-המתים, אל-תהיה מצטער כי מת, אכילס!'


 


ככה אמרתי, ותכף לי השיב אמריו ויען:



'אל-תנחמני, אודיסס הגבר המזהיר, כי מתי.



טוב לי היות שכיר-יום ועובד בשדהו של-אחר,



אדם מסכן, לא חונן עבדה ומעטים קניניו,  490



מהיות המושל בכל-קהל הרפאים הנמקים.



אולם ספרה לי אתה על-אדות בני המעלה.



הגד, הירד או לא גם בני עם-כל-החלוצים?



ספרה על-אבי, על-פלס, הגבר התמים, ואדע:



כבודו אם-גדול עודנו בצבא בני-המירמידונים,  495



ואולי כבר בוז יבוזו לו בהלדה ופתיה?



יען כי ידיו ורגליו כבדו כבר מרב ימים.



עזר כנגדו אינני לו באורות-השמש הנעימים,



כאשר הייתי לפנים בטרויה רחבת-ידים,



לעזר לבני-הארגאים והורג רבים וטובים.    500



ואלו באתי אך לרגע לבית-אבי כהיותי לפנים,



ורגזו רבים ונמסו מאימת זרועותי החזקות,



אלה מציקיו, האומרים לקחת את-כבודו ממנו'.


  


ככה הביע ואשיב אמרי ואען לו לאמר:



'דבר אני לא שמעתי על-אדות פלס התמים,  505



אך על-נאופטולמוס, בנך אשר אהבת,



הכל אספרה לך, כאשר רצית אגידה,



יען אני הביאותיו בספינה עשויה-לתפארה



ישר מסקירוס אל-מחנה חיל-האכיים-במצחות.



וכשטכסנו שם עצות מסביב למצדות עיר טרויה, 510



תמיד דבר הראשון, ודבריו לא החטיאו,



אך אנכי ונסטור הנמשל-אל-אל נצחנוהו.



וכשהיינו נלחמים בשדה טרויים בחרב-נחשת,



הוא לעולם לא נשאר במקהלות העם או בהמון,



תמיד הרחיק ויעבר, ולא נפל מגבר בגבורה.   515



ורבים אנשים הכריע בסערות-הקרב ובקטל.



אפס יבצר ממני לתאר לך ולכנות



אלה שהכה בחרבו, בעמדו לימין הארגאים.



רק את-האחד: בחרבו הכריע את-בנו של-טלפוס,



את-אבריפילוס הגבור, ורבים מרעיו עמיתיו,  520



גברים כתיים, שם נפלו בעטין של-מתנות האשה.



יפה לא היה ממנו, רק ממנון האיש האלהי.



וכשירדנו בסוס אשר הכין אפיוס, אנחנו



טובי חיל-הארגאים, כי בידי הפקידו כל-דבר,



פתח הבנין הנפלא ולשוב ולסגרו על-מסגר,  525



היו כל-נשיאי עם-הדנאים וכל-מצביאיהם



כלם מוחים דמעיהם וכל-אבריהם מרעידים;



אפס עיני לא ראו – אך אותו האחד בכלם –



אשר עור בשרו הרענן יחור או יהיה מוחה



דמעיו על-לחיו; אך היה מתחנן לפני ומפציר  530



לתת לו לצאת מתוך הסוס וידו שלוחה לנצב-



חרבו ואל-רמח-נחשתו, כי חרש הרעה על-טרויים.



אך כשהחרבנו את-קרית פריאמוס העיר הנשאה,


  


ירד בספינה הנאה כבד בתשורה ובזה,67



שלם בגופו; ביען לא שלטה בו נחשת ממרטה  535



וחרב לא פגעה בו בתגרת הגבר בגבר, כנהוג



במלחמות-קרב האימות, עת ארס יתעבר בחמתו'.


  


כ כה דברתי, ונפשו של-נכד איקוס המהיר



פנתה בצעדי-און לאחו מצמיח-העירית,



שמחה יען אמרתי על-בנו, שהוא גבור מהלל.  540





אפס נפשות כל-יתר המתים שהלכו לעולמם



עמדו על-סביבי עצובות ושואלות אשה לצערה.



עמדה לבדה רק נפשו של-איס, בנו של-טלמון,



הרחק ממני נצבה זועמת על-אדות נצחוני,



אשר נצחתיו בריבי שם אתו על-יד האניות,  545



ריב זה על-נשק אכילס, פרס יעדה אמו הכבודה,


  


והיו השופטים בריבנו בני-טרויה ופלס-אתנה.68



הה, לואי ולא נצחתיו לעולם באותה התגרה!



בעטיה נפל לארץ ראש יקר כמותו ונפלא,


  


ראשו של-איס, שעלה בתארו ובמעלליו 69
550



על-כל-בני-הדנאים מלבד בן-פלס התמים.



קולי נשאתי ואען ואמר במתק שפתים:


  


'איס בנו של-טלמון, הגבר התמים! האמנם



גם במיתתך לא תשכח חרונך עקב הנשק,



כלי הכליון שנתנו האלים לאיד הארגאים?  555



אתה מגדל-עזמו נפלת, ואנו האכיים



סופדים לך כספדנו לראש אכילס בן-פלס,



בוכים למותך, נעצבים; ואולם האשם בדבר



זבס ולא אחר, כי אנף התעבר בצבא הדנאים



תופשי-כידנות-הנחשת, מגרך ברע גזרתך. 560



קרב-נא, המושל, עדי לשמוע קול דברים ומלים



אשר אגידה וכבוש חמתך בלבבך לב-גבר'.


  


ככה דברתי, ולא ענה לי דבר, הלך אל-יתר



נפשות המתים ממשכנות-ארבוס, שהלכו לעולמם.



ודאי גם היה מדבר, ואם-אנף בי, ואולי אנכי;  565



אפס לבי החביב השתוקק לדבר עם-יתר



נפשות הרפאים שהלכו זה כבר לעולמם ולראותם.


 


שם ראיתי את-מינוס, והוא בנו נכבדו של-זאוס,



שרביט-הזהב בידו ומדבר משפטים את-מתים;



יושב, והמה מסביב למושל החותך גזר-דינם,   570



יושבים ועומדים במשכנות-הדס רחבי-השערים.


  


ועוד את-אוריאון ראיתי, הגבר לו גבה-ענקים,70



צד את-חיות-השדה באחו מצמיח-העירית,



כל-אשר הרג בעצמו לפנים על-הרים שוממים,



בכפיו מפץ כלו נחשת וקים לעולם.     575


 


גם את-טיטיאוס ראיתי, בן-גיה רבת-התהלה,



שוכב על-גבי הקרקע ויכס תשע כברות אדמה,



דיות שתים על-ידו, מכאן ומכאן, דורסות כבדו,



חודרות עד טרפש מעים, ולא יכל התגונן בידיו;



יען כי חלל את-לטו שוכבת-חיק-זאוס הנאה, 580



בלכתה לפתו בדרך פנופס יפת-הערבות.


  


גם את-טנטלוס ראיתי בעצר ענוייו הגדולים:71



נצב הוא בתוך אגם, ועד סנטרו במים,



צחה-צמא שם יעמד, אך לשתות ממנו לא יוכל.



והיה כי יכף הישיש את-פניו בצמאו כדי ישתה, 585



ונסו המים וחרבו, ונגלה הקרקע השחור



סביב לכפות רגליו, כי דימון מיבש המים.



עצים מגביהי צמרת מרימים על-ראשו פרימו,



עצי-אגס, ורמונים ותפוחים יפיפי-הפרי,



תאנים ממתיקות פרימו וזית רענן בהדר; –  590



והיה מדי יזדקף הישיש לתפשם בידיו,



תבוא הרוח לטלטלם שמימה אל-עבי האפל.


  


גם את-סיזיפוס ראיתי בעצר ענוייו הגדולים:72



גולל בשתים כפותיו אבן-המדות הגדולה.



והיה בגללו האבן, נאחז בידיו וברגליו,  595



עד פני הרמה יביאנה, כבר יאמר לגולל אל-עבר



שיא אותו הר, והכח הגדול הוא יהפכנה.



שוב תתגולל האבן זו הנוכלת לשדה.



שוב יסיענה ממקומה מתמתח מלא ארכו, אבריו



יזלו שפעת זעה, ואבק יכסה את-ראשו.    600





ואחריו ראה ראיתי את-און-הרקלס השגיא,73



צלמו בלבד, והוא עצמו עם-בני-האלמות יתעלס



בתענגות, ואשתו היא הבה יפת-הקרסלים,



בתם של-זאוס הגדול והרה בנעלי-הכתם.



סביב לו צוחת רפאים כצוחת דיות בהמון  605



עת תתפזרנה נבהלות; כמראה ליל אים מראהו,



קשתו השלופה בכפו, וחצו על-מיתר-הקשת,



מביט אימות על-סביביו, כנכון תמיד לפגע.



תלי אים לו תלוי ואוזר חזהו מסביב,



עשוי זהב ועליו פתוחי יד-אמן נפלאים:  610



דבים, חזירי-יער נוראים ולבאים אכזרים,



מלחמות-מגור וקטטות, אף הרג וקטל בגברים.



שוא אך יתפאר עושהו אשר ינסה שוב לעשות



כאותו התלי תלי שני בתבונה רבה וחכמה!



תכף הלז הכירני, אך ראה ראני בעיניו,   615



בכה רב בכי ויאמר את-אמרות-הכנף ויען:


  


'בן-לארטס הנדיב, אודיסס האיש רב-המזמות!



ודאי, האמלל, מאד קשתה עליך יד רע הגזרה,



כאשר קשתה עלי תחת קרני השמש;



אף-על-פי שאנכי בן-זאוס בן-קרונוס סבלתי  620



הרבה ענויים ופגעים, כי ביד אדם נקלה ונבזה



לעבד נתתי, והטיל עלי מעללים מאד קשים.



הנה שלחני להביא הכלב, כי דמה בנפשו,



אשר אין קשה מאותו מעשה-הגבורה בעולם;



אולם אני העליתיו והוצאתיו ממשכנות-הדס, 625



הרמס האל הוא לוני ובעוזרי פלס-אתנה'.


  


ככה הביע, וישב וילך למשכנות-הדס.



אולם אני שם נשארתי, חכיתי אולי עוד יבא



אחד מבני הגבורים מדורות ראשונים נכחדו.



ודאי הייתי שם רואה אנשים מקדם כרצוני,  630


  


את-פיריתואוס ואת-תסס מבני-האלים הנעלים;74



אפס שמה התאספו רפאים המונים המונים



בקולות אימים וצוחה, ואימה חורת תפשתני



פן-תשלח פרספוניה הכבודה מהדס


  


ראשה של-גורגו אלי, מפלצת האון האימה.75
635



שבתי לספינה מיד ואפקד על-רעי עמיתי



לבא בה ולרדת ולפתח עבות האניה.



והמה מהרו ירדו אף ישבו על-פני הספסלים.



גלי הזרם נשאוה על-פני האוקינוס, ותפלג



תחלה בכח משוטים ואחר ברוח ערבה.  - 640


  

שיר שנים עשר: אשר ספר לאלקינואוס: הסירנות, סקילה, כריבדיס, בקריו של הליוס

  


"וכשיצאה הספינה מזרם יאור-האוקינוס,



עשתה דרכה על-פני גלי-הים רחב-הנתיבות



עד אי איאיה, שם משכנות אאוס ילידת-הבקר,



שם תחול מחולותיה ושם גם מוצאו של-הליוס.



חתור חתרנו עד שם ונעמד הספינה בחולות.     5



מן-האניה ירדנו על-שפת-הים רב-המשברים,



ושמה שכבנו ונישן מחכים לצפירת הקדש.



אאוס ילידת-הבקר, ורדת- האצבעות, אך תופע,



קמתי ואשלח את-רעי-עמיתי אל-ביתה של-קירקי



להביא את-גוית החלל, את-רעי אלפנור הנפטר.        10



חשנו ונסר גזעים שצמחו על-פסגת הרמה



ונקברנו בדמעות שליש והרבה אנחות.



וכששרפנו עצמותיו על-נשקו ועל-כלי זינו עליו,



שפוך שפכנו תל עפר אף הצבנו לו ציון,



ואת-המשוט הנאה תקענו בשיא גל-הקבר.           15



אנו עשינו כל-זאת, ומעיני קירקי לא נעלם



אשר שבנו מהדס, ומהרה קל נחפזה הנה,



באה לבושה מחלצות עם-אמהותיה הנושאות



לחם ובשר לרב והיין המאדים הנוצץ.



נצבה בינינו בתוך היפה-באלות ותען:              20


  


"עזי-הרוח, היורדים למשכנות-הדס בחייהם,



מתים פעמים, כי יתר בני-אדם אך פעם ימותו!



עתה סעדו לבכם ושתו את-היין המאדים,



שמחו את-לבכם יום תמים עד שיופיע השחר!



אחר קומו וסעו ואנכי אראכם הדרך,            25



דבר ודבר אגידה, למען לא תבואכם רעה



בין ביבשה ובין בים באולתכם הרבה".


  


ככה הביעה, ונפתה לבנו לב-גבר בחבנו,



אותו היום עד שנטה לבא השמש ישבנו



אוכלים הבשר הרב ומשמחים לבנו ביין;            30



אפס כששקעה החמה ונטו ערפלי הערב,



נחנו, שכבנו ונישן על-יד עבות האניה,



ואותי אחזה קירקי בכפי, צנחה על-ידי,



הרחק מרעי היקרים, ותשאל לכל-דבר ודבר.



הכל ספרתי לה, דבר ודבר על-אפנו, כשורה.           35



נשאה אמרתה אז קירקי הכבודה ותען ותאמר:


  


"תמו ונשלמו אלה; אך אתה הט-נא אזנך



לכל-דברי אגיד לך, וישימם האל בלבך.



תחלה תבא לנאות הסירנות שהנה מקסימות



כל-בני-האדם הבאים למשכנותיהן, וביען            40



כל-הקרב לשמע שירתן את-שיר הסירנות



באי-ידיעתו, לעולם לא ישוב אל-ביתו נחלתו;



אשתו וטפו לא עוד לשיש עליו יוסיפו,



כי הסירנות תקסמנה לו בכשפי שיריהן המצלצלים.



יושבות הן ושרות בכר, וסביב נערמו הרבה            45



עצמות בני-אדם מרקיבים, ועורן הצפוד עליהן.



שטה ועבר, ולרעיך תסתם אזניהם בפקקים,



בדונג רך ורב-מתק למען שמע לא ישמע



איש מהם; אך אם-תרצה נפשך שמע שירתן,



יקשרו כפות ידיך ורגליך אל-כנת התרן           50



של-האניה המהירה, מעמד תעקד בחבלים,



למען תעלז נפשך לשמע את-קול הסירנות.



אפס אם-תפצר ברעיך לפתח הכבלים או תצום,



כן יוסיפו וירבו עליך חרצבות וחבלים.


  


אך בחלף עמיתיך על-אותן השרות השתים,           55



אין את-נפשי להוסיף ולספר לך דבר ודבר,



איזו הדרך לך תבר, כי שתים הן; ואתה גם תשית



עצות בנפשך לבחר, ושתיהן לך אתארה:



אחת – בה צוקים ירומו ומשברי-הים האיתנים



של-אמפיטריטי האלה, תכלת-העין, יהמיו.           60


 


סלעי-לכת יכנום האלים המאשרים.76





לעולם לא תעבר שם צפור, גם אותן היונים הרכות77



אשר תביאנה אמברוסיה לזבס בן-קרונוס אבינו,


 


יען הסלעים יכחידו אחת מהן מדי פעם,78



וזבס אבינו ישלח חדשה למלא מספרן.          65



שם לא תמלט כל-ספינה מצי בני-האדם, כי תבוא;



אפס שברי אניות וגויות בני-אנוש נטבעים



יחדו ישאו הגלים וסערות אש האבדון.



אחת היא האניה מפליגה-בימים שם עברה –



ארגו הנודעה-לכל בשובה מפקד את-איאטס;          70



היו הגלים משליכים גם אותה אל-נוכח הצוקים,



לולא העבירתם שם הרה באהבתה את-יסון.





שנים הסלעים – מכאן; האחד בוקע רקיע,



ראשו צוק בולט ומחדד, וסביבו עננים נסערו,



קודרים ולעולמי-עולמים אין חולפים, ואורות-האיתר       75



שיאו לא יעטו לעולם: גם בסתו גם בקיץ.



באותו הר נשפה לא יעלה אדם בן-תמותה ולא ירד,



ואלו זרועות לו עשרים, ועשרים רגלים לגבר,



יען כי חלק הסלע כמהקצע מעשה-גזית.



באמצע הסלע מערה, עב-ערפל ישופנה,              80



פונה מערבה לארבוס, והוא הוא המקום תבחרו



לעבר בספינה הגדולה בדרכך, אודיסס המזהיר.



אדם בן-חיל לא יוכל לפגע מעל האניה



המקמרת בחצו, כי יירה במערה הגדולה,



אותה למושב לה סקילה, מפלצת אימה, נובחת,          85



אשר קולה כקול הכלבלב הקטן אך נולד.



אפס היא עצמה מפלצת זועות, אשר כל-רואה



אותה בעיניו לא ישמח, ואם-גם בן-אלים בה יפגע,



יען רגליה שתים-עשרה נתעבות בתנועה מתמדת.



ששה צוארים מתמרים למעלה, על צואר וצואר         90



ראש מאד אים, שנים תקועות בשלש מערכות,



רבות, צפופות ורצופות, בן ילין המות השחור.



גוה נתן עד חציו במערת-הסלע הגדולה.



תפשט ראשיה מתוך האבדון ותהומות המגור,



תצוד הדגים, כי חפש תחפשם מסביב לסלעים,         95



כלבי-ים ודולפינים וגם מכל-חית-המים,



גדולים לאלפיהם, כל בני אמפיטריטי רבת-השאון.



אין לך יורדי-הים שיתהללו לאמר: שם עברו



שלמים בספינותיהם, כי בלע ולע לה תשא



אדם אדם שגזלה מספינה משחירת-החרטום.         100


  


וסלע שני שם תחז, אודיסס, והוא נמוך ממנו,



קרוב לראשון, ואליו יגיעו חציך כי תירה.



ושם מתנוססת תאנה גדולה בהדרת-צמרת,


  


תחתה תבלע כריבדיס האלהית מים שחורים,79



שלש פעמים תבלעם ושלש יום יום תקיאמו,          105



נורא! לא תקרב לגשת אליה בבלעה המים.



מרגיז-הארץ גם הוא לא יוכל לפדותך מצרה.



אפס מוטב ותחוש ותחתר אל-מול סלע סקילה,



ושמה תעבר בספינה, כי טוב לך אשר תאבד



ששת רעיך בספינה מאבד את-כלם גם יחד".          110


 


ככה הביעה, ואשיב אמרי ואען לה לאמר:



"אנא, הגידי, האלה, גם זאת ואמרי דבר אמת:



אם-אמנם אמלט מאימת כריבדיס-המגור, האוכל



גם להושיע עת סקילה תארב לנפש מרעי?"


  


ככה דברתי, ותכף ענתני היפה-באלות:            115



"הוי, עז-הלב! גם הפעם תהגה מזמות מלחמה,



עמל וקרב, ולא תכנע לאלים לבני-האלמות.



היא אינה מתה לעולם, מפלצת, יציר בן-אלמות



נורא ואים ופרא, שאין להכניעו לעולם,



כח לא יצלח עליה, אין טוב לך מנוס מפניה,          120



יען יראתי, אם-תשהה מזין על-יד שן-הסלע,



תשוב תתנפל עליך, תשיגך בעברתה וטרפה,



והיה כמספר ראשיה תשא ממספר גבריך.



אתה אמץ וחתר, התפללה באזני קרטיאיס



אמה של-סקילה, שחבלה אותה לאיד לבני-תמותה,       125



והיא תרגיענה מיד ולא תשוב להתנפל עליך.



אחרי-כן תבא תגיע עד אי תרינקיה, שם רועים



עדרי פרותיו הרבות של-הליוס והכבשות השמנות,



שבעה עדרים של-פרות, שבעה של-כבשות נחמדות,


  


חמשים חמשים בעדר ועדר, ולא ירבו80      130



גם לא ימותו; ואלות רעות לכל-העדרים,



נימפות יפות-מחלפות למפטיה ופאתוסה,



אשר ילדה נאירה לאל להליוס-הפריון,



אמם האלה הכבודה ילדתן, גדלתן רוממתן,



אחר שלחתן לאי תרינקיה לגור במרחק,            135



לשמר כבשות אביהן ופריו עקמי הקרן.



יד אם-לא תשלח בהם, משתוקק לתשובה לביתך,



שוב תשובו לאתקה, ואם-הרבה תלאות תמצאו;



אבל אם-תשלח בם יד, מראש לך אגיד – תאבדו,



גם האניה גם כל-עמיתיך; ואף אם-תמלט,           140



תאחר לבא ובצרה; אך כל-עמיתיך יאבדו".


  


ככה הביעה, ואאוס לה כסא-הכתם הופיעה,



שבה היפה-באלות אל-איה, נחפזה בלכתה.



שבתי אני אל-הספינה לעודד את-רוח עמיתי,



לחוש לרדת בספינה ולפתח את-עבותיה.            145



והמה חשו וירדו וישבו על-גב הספסלים,



ישבו בשורות ויכו במשוטים את-מי ים-השיבה.



וקירקי יפת-התלתלים, האלה מנעימת-הזמר,



שלחה לנו בערף-הספינה משחירת-החרטום



רוח נושבת במפרש, הטובה במלוי-הדרך.           150



וכשערכנו כל-כלי האניה, כל-כלי וכלי,



נחנו, כי-היו הרוח וההגה נוהגים הספינה,



קולי נשאתי לרעי, כי נעצב לבי בחבי:



"ידידי, לא טוב הוא שאדע אנכי האחד או שנים



דבר אלה לי נבאה קירקי היפה-באלות.            155



לכן אגידה לכם, למען תדעו: נמותה



ואולי נמלט נפשנו ממות, מרע הגזרה.



ראשית דבר צותנו: לשטות מעל הסירנות,



לאטם אזנינו משמע; רחקו מאחו הפרחים,



רק לי לבדי לשמע; אך בחבלים תקשרוני,           160



כבלים חזקים תשימו למען אשאר בספינה



מעמד אל-כנו של-תרן, ואליו תקשרו החבל.



אפס אם-אפציר בכם או אפקד לפתח הכבלים,



כן תוסיפו וכן תרבו לשית חרצבות וכבלים".


  


כן לעמיתי ספרתי דבר ודבר על-אפניו.         165



וספינתנו הבנויה-לתפארה מהרה בדרכה



עד לבא אי-הסירנות, כי רוח רצויה נשבה.



נרגעה הרוח מיד והיה השקט, גלינה



נמתחה סביב, כי דימון הכניע את-כל-המשברים.



קמו עמיתי, הורידו את-נסי הספינה וקפלום,          170



בקרקע הספינה הגדולה הניחום, ואצל המשוטים



ישבו הקציפו המים בארנים מהקצעים למשעי.



רגב גדול של-דונג נתחתי בחרבי החדה



נתחים נתחים קטנים, אף לשתים בזרועות חזקות.



הורך הדונג מיד מלחץ הכח הגדול               175



וכח קרניו של-הליוס המושל, בנו של-הפריון.



הולך משורה לשורה סתמתי את-אזני עמיתי.



והמה קשרוני בספינה, גם ידי גם רגלי אגדו,



מעמד אל-כנו של-תרן ויקשרו אליו החבל,



והמה ישבו ויכו במשוטים את-מי ים-השיבה.          180



וכשקרבנו עד כדי שמע קול קורא מרחוק,



אנו ממהרים באים, ומעיניהן לא נעלמה



אניתנו בקרבה, ופתחו בשירה מצלצלת:


  


"קרבה, אודיסס הנעלה, גאונם של-האכיים!



הנה נהג אניתך למען תשמע קולנו,             185



יען לא עבר עוד איש בספינה משחירה עלינו,



אשר לא האזין לשירת פינו ומנגינתנו,



להיות עושה את-דרכו מאשר ועשיר בדעת.



יען ידענו הכל, כל-סבלות בני-הארגאים



ואנשי טרויה הרחבה, שנשאו בגזרת-האלים,          190



אף כל-הנעשה על-פני האדמה הברוכה-במזון".


  


ככה שרו השתים בחן ובנעימות, ולבבי



כמה מאד לשמע, ואפקד על-רעי לפתח



כבלי ברמז גבותי; וישקדו המה ויחתרו,



קפצו מיד ממקומם אברילוכוס ופרימדס,           195



שמו הוסיפו עלי חבלים ויקשרום היטב.



אך כשעברנו עליהן ונחבא קולן, ולא נשמע



שיר הסירנות ברננן, וקולן לא הוסיף הגיע,



קמו עמיתי, הוציאו הדונג הרך מאזניהם



אשר סתמתי בו אותן והסירו את-כבלי מעלי.          200


 


אפס אחרי עזבנו האי הזה, פתאם ראיתי



עשן מתאבך, ומשברי-ים וקול-שאון באזני.



נבהלו כלם ונשמטו המשוטים מכפות-ידיהם.



נפלו המימה כלמו, ותעמד הספינה מלכת,



יען כי לא הוסיפו לחתר במשוטים החדים.           205



הולך הייתי לארך הספינה ומעודד עמיתי,



קרב אל-גבר וגבר ומדבר לו דברי-ידידות:


  


"ידידי,הלא נתנסינו בכמה וכמה פגעים,



צרה זו אינה גדולה מאותה שבגחר הקיקלופ,



עת כלאנו במערה הגדולה בכחו השגיא,             210



אך בעצתי, וגבורת-ימיני נצול נצלנו;



ומבטחני יש יום וגם זאת הצרה תזכרו.



עתה שמעו בקולי, עשו את-כל-אשר אצוה:



אתם היושבים על-פני הספסלים אך הכו במשוטים



גאות-הים ומשבריו, ואולי ירחם עוד זאוס,          215



יתן לנו ונמלט נפשנו מאותו אבדון.



ואתה, תופש ההגה, עליך אצוה, ושמת



דברי אלה על-לבך, כי אתה נוהג הספינה:



הט האניה מאפסי-העשן ושפת-השבלת.



קרב ונהג אל-הסלע, פן-תסור הספינה באין-רואים       220



להפך לשם את-זנבה, לטלטל כלנו בצרה".


  


ככה דברתי, והמה שמעו בקולי, נחפזו.



אך את-דבר סקילה כסיתי, הפגע אין מפלט ממנו,



למען לא יחדלו רעי מחתר במשוטי-הספינה



באימה ופחד, וצפופים יתקבצו לתוך האניה.          225



אפס דעתי הסחתי ממצות-קירקי החזקה



לאמר, אשר לא אהין לשים עלי את-כלי-זיני,



מדי לבשתי, כלי נשקי הנאים ושתים חניתות



גדולות תפשתי בכפי ואלך אל-ספון הספינה



בקצה הקדמי, אמרתי: משם הן תראה ראשונה        230



סקילה, משכנה-בסלע, להביא אבדון על-רעי,



אך לא יכלתי לראותה, כבר עיפו עיני מהביט



סביב בסלעי-המגור הלוטים ערפל וענן.


  


בוכים-נאנחים חתרנו נכנסנו למצר והיו



סקילה מעבר מכאן, מכאן כריבדיס הנפלאת,          235



בגמעה נוראות אל-פיה את-גלי-הים רב-המלח.



והיה מדי תקיאמו, ורתח הים כקלחת



עומדה על-גבי המוקד הגדול, ועלה הקצף



מעלה מעלה וכסה את-ראשי הסלעים השנים,



אפס בשובה לגמע אל-קרבה הים רב-המלח,           240



נדמה כאלו בולעת אז הכל אל-קרבה, וסביב



נשאו קול אים הסלעים, נגלתה הארץ מתחת



עריה עד חולה המשחיר; ואימה חורת אחזתנו.



ככה הבטנו אליה, ואימת-אבדון עלינו,



עד שהגיחה סקילה ותגזל מעל גב-הספינה           245



ששה מרעי הטובים בגבורה וזרוע חזקה.



הנני מתבונן בספינה המהירה וברעי-עמיתי,



והנה ראיתי והמה ידיהם ורגליהם במרום,



מרחפים ממעל, אלי ישועו, וקולם מריע,



קול מן-המצר הגדול, ואם-לאחרונה קראוני.          250



כאותו הדיג המשליך על-שפת-הים חכה ארכה



בצודו הדגה הקטנה ויזרק השרגוג המתעה,



משליך בכפו למצולה קרן שור-פר למוד-שדה,



אחרי-כן ישליך החופה הדג הנלכד, המפרפר, –



ככה התרוממו גם המה מפרפרים כנגד הסלע.          255



שמה בלעתם בפתח המערה, כשהמה צועקים,



פורשים אלי את-כפיהם בתחנה במצר ומצוק.



עיני לא ראו כמעשה אים זה בכל-האימים



אשר ראיתי בחיי, סבלתי בנתיבה במים.


  


וכשנסנו מן-הסלעים ומכריבדיס-המגור           260



וגם מסקילה, הגענו עד אי-האלים הקדוש,



שמה רועים בקריו הנאים ורחבי המצח,



וצאנו הרבות,השמנות אשר להליוס-הפריון.



אנו עודנו מפליגים בים באניה השחורה,



ואזני כבר קלטה את-געי הפרים במכלאותיהם,         265



שריקת הצאן שמעתי, ונזכרתי ונתתי אל-לבי



דברי טירסיס החוזה העור, האיש התבאי,



ודברי קירקי בת-איאיה, שהמה צוונו



לשטות מאיו של-הליוס האל המשמח בני-אדם.



קולי נשאתי לרעי, דברתי ולבבי בי נעצב:           270


  


"שמעו-נא, רעי, האזינו, הנושאים-אתי-בפרענות,



למען אגידה לכם נבואות טירסיס החוזה



ודברי קירקי בת-איאיה, שהמה צוונו



לשטות מאיו של-הליוס האל המשמח בני-אדם,



לאמר: הגדולה בשואות משם נשקפת היא לנו,         275



לכן שטו ועברו על-אותו האי באניה'.


  


ככה דברתי, ויפל לבבם עליהם וימס.



שוב סח אלי אברילוכוס, משיב אמריו בזעם:


  


'אכזר אתה, אודיסס, ולך יתרון און, אבריך



לעולם הלא לא ייעפו, אף כלך הברזל הקשה,          280



כי לעמיתיך היגעים מאפס מנוח ושנה



אינך נותן לרדת אל-החרבה, למען



שוב נערכה באי המקף-ים סעדת מטעמים;



אפס תצוה עלינו בלילה ממהר וחולף



להתרחק מן-האי, לתעות בים הערפלי.             285



הנה בחיקם של-לילות כל-רוחות מזיקות לספינות,



ואנה ננוס-נמלט מאבדן ואין מנו מפלט,



רוח סערה כי תקום, ולפתע פתאם תתנער



רוח דרומית פורצת או מערבית סוערת,



לשבור אניות גם נגד רצון אלים מושלים בכפה.         290



עתה הבה נכנע ללילה השחר בעריפיו,



ערוך הסעדה ונוח על-יד האניה המהירה!



מחר עם-שחר שוב נעל ונפליג בים רחב-ידים'.


 


ככה סח אברילוכוס ורעי הריעו לעמתו.



אז הרגשתי ברעה שחרש עלינו הדימון,             295



קולי נשאתי ואען ואמר את-אמרות-הכנף:


 


'קל,אברילוך, הכריחני, כי אחד אנכי, לבדי;



אפס עתה השבעו לי כלכם שבועה חמורה,



אשר אם-נפגש בדרכנו עדרי בקר או צנה,



איש מכם לא יזיד בזדון-לבבו הגדול              300



ידו לשלח בשור-פר או בכבשה לשחטם, אך בשלוה



יאכל מצדה הביאה לי קירקי בת-האלמות'.


  


ככה דברתי, והמה תכף נשבעו ברצון.



אך כשנשבעו השבועה וגמרו את-דברי האלה,



חתרה הספינה הנאה, החסנה, ועמדה בנמל          305



קרוב למים המתוקים, וירדו כל-רעי-עמיתי



מן-האניה וערכו בתבונה את-סעדת הלילה.



ואחרי אכלם ושתותם ותאות רעבונם נמלאה,



זכרו רעיהם היקרים, ועיניהם תרדנה דמעות



לאלה שגזלה סקילה מעל האניה ותאכלם,          310



ושנה ערבה ירדה עליהם בבכותם ובאבלם.



עם-האשמורה השלישית, כבר נטו מזלות שמים,



וזאוס כונס-העבים הקים רוח חזקה,



סער מתחולל נוראות, וילט בעבים וענן



ארץ ושמים, וירד הלילה השחור ממרום.           315



ואאוס ילידת-הבקר, ורדת- האצבעות, אך תופע,



חשנו לספינה ונצפנה במערה רחבת-ידים,



שמה מושב לנימפות, ושם גם במחלות תצאנה,



קרא קראתי לעצה כל-רעי, דברתי אלימו:


 


'יש לנו, ידידי, גם מאכל גם משקה בספינה המהירה,     320



אל-נא נשלח ידינו אל-אותו המקנה, ולא נסבל,



יען הפרים האלה ואלה הצאן הלא המה



להליוס האל האים, הוא הכל רואה ושומע!'


  


ככה דברתי, ונכנע לבם לב-גבר בקרבם.


  


אפס כל-אותו החדש אך דרום נשבה, ואחריה 81
325



רוח אחרת לא היתה בלתי אם-דרום ומזרח.



ואלה, כל-עוד היו למו הצדה והיין המאדים



שמורים עמהם, לא נגעו במקנה למלט חיתם.



אפס כשאזלה הצדה ולא נותר מאומה בספינה,



היו מתהלכים בשדה, כי אכף עליהם מחסורם,         330


  


צדים הדגה והעוף, וכל-אשר יבא בכפם,82



בחכות כפופות בידם, כי הציק הרעב לבטנם.



פעם הרחקתי ללכת באי להתפלל לאלים,



אולי יראני האחד הדרך בה נשוב לארצי;



אפס בלכתי באי ונעלמתי מרעי-עמיתי,            335



ידי רחצתי במקום שם היה לי מחבא מרוחות,



ואתפלל לכל-האלים, השוכנים באולימפוס,


  


נסכו הם על-עפעפי השנה המתוקה, ואישן.83



קם אברילוכוס וייעץ העצה הרעה וידבר:


  


'שמעו-נא, רעי, את-דברי, הנושאים-אתי-בפרענות,      340



נורא לאדם, בן-תמותה האמלל, כל-מות ומות,



אפס העלוב בכלם המות והאבדן ברעב.



הבה נבחר וננהג ממיטב פריו של-הליוס,



נזבח לבני-האלמות שוכני מרחבי-שמים.



אך אם-נשובה לאתקה, לארץ האבות אהבנו,          345



נחוש ונבן להליוס היכל בנוי לתפארת,



נביא לו אשמנו, נדבות יקרות ורבות.



אפס אם-יחרה לו על-דבר פריו ישרי-הקרן,



ויאמר לאבד הספינה, וליתר האלים גם המה,



טוב לי ואבלע המים, ותמת נפשי אך פעם,        350



משאהיה מענה את-עצמי באי בודד רב ימים'.


  


ככה סח אברילוכוס, ורעי הריעו לעמתו,



תכף עמדו ונהגו ממיטב הבקר של-הליוס;



גם לא הרחיקו, כי קרוב לספינה כחלת-החרטום



שמה רעו הפרים הנאים רחבי-המצח.             355



כתרום ושתו עליהם, והתפללו לאלים בשחקים,



זרו עליהם הטרפים הרכים מאלון רם-אמיר,



יען לא היתה בספינה הנאה השעורה הלבנה.



אך ככלותם תפלתם, שחטום והפשיטו את-עורם,



גזרו מתוכם כרעיהם ויחתלון סביב בפדר,            360



פדר על-גבו של-פדר, וכסון בנתחים של-בשר.



ויין לא היה להם להזות על-גבי האשה,



והזו עליו המים, אף צלו מעים וקרב.



ואחרי שרפם כרעים וטעמם מן-המעים,



נתחו גם יתר הבשר,שמוהו על-גבי השפודים.           365


  


פרחה שנתי המתוקה ותרחק נדוד מעפעפי,



חשתי לשוב אל-הספינה המהירה, אל-שפת-ים הקדש.



אך כשקרבתי עדי הספינה כפופת-הקצוות



כבר בא באפי ריח ניחוח הדשן הערב,



קולי נשאתי ואקרא לבני-האלמות האלים:              370


  


'זבס אבינו ויתר האלים ההוים-לנצח!



הן השקעתוני לרעה בשנה אין לעמוד בפניה,



והנה הרעו עמיתי מאד מהם עת רחקתי".



ולמפטיה המהירה העוטה-שמלות-ארכות



באה לבשר להליוס כי אנו טבחנו את-פריו,           375



כעס בלבו מיד ויחל פני כל-בני-האלמות:


  


'זבס אבינו ויתר האלים ההוים-לנצח!



יסרו נא את-עמיתי אודיסס האיש בן-לארטס,



אשר הרגו בזדונם את-בקרי, שהיו מעולם



משמחים את-לבי מאד בעלותי שמי הכוכבים,          380



אף בהיותי שוב יורד מחוג הרקיע לארץ.



ואם-לא ישלם לי שלומי בקרי כיאות,



ארדה למשכנות-הדס ואאיר באורי לרפאים'.


 


השיב אמריו ויען לו זאוס כונס-העבים:



'אבל האר-נא, הליוס, לאלים לבני-האלמות,           385



גם לבני-אדם בני-תמותה על-פני האדמה המחיה!



הנני חש ואפוצץ לשבבים ספינתם המהירה,



בתוך הים הקודר, כי אשליך בה להבות ברקי'.


  


אלה שמעתי מפי קליפסו יפת-המחלפות,



ואמרה כי ספר לה זאת הרמיאס מבשר-האלים.         390





וכשהגעתי עדי הספינה ועד שפת-ים הקדש,



כלם כאחד הוכחתים על-פניהם, חרפתים, ואולם



מעות לא יוכל לתקן, כי היה הבקר כבר שחוט!



והראו למו האלים תכף נסים ונפלאות:



זחול התחילו הערות, ויגעה הבשר הנתן            395



בחדי השפודים – הנא והצלוי הריע בקול בקר.



ששה ימים שם עשו עמיתי ויאכלו מטבחם



אשר טבחו, כי נהגו ממיטב בקרו של-הליוס.



אפס כששלח בן-קרונוס לנו את-יומו השביעי,



נחה הרוח מזעפה, ותקם הסערה לדממה,           400



חשנו ונעל בספינה, ונפלג בים רחב-ידים,



תרן כוננו ונפרש מפרשי הספינה הלבנים.





אך כשזנחנו האי, ולא היתה כל-ארץ אחרת



אשר תגלה נגדנו, רק מים ושחק נמתחו,



הקים עלינו בן-קרונוס עננה חשכה ופרשה           405



על-פני הספינה הקמורה, ויחשך הים תחתיה.



לא עוד האריכה להפליג, כי לפתע התפרצה



רוח מערבית בעברתה, הומיה בסער וסגריר.



ורוח-הסער התחוללה ועקרה עבתות התרן,



שניהם כאחד, התמוטט התרן וכל-כלי הספינה         410



אתו נפלו לתחתיתה, ואולם בתחום ירכתיה



פגע בראש קברניטה וירוצץ כל-עצמות גלגלתו



אחת מהן לא נשארה; וכאותו הצולל גם צנח



מני הספון ונפשו העזה עזבה עצמותיו.



וזבס אז הרעים במרומים ויפוצץ בשרביטו הספינה,      415



נוד התנודדה כלה, כי פגע בה ברקו של-זאוס,



בקיטור של-גפרית הליטה, ורעי נפלו ממנה,



והיו כקראי-הים נשאים סביב האניה



שחורת-החרטום בגלים, כי מנע האל שובם ביתה.


  


על-פני הספינה הלכתי עד קרעה הכרית בחמתה        420



מקרקעה כתליה, וערם גרפהו השטף;



עקר התרן וזרקו בקרקע, ואליו עוד צמוד



חבל-התרן העשוי ערות פרים אדירים.



יחדו קשרתי הקרקע והתרן באותו החבל,



שם ישבתי ורוחות הומות טלטלוני, נשאוני.          425


  


רוח מערבית כבר נחה מזעפה והמית-שאונה,



ורוח דרומית מהרה נעורה לדאבון לבי,



למען אנשא ואשוב למשכנות-כריבדיס הקשה.



ככה שטתי כל-אותו הלילה; ואך עלה השמש,



והנה קרבתי עד סלע סקילה וכריבדיס הקשה.         430



היתה הלזו שואבת אל-פיה המים המלוחים,



חשתי פרצתי אל-אותה תאנה רמת-הגזע,



בה גם אחזתי, נתליתי כאותה תנשמת, ומקום



אין לי עליו אשען ברגלי או אעלה מעלה,



כי שרשיה מעמיקים, אך כל-סרעפיה מאד רמו,         435



גדולים אדירים ממעל, מצלים על-פני כריבדיס.



בעז נאחזתי בתאנה עד אם-תשוב ותקיא



תרן וקרקע, אליהם אשתוקק, והרבה חכיתי,



רק לעת שוב לסעדתו מן-האספה השופט,



אשר הוציא משפטים לאור בין צעירים מתדינים,        440



עלו ונגלו הקורות שפלטה כריבדיס מפיה.



חשתי נשאתי את-ידי ואת-רגלי, קפצתי ממרום,



בשאון נפלתי במים אצל הקורות הגדלות.



חשתי ואשב עליהן, ואחתר בעזרת זרעותי.



וזאוס אבי-האלים וכל-בני-האדם לא נתן           445



ותראה אותי סקילה, ולולי הוא לא נצלתי.


  


תשעה ימים נשאתי, ויהי בעשירי, בלילה,



ויובילוני האלים לאוגיגיה האי נוה-קליפסו



יפת-המחלפות, אימה-באלות, מדברת-לשון-אדם.



בסבר פנים קבלתני, אך למה אגידה לך אלה?          450



הכל ספרתי אמש בהיכל, דבר ודבר,



לך ולאשתך הכבודה, ואנכי נפשי תתעב



לשוב ולתאר הדברים כבר פעם ברור ספרתי".


  

שיר שלשה עשר: אודיסס נוסע מאצל הפיאקים ובא לאתקה




ככה הביע; והם כלם מחרישים, היתה דומיה,



ישבו אחוזי-הקסמים בהיכל הגדול, המצל.



נשא אמריו האיש אלקינואוס, ויען ויאמר:



"הוי, אודיסס, מאחר שבאת בצל ביתי הנשא



בנוי הנחשת, דומני, כי לא עוד תוסיף ותתע  5



בשובך לביתך, ואם-אכן הרבה סבלת, נשאת.



אחת אגידה לכם, לכלכם, גבר וגבר,



שותי-ייני-המבריק, יין-כבודים, בארמוני,



אתי תמיד יחדו מאזינים אל-שירת המשורר!



הנה השמלות לאורחנו מנחות בארגז הנאה,  10



וכל-כלי הזהב הטוב מעשה-אמן וכל-יתר



מתנות היועצים של-הפיאקים, אשר הבאתם.



הבה נתנה לו עוד חצובה גדולה ונטלה –



גבר וגבר; אנחנו נאסף הכל מן-העמים,



יען כי קשה לאחד להרבות כה במתנות".  15


  


ככה סח אלקינואוס; ויישר הדבר בעיניהם.



הלך איש איש לביתו לנום ולמתיק את-שנתו.



ואאוס ילידת-הבקר, ורדת-האצבעות, אך תופע,



חשו לספינה עם-נחשת מעטרת-כבוד-לגבר.



ואון-אלקינואוס בעצמו העמידם וסדרם  20



יפה אל-תחת ספסלים; והוא מתהלך בספינה,



דואג אשר לא יהיו למעצור לתופשי-המשוט,



ואלה שבו אל-בית-אלקינואוס וערכו הסעדה.


  


ואון-קדשו של-אלקינואוס זבח שור-פר לבן-קרונוס



לוט-העבים-השחרים, כי הוא הוא המושל על-הכל.  25



שרפו את-הכרעים, וישבו למשתה הנהדר



שמחים בלבם. וישר לפניהם השר דמודוקוס



האלהי, הנכבד-בעיני-העם. ואודיסס



מרבה להסב את-ראשו כלפי השמש המבהיק,



רוצה בנטותו, כי נפשו נכספה לשוב אל-ביתו.  30



כאדם משתוקק לסעדה מעבודתו יום תמים,



אשר פרים אמצים משכו בניר מחרשתו,



לבו שמח לשמש המאיר בעריפיו כי ישקע,



לערך סעדה יחפז ובפיק ברכים יתהלך,-



ככה שמח בלבו אודיסס לשמש שוקע.   35



סח מיד לפיאקים חובבי-המשוטים ויאמר,



אולם ביותר כון אל-אלקינואוס את-דבריו:



"אלקינואוס המושל האדיר, המהלל-בגויים!



נסכו הנסך, שלחוני בשלום וירב שלומכם.



הנה נהיתה, נמלא כל-אשר נפשי שאלה:  40



חובלים ותשורות יקרות, ויתנו לי אך את-ברכתם



אלים – כל-זרע אורנוס, והיה בשובי לביתי



ואמצא את-אשתי תמימה ושלום לידידי ורעי;



אתם השארו פה ושמחתם בנשים נשאתם,



נשי-חיקכם והטף. והאלים הם יברכוכם  45



בכל-טוב וטוב; ורחקה צרה מכם וכל-תקלה!"


  


ככה הביע; והם כלם שבחוהו ומהרו



שלח את-האכסנאי, כי דבר בהשכל ודעת.



פתח אז אלקינואוס האדיר ויאמר לכרוז:



"אנא-מזג, פונטונואוס, היין בקיתון וחלקו  50



לכל-העם אשר בארמון ונתפלל לזאוס אבינו;



אך את-האכסנאי נשלח אל-ארץ אבותיו".


  


סח; והאיש פונטונואוס מזג היין המרנין,



קרב וחלקו למסבים, והמה נסכו לאלים,



לכל-המאשרים הישבים במרחב רקיע שמים.  55



איש איש נסך על-מקומו. ויקם אודיסס הנעלה,



תקע הכוס המכפלת בכף יד אריטי המלכה.



נשא אמרתו אליה ויען את-אמרי-הכנף:



"מלכה, היי מאשרת כל-ימי חלדך עד יבואוך



זקנה ומות, כי המה נכונים לכל-בני-האדם.  60



הנני הולך, ואת בביתך תזכי לשמח



בכל-ילדיך, בעמך, באיש אלקינואוס המלך".


  


מלל אודיסס הנעלה, ויעבר את-מפתן הבית;



אך אלקינואוס האדיר שלח לו כרוז לנחותו



אל-האניה המהירה ועד שפת-הים רב-השאון. 65



שלחה אריטי המלכה גם היא מן-הנשים השפחות,



אחת – ובידה אדרת כבסה למשעי וכתנת,



שניה – ובידה הארגז היפה הסגור על-מסגר,



ועוד אחת נשאה הצדה ובקבוק היין המאדים.


 


וכשהגיעו אל-שפת-הים ועדי האניה,  70



חשו מלויו הנדיבים וכנסום לספינה הקמורה,



שמה הניחו הכל: המשקה וכל-המכלת.



פרשו לאודיסס הנעלה מרבדים וסדין על-ירכתי



האניה הקמורה למען ינום את-שנתו.



הלך ועלה יצועו, מחשה עליו השתרע, 75



והמה ישבו בסדר, איש על-ספסלו ומקומו.



אחר התירו החבל מעל האבן הנקובה,



לאחוריהם התכופפו ויכו במשוטים המים.



ושנה רכה ונעימה ירדה על-שמורות אודיסס,



מתוקה מאד ועמקה, ודומה ביותר למות.  80



משל לסוסים ארבעה אשר נרתמו יחד,



טסים יחדו בשדה מתחת לצלף המגלב,



מעלה יתרוממו על-פני הדרך בה יעלו בהחפזם,-



ככה התרוממו ירכתי-הספינה, ואחריה סערו



גלי ארגמן גדולים, משברי הים רב-השאון.  85



טסה, נשאה ללא-מעצור, לא היה משיגה במעופו



אף גם הפרס, הצפור המהירה בבעלי-הכנף,



ככה מהרה פלחה במעופה את-גלי-המים,



נושאת עליה האיש הדומה-לאלים בחכמה,



אשר נפשו נשאה תלאות רבות ועמל,  90



גובר על-משברי-ים ובמלחמות אדם באדם;



עתה שלו, הרגיע, ולא זכר כל-אשר סבל.


  


אך כעלות אותו כוכב המבריק ביותר, המבשר



שעה בה תצא הצפירה ילידת-הבקר בנגהה,



קרבה הספינה העושה-דרכה-בים אל-אתקה. 95


 


יש בה בארץ אתקה נמל קדוש לפורקיס,



הוא זקן-הים, בחוף שם שני סלעים תלולים



אל-מול הים והם נוטים ויורדים באכה הנמל,



עוצרים בעד משברי איתן, הרימו כל-רוחות הסער



אשר מעבר לחוף, ובתוכו נחתות הספינות  100



יפות-הצלעות, אשר לא תאסרנה בחבל.



בראשו של-אותו הנמל מתנוסס זית גדל-עלים,



סמוכה לו מערה חשכה לוטת ערפל, נחמדה,



קדושה לנימפות-הים, ששמן בפי אדם נידות.



עומדים בתוך אותה מערה קיתנות בני-ידותים, 105



כלים עשויים אבן, ודבורים תקננה בכלים.



שמה נצבים נולים של-אבן גדולים, והנימפות



אורגות בארגמן-הים ארג נפלא למראה.



מים מפכים שם תמיד. ושנים פתחים למערה:



אחד הפונה צפונה, ובו יהלכו בני-אדם,  110



ואחד הפונה תימנה, ובו לא יבאו אנשים



לדרך בו, כי הוא קדוש, ודרך לבני-האלמות.


 


שמה חתרו החובלים יודעי החוף, והספינה



עלתה על-החרבה, כמחצית ארכה הרחיקה,



טסה במעופה, נשאת בכח תופשי-המשוט.    115



ירדו מעל האניה יפת-הספסלים לארץ,



נשאו מעל האניה הקמורה את-בנו של-לארטס,



שמו אותו על-סדין-בד ועל-המרבדים הצחים,



ויניחוהו בחול, והוא אחוז בחבלי-השנה.



גם את-אצרותיו הוציאו, מתנות נדיבי פיאקים  120



בשובו הביתה, וכמצות אתנה אמיצת-הלבב;



נטלום והניחום ביחד אצל הזית ליד גזעו,



הרחק מאצל הדרך, ולא יבא איש עובר-ארח



לגזל ממנו רכושו ובטרם ייקץ אודיסס.



והמה פנו ללכת. ואולם מרגיז-הארץ   125



טרם שכח את אשר אים על-בנו של-לארטס,



על-אודיסס, וידרש לדעת עצתו של-זאוס:



"זבס אבינו, מעתה נקלותי בעיני-האלים



בני-האלמות, כי אכן בני-אנוש לא עוד יכבדוני,



עם-הפיאקים, אף כי בני-שבטי ועמי גם המה.  130



יען אמרתי עוד הרבה תלאות ישא אודיסס



עד אשר ישוב, ואולם תשובתו ממנו לא אמנע,



יען כי אתה הבטחת גם נענעת בראשך.



דרך הים הביאוהו, והוא ישן בספינה המהירה,



וישכיבוהו באתקה, ויתנו לו תשורות אין מספר, 135



זהב ונחשת לרב ובגדים מעשה אורג,



יותר מאשר היה מביא אודיסס מטרויה,



אלו שב בשלום והיה נוהג השלל שלל חלקו".


  


השיב אמריו לו זבס כונס-העבים ויען:



"אויה, מרגיז-הארץ שגיא-הכח, מה תאמר?  140



אבל אין אל באלים יבוז לך, כי מאד קשה



להשליך שקוצים על-אחד הזקנים והטובים באלים.



ואיש מבני-אדם, אם-כחו ישיאו וגבורת-ימינו



ולא יכבדך, בידך לנקם נקמתך ממנו,



לעשות כטוב בעיניך וכאשר עם-לבבך". 145


  


השיב אמריו פוסידון מרגיז-הארץ ויאמר:



"לוט-עב-הענן! מיד אעשה כאשר דברת,



אפס מעולם יראתי, ומפניך נבהלתי.



עתה אנכי מקרקר בים הערפלי את-ספינת



הפיאקים הנאוה, השבה מהוביל הגבר,   150



למען ייראו סוף-סוף, וחדלו משלח בני-אדם,



אולם את-עירם אני אקיפנה מסביב הר גדול".


  


השיב אמריו לו זבס כונס-העבים וידבר:



"אבל, יקירי, דומני, תיטיב אם-תעשה ככה:


  


בבא האניה וקרבה עד לפני העיר וראוה84
155



כל-העמים, הפכנה בקרבת הנמל לאבן,



דומה לספינה מהירה, למען ישתוממו עליה



כל-בני-אדם, והעיר תקיפנה הר גדול".


  


שמע את-דבריו פוסידון מרגיז-הארץ, וימהר



לבא אל-סכריה, הארץ אשר יושביה פיאקים,  160



חכה עד אשר באה הספינה השטה-בלב-ימים,



טסה מועפה ביעף. ויקם מרגיז-הארץ,



הכה עליה בכף-ידו, ויהפכנה לאבן,



שרשה בעמקי-הים – והוא עצמו פנה וילך.


 


והמה איש אל-רעהו אמרו אמרי-הכנף,  165



כל-הפיאקים, שיטים, יורדי-ים מצינים,



ונבט איש באחיו ונשא אמרתו ואמר:



"אוי לי, מי הדביק הספינה המהירה אל-קרקע המים,



בשובה הביתה? וכבר כלה הופיעה לעין-רואים".


  


ככה אמר האומר; ולא ידעו כל-אשר קרה.   170



ענה להם אלקינואוס וישא אמרתו ויאמר:



"אויה-לי! עתה קם והיה אשר פעם לי נבא



אבי מולידי, שאמר: חמת פוסידון עלינו,



יען נוליך בשלום גבר וגבר לביתו.



יבא יום והוא יפוצץ אנית פיאקים נחמדה  175



בתוך הים הערפלי בשובה לארצה מהוליך



אדם לביתו, והקיף את-בירתנו הר גדול.



ככה נבא הישיש, וכל-דבריו הולכים מתקימים.



הבו עשו אתם כלכם ככל-אשר אפקד עליכם:



חדלו משלח את-כל בן-אדם בן-תמותה, אלינו 180



יבא ממקום שיבא. ושנים עשר פרים, פר בחור,



נזבח למושל פוסידון ויהמו רחמיו עלינו



ועל-בירתנו ולא יאמר להקיף אותה הר גדול".


  


ככה הביע: והמה נבהלו, זבחו הזבח,



וזקני עם-הפיאקים וכל-יועציהם התפללו, 185



בקשו רחמים מאת פוסידון המושל האדיר,



סביב לבמות נצבים. ואודיסס האיש האלהי



הקיץ משנתו בארץ אבותיו, ולא הכיר הארץ,



יען כי רחק ממנה זמן רב. ופלס-אתנה



בתו של-זאוס נסכה עליו ערפל, למען 190



לא יראה, והיא בעצמה תספר לו דבר ודבר,



ולא יכירוהו גם אשתו, גם בני-עירו, גם רעיו



עד אם-השיב לחתנים היהירים את-גמולם בראשם.



לכן נדמה למושל: שנה הכל, היה אחר –



דרכי-המלך ארכות, נמלים למחסה לספינות,   195



סלעים זקופים ותלולים ועצים הדורי-צמרת.



נעור, קם ויתיצב, התבונן בארץ אבותיו,



נשא את-קולו ויילל, ויספק ספוק בכפיו



על-ירכיו ויקונן, ויאמר את-אמרי-הכנף:



"אוי לי! לארצם של-אלו בני-אדם בני-תמותה הגעתי? 200



שמא עם אכזר-הלב, גוי פרא וצדק לא ידע,



ואולי עם מכניס-אורח, יראי האלים, חסידים.



אנה אשא סגלותי הרבות הללו, ואנה



אפנה אנכי? ולו נשארתי עם-הפיאקים,



פונה הייתי אל-אחד המלכים הגדולים, שהיה  205



מכניס אותי בחסדו וגם משלחני לביתי,



עתה אינני יודע איפה אצפינה אצרותי,



פה להשאירם אי אפשר, פן-יהיו לשלל לאחר.



אוי ואבוי לי, כי אכן לא היו כנים וצדיקים



נסיכי עם-הפיאקים וכל-יועציהם כלמו,   210



אשר נחוני אל-ארץ אחרת; והמה לי אמרו,



כי יביאוני לאתקה הצופה-למרחוק ולא קימו.



זאוס מגן-לנצרך ישלם להם, כי צופיה



עינו על-כל-בני-אדם וידו תענש פושעים.



עתה אשב ואמנה ואראה את-כל-סגלותי,   215



אם-לא שלחו בן יד, בהפליגם בספינה החלולה!"


  


ככה הביע, וימנה החצובות הנאות והנטלות,



גם את-הזהב המבריק, גם את-השמלות היפות:



דבר לא חסר מהם. ויבך לארץ אבותיו,



מושך והולך על-שפת-הים רב-השאון והסוער,  220



הרבה להמר ולהיליל. ותקרב פלס-אתנה,



תארה כתאר איש צעיר, אביר כל-רועי-הצנה,


  


עודו באבו ורך, וכמראה בן-נסיכים מראהו,85



עוטה על-כתפיו אדרת כלילת-יפי וכפולה,



סוליות לכפות רגליו הצחות, ובידו הרמח.   225



ראה אותה אודיסס, ויחד ויצא לקראתה.



נשא את-קולו ויען ויאמר את-אמרי-הכנף:



"ידידי, בארץ הזאת אתה הראשון פגשתי,



שלום לך! ואל-תקרב אלי ורעה בלבך,



אלא מלטה לי אלה, מלטה את-נפשי, ואליך  230



אבא, אתפלל כאל-אלים וחבקתי ברכיך בתחנה.



ואתה לי תגיד נכונה, וידעתי אני נאמנה,



מה הארץ ומי העם? ומי הם היושבים בארץ?



אולי אי-נכר יפה או חלק יבשת בולטת,



ארץ לחוף ימים תשכון, פוריה בקרן בן-שמן?"  235


  


ענתה לו פלס-אתנה האלה כחלת-העין:



"פתי אתה, הנכרי, או באת מארץ רחוקה,



יען כי תרבה ותחקר לארץ זו; אכן ואכן



אינה חסרה גם שם, ורבים היודעים את-שמה לה,



אלה היושבים מקדם אל-מזרח השמש והצפירה,  240


  


ואלה השוכנים מאחור בירכתי-הים הערפלות.86



אמנם היא אדמת אבנים ומרעה לסוסים איננה,



אולם גם צחיחה איננה; ואם-בקעה רחבה לה אין.



ארץ בה ינץ הדגן למכביר ותפרח הגפן,



יען כי יהיה עליה המטר הרב וטל-ברכה.   245



יש בה גם כרים נחמדים לעזים ומרעה לבקר,



עצי-יער למינם ושקת לא תשבת כל-השנה.



ודאי, הנכרי, בא שמה של-אתקה עד טרויה, הגיע,



ואף-על-פי שהיא רחוקה, כך אומרים, מארץ אכיים".


  


ככה הביעה; ויגל אודיסס רב-התלאות, הנדיב.   250



שמח על-ארץ אבותיו, כי ככה לו אמרה, הגידה



פלס-אתנה, היא בתו של-זאוס תופש-האיגיס.



נשא את-קולו ויען ויאמר את-אמרי-הכנף;



אפס לא גלה דבר אמת, כי עודו מכסה את-דבריו,



יען כי לבו לעולם חרש מזמה וערמה:     255


  


"בכפתור הרחבה שמע שמעתי את-שמע אתקה,87



הרחק מעבר לים, ועתה הגעתי אליה.



ואתי כל-אלה אצרותי וכהנה השארתי לבני,



בנוסי משם, כי הכיתי את-נפש בן-אידומנס,



את-אורסילוכוס המהיר בכפתור אי רחב-הידים, 260



עלה על-כל-המיטיבים לרוץ ברגליו המהירות,



יען כי חפץ לקחת ממני את-כל-בזת טרויה



אשר עליה נשאתי, ונפשי סבלה מאד הרבה



במלחמות אדם באדם ובמשברי-ים הנוראים,



יען בארץ טרויים לא סרתי למשמעת אביהו  265



להיות נער את-נעריו, אך גביר לעמיתי הייתי.



וכאשר שב מן-השדה הרגתיו ברמח נחשתי,



אצל הדרך ארבתי ואתי עוד איש, הוא עמיתי.



היה לילה, וחשך מכסה את-פני הרקיע,



אדם לא ראה אותנו: לקחתי את-נפשו בסתר;  270



אולם כאשר הכיתיו, הרגתיו בנחשתי החדה,



תכף ירדתי בספינת כנענים רמי-עינים,



את-פניהם חליתי, הרביתי להם מן-הבזה





שיובילוני לפילוס ושם יורידוני יבשתה,88



או לאלידה הנפלאת, אשר בה יושבים אפיים.  275



אפס רוח סערה נשאתם משם וגרפתם


  


למורת-רוחם גם הם, ובלבם לא היתה כל-תרמית.89



ככה תעינו בדרך עד שהגענו פה לילה.



בקשי חתרנו אל-מפרץ, אף איש מאתנו לא זכר



סעדת-הלילה, ואם-מאד היינו כלנו לה זקוקים,  280



אלא כלנו ירדנו מעל האניה ושכבנו.



אז תקפתני השנה המתוקה, ואנכי יגע.



המה הוציאו אצרותי מחיק האניה הגדולה,



פה הניחום בחול, במקום אשר שכבתי,



וירדו בספינה צידונה העיר הנושבת-עממים,  285



חשו מאד; ואנכי למגנת לבבי נשארתי".


  


ככה הביע; וחיכה אתנה כחלת-העין.



לטפה אותו בכפה, ותארה כתאר של-אשה



נאוה וגבוהת-הקומה, יודעת כל-מלאכת-ידים.



נשאה את-קולה ותען ותאמר את-אמרי-הכנף: 290



"אכן הרוצה לעלות עליך בכל-מיני תרמית



זקוק לחכמה ולערמה, ולו אחד האלים הנהו.



אים אתה ורב-מזמות ושבעה לא תדע בתככים,



גם בארצך שלך לעולם לא תחדל מתרמית,



אף לא מדברי הונאה אהבת מעמק לבך.  295



אבל מה נוסיף ונדבר, כי שנינו נבוני-הערמה,



אתה עולה על-כל בני-תמותה בחלקת שפתים,



גם בעצה, ואנכי בסוד כל-האלים נעליתי



בחכמה ומזמות כל-ערמה. ואתה הן לא הכרת



אותי, את-פלס-אתנה, את-בתו של-זבס, העומדת 300



תמיד לימינך בכל-צרה, סוככת עליך בימינה.



הנה הפכתי לב כל-הפיאקים לאהבה אותך.



עתה באתי פה להועץ אתך לטוב לך,



לצפון את-כל-אצרותיך אשר לך נתנו פיאקים,



כאשר היה עם-לבי, בשובך עתה לביתך;  305



גם להגיד לך כמה תלאות עוד תשא



בביתך הבנוי-לתפארה; ונשאת כי נטל עליך.



ראה אל-תתודע לאיש מן-העם, גם גבר גם אשה,



לאיש אל-תגידה, כי שבת מנודך; תחשה, דומם



תשא הרעות הרבות וזדון האנשים היהירים".  310


  


השיב אמריו אודיסס האיש רב-המזמות ויען:



"קשה לאדם בן-תמותה להכירך, האלה, בקרבך,



ואם-גם למנסה מאד, כי את פושטה ולובשה כל-צורה.



אמנם ידעתי מאד, כי לי האירות את-פניך



אז בהצותנו על-טרויה, אנו חיל-האכיים;  315



אך כשהחרבנו את-בירת פריאמוס, העיר הנשאה,



ובאניות ירדנו, ויפץ אל את-האכיים,



לא עוד הוספתי לראותך, האלה בת-זבס, לא ראיתיך



עולה אלי אל-הספינה להסיר ממני כל-פגע.



אך נע ונד הייתי ובלבב קרוע מצער,   320



עד שגאלוני האלים מעצר רעה ויגון,



עד שחזקת בדבריך את-לבי בארץ פיאקים,



קרן בן-שמן, ובעצמך את נהלתיני העירה.



עתה אכרע אחלה פניך, בשם אביך זאוס,



אין אני מאמין, כי באתי לאתקה הצופה-למרחוק, 325



בארץ אחרת אתהלך ואת מתעתעתני, דומני,



כי מדי דברך לי ככה, שולל את-לבי תוליכי,



אמרי, האמנם הגעתי אל-ארץ אבותי אהבתי?"


  


לו אמריה השיבה האלה בהירת-העין:



"לעולם לבך בחבך יהגה שעפים כאלה.  330



הנה לכן גם לא אוכל לעזב אותך ברעתך.



משכיל אתה, נבנות, ולבך יהגה חכמה.



אכן אלו שב אחר מנודו בארץ נכריה,



היה מתגעגע לראות בביתו את-אשתו ובניו;



אולם אתה ממאן לדרש ולחקר למו,   335



טרם נסית את-אשתך, היא היושבת לבדד



בהיכל תפארתך בעצר רעה ויגון, וחולפים



לילותיה וימיה בקינות ודמעתה על-לחיה.



נואש אני לא אמרתי מעולם כי נפשי יודעת



אשר שוב תשוב לביתך וכל-מרעיך יאבדון.  340



אפס אני לא רציתי לערך קרב עם-פוסידון,



הוא אחי-אבי, ועברתו שמורה לך בלבו, כי חרה



לו עד מאד עקב בנו חביבו אשר סמאתו.



הנני ואראה לך את-אתקה למען תאמינה:



הנה זה נמל של-פורקיס, הוא זקן-המים הישיש, 345



הנה בראש הנמל מתנוסס עץ זית גדל-עלים,



סמוכה לו מערה חשכה לוטת ערפל, נחמדה,



קדושה לנימפות-הים, ששמן בפי אדם נידות,



היא היא המערה הקמורה, אשר זבחת בה לפנים



זבחי שלמיך הרבים – ההקטומבות הנאות.   350



ושם גם פסגת נריטון ההר, הנחפה-יערות!"


  


דברה, ותפץ הענן, ונגלתה לו האדמה.



עלץ לבב אודיסס האיש רב-התלאות הנעלה,



שמח על-ארצו וישק הקרקע חוננת-המחיה.



שפך שיחו באזני-הנימפות ויפרש את-כפיו:  355



"שמען לי, נימפות-הנהר, בנותיו של-זאוס! אנכי



לא האמנתי כי אשוב לחזות אתכן, ועתה



גילו לתפלות הנאות, ועוד אתן מתנות כקדם,



אם-תזכני בת-זאוס חוננת-הבזה ותתן



חיים ארכים לי וישגה גם בני שאהבתי".  360


  


ענתה לו פלס-אתנה האלה כחלת-העין:



"רק חזק ואמץ ולבבך אל-ידאג למו אלה!



הבה נביא מיד לפנים המערה הקדושה



את-אצרותיך למען יהיו לך למשמרת.



אחר נועץ העצה, איך יפול דבר לטוב לך".  365


  


ככה מללה האלה ונכנסה למערת-החשך,



מצאה במערה פנות סתרים. ויכנס אודיסס



שמה את-כל-אשר נתנו לו הפיאקים הנדיבים:



זהב ונחשת קימת ובגדים עשויים בטעם.



כלם הניח בזהירות, ופלס-אתנה בת-זאוס  370



תופש-האיגיס סגרה את-פתח המערה בסלע.


 


אחרי-כן ישבו שניהם ליד גזע הזית הקדוש



ויתיעצו איך להשמיד החתנים היהירים.



פתחה פלס-אתנה האלה בהירת-העין:



"בנו של-לארטס, זרע-זבס, אודיסס האיש רב-המזמות! 375



צא וחשוב, איכה תשלח את-ידך בחתנים הנבזים,



שופכי ממשלתם על-ביתך בזדון זה שלש שנים.



המה מסובבים אשתך הנעלה ומרבים לה אשכר;



אך היא מחכה לשובך, בוכה לך כל-הימים;



נתנה תקוה לכלם, הבטיחה לעלם ועלם,   380



תשלח לכלם מלאכים, ובלבה אחרת יזמה".


 


השיב אמריו אודיסס האיש רב-המזמות ויען:



"אוי ואבוי לי, כי אכן כמות אגממנון בן-אטרס



מת הייתי בביתי מות נבל ונקלה, אלמלא



את לי הגדת, את האלה, דברים נכונים, דבר אמת! 385



אנא עוצי לי עצה, איכה איסרם כרעתם.



עמדי בעצמך לימיני, ותני בי רוח-הגבורה



כקדם, כביום בו הרסנו את-חומות טרויה המאירות,



ואלו לישועה תהיי לי את בהירת-העין,



אצא ואאסר מלחמה עם-שלש מאות גברים  390



אתך, כי תעזבי עמי בחסדך, האלה הגבירה!"


 


לו אמריה השיבה אתנה כחלת-העין:



"אמנם אני אעזרך ולא אשכחך בהגיע



שעת עמלנו זה. ואכן מדמה אנכי בלבי,



רבים מקהל החתנים, כל-אלה המכלים רכושך,  395



ילכלכו במחם ודמיהם את-פני הרצפה הרחבה.



אפס אשנה פניך ולא יכירך כל-אדם:



צמק עורך הנאה על-פני אבריך הגמישים,



וספה שערך הצהבהב מראשך ולא יהיה; אלבישך



בלויי סחבות, וראוך בני-אדם וחלו ממך;    400



והפכו טרוטות עיניך כלילות-היפי לפנים,



למען תהיה מכער בעיני כל-קהל החתנים,



בעיני אשת חיקך ובנך נטשת בביתך.



עתה שא את-רגליך לכה תחלה אל-רועה-



החזירים אשר לבבו לך נאמן תמיד,    405



אוהב לבנך אהובך ולפנלופיה הנבונה.



תמצאנו שם יחד עם-החזירים, והם רועים



אצל סלעי-העורבים על-מי-ארתוזה המעין,



אוכלים בלוטים בשפע ושותים המים הכהים,



סגלה היא לחזירים ויעשו פימה על-כסל.   410



שמה השאר וישבת, ותדרש ותחקר הכל.



חשה אני אלי ספרטה, ארץ שיפות נשיה,



לקרא, אודיסס, לבנך יחידך לטלמכוס,



אשר הלך אל-ספרטה הרחבה לבית מנלאוס



לדרש אולי יודע איש אם-בחיים הנך".   415


  


השיב אמריו אודיסס האיש רב-המזמות ויען:



"למה לא גלית לו, ואת הן ידעת כל-אלה?



ודאי למען יסבל גם הוא רב-תלאות, כי ינוד



ברחבי ימים שוממים ויאכלו זרים את-הונו?"


 


לו אמריה השיבה אתנה כחלת-העין:    420



"אל-נא תרבה דאגה לו, ולא ידאב לו לבך.



בעצמי אני שלחתיהו, והיה לשם ולתהלה



שמה כי ילך, ותלאה לא ידע, כי שאנן ישב



בהיכל בן-אטרס הגבור, ורבה לו סביב מכלת.



אכן עם-ספינה שחורה בחורים לו יארבו,   425



אמרים בלבם להרגו טרם שב לארץ אבותיו,



אך הדבר לא יקום, כי תקדים הארץ ותכסה



כמה וכמה מקהל החתנים האוכלים רכושך".


  


ככה אמרה אתנה, ותגע בו בשרביטה.



צמק בשרו הנאה על-פני כל-אבריו הגמישים, 430



ספה שערו הצהבהב מראשו, ובעורו של-זקן



ישיש שבע-ימים הליטה את-כל-אבריו הגמישים,



הפכו טרוטות עיניו כלילות היפי לפנים.



ותלבישנו בלויי סחבות וכתנת כעורה,



קרע על-קרע, מלכלכים, מגאלים בפיח הנתעב,  435



אף הלבישתו עור צבי קל, עור גדול שנשרו שערותיו,



מקרח, נתנה לו מטה וילקוט של-רועים מכער,



כלו קרע על-קרע, וחבל לו תחת מחגרת.


  


ואחרי שנועצו עצה נפרדו, ותלך אתנה



עירה לקדימון הנפלאת, אל-בנו של-אודיסס.  440


  

שיר ארבעה עשר: אודיסס משוחח עם אבמיאוס




עזב אודיסס הנמל והלך במשעול-הטרשים



דרך הרמות הנחפות-יערות, שם פלס-אתנה



הראתה לו את-הרועה האלהי, אשר היטיב



לשמור על-טובו מכל עבדת אודיסס הנעלה.


  


מצאו יושב בפרוזדור הבית, בחצר הבנויה  5



על-פני רמה הצופה פני כל-הככר הגדולה,



חצר נאה, ושטח מרוח על-סביבה, ואלה



בנה לחזירים הרועה בעצמו, כי רחק אדוניו,



ואשתו הגבירה לא ידעה ולא ידע לארטס הישיש.



אבני-שדה עשהו ועטר חומותיו ברקנים;  10


  


ומבחוץ הקיפהו יתדות יתדות לו סביב,90



רבות וצפופות, עשויות שחור אלונים בקועים.



אולם בפנים אותה חצר בנה שתים עשרה מכלאות



לחזירים, סמוכות אחת לאחת, בכל-מכלה



כלואים חמשים חזירים רובצים על-פני האדמה, 15



כלן נקבות חזירות, והזכרים מחוץ למכלאות,



הרבה פחות מהן, כי הלכו וחסרו מהיותם



מאכל לקהל-החתנים, נמשלים-אל-אלים, כי שלח



יום-יום רועה-החזירים ממיטב חזירי המרבק.



שלש מאות וששים חזירים היו בחצר.    20



כלבים דומים לחיתו-הטרף לעולם על-ידם



היו ארבעה, ופטמם הרועה הרודה- בגברים.



היה הלה אז עושה סוליות לרגליו, וחתך



עורו של-פר יפה-מראה. ויתר כל-רועי-החזירים



שלשתם איש איש פנה לעברו עם-עדר חזיריו; 25



אך את-הרועה הרביעי שלח העירה להביא



את-החזיר לחתנים עליזי-הגאוה, על-כרחו,



וינחרו את-החזיר ותשבע נפשם בשרו.


  


פתאם הרגישו הכלבים מתמידי-הנביחה באודיסס,



רצו אליו בצעקה. הערים אודיסס ויצנח,  30


  


ישב לארץ, ונשמט מידו מטהו ויפל.91



והיה אז בכל-רע בשערי ביתו, אלמלא



חש אל-הכלבים הרועה, נחפז ברגליו המהירות



אל-מחוץ לשער, ונשל העור מבין כפיו.



גער בכלבים ויניסם, כלב כלב לעברו,  35



זורק אבנים גדולות, ונשא אמרתו לאדוניו:



"הוי, הזקן, כמעט קרעוך לגזרים הכלבים



לפתע פתאם, וגם היתה לי חרפה נכונה מידך.



והאלהים הלא כבר לי נתנו גם צרה גם יגון;



הנני נאנח ובוכה לשליט הדומה-לאלים,   40



הנני מפטם חזירי-מרבק למאכל לזרים,



ואפשר שהוא נע-ונד ונפשו תכלה למאכל,



תועה בערים ומדינות בני-אדם מדברים שפת-נכר,



אם-אך עודנו חי ורואה באור שמש כי יהל.



קומה, אפוא, הזקן, ונכנס לאהל, למען  45



תסעד לבך בלחם, ונפשך תשבע היין.



אחר תגיד מאין תבאה וכמה סבלת".


 


ככה סח והלך לפניו רועה-החזירים הנעלה;



זמנו לשבת, וישם סבכים מלבלבים תחתיו,



פרש עליהם ממעל עור איל-השדות השעיר, 50



גדול ועבה, ששמש לו מצע, ויחד אודיסס,



אשר קדמהו כך, וישא אמרתו ויען:



"דודי, יתן-לך זבס ויתר האלים הנצחים



ראש משאלות לבך, כי קדמתני בידידות".


  


לו השיבות אמרים, אבמיאוס הרועה, ותען:  55



"אכסנאי, לא יאה לי להיות מקלה נכרים,



ואם-גם עלוב ממך, כי זאוס אבינו מגנם,



בו יחסו נכרי ואביון. ויקרה בעיניו



נדבה קטנה שלי, כי כן דרך עבדים לעולם,



אשר יראים עת עולים אדונים צעירים לשררה. 60



יען כי מנעו ממנו האלים יום שובו לביתו,



והוא אהבני מאד והיה לי מעניק בחסדו



כל-טוב, כאשר יעניק אדון טוב-עין לעבדו:



בית, נחלה ואשה אשר רבים בה חושקים,



אם-עבדו באמונה וברכת אלים במעשיו,  65



כאשר שלחו האלים הברכה בכל-מעשי ידי.



והיה אדוני לי מעניק הרבה, לו היה פה מזקין;



אפס הוא אבד! ולואי ואבד כל-שבט הלנה



בפיק ברכים, כשם שהתירה ברכים של-רבים!



יען גם הוא ירד לנקם את-כבודו של-אגממנון  70



עירה אליונה רבת-הסוסים, להלחם בטרויים".


  


ככה דבר, ומהר ושם על-כתנתו האזור,



נחפז אל-מכלאות-החזירים אשר בן סיעות גוריהם,



שנים לקח משם וישב וינחר השנים,



חרכם ונתחם לנתחים, וישם הבשר על-שפודים. 75



אחר צלותו את-כלו הביאו, הגישו לאודיסס



עודו חם על-השפודים, וקמח-שעורים צח זרה.



יין מתוק כדבש יצק לו בקיתון של-קסוס,



ישב על-כסא כנגדו וידבר מעודד את-לבו:



"אכלה, הנכרי,היום מאשר יגישו למשרתים,  80



בשר גור-חזירים, כי מרבק אותו יאכלוהו החתנים



אשר בשת לא ידעו ורחמים זרים ללבם.



והן האלים הברוכים מתעבים מעשה-זדון,



צדק צדק יכבדו ופעל בני-אדם ישרים.



הנה גם הרשעים והמשנאים, אשר יבאו  85



לארץ נכריה, וזאוס יעניק למו מלקוח,



ימלאו ספינותם, ויפליגו שוב לארץ אבותם, –



פחד האלים עליהם, ומוסר כליות ידעו;



ודאי יודעים גם אלה, ואולי שמעו קול אלים,



אשר כבר אבד בעניו, כי גם להשתדך לא רצו 90



כדרך הארץ ולשוב אל-ביתם, אך שאננים



בזבז יבזבזו אוצרותיו ומדה לא ידעו וחמלה.



לילה לילה ויום יום, הבאים לנו מזאוס,



זבח משפחה יזבחו לא פעם אף לא פעמים.



גם את-היין יכלו, ישאבו ברשע ממנו.    95



טובו כי עצם מאד ולא היה איש יערך אליו



בין הגבורים באדם בכל-היבשת השחורה,



גם באתקה עצמה. ועשרים גבר גם יחד



הונם לא עצם כהונו. הנני לך אספרה:



ביבשה שנים עשר עדרי-בקר, כמספרם      100



סיעות חזיר, וכמספרם צאן ועזים משטטות,



אשר רעום שכירים ורועיו אנשים בני-ביתו.



ועוד אחת עשרה סיעות עזים משטטות פה, ורועות



הרחק בקצה כנף-הארץ, וגברים גבורים לו שומרים.



רועה רועה שולח יום יום לחתנים עז אחת,       105



את-הטובה בעדר, ממיטב העזים וחלביהן.



אולם אני השומר על-עדרי החזירים ומטפחם,



יום יום אשלח חזיר, הטוב בחזירי העדר".


 


ככה מלל; והלז אוכל ושותה בתאבון,



בחשק עז, והוא שותק, כי חרש רע על-החתנים. 110



אפס לאחר שאכל וענג את-נפשו במאכל,



הגיש הרועה לו כוס, שנהג לשתות ממנה,



כוס מלאה יין, ולקח אודיסס ותגל בו נפשו.



נשא את-קולו ויען ויאמר את-אמרות-הכנף:



"אנא, יקירי, ומי הוא האיש שבכספו קנך,  115



אשר אמרת כי עשיר ותקיף הוא מאד, כדבריך,



וגם אמרת, כי מת בנקמו נקם אגממנון?



אנא הגידה מה שמו, ואולי ידעתיו גם אני?



זאוס יודע וכל-יתר האלים בני-האלמות,



אולי ראיתיו ובפי בשורות, כי רבות נדדתי".  120


  


השיב אמריו לו רועה-החזירים הרודה-בגברים:



"הוי, הזקן, אין אדם נודד אשר בשורות



יביא, ולו יאמינו גם אשתו גם בנו אשר אהב,



יען כל-אותם הנכרים הזקוקים להארחה



כזבים יפיחו, ולא ירצו להגיד אמת לאמתה.  125



כל-הבא לארץ אתקה, כל-עובר-ארח והלך,



יגש אל-גברתי לספר באזניה שקרים וכזבים,



והיא תקדם פניו בידידות, תכבדנו ותעמיק שאלה,



אבל תאבל ודמעות נושרות מעל עפעפיה,



כדרך הנשים הבוכות לאישן כי נאסף בנכר. 130



תכף תבדה גם אתה, הזקן, דברים לא היו,



אלו נתנו לך בגדים: גם מעיל גם כתנת.



ודאי הפשיטו הכלבים ועוף-השמים הזריז



עורו מעל עצמותיו, כי רוחו עזבו ואיננו,



או כרסמוהו הדגים במצולות הים, ועצמותיו  135



נחות על-פני החרבה, וחול בערמות יכסן.



ככה שם אבד הלה; ולאנחות פה עזב



כל-ידידיו; ואולם לי הרע מכלם, כי אדון



אחר כמותו לא אמצא, ואם-אלך אל-כל-אשר אלך,



אם-גם אבא לביתם של-אבי ואמי, הבית  140



אשר נולדתי בו והם בו גדלוני בעצמם.



אין אני בוכה לאלה, ואם-נכספה נפשי ותכמה



לראות אותם בעיני ולבא לארצי ולביתי,



אולם לבי דוה על-אודיסס המת, לו אתגעגע.



ירא אנכי, הנכרי, לשאת את-שמו על-דל שפתי, 145



אף כי איננו, כי מאד אהבני וצר לו בצרתי.



אקרא לו – ואם-גם רחק – מחמד לבבי ידיד נפש".





ענה אודיסס הנעלה האיש רב-התלאות ואמר:



"הה, יקירי, וביען כופר בכל אתה ואומר,



אשר לא ישוב לביתו, ולנפשך זרה אמונה,  150



אין אני בא לבשרך סתם, אך שבועה נשבעתי



אשר עוד יבא אודיסס, וגמול בשורותי אקבל



תכף לאחר שיבא ויכנס בשערי מעונו,



תעטני מעיל וכתנת, בגדים מאד יפים;



מאום לא אקח עד יבא, ואם-לי מאד הם נחוצים. 155



יען אנכי שנאתי, כשנאי את-שערי הדס,



אדם מפיח כזבים, כי אכף עליו מחסורו.



עדי זאוס הראשון-באלים, וזה שלחן-האורחים,



כירת אודיסס התמים, אשר אליה אתאתי,



יקום כל-אשר דברתי, ודבר ארצה לא יפל,  160



אשר לתקופת השנה הנה ישוב אודיסס,



עם-האסף ירח זה ובהתחדש השני



ישוב הלה אל-ביתו ועשה נקמתו בכל-אלה



אשר המיטו פה חרפה על-אשתו ובנו זה המזהיר".


  


לו ענית, אבמיאוס רועה-החזירים, ותאמר:  165



"הוי,הזקן, אבל גם אני לא אתן שכר-בשורה,



גם אודיסס לא ישוב לעולם; אפס אתה



שתה, ונזכר דברים אחרים, ולא נוסיף



לזכר את-זה, כי לבבי בחבי דוה, בבא אדם



לזכיר לי את-אדני היקר לנפשי ולבבי.   170



אבל אנו נחדל מאותה השבועה. ואודיסס



לואי ויבא, כי זה רצוני ורצון פנלופה,



רצון לארטס הישיש ובנו טלמך האלהי.



עתה אנכי בוכה ולא אחדל לבנו טלמכוס



זרע-אודיסס, והאלים גדלוהו כחטר-עץ נאה. 175



אמור אמרתי בלבי: לא יפל מאביו אהובו



בין-הגברים, כי נפלא מראהו ונפלאת קומתו.



אולם רוח בינתו העיב אחד האלים,



או האחד בן-אדם, והלך לשמע על-אביו



ארצה פילוס הקדושה. אך החתנים הנדיבים  180



אורבים לו, בשובו לביתו, למען יכרת באי-כבוד



שבט ארקיסיוס הדומה-לאלים מארץ אתקה!



אולם נחדל מדבר בו, אם-אבד יאבד



או ינצל מרעה, כי תגן עליו יד קרוניון.



ספרה לי עתה, הזקן, הרעות המוצאות גם אותך,  185



הגד תגד דבר-אמת ואדע ידוע גם אני.



אי מזה תבא, מי אתה? אי עירך ואי אבותיך?



באיזה אניה הגעת? ואיזו הדרך הובילו



אותך החובלים לאתקה? מי הם ומה שמם להתפאר?



יען כי לא ברגל הנה באת, דומני".    190


  


השיב אמריו אודיסס האיש רב-המזמות ויען:



"אכן הכל לך אגיד, אמת לאמתה אספר.



אלו אכל פה לנו לשנינו לעדן ועדנים,



יין מתוק וטוב ונחנו אך שוהים באהל,



אוכלים ושותים לבטח, אחרים טרודים במלאכה, 195



בנקל היתה חולפת שנה תמימה, ואנכי



טרם כליתי לספר כל-אשר עבר על-נפשי,



רעות אשר סבלתי, נשאתי ברצונם של-האלים.



הנני מכפתור האי רחב-הידים, שם ארצי.



בן-איש אמיד אני, ואולם לו עוד בנים רבים  200



כלם בארמונו לו נולדו וגדלם שם, כלם



בניו מאשתו לו נשא, אך אמי שלי היא פילגשו



אשר לו קנה. ואולם כאהבתו את-בניו



כן אהבני גם אני. קסטור בן-הילכס הוא אבי.



כבדו אותו כפתרים, ככבד את-אחד האלים,  205



עקב רכושו הרב ובניו נודעים לתהלה.



אך כשבאו אליו שליחי המות והורידו



אותו למשכנות-הדס, התחלקו הבנים הגאים,



פור הפילו, בגורל חלקו הנחלה ביניהם,



מנו לי אך המעט, אך בית אחד נתנו.   210



אשה לקחתי מבנות העשירות במשפחות הארץ.



בכשרונותי לקחתיה, כי ירא-קרב לא הייתי,



אף לא איש רפה-כח, אך עתה הכל חלף, עבר!



אך, דומני, כשאתה מסתכל בשבלת, הן תבין



מה שהיתה לפנים; והתלאות הרבות בעוכרי. 215



ארס ופלס-אתנה חנוני אמץ עם-גבורה,



וכח פורץ במערכות. וכשישבתי במארב



עם-הטובים בעם, חומס מזמות על-אויבי,



לבי לב-גבר לא ידע מעולם פחד המות;



אולם הראשון הייתי, פרצתי בקיני, הפלתי  220



באנשי-יריבי, בכל-אדם שרגליו לא קלו כרגלי.



ככה הייתי בקרב! אך לבי לא הלך אחרי



מלאכת השדה והבית המגדל הבנים הטובים.



חובב אניות הייתי וספינות בעלות-משוטים,



קרבות, שריה וחצים, חניתות מלטשות למשעי, 225



אשר בכנפיהם יגונים, תועבת יתר האדם,



היו חביבים עלי, כי זאת נטעו בלבי האלים.



אחד השש לקראת זאת, משנהו חובב אחרת.



טרם ירדו אכיים אל-ארץ טרויה פשטתי



תשע פעמים בראש גברי בספינות ממהרות-לשוט 230



על-בני-נכר ואשא שלל רב ומלקח.



בורר הייתי מזה ככל-אות נפשי, ועוד הרבה



נפל לי גם בגורל. ויגדל ביתי במהרה.



נכבד וגדול נעשיתי לעמי היושב בכפתור.



אך כשחרץ זבס המרחיק-לראות את-אותו  235



מסע אים, בו אבדו אנשים רבים בימים,



גזרו עלי ועל-אידומנס המצין ונצא



בראש ספינותינו אליונה, באין לנו ברירה אחרת



אלא להפליג, כי כבדו דברי העמים עלינו.



תשע שנים נלחמנו, בני-האכיים, עליה,  240



ובעשירית הרסנו את-בירת פריאמוס ונעל



איש איש לביתו בספינה, ויפץ האל האכיים.



וזבס חכם-המועצות עלי על-האמלל רע יעץ.



חדש ימים לא יותר שמחתי את-אשת-בריתי,



ששתי על-בני ורכושי, כי יצרי אז תקפני,   245



אבתה נפשי לרדת בספינה לנחל מצרים



באניות חמושות עם-רעי הדומים-לאלים.



תשע אניות חמשתי, מהר העם ויתקבצו.



ששה ימים עשו משתה עמיתי הנאמנים,



יען כי הענקתי להם הרבה קרבנות    250



להקריב לאלים הנצחים ולהיות גם למו לאכלה.



אולם בשביעי הפלגנו מכפתור האי רחב-ידים,



שטנו על-כנפי רוח צפונית חזקה ונאה,



קלות, כעל-מימי נהר. לא היתה בספינות אף אחת



אשר נזוקה, אך שלמים ובריאים ישבנו כלנו  255



איש על-מקומו והרוח וההגה נוהגים הספינה.



באנו בחמישי עד נחל מצרים אדיר-הזרם.



בנחל מצרים עכבתי הספינות כפופות-הקצוות.



שמה צויתי לגברים, עמיתי הנאמנים,



להיות אצל הספינות, ולשמר על-כל-האניות,  260



אך על-המרגלים פקדתי לעלות ברמות-הצופים.



אולם המה בזדונם, כי יצרם תקף עליהם,



פשטו על-שדמות המצרים כלילות-היפי לשלל,



שבו נהגו נשיהם ואת-ילדיהם הקטנים,



ואותם הכו בחרב, – ותבא השמועה העירה.  265



שמעו הצעקה וחשו יושבי העיר עם-הצפירה,



השכם בבקר, ונמלא המישור רגלים ורכב,



נגה נחשת מברקת. וזבס המרעים-רעמים



הניס כל-רעי-עמיתי מנוסת-בזיון, ולא קמה



רוח בם עמד בפני צריהם, כי מגור מסביב.  270



רבים מהם הכו נפש בלהב הנחשת השנונה,



רבים נהגו חיים להיות להם לעבדים.



אולם זאוס בעצמו נתן בלבי העצה –



לואי בחרה נפשי למות וירדתי שאול תחתית



שמה בנחל מצרים, כי צרה ויגון מצאוני.  275



תכף השלכתי מראשי קובע תפארתי לארץ,



מגן-ישועות מכתפי, חניתי מידי זרקתי,



קרוב קרבתי עד רכב המלך, חבקתי בתחנה



ברכיו ונשקתיו במו פי; חמל עלי, הצילני,



ויושיבני ברכב, בבכיי העירה נחני.    280



רבים מאד התנפלו עלי בחניתות-המילה,



רוצים לקחת את-נפשי, כי טרם שככה חמתם;



אולם הוא עצר בעד כלם, כי ירא חמתו של-זאוס



גונן על-נכרים, ומרבה ליסר פעלי און.



שבע שנים עשיתי שם עם-המצרים, ואצבר  285



הרבה רכוש, כי כלם הרבו לתת לי מתנות.



אולם בשנה השמינית, בבואה עם-תקופת השנים,



והנה בא איש כנעני, איש כלו מרמה ותככים,



נוכל, אשר כבר עשה הרבה רעה לבריות,



הוא פתני בערמה לעלות אתו כנענה,   290



אשר שם ביתו ושם גם אצרותיו הרבים.



שמה אתו בליתי שנה אחת תמימה;



אפס כשחלפו ועברו ימים על-ימים וירחים,



שבו כל-תקופות השנה, ההורות הממנות עליהן,



וינהגני ללוב בספינה מפליגה בלב-ימים,   295



כזב בלשונו: למען אעזר במשא-הספינה.



אמר שם למכרני, לקחת הון עתק מחירי.



אתו על-כרחי ירדתי בספינה, ואם-בו חשדתי.



שטה על-כנפי רוח צפונית חזקה ונאה,



עברה על-כפתור בלב-ים; וזאוס אמר לאבדם.  300



אך כעזבנו את-כפתור האי ושום ארץ אחרת



לא הופיעה לפנינו, רק מים ורקיע שמים,



הקים עלינו בן-קרונוס עננה אפלה ופרשה



על-פני הספינה הגדולה, ויחשך הים תחתיה.



זאוס הרעים במרומים וברק רב באניה,    305



נוד התנודדה כלה, כי פגע חזיזו של-זבס בה,



נמלאה קיטור של-גפרית; ויפלו ממנה כל-רעי.



היו כקראי-הים מסובבים סביב לספינה



שחרת-החרטום בגלים, כי מנע האל שובם ביתה.



אפס, כי באו מים עד נפשי, ויתקע זבס בעצמו  310



בכפי שלי את-תרנה האדיר של-אותה אניה



כחלת-החרטום, למען אמלט נפשי הפעם.



עליו מתרפק הייתי ורוחות אבדון גרפוני.



תשעה ימים נשאתי, ובעשירי בליל-אפל



טלטל אותי גל גדול אל-חופי ארץ תספרוטים.  315



פידון המולך על-עם-התספרוטים שמה לי דאג



חנם אין כסף, כי בנו בא והוא מצאני



באפס כח מצנה ועמל, וביתה נחני,



בידו בי תמך עד בואו אל-משכן אביהו.



אף הלבישני בגד, כתנת, מעיל ואדרת.   320



שם הגיעתני גם בשורה על-אודיסס, לי ספר



אשר קדמהו בידידות, עת הלך אל-ארץ אבותיו,



הראה לי את-האוצרות והטוב, אשר צבר אודיסס:



נחשת והזהב הטוב, כלי-ברזל מעשה אמן,



דים לאיש להנחיל, עד דור עשירי לבניו,  325



יען כי רבו מאד אוצרותיו בהיכל המלך.


  


ואמר, כי ירד אודיסס עירה דודונה לשמע92



רצונו של-זבס מבינות אלון-אל רם-צמרת:



איזו הדרך ישוב לאתקה הארץ הברוכה,



אם-בהחבא או בגלוי, כי זמן רב רחק ממנה.  330



נשבע המלך בעצמו, בנסכו את-נסכו בבית,



להיות נכונה הספינה ונכונים רעיו-עמיתיו,



אשר ינחוהו אל-ארצו ארץ-אבותיו היקרה.



ושלח אותי לפניו, כי היו אנשים תספרוטים



יורדים בספינה לדוליכיון, הארץ הכבדה-בחטה. 335



צוה להם לשלח אותי אל-מלך אקסטוס,



להביאני בשלום, אך לבם זמם, ורעות



יעץ עלי, למלא סאת תלאותי הרבות.



וכשהרחיקה בים הספינה השטה-במים



חשו להמיט עלי את-יום העבדות הנורא.  340



המה הפשיטו מעלי בגדי, כתנתי ומעילי,



וילבישוני במקומם כתנת מזהמה וקרועה,



אלה בלויי הסחבות אשר עיניך פה רואות.



ערב הגענו לאתקה, האי הנשקף-למרחוק,



שם אסרוני בספינה הבנויה-לתפארה בחבל  345



יפה מקלעת וחזק. והם יצאו מן-האניה,



אכלו על-שפת-הים בחפזון את-סעדת הערב.



אפס האלים פתחו מסרותי, המה בעצמם,



בנקל עשו, צנפתי ראשי בסחבות ואחליק


 


על-פני ההגה המהקצע. שקעתי את-חזי במים,93
350



אחר חתרתי בידי בשתים אל -פני החרבה.



דרך הים קל מהרה רחקתי מכלם גם יחד.



עלה עליתי בחוף, וביער-אילנות רב-פרחים



כפוף שכבתי בעביו. והם קראים בקולי קולות,



סביב שוטטים, ולא מצאו לטוב להוסיף חפשני,  355



פנו ושבו כלם אל-האניה הקמורה.



אותי הצפינו בנקל האלים, המה בעצמם,



והמה נחוני עד מכלאות אחד הרועים,



גבר איש-תבונה, כי נגזר עלי ועוד אאריך ימים".


  


אותו ענית אבמיאוס רועה-החזירים ותאמר:  360



"הוי, האמלל-בנכרים, נגעו עד לבי הדברים,



כל-אשר ספר ספרת, דבר נדודיך והתלאות.



אולם דבריך על-אדות אודיסס הם אינם נכונים,



כך דומני, אכן איככה כזבים תפיח,



אתה, איש אשר כמוך? אני בעצמי יודע  365



דבר תשובת-אדוני ואיך שנאוהו האלים



כלם שנאה גדולה, שלא המיתוהו בין טרויים,



גם לא בזרעות ידידיו-אוהביו עם-תם המלחמה,



היו אז שופכים לו תל כל-צבא-האכיים על-קברו,



והיה מנחיל לבנו התהלה הגדולה לעולמים,  370



עתה חטוף חטפוהו ההרפיות, נעלם ואיננו.



הנה אני מתבודד פה עם-חזירי, העירה



אין אני בא, כי אם-קראה לי פנלופה הנבונה



לכת לשם, אם-אך תבא בשורה ממקום שתבא.



אז נאספים ויושבים, חוקרים ודורשים כל-דבר  375



אלה שלבם עוד דוה על-מלכם שרחק ללכת



ואלה השמחים לבזבז הון-זרים חנם אין-כסף.



אולם אנכי שנאתי לדרש ולחקר אלה



למן-היום בו סבבני בכחש איש אחד איטולי,



אשר הכה נפש ונס דרך הרבה ארצות,   380



בא והגיע עד מעוני, ואנכי הכנסתיו בידידות.



ספר לי אשר ראהו בכפתור בבית אידומנס,



מתקן שם אניותיו, כי נשברו ברוחות הסער.



אמר, שוב ישוב בקיץ ואולי בחרף ואתו



רבים אוצרות ורעיו-עמיתיו הדומים-לאלים.  385



לכן, זקן רב-עצב, כי אל הביאך מעוני,



אל-נא תאמר לשמחני ולסובבני בכחש,



כי לא על-זאת אכבדך, לך אדאג, כי אם-מפחד



זאוס מגן-האורחים, כי נכמרו רחמי אליך".


  


השיב אמריו אודיסס האיש רב-הדעת ויען:  390



"אבל לבך בחבך ריק מאמונה לגמרי,



אשר לא אוכל לפתותך גם בשבועה חמורה.



הבה נעשה חוזה בינינו ונעידה לנו



עדים את-כל-האלים שוכני מרחבי-אולימפוס,



אשר בשוב אדוניך וסר אל-מעונך, אתה   395



תתן חליפות בגדים, כתנת ומעיל, ושלחתני



עירה דוליכיון, כי שמה רצתה נפשי ללכת.



אך אם-לא ישוב אדוניך אל-ביתו, כאשר אמרתי



צו למשרתיך להדפני מעל ראש הצור הגבוה,



למען יירא כל-עני להשלות את-נפשך בכזב".  400


  


השיב אמריו הרועה האלהי וכה אמר:



"אכן, הנכרי, לצדקה תחשב לי זאת ולתהלה



בין בני-אדם, הן בני-דורי והן בני-דור יבא,



אלו הביאותיך לאהלי גם כבדתיך,



וקמתי עליך להרגך ולקחתי חייך היקרים.   405



איכה אשא את-פני אל-זאוס בן-קרונוס בלב שקט?



שעת-הארחה הגיעה. ולו מהרו לבא חברי,



ונערך לנו סעדה משיבת-נפש באהל".


  


ככה נדברו שניהם, משוחחים איש את-רעהו.



והנה שבו החזירים והגברים שומרי-החזירים. 410



אל-המכלאות הביאום וסגרום למען ינוחו;



קמה נאקה נוראה בקרב החזירים הכלואים.



ורועה-החזירים הנעלה, ענה ואמר לרעיו:



"שאו את-הטוב בחזירים ואזבחנו לנכרי



אשר בא ממרחקים, וייטב גם לנו. ואנו   415



כמה טורחים עמלים בחזירים מלביני-מלתעות,



וזרים אוכלים את-עמלנו חנם אין-כסף".


  


ככה הביע, ויבקע העצים בנחשת אכזריה.



המה הביאו חזיר בן חמש שמן וכשה,



אל-הכירים קרבוהו. ולא שכח רועה-החזירים 420



את-אלהיו בשמים, כי יראת האלים בלבו,



כרת משערות ראשו של-אותו חזיר לבן-שנים,



זרקן לאש הכירים ולכל-האלים התפלל,



אשר ישוב לביתו אודיסס האיש רב-התבונה.



הרים הגזע שהותיר על-ראש החזיר ויכהו,  425



נפח את-רוחו, והם גזרוהו וחרכוהו,



קל-מהרה בתרו את-בשרו. וחתך הרועה



נתחים בקדש מכל-האברים ונתנם בחלב,



זרה עליהם הסלת וזרקם לתוך הלהבה.



אחר בתר גם יתר הבשר וישימו על-שפודים. 430



צלו הבשר בזריזות, וחזרו והסירו את-כלו,



זרקו הכל על-השלחן; ויקם רועה החזירים



לחלק אשפר ואשפר, כי כלכל מעשהו כמשפט.



נתח לנתחים וחלק את-הכל לשבעה חלקים:



חלק אחד לנימפות, חלק להרמס בן-מיה,   435



ויתפלל, וחלק היתר לגבר וגבר.



אולם את-גב-החזיר לבן-השנים לא בתר,



כבד בו את-אודיסס, וישמח אדוניו בלבו.



נשא אמרתו ויען אודיסס האיש רב-המזמות:



"לו יאהבך אבינו זבס כאשר אהבתיך,   440



עקב תתך לי אשכר כה יפה ואנכי איש נקלה!"


 


לו השיבות אמרים, אבמיאוס רועה-החזירים:



"אכלה, האמלל בנכרים, ותנעם לחכך הסעדה



אשר לפנינו. האל יחוננו וגם יחסרנו,



כאשר יישר בעיניו, כרצונו, כי הוא הכל-יכל". 445


 


שח, וישרף בכורים לאלים ההוים-לנצח,



נסך, ויתקע בכף-אודיסס מקרקר-הערים



כוס היין הנוצץ. אחר בא ישב אל-חלקו.



לחם חלק ביניהם מסבל, ורועה-החזירים



קנה אותו בעצמו עת רחק ממנו אדוניו,  450



אפס גברתו לא ידעה ולא ידע לארטס הזקן.



קנה מיד הטפיים ונתן מחירו מכספו.



המה נשאו ידיהם אל-המאכלים הגשו.



אפס אחרי ששתו ותאות רעבונם נמלאה,



נטל מסבל הלחם. והמה אחרי ששבעו  455



לחם ובשר נחפזו ופנו לישון את-שנתם.


  


היה הלילה ליל-זועות ללא אור ירח, וזאוס



המטיר כל-אותו הליל, ולא חדלה רוח-ים עזה.



נשא אמרתו אודיסס לרועה-החזיר לנסותו,



לראות אם-הלה יתן-לו את-שמלתו, או אולי  460



יפקד על-אחד מרעיו, ביען דאג לו הרבה.



"אנא שמעני, אבמיאוס, ואתם יתר חברי!



אשא דברי, אתפאר, כי ייני הוא ישיאני,



יין מסכל, המעורר גם רבי-התבונה להרים



קולם בצחוק של-הוללים ומעודדם לצאת במחול,  465



לזרק מלים, שאמנם מוטב אלו לא באו.



אלא כיון שכבר פערתי את-פי גם לא אחדל.



אלו הייתי באבי וכחי כחי כקדם,



אז בעלותנו על-טרויה ואנו יושבים במארב!



היו מצביאים אודיסס ומנלאוס בן-אטרס,  470



עמם אנכי שר שלישי, כי המה בעצמם בקשוני,



וכשהגענו עדי הבירה והחומה הגבוהה



נחתים היינו מסביב לקריה בסבכים הצפופים



בין אגמי-בצה וסוף וכפופים תחת כלי-לחם,



שוכבים, ויבא הלילה ורוח צפונית בכנפיו  475



קר מאד, ירד השלג דומה לכפור מאד צונן,



כסה את-מגננו עלינו במעטה-קרח.



אלה כלם היו להם כתנתם ומעילם,



והיו ישנים בנחת, מגנם מכסה כתפיהם,



אך אני באולתי נתתי לרעי בלכתי   480



מעילי, הלא לא דמיתי, כי תתקפני הצנה;



אין אתי בלתי מגני וכתנתי הנוצצה.



אך באשמורה השלישית והככבים כבר נטו,



קרוב לי היה אודיסס ואגע בזרועי בו, סחתי;



תכף הזדרז הלה, הטה אזנו לדברי:    485



"בנו של-לארטס, זרע-זבס, אודיסס האיש רב-המזמות!



לא עוד אוסיפה ואחיה, הקר אוכלני, הורגני,



יען חסרתי אדרת, כי דימון מתעה התעני,



לשום עלי אך כתנת, ועתה ישועה לי אין".



ככה אמרתי, ותכף נצנצה במחו מחשבה,  490



יען נכון לעולם היה לקרב ולעצה,



חרש דבר אלי, וישא דברו ויען:



“החרש תחריש, ולא ישמע איש מן-האכיים קולך!”



תמך ראשו במרפקו וישא אמרתו ויען:



"רעי, שמעוני! בשנתי חלום אלהי פקדני.  495



הנה הרחקנו מאד מעל האניות; לו ילך



איש אל-אגממנון בן-אטרס רועה-העמים להגיד,



אשר ישלח אלינו מאת האניות חיל-עזר".



ככה אמר; ויקם תואס בנו של-אנדרימון,



מהר, הסיר מעליו אדרת-ארגמנו, הניחה,  500



חש אל-הספינות המהירות, ולוט שמלתו שכבתי



בענג עד שהופיעה אאוס לה-כסא-הכתם.



לואי וכחי עתה ככחי אז, בעלומי!



ודאי היה לי נותן אחד רועיך מעילו.,



הן מאהבה והן מיראה, – משתיהן כאחת.   505



עתה נקלותי בעיניהם, כי בלויי סחבות לבשרי".


 


לו השיבות אמרים, אבמיאוס רועה-החזירים:



"אכן, זקן, נכונים הדברים אשר ספרת.



דבר לא יצא מפיך אשר לא כלכלת במשפט.



לכן לא תחסר הלילה גם בגד גם דבר אחר, 510



כל-אשר נחוץ לאדם אמלל הבא לבקשנו.



אפס מחר שוב תשים עליך את-בלויי הסחבות,



יען כי אין לנו פה הרבה כתנות ומעילים



להחליפם, כל-גבר וגבר וכתנתו לבשרו.



אולם בשוב לביתו בנו של-אודיסס החביב,  515



יתן-לך גם כתנת גם מעיל וחליפת בגדים,



אף ישלחך לאשר יהיה רוחך ללכת".


  


ככה דבר ויקם ממקומו, והציע לו מטה



סמוך לאש ויכסנה בערות כבשים ועזים,



עלה עליה אודיסס, והלה זרק עליו אדרת  520



עבה ורחבת-שולים, נכונה לו תמיד להחליף,



ללבש אותה ביום סגריר, עת רוח סער מתחולל.


 


ככה ישן שם שנתו אודיסס, ועל-ידו הרגיעו



יתר הנערים הרועים, אך רועה-החזירים לא רצה



שם להציע מטתו הרחק מעדרי חזיריו.  525



קם ויחלץ ללכת החוצה. ויחד אודיסס,



אשר כן ייטיב לשמר את-הון אדניו שרחק,



תחלה תלה על-שכם-אדירים את-חרבו החדה,



עטה מעיל מאד עבה הסוכך מרוח סערות,



הוסיף ושם עליו עורה של-עז-מרבק גדולה,  530



תפס הרמח החד למגן מאדם וכלבים.



נשא את-רגליו למקום שם ישנו כל-החזירים



לבני-השן תחת סלע חלול למחבא מרוחות.


  

שיר חמשה עשר: טלמכוס בא אל אבמיאוס

  


עירה לקדימון רחבת-הכרים אז הלכה



פלס-אתנה להזכיר תשובתו לבנו המזהיר



של-אודיסס הנעלה ולעוררו לשוב אל-ארצו.



מצאה את-טלמכוס ואת-בנו הנאה של-נסטור



שוכבים בפרוזדור ארמונו של-מנלאוס המהלל. 5



היה בן-נסטור נם את-שנתו הרכה תקפתו;



אך טלמכוס הוא שנתו המתוקה נדדה, ולבו



דאב לאביו, הצטער כל-אותו ליל-האמברוסיה.



קרבה אליו אתנה כחלת-העין ותאמר:



"טלמכוס, לא יאה לך לנדוד ולרחוק מביתך,  10



הנה נטשת בארמון כל-טובך ואישים כמותם,



זדים יהירים, פן-יאכלו את-כל-חילך, בחלקם



אותו ביניהם; הלא אין כל-תועלת בנסיעה.



מהר והער את-לב מנלאוס הקורא-בחיל



וישלחך, ותמצא עוד בביתך את-אמך הנעלה;  15



יען אביה ואחיה מאיצים בה כבר להנשא



לאברימכוס, יען כי הוא הוא הגבר המרבה



לתת דורונות ומהר יותר מכל-החתנים,



למען לא תשא מביתך דבר כנגד רצונך.



אתה הלא ידעת לב-נשים בחבן ודעתן,  20



אשר תזמנה להרבות אך טובו של-איש לו תהיינה;



אך את-בניהן מלפנים ואת-בעל-נעוריהן היקר



אשר מת, לא תזכרנה, לדרש להם לא תוספנה.



לכן שובה הביתה ואת כל אשר לך תפקיד



בידה של-אחת השפחות אשר תישר בעיניך, 25



עד שיחוננו לך האלים אשה מהללה.



ועוד זאת אגידה לך ושמרת הדבר בלבבך:



הנה אורבים לך הטובים בקהל החתנים



במצר-הים, בין אתקה ובין סמוס ארץ-ההרים,



חושקים להרגך טרם תגיע לארץ האבות.  30



אפס לא יקום הדבר, עוד תכסה הארץ על-רבים



אשר בסוד החתנים, הבולעים עתה את-טובך.



לכן תרחיק מאיים ספינתך הבנויה-לתפארה,



לילה תעש דרכך, ורוח רצויה לך ישלח



אחד מבני-האלמות הסוכך עליך לשמרך.  35



אך כבואך לחוף הראשון של-ארץ אתקה



שלח הספינה העירה ואת-כל-עמיתיך-רעיך;



אולם אתה ראשונה פנה אל-רועה-החזירים



אשר על-עדריך לשמרם, וגם אותך אהב,



שמה לינה הלילה, ואותו שלחה העירה  40



מלאך ובשורה בפיהו לפנלופיה הנבונה,



לאמר: שלום לך, וגם שבת מפילוס בשלום".


  


סחה האלה, נסתלקה אל-האולימפוס הנשא.



ואחר שהעיר את-בנו של-נסטור משנתו המתוקה,



רכות ברגלו הדפו, וישא אמרתו ויאמר:  45



"עורה, קום, פיסיסטרטוס בן-נסטור, אסר את-הסוסים



תמימי-הפרסה לרכב למען נעשה דרכנו".


  


ענה לו פיסיסטרטוס בן-נסטור וישב אמריו:



"טלמך, אך אי אפשר לנו לעשות דרכנו



בליל החשכה הזה, מהרה גם יעל השחר.   50



אך עד שישא הגבור בן-אטרס המצין-ברמח,



הוא מנלאוס, מתנות לתתן ברכבנו – תחכה,



אף ישלחנו וידבר אלינו ידידות בהפרדו,



יען כי אכסנאי זכר הן יזכר כל-ימיו



אדם מכניס-אורח אשר שמשהו בידידות".  55


  


ככה סח, ותכף הופיעה אאוס לה-כסא-הכתם.



קרב עדיהם ובא מנלאוס הקורא-בחיל,



קם מיצועו, מאצל הלנה יפת-המחלפות.



וכאשר ראה אותו בנו של-אודיסס אהובו,



נחפז הגבור וילט את-בשרו כתנת הדורה,  60



שם את-מעילו הגדול על-כתפיו שגיאות-הכח,



יצא אל-פתח הבית, ויגש אליו וידבר



טלמך בן-אודיסס האלהי, בנו אהובו:



"מנלאוס בן-אטרס, זרע-זאוס המושל-בגוים!



אנא, עתה שלחני אל-ארץ אבותי אהבתי,   65



יען כי נפשי תשתוקק כבר לשוב אל-ביתי, אל-נוי".


  


ענה לו מנלאוס המהלל הקורא-בחיל:



"טלמך, הן לא אוסיף לעצר בך, אם-תשתוקק



נפשך לשוב לביתך, וגם אתן דפי בכל-אדם



מכניס אורח, שדרכו מפריז באהבה רבה,  70



מפריז במשטמה, והדרך הנכונה –הכל במדה.



מדה רעה גם זו וגם זו: להאיץ באורח



אשר לא יאבה ללכת ולעצר האיש אשר ירצה.



שמש אורח שוהה ואת החפץ ללכת שלח.



עד שאביא לרכבך מתנות-היקר פה תחכה,  75



תראן בעיניך אתה, ואנכי אצוה השפחות



לערך סעדה בארמון מן-הפקדון הגדול.



שתים ננחל:השם והתהלה, ונסעד לבנו



באכל טרם לכתנו בארץ חסרת-הגבולים.



והיה אם-תאבה ללכת בדרך הלס ולב-ארגוס, 80



קום, ואני אשלחך, בעצמי אאסר סוסיך



לנחות אותך אל-ערים נושבות עממים. אין אדם



אשר ישלחך ריקם, כי יתן את אשר יתן:



אם-חצובה הדורה עשויה נחשת או נטלה,



אם-גביע של-כתם חרוץ או צמד פרדים".  85


  


ענה לו טלמכוס העלם הנבון ויאמר:



"מנלאוס בן-אטרס, זרע-זאוס המושל-בגוים!



רוצה אני כבר ללכת ולשוב אל-ביתי, ואנכי



הן לא עזבתי בצאתי שומר לשמר על-הוני.



אפשר ותאבד גם נפשי בבקשי את-אבי הנעלה, 90



ואולי תאבד לי סגלה יקרה מהיכל תפארתי".


 


שמע זאת מנלאוס הקורא-בחיל, ויפקד



תכף על-אשתו הלנה ועל-העבדה בבית



לערך סעדה בארמון מן-הפקדון הגדול.



קרב אליו ובא אטאונס בנו של-בואתוס,  95



אך קם מיצועו, כי ביתו לא רחוק מארמון המלך.



צוה לו להצית האש מנלאוס הקורא-בחיל,



לצלות הבשר עליה, וישמע בקולו וכן עשה.



אולם בעצמו הוא פנה ללשכה המפיצה את-ריחה,



בגפו לא בא, כי ביחד עם-מגפנתס והלנה.  100



וכשהגיע למקום, ששם האוצרות מנחים,



נטל בן-אטרס גביע, הכוס המכפלת, וצוה



את-בנו מגפנתס כי ישא את-קיתון-המזיגה של-כסף.



קרבה הלנה ותגש אל-הארגזים, שם היו



כל-שמלותיה היפות, כל-אשר הכינו כפיה.  105



נטלה הלנה הנפלאת-בנשים השמלה, ותשא



את-הנהדרה בהן, היפה והגדולה בכלן,



נגהה כנגה הכוכב, מנחה מתחת לכלן.



נחפזו דרך הבית ללכת עד שהגיעו



אל-טלמכוס, וידבר לו מנלאוס הצהבהב:  110



"יתן-לך, טלמכוס, זבס איש-הרה המרעים



לבצע שיבתך לביתך, כאשר היה עם-לבך;



אפס מכל-סגלותי, אשר לי אתי בהיכלי,



אתן-לך את-היפה והיקרה בכלן תשורה.



אתן קיתון-מזיגה נפלא ומלאכת מחשבת,  115



כלו כסף, והזהב מכסה על-שפתו לו סביב,



מעשה הפיסטוס האל, ופידימוס מלך צידונים



לי נתנו מתנה עת התארחתי בביתו,



בשובי אל-ארצי, ואותו הקיתון לך מנחה אגישה".


 


ככה דבר בן-אטרס הגבור, ויתקע בידיו  120



אותה הכוס המכפלת, ומגפנתס העזוז



הציג לפניו את-כלי הכסף, הקיתון המבריק.



קרבה אליו ותגש הלנה יפת-הלחיים,



אחזה שמלה בידיה, ותשא אמרתה ותאמר:



"אשכר לך גם אני אתנה, הנער הנחמד,  125



תהיה לך למזכרת הלנה ביום חתנתך,



אשת נעוריך תעטנו, תצפנו אמך היקרה



עד שיגיע היום. ותבא בשמחה לביתך,



מעון בנוי-לתפארת, ולארץ האבות אהבת!"


  


ככה מללה ונתנה בידו, והוא קבל בשמחה. 130



אך פיסיסטרטוס הגבור לקח התשורות וישימן



בחיק הרכב בתבה, מתפלא, משתאה לכלן.



ומנלאוס צהבהב-השער נחם אל-ביתו.



ישבו השנים על-גבי כרסאות וכסאות הדורים.



ואחת השפחות הביאה את-כיור הזהב הנאה  135



מלא המים לרחצה, ותצקם בנטלת הכסף.



נטלו ידיהם, ושלחן מצחצח למשעי הקריבה.



נשאה סוכנת הבית הכבודה הביאה הלחם



ורבים תבשילים מוכנים הגישה בנפש חפצה.



בנו של-בואתוס נתח הבשר לנתחים וחלקו,  140



יין מזג בן-מנלאוס הגבור המהלל,



והמה נשאו ידיהם אל-המאכלים הנתונים.



ואחרי אכלם ושתותם, ומלאם תאות רעבונם,



קם טלמכוס ובנו של-נסטור, העלם הנהדר,



אסרו הסוסים לרכבם ועלו ברכב היפה. 145



יצאו משער הארמון והיציע המרעים.



יצא אחריהם בן-אטרס גם הוא, מנלאוס הצהבהב,



יין מתוק כדבש בכף ידו הימנית,



בספל הזהב הטוב – לנסך בטרם ילכו.



עמד לפני הסוסים וישא את-כוסו וידבר:  150



"שלום לכם, העלמים! ודרשו בשלומו של-נסטור



רועה-העמים, כי היה חובבני כחובב אב זרעו,



כאשר יחדו נלחמנו, בני-אכיה, על-טרויה".


  


נשא אמרתו ויען לו טלמכוס הנבון:



"כל אשר לנו אמרת, אתה זרע-זאוס, נמלא. 155



הכל נספר כי נבא, ואמת הדבר ונכון,



בשובי לאתקה ואמצא שם את-אודיסס בביתו,



אגיד לו מה הרבית עלי אהבתך וחסדך



בלכתי וכמה סגלות יקרות לי הענקת".


 


ככה הביע; והנה הופיעה מימינו הצפור,  160



נשר אוחז בצפרניו אוז גדל-גוף צח מכסף,



גזל מאחר החצר. ואחריו באים בצוחה



גברים ונשים, ויהי כקרבו אליהם והמריא,



הימין מעבר הסוסים. והמה כי ראו המופת,



שמחו עליו וכלם לבם עלץ בחבם.    165



נשא אליהם אמרתו אז פיסיסטרטוס בן- נסטור:



"עתה חשוב, מנלאוס, זרע-זאוס, השורר-על-גוים,



אותו המופת הלנו מאת האל, או לך הוא?"


 


מלל; ומנלאוס ידידו של-ארס מהרהר,



איזו הדרך יפתר האות לו והמופת בתבונה;  170



אולם הלנה הלבושה-ארכות קדמתו ותאמר:



"שמעו לי ואפתר המופת, כאשר שמו בלבי



בני-האלמות האלים, ויקום הדבר, אדמה:



כאשר גזל הלז את-האוז שגדל בחצר,



בא מאצל ההרים, ששם יעיר קנו, שם זרעו,  175



ככה יסבל אודיסס תלאות אין מספר ונדודים,



אחרי-כן ישוב לביתו ויקם נקמתו, ואולי



הוא כבר בביתו וחרש רע על-כל-החתנים".


  


השיב אמריו ויען לה טלמכוס הנבון:



"יעשה ככה זבס איש-הרה המרעים-רעמים!  180



אז אתפללה לך שם וכאחת האלות אעריצך".


  


ככה הביע ויך בשוטו את-סוסיו ונחפזו,



יצאו אל-הערבה דרך העיר, השתערו,



והיו כל-אותו היום מניעים בעל על-צוארם.


 


שקעה השמש וצללים כסו את-כל-המשעולים,  185



והמה באו לפרי, אל-ארמון המלך דיאוקלס



בן-אורטילוכוס, והוא אשר נולד לאלפיאוס הנהר.



ושם הם לנו הלילה, ויתן למו מתנות.


  


אאוס ילידת-הבקר, ורדת-האצבעות, אך תופע,



והמה אסרו הסוסים ויעלו ברכב הנאה,    190



יצאו משער הארמון והיציע המרעים.



דפקו הסוסים בשוט; ואלה לא סרבו, אך טסו.



מהרה הגיעו לפילוס הקריה גבוהת-החמות.



פתח אז טלמכוס ויאמר באזני בן-נסטור:



"אנא, בן-נסטור, התוכל למלא כיום שאלתי?  195



הנה הלא נתפארה, כי ברית אכסנאים בינינו



עוד למן אחות-האבות, וגם בני גיל אחד הננו,



עתה דרכנו זו תוסיף לאחד לבנו, זרע-זאוס,



אל-תסיעני על-פני האניה, כי פה תורידני,



למען לא יעצרני הישיש בביתו על-כרחי,  200



ירצה מאד לשמשני; ואנכי אץ לעשות דרכי".


  


ככה סח; ובן-נסטור עומד ונועץ בלבו,



כיצד יבצע שאלתו וימלאנה כראוי.



היה מהרהר ומצא, אשר אין טוב לו מהפנות



סוסיו אל-שפת-הים ואל-פני האניה המהירה.  205



סר והניח על-ירכתי הספינה התשורות הנאות



נתן לו מנלאוס, גם את-השמלה והזהב.



קם עודדהו בדברים, ויאמר את-אמרות-הכנף:



"מהר עלה באניה וצו לרעיך לכלם,



טרם הגעתי לביתי והבאתי לישיש הבשורה.  210



יען אנכי ידעתי וברוחי תכנתי וכליותי,



אשר קשה-ערף הגבר ולא יתנך ללכת;



אולם מיד יבא הנה לזמינך; וגם אאמינה:



ריקם לא ישוב לביתו, כי תעל חמתו עד להשחית".


  


ככה הביע; וידפק הסוסים הדורי-הרעמה    215



שוב אל-פילוס הקריה, וקל מהרה בא אל-ההיכל.



וטלמכוס קרא ויעודד את-רעיו עמיתיו;



"רעי עמיתי, ערכו נא כל-כלי האניה השחורה



ונעלה גם אנו, למען נכלה דרכנו במהרה!"


  


ככה סח, והמה לו הטו אזן ושמעו בקולו.  220



מהרו עלו בספינה וישבו על-גב הספסלים.


 


ככה התכונן הלה, התפלל ויזבח לאתנה



זבחו על-ירכתי הספינה. והנה בא אליו איש נכרי,



פליט הנמלט על-נפשו מארגוס, כי שם הכה גבר.



חוזה, כי היה מתיחש על-צאצאי מלמפוס,   225



אשר התגורר לפנים בפילוס מגדלת-הצנה,



עשיר מכל-הפיליים, ובית נהדר לשכנו.



אחר בא לארץ נכריה כי ברח מארץ אבותיו



מלפני נלס היהיר בין כל-החיים בארץ,



ושנה תמימה שלט הלה בהונו הגדול    230



בחזק-יד, והוא שוכב בהיכל פילקוס, ועליו



כבלים כבדים, וסבל יסורים רבים וקשים



בעטיה של-בתו של-נלס ועקב המשגה האים



אשר נטעה בלבו אריניס זו אלה אכזרית;



אולם הוא נצל ממות, וינהג הבקר הגועה  235



מפילקה לפילוס ויקם מנלס הנעלה



נקמת מעשהו המגנה, וינהג העלמה אל-ביתו,



אשה לאחיו; אך הוא נשא פעמיו אל-ארץ



ארגוס הברוכה-בסוסים, כי כן נטל עליו הגורל



שמה לגור ולהיות המושל על-הרבה ארגאים.  240



שמה נשא לו אשה ובית לו בנה, בית מדות,



הוליד את-אנטיפטס ואת-מנטיוס, בנים אדירים;



ואנטיפטס הוא הוליד את-אואיקלס גבור-החיל;



לו ילד אמפיאראוס, הגבר מעורר-העמים.



וזאוס האוחז-באיגיס ואפולון אהבו אותו    245



אהבה רבה מאד, אך זקנה ושיבה לא ידע,


  


אלא אבד בתבי בעטיה של-תשורה לאשה.94



שנים בנים לו ילדו, אלקמיאון ואמפילוכוס.



מנטיוס הוליד גם הוא: את-קליטוס ואת-פוליפידס,



אולם אאוס-הצפירה, היושבה-על-כסא-הכתם,  250



חטפה את-קליטוס בשל יפיו להיות בין בני-האלמות.



חלק אפולון מרוחו לפוליפידס, והיה



גדל-החוזים בדורו אחרי מות אמפיאראוס.



ירד לעיר הפרסיה כי חרה אפו באביו,



שמה התגורר, הגיד עתידות לכל-בני-תמותה.  255


  


היה לו בן ושמו לו קראו תאוקלימנוס,



אשר בא אל-טלמכוס, ואותו מצא והוא נוסך



נסכו, מתפלל אצל הספינה השחורה המהירה,



נשא אליו את-קולו ויאמר את-אמרי-הכנף:



"אנא, יקירי, בשגם מצאתיך זובח במקום,   260



הנני משביעך באל ובזבח, ועל-אלה



בראשך שלך, בראש רעיך, כל-אשר נלוו אליך,



ספרה לי אמת לאמתה ודבר אל-תכחד ממני:



אי מזה תבא, מי אתה, אי עירך ומי אבותיך?"


  


ענה לו טלמכוס העלם הנבון ויאמר:     265



"הכל אגידה לך, הוי, נכרי, ודבר לא אעלים.



ארץ מכורתי אתקה, ואודיסס המלך הוא אבי,



ואולי אך היה, כי כבר אבד באבדן-יגונים.



ובגלל זה לקחתי את-רעי והספינה השחורה



לחקור עתה על-אדות אבי הנפקד זה כמה".  270


  


השיב תאוקלימנוס הדומה-לאלים ויאמר:



"גם אני פליט מארצי, יען כי אדם הרגתי,



אחד בן-שבטי, ורבים אחיו בני-אמו ומסרפיו



מושלים בעז על-אכיים בארגוס הברוכה-בסוסים,



ומפניהם ברחתי נמלט ממות ואבדן,     275



עתה מנת-חלקי להיות נע ונד בין בני-אדם.



תנני וארד בספינה, כי פליט מתחנן אנכי,



ולא יהרגוני כיום; סבורני שהם דולקים אחרי".


  


ענה לו טלמכוס העלם הנבון ויאמר:



"לא אגרשך חלילה מן-האניה. רצונך,   280



רד ונשמשך, ככל-אשר יש לאל ידנו".


  


ככה הגיד, ויקח ממנו את-רמח הנחשת



ויניחהו על-מכסה הספינה כפופת-הקצות.



עלה בעצמו בספינה העושה-דרכה-בלב-ימים,



ישב על-ירכתיה, ויצו לתאוקלימנוס    285



וישב לצדו. ואלה התירו עבות האניה.



אך טלמכוס עודד את-רעיו ויפקד עליהם



לערך את-כלי האניה, והם נחפזו עשו כדבריו:



נטלו הרימו התרן העשוי עץ-ארן, קבעוהו



בכנו שלו, בתיכון, ויקשרוהו בחבליו;    290



הדקו מפרשיו הלבנים ברצועות של-עורות חזקות.



פלס כחלת-העין היא להם שלחה רוח



עזה, סוערת ורצויה ממרומי האיתר, למען



תחיש דרכה הספינה במימי הים המלוח.



שטו ועברו על-קרוני ועל-כלקיס הנהר הנחמד. 295


 


שקעה השמש, וצללים כסו את-כל-המשעולים.



באה הספינה לפאי, כי רוח מזאוס נחתם,



עברה על-אליס הקדושה, אשר בה מושלים אפיים.



ומשם חתר אל-אותם האיים החולפים לפניו,



מהרהר בלבו הינצל ממות או שם הוא יספה.  300


  


היה אז אודיסס והרועה הנעלה מסבים,



אוכלים בצריף, ויתר הגברים מסבים עמהם.



ואחרי אכלם ושתותם ומלאם את-תאות רעבונם,



נשא אמרתו אודיסס, כי נסה את-רועה-החזירים,



אם-ישמשנו באהבה ויצוה לו להשאר     305



עמו פה בחצר, או ישלחנו העירה:


  


"אנא שמעני, אבמי, ואתם כל-יתר עמיתי!



חפץ אנכי ללכת השכם בבקר העירה



לחזר על-פתחים, ולא אהיה לטרח עליך ועל-רעי.



עתה עוצה לי עצה ותנה לי איש ילוני,     310



אשר ינחני לשם, כי בעיר אנודה לבדי.



נטל עלי, אולי יתן לי איש את-הלחם והספל,



עד שאגיע לארמון אודיסס האיש האלהי,



אביא הבשורה בפי לפנלופיה הנבונה.



גם אספח על-קהל החתנים רמי-העין,  315



אולי לי יתנו ארחה, כי למו מכלת בשפע.



כל אשר יאמרו לי אעשה, אמהר ואיטיב למלאת;



יען כי זאת לך אגיד, ואתה שים לבך ושמעה,



הנה בחסד הרמיאס, המבשר-המהיר, החונן



חסד ותהלה לכל-מפעלות איש, חנני   320



יתר על-כל-בני-אדם בני-תמותה חריצות כפים:



איטיב להצית האש ובקע עצים יבשים,



בתור הבשר לבתרים, לצלותו ולמזג היין,



כל עבודה שיעשו נקלים בשביל בני-הטובים".


  


חרה אפך מאד, אבמיאוס הרועה, ותען:   325



"אוי לי, איך באה בלבך אותה מחשבה, הנכרי!



אולי אתה משתוקק שתאבד שם נפשך כליל,



יען רצית לחדר אל-קהל החתנים הזדים,



אשר גאותם וזדונם הגיעו לרקיע הברזל!



לא כמראך אתה מראה משרתיהם של-אלה,  330



אלא צעירים, לבושים מעילים נאים וכתנות,



לעולם פניהם היפים וראשם מבריקים משמן,



המה ישרתו אותמו. ושלחנות מצחצחים-לתפארת



תמיד עמוסים הלחם, היין הטוב והבשר.



אכן השאר, ולאיש לא תהיה פה למעמסה,  335



גם לי גם לאחר מרעי-עמיתי עמדי,



עד שיגיע ויבא בנו של-אודיסס החביב,



אשר יתן-לך גם מעיל, גם כתנת, גם שמלה,



אף ישלחך אל-אשר יהיה רוחך ללכת".


 


השיב אמריו אודיסס, האיש רב-התלאות הנעלה: 340



"לואי ויאהבך זאוס אבינו, כאשר אאהבך,



יען כי שמת קץ לנדודי ולכל-מתלאותי!



אין לך רעה גדולה לאדם מנדודים בארץ;



כי כל-האדם, שעליו לנוע – בצרה ויגון,



יסבל מכאבות רבים ומצוקות, בטנו כי תחסר.  345



עתה כי תעצר בעדי, תאלצני לחכות עד שובו,



ספרה-נא לי על-דבר אם אודיסס האיש האלהי,



ספר על-אביו, כי זנחו בלכתו, והוא על-סף זקנה,



אם-עוד השנים בחיים, רואים באור שמש כי יהל



או כבר מתו ואינם, וירדו למשכנות-הדס?"   350


  


ענה לו רועה-החזירים הרודה-בגברים ויאמר:



" הכל אספרה לך, הנכרי, ואמת לאמתה.



אכן לארטס עוד חי, מתפלל לזבס כל-הימים,



אשר תעזב רוחו את-אבריו בארמונו;



יען כי ימר מאד לבנו אשר רחק ממנו,    355



גם לאשתו הנבונה, אשר מאד צערתו



במותה עליו בלא-עת וגם הצעידתו לזקנה,



יען כי מתה ביגונה על-בנה הגבור המהלל,



מיתה עלובה. ולואי ולא ימות בה איש אשר אתי,



אלה שאהבה נפשי מיושבי הארץ וחובבי!   360



כל-עוד היתה בחיים, ואם-מתעצבת אל-לבה,



אוהב הייתי לחקר ולדרש דבר ודבר,



יען גדלתני ביחד עם-בתה שלה, עם-קטימני



אשת-החיל הלבושה-ארכות, הצעירה בבניה.



אתה יחד גדלתי, מעט חסרתני מכבודה,    365



אך כשהגענו השנים לנעורים, הגיל רב-החמד,



אותה בסמוס השיאה, ומהר אין מספר לקחה.



אז הלבישתני בגדי-חמדות: אדרת וכתנת,



גם מעיל יפים מאד וסוליות לרגלי נתנה,



אף שלחתני השדה; ובלבה מאד אהבתני.   370



עתה הכל חסרתי, ואולם בכל-מעשי ידי



אשר יגעתי ברכת האלים המאשרים;



לחמי ומשתי מידם, גם לתת לאורחים הגונים.



אך אין לשמע שום דבר משמח על-אדות הגבירה,



מלה או מפעל, מעת באה הרעה על-ביתה –   375



גברים יהירים מאד. ועבדים זה אדיר רצונם



לדבר פה אל-פה עם-גברתם ולחקר כל-דבר,



להיות נהנים ממאכל ומשתה וגם לשאת המשאת



אתם השדה, כי באלה ישמח לב משרתים לעולם".


  


השיב אמריו אודיסס האיש רב-המזמות ויען:   380



"אויה-לי, אבמיאוס רועה-החזירים, בעודך



ילד נדדת רחקת מארצך ואבותיך!



אפס הגידה לי זאת, אמת לאמתה תספר:



אותה עיר רחבת-השוקים, קריה ומתים בה, אביך



בה התגורר, ואמך הורתך הכבודה, החרבה?   385



ואולי אנשים משנאים שבוך, ואתה לבדך



אצל הצאן או הבקר, ויובילוך בספינה



למכר לאדוני הבית, ויתן המקח השוה?"


  


ענה לו רועה-החזירים הרודה-בגברים ויאמר:



"הוי, הנכרי, בשגם תדרש למו אלה ותחקר,  390



הסכת עתה, שמע וההנה ודם, ושתה יין



בשבתך פה, והלילות עתה ארכים –ולכל עת:



עת לנום שנת ועת להנות משיחה, ואין אונס



לישון במקדם, וכל-המרבה שנה מצטער;



אך כל-איש אשר לבו ונפשו יאלצוהו לישון,    395



ילך ויישן את שנתו; ואולם עם-שחר מופיע



יאכל ארחת הבקר וירעה חזירי אדניו.



אנו נשב בסכה ונאכל ונשתה, ונהנה



איש מיסורי רעהו הגדולים אשר סבלנו,



עת נזכרמו; כי גם מצער שעבר יהנה    400



אדם שהרבה מתלאות עברו על-נפשו ונדודים.



אפס כל-אשר דרשת וחקרת ספר אספר.


 


ישנו אי ושמו סוריה, אם-אך שמעו בא לאזניך,



למעלה הוא מאורטיגיה, אשר שם נוטה השמש;



אמנם העם בו מעט, אך טובה אדמתו, פוריה,  405



רבת מרעה וצאן וכבדה בחטה ויין.



רעב לא ידע מעולם היושב בה, ולא תהיה



מחלה רעה וקשה באדם בן-תמותה אמלל,



אך כשיזקן ויבוא בימים הדור שבקריה,



יבא אפולון המורה בקשת-הכסף וארטמיס,   410



פתאם יפגעו בו בחצים הרכים והנוחים.



שתים הערים בארץ, והן חלקו הכל ביניהן;



קטסיוס בנו של-אורמנוס הגבר הנמשל-אל-אלים,



אבי, הוא היה המולך באותן הערים, בשתים.


 


באו לשם אנשים כנענים יורדי-הים מצינים,  415



נוכלים, ואתם בספינה השחורה מחמדים לאין מספר.



היתה בביתו של-אבי אשה כנענית אחת



יפה וגבוהת-הקומה, חכמה במעשה ידים.



אותה התעו הכנענים אנשי התככים מעולם.



היתה כובסת על-יד האניה, שכב בתחלה  420



אותה אחד מהם, והיא היא הדרך לקחת



לבות הנשים הרכות, גם עושות הטוב והישר.



אחרי-כן שאל לה מי היא, לשמה ומאין היא באה.



צינה מיד לו בית אבי הבנוי-חמות-גבהות:



'צידון עיר מכורתי, העיר העשירה-בנחשת,  425



הנני בת לארבס, הגבר–הכבד-בנכסים.



לסטים, אנשים מטפוס, המה שבוני, ואנכי



שבה מאחר השדה וינהגוני, ומכרוני



לאדני הבית, ויתן המקח השוה'.


  


השיב אמריו הגבר השוכב אתה בסתר:   430



'אמרי היש את-נפשך ללכת אתנו לביתך?



לשוב להיכל הגדול של-אביך והורתך,



לראות גם אותם; הם חיים, ואומרים, שהמה עשירים'.


 


נשאה קולה האשה ותשב אמרים ותען:



'יהי כדבריך, אם-אתם עוברי-הים לי תשבעו,  435



אשר שלמה ובשלום תנהגו אותי אל-ביתי'.


  


ככה הגידה, והמה נשבעו כלם כרצונה.



אך ככלותם האלה והשבעם השבועה הגדולה,



נשאה האשה את-קולה, אמרים השיבה ותען:



"עתה שימו יד על-פה! ואל-יפן אלי בדברים  440



איש מכל-אנשיכם כי ברחוב יפגשני



או על-הבאר, ולא יבא אחד-העם אל-הבית



להגיד באזני הזקן, וקנא אותי וישים



כבלים כבדים עלי ויחמס מזמות לאבדכם.



שמרו בלבבכם הדבר ומהרו למכר סחורתכם; 445



אך כשתמלא הספינה כל-מערבכם ערבתם,



מהרו שלחו אל-ביתי המגיד להגיד הבשורה;



זהב אביאה לכם מכל-אשר יבא בידי;



רוצה הייתי עוד לתת לכם גם שכר ההולכה,



כי אני מגדלת בארמון את-בנו של-אדוני,   450



ילד נבון-דעת, הרץ אחרי מפתח הבית,



אותו אובילה לספינה, ומחירו הון עתק תקבלו,



אם-תמכרוהו לזרים, לאדם מדבר שפת נכר'.


  


ככה דברה ונחפזה לשוב לארמון הנאה.



המה שהו עמנו שם שנה תמימה, ומלאו    455



את-האניה הקמורה קנינים רבים שקנו.



אך כשהתקינו לנסיעה את-האניה החלולה,



שלחו אז את-המגיד להגיד לאשה הבשורה.



נכנס לביתו של-אבי גבר נוכל, ובידיו



תכשיט, ענק עשוי זהב מעלף אלקטרונים.  460



אמי הכבודה וכל-אמהותיה אתה בארמון



מששו אותו בידיהן, התבוננו בו בעיניהן,



נושאות ונותנות, והוא רמז לאשה בסתר.



אולם אחר שרמז וחזר לספינה החלולה,



תפשה אותי בכף ידי ותנהגני מביתי.   465



מצאה במסדרון הבית גביעים ושלחנות ערוכים



סעדת גברים אורחים, שהיו מסבים עם-אבי,



המה אך יצאו השוקה ואל-האספה הלכו,



נטלה השלושה מהם ותצפנם בחיקה, נחפזה



לשאת אותם, ואנכי הולך אחריה באולתי.   470



שקעה השמש וצללים מכסים את-כל-המשעולים,



אנו החשנו צעדינו, הגענו לנמל המהלל,



אשר שם עמדה אנית אנשי כנען הקלה.



המה עלו בספינה והעלו גם אותנו,



עשו את-דרכם הרטבה; וזבס נתן רוח רצויה.  475



ששה ימים היינו שטים גם יומם גם לילה;



אולם בשלח בן-קרונוס לנו יום שביעי, והנה



פגעה ארטמיס הששה-אל-חצים באשה המבישה.



נפלה לעמקי הספינה בשאון כשחף-הימים,



ויטילוה אל-הים להיות לטרף לדגה    480



וכלבי-הים; ונשארתי לבדי מתעצב אל-לבי.



אותם גרפו לאתקה משברי הים והרוח;



שמה קנני לארטס ויתן מנכסיו מחירי.



הנה ככה זכו עיני לראות הארץ".


 


השיב אמריו אודיסס מזרעו של-זאוס ויען: 485



"אבמי, עד כמה זעזעת את-לבי בחבי,



אשר ספרת לי דבר ודבר, כל-אשר סבלת!



אפס לך הלא הוסיף זאוס גם טובות לרעות.



הרבה נשאת והגעת לביתו של-אדם מאד נדיב,



אשר יתן-לך לחם ומשתה בנפש חפצה,    490



לחיות חייך בנעימים. לא כן אנכי, כי פליט



הנה הגעתי מנדודים רבים בערי בני-תמותה".


  


ככה שוחחו שניהם, נדברו איש אל-רעהו,



אולם אחרי-כן נרדמו לזמן-מה, כי לא האריכו;



מהר הופיעה הצפירה, לה-כסא-תפארתה. ורעיו  495



של-טלמכוס התירו הנסים, הורידו התרן,



עשו בחפזה, וחתרו במשוטים אלי היבשה.



אבני-העגן הטילו וקשרו עבות האניה.



יצאו גם הם אל-החוף מקום שם יהמו הגלים,



ערכו להם ארחתם ומזגו היין הנוצץ.    500



אחרי אכלם ושתותם ומלאם את-תאות רעבונם,



פתח ואמר אליהם טלמכוס הנבון:



"עתה סבו והפנו הספינה השחורה העירה,



אפס אנכי אצא לראות את-שדותי ואת רועי,



ערב אשובה העירה מראות את-שדות-אחזתי.   505



מחר אשלמה לכם גמול לכתכם אחרי בדרך:



משתה-תפארה על-בשר ועל-יין ערב לשתיה".


 


ענה לו תאוקלימנוס הדומה-לאלים ויאמר:



"אנה אלכה אני, יקירי? אל-בית מי מאלה



אשר ישרו באתקה, ארץ נעטרת-הסלעים?  510



אולי אלך מיד אל-ארמון אמך והיכלך?"


 


השיב לו טלמכוס העלם הנבון ויאמר:



"אלו הימים כתקונם, הייתי מצוך ללכת



ישר אלינו, כי אשכר האורחים לא נחסר; אך עתה



ירע לך, הן אנכי אפקד ואת-אמי לא תראה,    515



יען כי אינה מרבה להופיע לפני החתנים;



הרחק מהם בעליה היא יושבה וטווה האטון.



אולם בשם של-אחר אקרא לך, אליו תבא,



הוא אברימכוס הנאה, בנו של-פוליבוס הנבון,



לו כל-אנשי אתקה ישתאו כלאחד האלים,   520



יען כי הוא הוא הטוב שבגברים, והוא נפשו ביותר



תערג לשאת את-אמי ולרשת את-כבוד אודיסס.



אולם זבס האולימפי היושב באיתר יודע,



אם-לא נכון יום אידם ובטרם יבצעו נשואיהם".


  


הוא אך כלה את-דבריו, ותעל מימינו הצפור,  525



נץ מועף, מלאך אפולון מהיר-כנפים, והוא מורט



יונה בצפרניו, וזורק את-נוצותיה לארץ,



בין האניה ובין טלמכוס העלם, בתוך.



קרא לו תאוקלימנוס הרחק מרעיו-עמיתיו,



תקע לו כפו בידידות, וישא אמרתו ויאמר:   530



"טלמך, לא בלא מצות האל הימינה הצפור!



אך ראיתיה והכרתי: אות הוא משמים ומופת.



אין לך בארץ אתקה שבט משבטכם יגבר,



נכון כסאכם לעד, והיתה ממשלתכם לעולם".





ענה לו טלמכוס העלם הנבון ויאמר:    535



"לו יהי כדבריך אשר דברת, הנכרי!



תכף תכיר את-ברית-ידידותי והרבה דורונות



אתן לך והיה כל-מוצאך יאמר: אשרהו!"





דבר, וישא אמרתו לרעו הנאמן פיריאוס:



"פיריאוס, בנו של-קליטיוס, אתה שמעת בקולי  540



יותר מכל-שאר רעי, שירדו עמי לפילוס,



אנא הוליכה כעת את-הנכרי הלה אל-משכנך,



כבדו, שמשו בשום-לב עד שאשובה אנכי".


  


השיב אמריו פיריאוס המצין-ברמח ויאמר:



"טלמכוס, ואם-גם זמן ארך תעש, אנכי    545



פה אכבדנו, ולא יחסר את-אשכר-האכסנאים".


  


ככה אמר, ויעל בספינה, ויצו על-עמיתיו



אשר יעלו גם הם ולהתיר עבות האניה.



המה מהרו עלו וישבו על-גב הספסלים.


 


אך טלמכוס הוא קשר לרגליו הסוליות היפות,  550



לקח הכידון השגיא, הנעטר-נחשת-הוחדה,



אשר על-ספון הספינה; ואלה התירו החבלים,



חתרו הימה והפליגו העירה, כאשר צוה



אותם האיש טלמך בן-אודיסס האלהי.



והוא הלך לו, ורגליו הקלות ממהרות לחצר   555



אשר שם חזיריו הרבים ורועה-החזירים



ישן ביניהם, איש-חיל החובב בכל-נפשו אדניו.


  

שיר ששה עשר: אודיסס מתודע אל טלמכוס

 


השכם בבקר הבעירו אודיסס ורועה-החזירים



האלהי אש בסכה ושניהם ערכו הסעדה,



אך את-הרועים הבהילו השדה עם-עדרי החזירים.



בא טלמכוס, והכלבים מתמידי-הנביחה סבוהו,



נענעו לו בזנבותם ולא נבחו. וראה אודיסס    5



מעשה הכלבים ולאזניו הגיע קול צעדים.



נשא קולו ויאמר לאבמיאוס את-אמרי-הכנף:



"ודאי אחד רעיך בא הנה, אבמיאוס, או גבר



ממכריך, כי הנה הכלבים לא חרצו לשונם,



שתו עליו מכשכשים בזנבותם; ושמעתי קול צעדים".  10


 


עוד על-לשונו מלתו, והנה בא בנו אהובו,



נצב בפתח הבית. נבהל הרועה ויקם,



נפל מידו הכלי שהביא, כי אמר בו למהל



את-היין הנוצץ, ויצא לקראת אדונהו.



נשק לראשו ולעיניו הנאות ומאירות, ונשק  15



גם לשתי כפיו, ודמעות ירדו מעיניו בשפע.



משל לאב אשר ברך באהבה את-בנו אשר אהב,



בשובו מארץ רחוקה ועשר שנים שם אחר,



והוא בנו יחידו בן-זקונים, ועליו נשא כה הרבה, ­-



ככה חרד הרועה הנעלה לקראת טלמכוס,     20



חבק אותו, כאלו מלט נפשו ממות,



בכה וימר מאד, ויאמר את-אמרות-הכנף:



"טלמך, הלא באת, אור מתוק! אני לא פללתי



אשר אשוב לראותך, כי לפילוס ירדת בספינה.



בואה נא עתה, בן יקיר, הכנס ותעלז נפשי     25



לראות פניך בשובך זה עתה לביתך מנכר,



יען כי אינך מרבה לבקר השדה והרועים,



תבחר לשבת בעיר. אין זה, כי לנפשך ינעם



מראה כל-עדת-החתנים, הגברים המחבלים".


  


השיב לו טלמכוס העלם הנבון ויאמר:    30



"אבא, יהי כדבריך! הנה אתאתי בעבורך,



לראות אותך בעיני ולשמוע מפיך דבריך,



אמי העודה בארמון, או אולי כבר הלכה



אחר אחד הגברים, ויצוע אודיסס הגבור,



באין כל-מצעיו, נחלה לקורי עכביש מתעב?"  35


  


השיב אמריו לו רועה-החזירים, הרודה-בגברים:



"אבל, אמך הורתך עודנה בארמונך, סובלת



בארך אפים וכל-ימיה ולילותיה



חולפים ועוברים בקינה מרה ודמעות שליש".


  


ככה הביע, ולקח ממנו את-כידון-נחשתו,    40



אחר נכנס הביתה ועבר על-מפתן האבן.



קם ממושבו ופנה לו מקום אודיסס אביהו,



אך טלמך עצרהו, וישא אמרתו ויאמר:



"שב על-מקומך, הנכרי, כי מקום אחר לי אמצא



פה בחצר, והנה האיש אשר ידאג לדבר!"   45





אמר, וילך הלה וישב על-מקומו, והרועה



ערם ענפים ירקים וישם עליהם עור כבש.



שמה ישב עליהם בנו של-אודיסס אהובו.



הגיש לפניהם הרועה בשר צלי-אש על-פנכאות,



כל-הנותר מאתמול, אשר הותירו האוכלים.   50



נחפז וערך לפניהם הלחם הצבור בסלסלות



ויין מתוק כדבש מזג בכלי עצי-קיסוס,



אחרי-כן ישב מנגד לאודיסס האיש האלהי.



המה נשאו ידיהם אל-המאכלים הגשו.



ואחר אכלם ושתותם ומלאם את-תאות רעבונם,  55



סח טלמכוס לרועה-החזירים האיש האלהי:



"אבא, מאין זה יבא הנכרי, ואיך הסיעוהו



יורדי-הים לאתקה? ומי הם, מה שמם להתפאר?



יען, דומני, כי הנה לא בא הנכרי ברגל".


  


אתה, אבמיאוס הרועה, נשאת אמרתך ותען:  60



"הכל אספרה לך, בן יקיר, ודברים נכונים.



הנה יתפאר, כי בא מארץ כפתור הרחבה,



ואומר, כי עבר הרבה ערי בני-אדם בני-תמותה



בדרכו ונדודיו הרבים, כי גזר עליו הדימון.



עתה נמלט ובא מספינת אנשים תספרוטים,   65



בא אלי אל-סכתי; מוסרו אני לידיך



לעשות כטוב בעיניך, כי אתא לחלות פניך".


  


השיב לו טלמכוס העלם הנבון ויאמר:



"מלים מכאיבות נפש הוצאת מפיך, אבמיאוס,



איכה זה אוכל להביא לביתי אותו הנכרי?   70



נער אנכי עודני ואינני בוטח בזרועי



לעמוד בפניו של-גבר הבא במעשי זדון.



נפשה של-אמי בחבה פוסחת על-שתים סעפים:



אם-להשאר פה אתי ולדאג לצרכי הבית,



לכבד את-דברי העם ואת-יצועו של-בעלה,  75



או כבר ללכת אחר הטוב בכל-בני-האכיים,



אשר ידבר על-לבה בארמון והמרבה לה מתת.



ואותו הנכרי מאחר כי בא בצל קורתך, אנכי



מעיל אלבישנו וכתנת, בגדי-חמודות לבשרו.



אתן לו חרב פיפיות וסוליות אקשר לרגליו,  80



אף אשלחהו לאשר נפשו ולבו ללכת.



אתה עצרהו בסכה, דאג לו אם-יישר בעיניך.



הנה לו אשלח הבגדים וכל-מאכל אשר יאכל



למען לא יהיה לטרח עליך ועל-עמיתיך;



אולם אנכי לא אתן לו לבא בסוד החתנים,  85



יען כי עצמה מאד רעתם ויגדל זדונם,



פן יתקלסו הם בו, וגדל יגוני וצערי,



יען כי קשה לאחד, ולו גם לגבור, ויצא



כנגד הרבים ממנו, כי גדל כחם מכחו".


  


נשא אליו אמרתו אודיסס האיש רב-התלאות:  90



"הוי, יקירי, בלי ספק מתר ואדברה גם אני.



אמנם לבי יקרע לגזרים כי אשמע דבריך,



כל-אשר עוללו לכם קהל-החתנים הנבלים,



שם באולמיך, ולמרות רצונו של-אדם כמוך.



הגד, אם-למו נכנעת מרצונך, או כי שנאוך   95



עמי ארצך, כי שמעו בקולו של-אל וכן עשו?



אולי יש לך לגנות אחיך בני אמך, כי באלה



יבטח לב גבר בקרב, ואם-תכבד מאד המלחמה.



ולו היו אתי נעורי כאשר היו, וזו רוחי,



או בן-אודיסס התמים אני או אודיסס הוא עצמו,  100



שב מנדודיו, כי אכן עדין התקוה לא אבדה,



יחוש ויכרת את-ראשי מעלי הגבר השונא,



אם-לא הייתי לפוקה ולמכשול לכלם כאחד,



לכשאכנס למשכן אודיסס בנו של-לארטס



והיה אם-אפול לבדי, כי שגבו ממני הרבים,  105



תבחר נפשי ואגוע בביתי אני, כי יכוני



נפש, משאתבונן במעשי תועבה כל-ימי,



איך יתקלסו בנכרים ואת-הנשים השפחות



יסחבו סחוב בכלמה דרך הארמון הנהדר,



יסבאו סבא היין ויבלעו בלוע הלחם    110



בקלות-דעת, בלי הרף, ללא כל-תועלת ובצע".


  


השיב לו טלמכוס העלם הנבון ויאמר:



"כל-זאת אספרה לך, הנכרי, אמת לאמתה.



גם לא ישטמני העם כלו, כי חרה בי אפו,



גם את-אחי לא אוכל לגנות, כי במו אלה  115



יבטח לב גבר בקרב, ואם-כבדה מאד המלחמה.



ככה ברא בן-קרונוס כל-יוצאי שבטנו יחידים:



אחד הבן לארטס שהוליד ארקיסיוס הגבור,



אחד אודיסס לאביו ילד לו; ואודיסס



אחד לו גם אני, עזבני בארמון ולא שש בי.   120



לכן ישרו בהיכל עתה משנאי הרבים,



כל-האצילים הטובים אשר ישרו באיים,



אשר בדוליכיון וסמוס וזקינתוס הנחפה-יערות,



אלה המושלים באתקה, ארץ נעטרת-הסלעים,



כלם מדברים נכבדות באמי ובולעים את-הוני.  125



היא אין ביכלתה לדחות את-הנשואים השנואים



אף לבצעם סוף סוף, אולם בינתים מכלים



אלה את-ביתי בבזבוז, במהרה גם אותי יקרעו!



אפס כל-זה ילין בחיק האלים הנצחים.



אתה, אבי, החפז אל-פנלופיה הנבונה,     130



הגד לה, אשר לי שלום ושבתי מפילוס בשלום.



אולם אני פה אשאר, ואתה תחזור הנה



אחרי בשרך אך לה, ולאיש מכל-האכיים



לא יגנב דבר, כי רבים עלי רעה יחרשו".


  


לו ענית, אבמיאוס רועה-החזירים, ותען:   135



"מבין אני ויודע, כל-אשר צוית שמעתי,



אפס גם זאת לי תגידה, אמת לאמתה תספר;



אולי בדרכי בה אלך אבשר גם את-לארטס,



אותו האמלל שנעצב בלבו מאד לאודיסס?



היה מפקח על-שדותיו ועם-העבדה בביתו   140



אכל ושתה עת אכף עליו לבבו בחבו;



עתה מיום אשר שמע כי הלוך הלכת לפילוס,



אומרים עליו, כי חדל לאכול ולשתות כקדם,



גם לפקח על-שדותיו, כי נאנח וגועה בבכי



ישב מתאבל, ובשרו נמק על-פני כל-עצמותיו".  145





השיב לו טלמכוס העלם הנבון ויאמר:



"מר, מאד מר! אך נניח הכל כקדם, ואם-צר לי!



אלו נתן לאדם לבחר לו הכל כרצונו,



ראשית כל רוצים היינו בשיבת אבינו לביתו!



הבא הבשורה וחזר פה, ולא תהיה כתועה   150



על-פני השדמות לבקשו, אך תאמר לאמי כי תבהיל



אליו סוכנת הבית השפחה לבשרו בסתר.



יען גם היא יכולה לבא ולהגיד לישיש".


 


דבר והבהיל את-רועה-החזירים, וזה תפס הסוליות,



קשרן אל-רגליו ויעל העירה; ואולם מעיני    155



פלס-אתנה לא נעלם כי יצא אבמיאוס מחצרו,



באה ותקרב, ותהפך את-דמותה לדמותה של-אשה



טובת-מראה וגבוהה, חכמה במלאכת ידים.



עמדה אצל הסכה מעבר לפתח, ואודיסס



הרגיש בה, אך טלמכוס לא ראה אותה ולא הכיר, 160



יען כי לא לכל-אדם נראים האלים בגלוי;


 


ראה אודיסס, והכלבים גם הם ראוה ולא נבחו,95



נבעתו, ברחו לירכתי החצר בקולות יבבה.



רמזה לו בגבותיה והכירה אודיסס הנעלה,



יצא מסכת-הרועים אל-אצל החומה הגבוהה   165



אשר לחצר, ויעמד לפניה, ותאמר אתנה:



"בן-לארטס, זרע-זבס, אודיסס האיש רב-המזמות!



קום התודע לבנך, דבר ממנו לא תכסה,



למען תמיטו אבדון ומות על-קהל-החתנים.



לכו אל-העיר המצינת, ואנכי לא אוסיף לעמוד   170



הרחק מכם, כי מאד אשתוקק לערוך קרבות".


 


סחה פלס-אתנה ותגע בו בשרביט הכתם,



שמלה וכתנת כבסה-למשעי הלבישה חזהו,



לו השיבה נעוריו, הוסיפה על-גבה קומתו,



שב בשרו והיה שחרחר, ולחייו שבו מלאו,   175



צמח לו סביב לסנטר הזקן השחר כעורב;



אלה לו עשתה ונסתלקה. ואודיסס – הוא חזר



בא אל-סכת-הרועים, והשתאה לו בנו אשר אהב,



הסב ממנו את-עיניו ביראה, כי אמר: אך אל הוא.



נשא אליו אמרתו ויאמר את-אמרי-הכנף:     180



"נראה לי, אתה הנכרי, והנה שנו פניך,



גם בגדיך אחרים, ובשרך גם הוא הפך אחר.



ודאי אתה הנך מיושבי מרחבי שמים.



חוס עלינו ונזבח לך זבחי תודה, ונתן



מתנות זהב מעשה אמן. אנא, חמול נא!"   185


  


השיב אמריו אודיסס האיש רב-התלאות הנעלה:



"אין אני אלה, ומה תערכני לאלים!



אפס אביך אני, אשר בעבורו נאנחת,



רבות צרות נשאת, סבלת עשק הגברים".


  


ככה סח ונשק לבנו, ודמעות רבות על-לחיו   190



נגרו, נפלו לארץ, כי עצר בעדן עד הנה.



אך טלמכוס לא האמין, כי אמנם אביהו המדבר,



אולם שוב השיב אמריו, וידבר אליו ויאמר:



"אינך אבי אודיסס, אך דימון שבא לתעותני,



למען אוסיף וארבה להתאבל ולהאנח.    195



יען כי אין לאל ידו של-אדם לעולל כאלה,



לעשות ברוחו שלו, אם-לא יבא אל לו לעזרה,



להפוך אותו בנקל, לצעיר או לזקן, כרצונו.



הנה זה עתה היית זקן, וצואים בגדיך,



עתה דמית לאלים היושבים ברחבי-שמים".   200


  


השיב אמריו אודיסס, האיש רב-הדעת ויען:



"טלמכוס, לא יאה לך לתמה בלי-מדה



ולהתפלא, כי שב אביך חביבך אל-ביתו!



יען כי הנה לא יבא אודיסס שני אליך.



הנני בעצמי, אני הוא, רבות סבלתי, נדדתי,  205



ושבתי בשנה העשרים לארץ-אבותי היקרה;



אפס אלה הם מעשי אתנה חוננת-השלל,



שהפכתני לאחר, כרצונה, ויש לאל ידה.



שנתה את-פני פעם למחזר על-פתחים ופעם



לגבר צעיר לימים ובגדי חמדות על-בשרי.    210



נקל הלא לאלים היושבים במרחב שמים



לתת כבוד ותהלה, או להרע לבן-תמותה".


  


ככה הביע וישב; אך טלמכוס הוא חבק



לאביו הנעלה ויבך, ויורד דמעותיו בשפע.



אפס בשניהם נעור החפץ למרר ביבבה,    215



נשאו את-קולם, הילילו והרבו ילל מצפרים,



עיט השמים או נצים מעקלי-צפרן, שנשאו



אנשי השדה מקנם את-גוזלימו ללא-כנף, –



ככה הורידו גם המה מעפעפיהם דמעתם,



והיו מילילים עד שקוע למו החמה, אלמלא  230



פתאם חש טלמכוס ויען לאביו ויאמר:



"אבי היקר, ומה היא הספינה שבה הסיעוך



יורדי-הים לאתקה? מה שמם אשר בו יתפארו?



יען, דומני, כי אתה הנה לא באת ברגל".


  


נשא אמרתו אודיסס האיש רב-התלאות ויאמר:  225



"הכל אספרה, בני, ודבר ממך לא אכסה.



אישים פיאקים שיטים נודעים לשם הובילוני,



המה ישלחו גם יתר בני-אדם הבאים אליהם.



ישן אני והובילוני בים באניה מהירה,



ויושיבוני באתקה ותשורות יפות לי נתנו:   230



זהב ונחשת, ושמלות ובגדים מעשה אורג.



המה ספונים ארוזים במערה בחסדי האלים.



אפס הנה ירדתי בעצתה של-פלס-אתנה



למען נועץ, איך נמית את-כל-מנדינו הזדים.



עתה כנה לי ומנה את-כל-החתנים היהירים,    235



למען אדע מספרם ואדע מי המה הגברים.



אהיה מהרהר בלבי האדיר ונמלך בדעתי,



שנינו אם-נוכל לעמד בפניהם, אנו לבדנו,



ואולי אנוסים אנחנו לבקש עזרת אחרים?"


  


ענה לו טלמכוס העלם הנבון ויאמר:    240



"אבי, תמיד שמעתי מספרים גדל תהלתך,



אשר עצתך נבונה, זרועך שגבה בכידון,



אפס גבוהה גבוהה תדבר, תמהני איך נוכל



לצאת השנים כנגד חזקים ורבים ממנו,



יען כי אינם עשרה, ואף לא עשרים אנשים,   245



אלא הרבה יותר מזה, תכף תדע מספרם.



ישנם עלמי דוליכיון חמשים ושנים בחור,



אתם ששה נערים, המשרתים הנלוים עליהם;



עשרים וארבעה איש, כל-אלה שבאו מסמוס,



עשרים איש מזקינתוס בחורי-אכיה הבאים,   250



גם מאתקה שנים עשר, הטובים בעם המה כלם;



ואתם מדון הכרוז ומשורר, האיש האלהי,



ואתם שנים משרתים ממחים לבתר הבשר.



ואלו אמרנו להתקיף את-כלם, יראתי פן-תהיה



לנו למפח נפש נקמת הזדון ולרועץ.      255



אתה הרהר, אם-תוכל ותמצא עוד לנו מושיע,



אשר בנפש חפצה יצא להגן עלינו".


  


השיב אמריו אודיסס האיש רב-התלאות הנעלה:



"זאת אגידה לך, ואתה שים לבך והסכת.



אתה צא וחשוב, אם-די לנו בזבס ואתנה,    260



או שנבקש ונמצא לנו מושיעים אחרים?"


  


ענה לו טלמכוס העלם הנבון ויאמר:



"טובים מאד להושיע אלה השנים אמרת,



מרום משכנם בעבים, ופרושה ממשלתם הגדולה



על-בני-האדם, על-כלם, ועל-אלים כל-בני-האלמות".  265


  


השיב אמריו אודיסס האיש רב-התלאות הנעלה:



"אמנם המה לא ירבו לעמד רחוקים ממנו



בקטל-הזועות בביתי למועד אשר יכריע



כחו של-ארס בינינו ובין החתנים היהירים.



אתה שובה הביתה השכם בבקר עם-שחר,  270



לך והלוה על-קהל-החתנים רמי-העין;



אולם אותי ישלח רועה-החזירים העירה.



אחרי-כן אשוב והפכתי זקן ומסכן אמלל,



והיה אם-ילעגו לי בארמוני, אתה לבבך



ישא בחבך, ואם-גם תגדל צרתי, ואף אם  275



יסחבוני דרך הבית בתפסם ברגלי,



יזרקו בי אשר יזרקו, אתה תראה ותסבל!



אמנם דבר על-לבם וחדלו מתועבותיהם,



בדרך ידידות תוכיחם ושבו מדרכם הרעה.



אפס לא ישמעו בקולך, כי קרב יום אידם ואבדנם. 280



אפס לך זאת אגידה, ושמרת בלבבך את-דברי.



והיה כי תשים בלבבי אתנה יועצת-העצות,



ראשי לך אנענע, והיה כי תרגיש בדבר,



תאסף את-כלי המלחמה אשר בבית פנימה,



שא והביאם לפנים המזוה הרם והגדול    285



כלם ככלם, והיה אם-ישאלוך החתנים,



למה נפקד מקומם, תתעמו בדברי המתק:



'עקב העשן הוצאתים, כי אין פניהם כאשר היו



בעזב אותם אודיסס, בשומו פעמיו אל-טרויה,



שנו לרעה מאד, כי נגע בם קיטור הלהב.    290



ודבר עוד גדול מזה נטע בלבי בן-קרונוס,



אשר לא תעוררו מדנים ביניכם, כי תשכרו מיין,



לצאת לפצוע איש אחיו והפרתם לנו המשתה



ואת-הנשואים; והברזל בעצמו לוקח לב-גבר'.



לנו, רק בשבילנו, השאר שם שתים חרבות,   295



שתים חניתות ושנים מגני עור-פר לידינו



למען נגבר מהם, כאשר נשתער עליהם;



יתעום פלס-אתנה וזאוס חכם-המועצות.



אפס לך זאת אגידה, ושמרת בלבבך את-דברי,



אם-באמת בני אתה ומדמינו דמיך,      300



איש אל-ידע, כי כבר שב אל-ביתו אודיסס מנדודיו!



גם לארטס אל-ידע, גם רועה-החזירים אבמיאוס,



גם העבדה וגם פנלופיה בעצמה.



אפס אנכי ואתה ננסה את-לב האמהות,



ואת-האנשים המשרתים ננסה גם אותם לדעת   305



מי מהם יכבדנו, ובלבו ירא אותנו,



מי אינו שם לב אלינו ומזלזל באדם כמותך".


  


השיב אמריו לו בנו הנהדר וישא אמרתו:



"אבי, סבור אני כי את-לבי עוד תלמד לדעת,



יען הפכפך אינני, וקלות דעת לא יש בי.    310



אולם לחקר כל-זאת, אני מדמני, למותר



לנו לשנינו, אך ראה המלך אתה בדעתך:



עד שאתה מנסה גבר וגבר לחקרו,



תועה על-פני כל-השדות, המה יבלעו בבית



כל-אשר בו על-קניניו בזדון ורחמים לא ידעו.  315



אפס אני יועצך לנסות את-לב האמהות,



מי בהן מזלזלות בך ומי הן נקיות-כפים;



אך אינני רוצה לנסות את-לב האנשים



אשר בסכות-הרועים, נדחה הדבר עד יהיה



אות לך נאמן מאת אבינו זבס תופש-האיגיס".  320


  


ככה שוחחו שניהם, נדברו איש אל-רעהו.



והנה שבה לאתקה הספינה הבנויה-לתפארת,



אשר הביאה מפילוס את-טלמך ואת-רעיו.



וכשהגיעו ועלו בנמל מרבה-המצולות,



משו את-האניה השחורה אל-פני החרבה,  325



נטלו ממנה הנשק המשרתים גבורי-החיל,



נשאו אל-ביתו של-קליטיוס את-כל-המתנות היקרות.



מהרו שלחו הכרוז אל-משכן אודיסס להגיד



לפנלופיה הנבונה הבשורה, כי בא הוא,



לאמר, כי טלמכוס בשדה וצוה לספינה    330



לשוט ולבא העירה, למען לא יפחד לבבה,



ועין המלכה הנדיבה לא תשפך דמעתה הרכה.



נפגשו שניהם: הכרוז ורועה-החזירים הנעלה,



שניהם לבשר הבשורה האחת בפיהם לאשה.



אך כשהגיעו לארמון המלך האיש האלהי,   335



נשא אמרתו הכרוז וידבר בקרב השפחות:



“הנה, המלכה, שב בנך אשר אהבת מן-הדרך”.



קרב רועה-החזירים אל-פנלופה וידבר



ככל-אשר שם בפיהו בנה החביב וצוהו.



אך ככלותו לעשות את-כל-פקדתו, הזדרז   340



אל-העדרים ויעזב את-החצר והארמון.


  


אך החתנים התעצבו אל-לבם, קצפו; ויצאו



מן-האולם, ולארך חומת-החצר הגבוהה



הלכו וישבו שמה אצל פתח השער.



פתח בנו של-פוליבוס, הוא אברימכוס, ואמר:  345



"רעי, הגדיל עשה טלמכוס בזדונו, ובצע



את-המסע הזה, אמרנו לא יעלה בידו.



הבה ונוריד הימה הטובה בספינות השחורות,



נושיב בה יורדי-הים, שיטים, למען יחושו



להביא להם הבשורה, למהר ולשוב הביתה".   350


  


עוד זה מדבר, וירא אמפינומוס, כי הפנה



ראשו, והנה הספינה בנמל מרבה-המצלות,



ואלה גולמים מפרשים, תופשים משוטים בידיהם.



שחק מטוב-לב וישא אמרותיו וידבר לרעיו:



"למה זה נשלח לבשר בשורות, והנה גם המה!    355



אולי הגיד להם אחד האלים, או בעצמם



ראו הספינה בעברה על-פניהם ולא יכלו הדביקה".


  


דבר, והם קמו וילכו אל-שפת-הים; ממהרים



משו את-האניה השחורה אל-פני החרבה,



פרקו ממנה הנשק המשרתים גבורי-החיל,    360



והלכו כלם יחדו אל-המועצה, ולא נתנו



לבא לשבת בסודם מלבדם גם זקן גם נער.



דבר להם אנטינואוס בנו של-אבפיתס ויאמר:



"אויה, איך פדו האלים את-נפש הגבר מאבדן!



יומם ישבו הצופים על-ראשי ההרים הגבוהים,   365



צפופים איש אל-רעהו; והיה כששקעה החמה



אנו אף לילה לא נחנו על-פני היבשה, על-גלים



שטים בספינה המהירה חכינו לצפירת הקדש,



אורבים לטלמכוס לתפוש אותו ולהרגו.



אך בינתים נהגו דימון והביאו לביתו.    370



הבה נתנכל לו פה ונמצא איך נמיתהו,



אותו העלם, ואל-ימלט ממנו, כי אפחד,



אשר לא יעלה בידנו מעללנו אם-יחיה,



יען הוא נבון מאד, ועצה תלין בלבבו,



וגם העם אינו מרבה לשאת פנינו כקדם.    375



הבה נקדימו טרם הקהיל את-עם-האכיים;



יען, דומני, הלה לא ישב ויחבק ידיו,



אלא יאנף בנו, ויקום ויספר בקהל,



כי התנכלנו להרגו בפתאם, ולא השגנוהו.



אלה לא ירצו פעלנו, כי ישמעו דבר התועבה.    380



רעה נשקפת לנו מהם, כי מארצנו



גרש יגרשונו ללכת אל-ארץ אחרת בנכר.



לכן הבה נמיתנו בשדה הרחק מעירו



או בדרך, ונקח לנו קניניו וכל-טובו,



אותם נחלק בינינו כחק וכמשפט; אך ביתו   385



נתן לאמו ולאותו הגבר שישאנה.



אך אם-לא יישר בעיניכם הדבר ואתם מבכרים



אשר ישאר בחיים, והיה לו כל-טוב אביהו,



נחדל מזלל וסבא מאצרותיו הרבים כשנבא



פה ונתאסף, אך יביא איש איש משלו מהיכלו  390



מתת וידבר על-לבה, והיא היא תבחר בגבר,



אשר ירבה לה מהר ולו יעדה הגורל".


  


ככה הביע; וכלם החשו, היתה דממה.



פתח וידבר אליהם אמפינומוס ויאמר,



והוא בנו המצין של-ניסוס בנו של-ארטיס השליט, 395



בא מדוליכיון הכבדה-בחטה ועשב-השדה,



ראשון לכל-החתנים, ובעיני פנלופיה



טוב מכלם בשל דבריו, ובלבו קננה אצילות.



נשא אליהם אמרתו, מתכון לטובה, ויאמר:



"הוי, חביבי, אני אינני רוצה שנהרג    400



את-טלמכוס, כי נורא להרג זרע-מלכים.



אלא נדרש בתחלה אל-האלים ועצתם:



אם-מאת זאוס הנשגב יצא הדבר, כי רצה,



הנני להרג אותו וגם לאחרים אצוה;



אך אם-לא ירצו האלים – עצתי, חדלו ממנו".  405


  


ככה סח אמפינומוס; וישרו הדברים בעיניהם.



תכף קמו ממקומם והלכו אל-ארמון אודיסס,



נכנסו בו וגם ישבו על-גבי כסאות מצחצחים.


  


ופנלופה הנבונה אמרה בלבה אחרת.



היא החליטה להופיע בין החתנים היהירים,  410



יען כי שמעה בארמון הם זוממים לאבד בר-בטנה.



מדון הכרוז הוא גלה את-אזנה, כי שמע עצתם.



נכנסה אל-האולם ואתה הנשים השפחות.



וכשהגיעה הנפלאת-בנשים אל-סוד החתנים,



עמדה אצל מזוזת הבית הבנוי-לתפארה.    415



היה צעיפה המבריק נתון על-לחייה,



חרפה את-אנטינואוס ותשא אמרתה ותאמר:



"אנטינואוס היהיר, חורש-הרעה! ואומרים



אמור, כי אתה הטוב בכל-בני גילך באתקה



לעצה ושיחה; ואולם כזה לא היית מעולם.   420



שוטה, מה תחרש אבדון ומות לטלמכוס,



אינך מכבד פני באים לבקש מחסה, והמה



זבס הוא עדם, וחטא הוא לחמס מזמות על-אחר.



כלום לא ידעת, כי פליט בא הנה אביך מאימת



עם-הארץ, שחרה בו אפו מאד, יען נספח    425



אל-הטפיים הפושטים לשלל, ויעשה עול



לכל-התספרוטים, והמה בעלי בריתנו מעולם.



ואלה התאוו להמיתו, לעקר את-לבו החביב,



גם לבלע את-חילו הרב המשמח לב-אנוש.



אך אודיסס מנעם ולא נתנם למרות חרונם.    430



עתה תכלה את-הונו בלא מחיר, תשתדך לאשתו,



תאמר להמית את-בנו ותרבה לי יגון על-יגון!



אולם חדל לך מזה וצו לאחרים ויחדלו!"


  


ענה לה אברימכוס בנו של-פוליבוס ויאמר:



"בת-איקריוס הגבירה, פנלופיה הנבונה!    435



חזקי ואמצי, ולבך בחבך אל-ידאג למו אלה!



אין יש גבר בעולם, ולא יקום ולא יהיה לעולם,



אשר ישלח את-ידו אל-בנך טלמכוס הנבון,



כל-עוד אנכי בחיים, ועיני רואות פני ארץ.



יען כי זאת לך אגיד, ויקום דברי ויהיה:    440



תכף יטפו אז דמיו השחורים מעל פני חניתי,



יען כי כמה פעמים הרכיב אותי על-ברכיו



אותו אודיסס המחריב-ערים-נושבות, ובידי



נתן בשר צלי-אש, השקני היין המאדים.



לכן גם יקר לי מאד טלמכוס מכל-בני-אדם,   445



מות אל-יירא עלי אדמות מיד החתנים;



אולם גזרת האלים איש לא ימלט ממנה".



ככה דבר לנחמה, ובלבו זמם לאבדו.


  


עלתה פנלופיה אל-עליתה היפה,



בכתה לאודיסס לבעלה היקר, עד נסוך אתנה  450



כחלת-העין השנה המתוקה על-עפעפיה.


  


ורועה-החזירים שב אל-אודיסס ובנו רק בערב,



מצאם כשהמה עומדים וטרודים בארחתם,



זבחו אחד חזיר בן-שנה. ואולם אתנה



קרבה שוב אל-אודיסס בנו של-לארטס הגבור,  455



נגעה בו בשרביטה, לזקן שוב הפכתו,



סחבות עטתה לבשרו, למען לא יכירנו



רועה-החזירים בראותו, והלך לספר באזני



פנלופיה הנבונה ולא יצפין בלבו הבשורה.


  


פתח אז טלמכוס הראשון וידבר אליהם:    460



"באת הלא, אבמיאוס, מה נשמע חדש בקריה?



אולי כבר שבו החתנים הזדים משבת במארב,



ואולי עדנה הם יושבים מחכים לשובי, יארבו?


  


לו השיבות אמרים, אבמיאוס רועה-החזירים:



"לבי לא שמתי למו אלה לדרש את-החדשות,  465



בעברי דרך העיר, כי הנה אמרתי אל-לבי



לחוש ולהביא את-הבשורה ולחזור הנה.



אך פגשני המגיד המהיר, שלחוהו רעיך,



כרוז, והוא אשר הגיד הראשון הבשורה לאמך;



אולם עוד דבר אדע ובעיני ראיתי הדבר,   470



בלכתי במעלה העיר, אשר שם גבעת-הרמיאס,



הנה אניה מהירה ראיתי שטה חותרת



אל-נמלנו, ורבים אנשים אשר בתוכה,



מלאה מגנים לרב וכבדה ברמחי פיפיות,



וגם זאת שערתי כי הם הם, ואולם אל-נכון לא אדע". 475


  


דבר, וחיך לאביו און-קדשו של-טלמכוס,



הפנה את-עיניו אל-אביו, אולם הרועה לא ראה.





אך ככלותם מעשיהם, והכינם את-סעדתם,



אכלו; ולבם לא חסר מאומה במשתה הנהדר.



ואחרי אכלם ושתותם ותאות רעבונם נמלאה,  480



זכר איש איש את-המנוחה ונהנה ממתנת-השנה.




שיר שבעה עשר: טלמכוס הולך לאתקה

  


אאוס ילידת-הבקר, ורדת-האצבעות, אך תופע,



קם טלמך בן-אודיסס האיש האלהי, יקירו,



קשר אל-תחת רגליו הצחות הסוליות הנאות,



תפש הכידון השגיא המתאים לידיו החזקות,



פונה ללכת העירה, ויאמר לרועה-החזירים:  5



"אבא, הנה אנכי הולך העירה למען



תראה אותי אמי, אשר, דומני, לא תחדל



גם מילל התמרורים גם מדמעתה ובכיה,



עד אם-ראתני; ואולם אותך אנכי אצוה



לנחות אותו הנכרי האמלל העירה ויבקש  10



שם את-מחיתו, ואיש אשר לבו ידבנו לו יתן



לחם-חטים וספל; כי איכה זה אוכל ואדאג



לכל-בני-אדם לתמכם, ואנכי רבו מצוקותי.



אבל אם-יחר מאד לנכרי הדבר כן יוסף



וירע לו, אך אנכי להגיד דבר אמת אהבתי".   15


  


השיב אמריו אודיסס האיש רב-הדעת ויען:



"הוי, יקירי, גם נפשי לא רצתה פה להשאר.



מוטב לחזר על-פתחים בקריה מאשר לבקש



לחמו בשדה, איש איש לי יעניק כנדבתו.



גם לא עוד צעיר הנני לשהות בסכות-הרועים,   20



למען אשמע לאדון לעשות כל-אשר יאמר.



לך-לך; ואותו הגבר ינחני כאשר צוית,



תכף בהחם האש לי, ועלה חמה של-שמש,



יען כי לבושי לבשרי מאד רע, ולא יהיה בעוכרי



כפור טרם-בקר; והעיר אשר אמרת רחוקה".   25


  


מלל; וטלמכוס יצא דרך השער,



אץ ברגליו המהירות, וחורש רע על-החתנים.



וכשהגיע ונכנס לארמונו הבנוי-לתפארה,



נשא והציג חניתו אצל העמוד הנשגב,



בעצמו נכנס פנימה ויעבר על-מפתן-האבן.   30


  


אך אבריקליה אומנתו ראתה אותו ראשונה,



היתה פורשת עור כבשים על-גבי כסאות הדורים,



נחפזה אליו דומעת; ושתו עליו מסביב



יתר שפחות אודיסס הגבר-העומד-בנסיונות,



קדמו את-פניו באהבה, נשקו לראשו וכתפיו.  35



גם פנלופה הנבונה יצאה מחדרה, והיה



מראה ארטמיס מראה או כאפרודיטה-של-כתם,



חבקה לבנה ליקירה בזרעותיה, בכתה,



נשקה לראשו ולעיניו הנאות והמאירות השתים.



נשאה את-קולה ותבך, ותאמר את-אמרי-הכנף:  40



"באת הלא, טלמך, אתה אור-מתקי! ואנכי



כבר לא קויתי לראותך, כי אתה נחבאת לרדת



עירה פילוס ונגד רצוני, לבקש אביך.



אפס ספרה לי עתה כל-מה שראו עיניך".


  


ענה לה טלמכוס העלם הנבון ויאמר:    45



"אמי, אל-תעוררי יגוני ואל-תעירי את-לבי



אשר בחבי, כי אמנם נצלתי מאבדן אין מפלט.



אפס רחצי בשרך ולבשי בגדים נקיים,



אל-העליה עלי עם-כל-אמהותיך הנשים,



נדרי לכל-האלים את-ההקטומבות התמימות,  50



חלי פני זבס ועוד יקם את-נקמת עלילות הזדון.



הנני אץ אל-השוק לקרא לאותו הנכרי,



אשר ארח עמי בשובי מפילוס בדרך,



אותו שלחתי לפני עם-רעי הדומים-לאלים,



וגם את-פיריאוס צויתי להביאו אל-ביתו,   55



לדאג לו בשום-לב, לכבדו עד שאשובה".


  


ככה הגיד הלז; ונשארו דבריו בזכרונה.



רחצה בשרה ותשם עליה בגדים נקיים.



נדרה את-ההקטומבות התמימות לכל-האלים,



אולי יקם עוד זאוס את-נקמת עלילות-הזדון.   60


  


אך טלמכוס יצא מפתח היכלו הנשא,



אוחז חניתו, ואתו שני כלבים מהירי-רגלים.



וחן אלהי שפכה עליו אתנה כחלת-העין,



לו השתאו, התפלאו כל-העממים בגשתו.



שתו עליו, סבוהו כל-החתנים היהירים,    65



דברים טובים על-לשונם, ובלבם חרשו הרעה.



אך טלמכוס התחמק מהם והמונם וישב



במקום שם ישבו מנטור, אנטיפוס והלתרסס,



והמה עוד מבתחלה היו ידידיו של-אביו,



שמה הלך וישב; והם חקרו לדבר ודבר.   70



קרב אליהם פיריאוס המצין-ברמח, והוא אשר



הוליך לשוק את-הנכרי דרך העיר, ולא יסף



עוד טלמך להתעלם מן-הנכרי, ויגש.



פתח פיריאוס הראשון, וישא אמרתו ויאמר:



"טלמכוס, מהר הבהילה לביתי אמהות,    75



ואשלח לך המתנות שנתן לך מנלאוס".





ענה לו טלמכוס העלם הנבון ויאמר:



"אבל, פיריאוס, אין אנו יודעים איך יפל הדבר.



אולי גם יהרגוני החתנים רמי-העין



בביתי בסתר ויחלקו ביניהם כל-נחלת אבי.  80



מוטב תהנה אתה, משיהנה מהם איש.



אך אם-אבדן ומות נכונו מידי לאלה,



בששון תשא כל-זאת לביתי המלא אך ששון".


  


מלל, והוליך לביתו אותו הנכרי הנענה.



וכשהגיעו לבית והארמון הבנוי-לתפארה,  85



את-מעיליהם הניחו על-גבי כרסאות וכסאות,



ירדו באמבטיות מצחצחות-למשעי לרחץ את-בשרם.



ואחר שרחצו אותם השפחות וסכום בשמן,



והעטו עליהם מעילי שער עבים וכתנות,



עלו מן-האמבטיה וישבו על-גבי הכסאות.  90



ואחת השפחות הביאה את-כיור הזהב הנאה



מלא המים לרחצה, ותצקם בנטלת הכסף.



נטלו ידיהם, ושלחן מצחצח למשעי הקריבה,



נשאה סוכנת הבית הכבודה, הביאה הלחם



ורבים תבשילים מוכנים הגישה בנפש חפצה.  95



ישבה כנגדם שם אמו נשענת אל-עמוד האולם



על-הכסא הנהדר ועושה בפלך היפה.



והמה נשאו ידיהם אל-המטעמים לפניהם.



ואחרי אכלם ושתותם ומלאם את-תאות רעבונם,



פתחה פנלופיה הנבונה ותדבר אליהם:     100



"אבל, בני טלמכוס, אעלה אל-העליה,



אשכב לי על-היצוע, ארפד משכבי הנוגה,



אשר אמסנו בדמעי מיום בו עלה אודיסס



יחדו עם-שני בני-אטרס על-אליוס; כלום אינך רוצה



לומר לי, טרם שב קהל-החתנים הזדים,      105



דברים ברורים שאולי שמעת על-תשובת אביך?"


  


ענה לה טלמכוס העלם הנבון ויאמר:



"אמי, אנכי אספר לך דברים נכונים ואמת.



הנה ירדנו לפילוס אל-נסטור רועה-העמים,



והוא הביאני לארמונו הרם והנשא, ובשום-לב    110



דאג לי, כאשר ידאג אב לבנו שזה עתה



שב מארץ רחוקה, אחר זמן רב, כן ארחני



אותו האיש וכל-בניו המצינים, ואולם



כלום לא שמע על-אדות אודיסס העומד-בתקפו,



אם-חי הוא, או מת, כי אדם לא גלה את-אזנו.   115



אפס אל-מנלאוס בן-אטרס המצין-בכידון



שמה עם-סוסים ורכב משלב-היטב שלחני.



שמה ראיתי את-הלנה בת-ארגוס, שבעטיה



רבות סבלו אכיים וטרויים, ברצונם של-אלים.



ומנלאוס הקורא-בחיל מיד שאלני      120



למה זה אני בא אל-עיר לקדימון הקדושה.



וככלותי לספר, להודיע לו דברים נכונים,



ענה אותי הלה, השיב אמריו ויאמר:



'אויה-לי, איכה זה יאמרו לעלות יצוע הגבר



רב-החיל הנאדר, והם חדלי-און וחלשים!   125



ואלו השאירה הצביה במאורת האריה השגיא



את-עפריה זה עתה המליטה, היונקים שדיה,



והלכה ורעתה בחרשות-ההרים ובקעות-העשב,



והיה כי יבא האריה וישוב אלי מאורתו –



מרה תהי אחרית הקטנים, אל שני העפרים גם יחד, 130



מרה תהי אחרית גם אלה, אודיסס שאולה יורידם.



זבס אבינו, אף פלס-אתנה ואפולון המושל!



אלו הופיע, כהיותו בלסבוס האי כליל-היפי,



בא והתגושש בקרב עם-פילומלידס המלך,



ויכריעהו בכח לשמחת לב כל-האכיים,    135



לו הופיע אודיסס כהיותו אז לפני החתנים,



וקצרו ימיהם מאד ומרה להם החתנה.



אפס את-כל-אשר תשאל ותבקש לדעת אמלא,



הכל אגידה לך, לא אעשה שקר בנפשי.



כל-אשר הגיד לי אז ויגל זקן-המים, הרואה,   140



כלום לא אעלים ממך, ודבר ממך לא אכסה.



אמר ראהו באי סובל מתלאות נוראות



במשכן קליפסו הנימפה, העוצרה בעדו על-כרחו,



אשר לא יוכל ללכת אל-ארץ מולדתו, יען



אין לו אניות טעונות-משוטים ואין רעים לארחה  145



עמו לשלחו על-גבי-הים זה רחב-הידים'.



אלה דברי מנלאוס בן-אטרס המצין-ברמח.



אלה עשיתי ושבתי, ובני-האלמות חנוני



רוח לי רצויה ונחוני מהרה לארץ אבותי".


  


ככה הגיד הלז, ויעורר את-לבה בחבה.    150



פתח תאוקלימנוס הדומה-לאלים וידבר:



"אשת אודיסס הגבור בנו של-לארטס, הכבודה!



נכונה לא ידע הלז, לדברי אני האזיני,



יען כי אמת אנבא ודבר ממך לא אכסה.



עדי זאוס הראשון-באלים וזה שלחן-האורחים,  155



וכירת אודיסס התמים אשר אליה אתאתי,



אשר כבר שוהה הנהו אודיסס בארץ אבותיו,



יושב, ואולי מתהלך, וחוקר כל-התועבות,



חומס מזמות על-כל-קהל-החתנים הזדים,



יען ראיתי בשבתי בספינה חמודת-הצלעות    160



אותה צפור-הנחש וגם לטלמכוס הגדתי".


  


נשאה אמרתה ותען פנלופיה הנבונה:



"לו יהי כדבריך, אשר דברת, הנכרי!



תכיר מיד את-ברית-ידידותי והרבה דורונות



אתן לך, והיה כל-מוצאך יאמר: אשרהו".   165


  


ככה שוחחו אלה, נדברו איש אל-רעהו.



אך החתנים משעשעים את-נפשם לפני הארמון



אשר לאודיסס, זורקים דסקאות, מטילים חניתות



על-הככר הישרה, שם נהגו תמיד בזדונם.



אך כשהגיע זמן סעדת הערב, ובאו      170



צאן מכל פנות השדה, שנהגו רועים כדרכם,



דבר למו מדון, החביב עליהם מיתר



כל-כרוזיהם, והיה מסב עמהם בסעדה:



"העלמים, הלא שמחתם במשחק-גבורים.



קומו, הכנסו הביתה ונערכה לנו הסעדה!   175



יען וביען לא רעה אכילה הבאה בשעתה".


  


מלל; והם כלם קמו והלכו, כי שמעו בקולו.



וכשהגיעו לבית והארמון הבנוי-לתפארה,



את-מעיליהם הניחו על-גבי כרסאות וכסאות,



זבחו זבח רחלים גדולות ועזים שמנות,    180



זבחו שור-פר מן-העדר וחזירי-המרבק הכשים,



ערכו הסעדה. ואודיסס ורועה-החזירים הנעלה



נושאים רגליהם, נחפזים לבא בעיר מן-השדה.



פתח רועה-החזירים הרודה-בגברים ויאמר:



"אורחי, הואיל ואתה רוצה לבא עוד היום  185



אל-העיר כמצות אדוני, – ואולם אנכי



רוצה כי פה תשאר לשמר את-גדרות הצנה,



אולם מתירא אני ויגרתי פן-אחרי-כן יחר



אפו מאד ויחרפני, כי קשה גערתו של-אדון –



קומה ונלכה, כי כבר רבו של-יום הלא פנה,  190



קל-מהרה ותרע לך צנה זו אשר לעת ערב".


  


השיב אמריו אודיסס האיש רב-הדעת ויען:



"מבין אני ויודע, ובטרם תצוה שערתי.



הבה ונלכה! ואולם אתה לך תמיד לפני.



אלה כרותה לי תתן מכל-אשר יבא לידך,  195



אשר אשען עליה, כי דרך חתחתים אמרתם".


  


ככה דבר והעמיס על-כתפו צקלונו המכער,



כלו סחבות ומרפש, וחבל לו תחת רצועה.



מטה לו נתן אבמיאוס, מטה משמח לב-גבר.



הלכו השנים והשאירו גברים שומרים וכלבים  200



לשמר את-גדרות המקנה. כך הוליך אדוניו העירה,



דומה לחוזר על-פתחים חלכה ולזקן שבע-ימים,



על-משענתו ישען ובלויי סחבות לבשרו.


  


אך בלכתם בדרך המלאה אבנים וחצץ,



קרובים כבר אל-העיר, והגיעו למעין הנאה   205



מנעים-הזרמים, ממנו שאבו יושבי הקריה, -



אותו בנו השלשה: אתקוס, פוליקטור ונריטוס,



סביב למעין חרשת צפצפות חובבות מים



תבנית עגול, ומים צוננים יורדים ממעל



מני פסגת הצור, ובמה בנויה על-רמה    210



קדש לנימפות, עליה יזבחו כל-עוברי-ארח;



שמה פגשם בדרך מלנתיוס בן-דוליוס הרועה,



נוהג ממיטב העזים אשר בכל-העדרים



להיות למאכל לחתנים, ואתו שני רועים אחרים.



אפס כשראה אותם, ויקלל אותם ויחרפם    215



בדברי נאצה וגדופים, ויעורר את-לבב אודיסס:



"הנה מה טוב ומה נעים: רק נוהג אחד הרקים!



יען כך דרך האלים לזוג מין עם-בן-מינו.



רועה-החזירים העלוב, אותו דל אנה תנחנו!



טרחן חוזר על-פתחי נדיבים ומלחך פנכאות,  220



אשר ימעך כתפיו מהרבה שהות על-מזוזות,



בא ומתחנן לפרורים ולא לחרבות ונטלות.



אלו היית משאירו לי לשמר על-חצרות המקנה,



לזרות עלים לגדיים ולטאטא גדרות הצנה,



היה לו קונה מתנים אדירות משתותו מי-חלב;  225



אולם מלמדו עלילות אך רעות, ודאי לא ירצה



לעשות מלאכה, כי יבכר לחזר על-פתחים במדינה,



לבא מתחנן למלא את-בטנו ששבעה לא תדע.



אפס זאת לך אגיד, ויקום הדבר וכן יהיה:



אשר אם-יבא לארמון אודיסס האיש האלהי,   230



הרבה דרגשים, הטילום ידי האנשים, יהיו



עפים סביב לראשו ומשפשפים את-צלעותיו".


  


ככה הביע, ובעברו על-פניו, פגעו ברגלו



אל-ירכו, באולתו, ולא יכל להטותו מנתיבו,



נשאר עומד בלי נוע. והיה אודיסס מהרהר   235



הישתער ויקח ממנו את-נפשו במטה,



או יניפהו וינפץ את-ראשו שלו אל-הארץ.



אולם סבל ונשא, כבש את-לבו. ורעה



החזיר גדפו, ויפרש את-כפיו ויעתר בקול רם:



"נימפות-העין, בנות-זבס! אם-היה אודיסס לפנים  240



שורף עלי במותיכן כרעי טלאים וגדיים,



כורכן בחלב ופדר, אנא, מלאנה שאלתי:



ישוב נא אותו הגבר! לבטח ינחנו הדימון!



ודאי גרש יגרש מלבך כל-מעשה שחצנות,



אשר תנהג ביהירות בהתלבטך בחוצות,    245



ובינתים משחיתים הרועים הרעים העדר".


  


השיב אמריו ויען מלנתיוס רועה-העזים:



"אוי לי, מה זה יפטפט הכלב ידוע-התככים!



עוד יבא יום ואנחנו בספינה חמודת-הצלעות



הרחק מארץ אתקה ואמצא לי הון רב בשכרו.   250



לואי הכה פיבוס-אפולון נושא-קשת-הכסף



את-טלמכוס היום בארמון, או יכוהו החתנים,



כשם שאבד לאודיסס במרחק יום שובו לביתו!.."


  


סח ועזבם; והמה עושים לאטם את-דרכם.



עבר עליהם והקדים לבא אל-ארמון אדניו.   255



תכף נכנס לשם, וישב בתוך החתנים



לפני האיש אברימכוס, כי אותו אהב על-כלם.



נתנו לפניו הנערים-המשרתים את-אשפר הבשר,



לחם הביאה ותגש סוכנת-הבית הכבודה



ויאכל. ואודיסס בא עם-רועה-החזירים הנעלה.  260



עמדו, וסביב הריעו צלצלי הכנור הנבוב,



יען כי פמיוס החל לנגן בתוכם. ואודיסס



תפש לרועה-החזירים בידו ויען ויאמר:



"ודאי זה היכל-אודיסס הנאה, הלא כן, אבמיאוס?



נקל מאד להכירו במראהו בין רבים ארמונות.   265



נגע בנין בבנין, וחומה וכרכב מקיפים



פני כל-החצר, ושער אשר כנפים לו שתים



עשוי יפה וחזק, אין אדם יראנו ויבזהו.



רואה אני, אנשים רבים עורכים בו משתה,



ריח ניחח נודף ממנו, ויריע הכנור,     270



אשר האלים בראוהו להיות רע למשתה".


  


לו השיבות אמרים, אבמיאוס רועה-החזירים:



"אמנם היטבת להכיר וגם לא חסרת הבינה!



אפס נהרהר בלבנו, איכה יפול הדבר:



שמא תכנס הראשון לארמון הבנוי-לתפארה,  275



תבא בסוד החתנים, ואני פה אתמהמה,



ואולי תבחר ותמתין, ואבא אני לפניך?



אפס אל-תתמהמה, פן יפגע-בך, ישליכך



איש, כי יראך בחוץ; תן דעתך, הלא צויתיך".


  


נשא אמרתו אודיסס האיש רב-התלאות ויען:  280



"מבין אני ויודע, ובטרם תצוה שערתי.



אתה לך לך לפני, ואנכי עוד פה אתמהמה.



יען אנכי כבר בקי במהלמות וטלטלות,



עשוי אני לבלי-חת, הן רבות רעות סבלתי



במרחבי ימים וקרב; וגם אלה עלי יעברו!  285



אבל אי אפשר להסתיר את-תאות הבטן הרעבה,



פגע ארור, הגורם תלאות אין-מספר לאדם,



בעטיה גם ספינות מרבות-ספסלים תפלגנה על-גבי



גלי-ימים זידונים להמיט שואה על-אויבים".


  


ככה שוחחו שניהם, נדברו איש אל-רעהו.   290



היה שם כלב והטה את-אזנו וירם את-ראשו –



ארגוס כלב אודיסס האיש רב-התלאות, והוא בעצמו



גדלו, ולא נהנה ממנו, כי הקדים ועלה על-קרית



אליון הקדושה, ולפנים היו כל-הבחורים



משסים אותו בארנבות וצבאים ואילות השדה;  295



אפס עתה כי נפקד אדניו שכב באי-כבוד



על-פני הזבל הנערם בשפע על-פתח השער,



זבל הפרדים והבקר, עד שבאו לקחתו



נערי אודיסס לזבל בו את-החלקה הגדולה.



ארגוס שם שכב וקרציות אין מספר שות שתו עליו. 300



הרגיש הלז באודיסס האיש האלהי כי קרב,



כשכש בזנבו מיד אף הוריד את-אזניו השתים,



יען לא עצר עוד כח לקום ולקרב אל-בעליו.



ראה אודיסס ויסב את-ראשו ומחה דמעתו,



בחשאי מעיני אבמיאוס, וישא אמרתו:     305



"הנה, אבמיאוס, פה כלב סרוח בסחי, ומה נפלא –



יפה מראהו מאד! ואולם אני לא ידעתי,



אם-כיפי-מראהו גם רגליו שלו רוץ היטיבו,



או אך כאחד הכלבים, אותם כלבי-הבית,



היה גם הוא, אשר במו דרך השועים להתגאות?"  310


  


לו השיבות אמרים, אבמיאוס רועה-החזירים:



"זה הוא הכלב של-אותו הגבר שמת במרחקים.



ואלו היה מראהו וכחו במתניו, כהיותו



עת עזבו אודיסס, בצאתו להצות על-טרויה,



כמה היית משתאה לאונו ולזריזותו,     315



יען לא נמלט ממנו בעמקי-היער הציד,



אשר אחריו דלק, כי השכיל מאד לתור צידו.



עתה צרה באתהו כי הרחק מארצו מת בעליו;



אולם הנשים-השפחות הנרפות לא לו הן תדאגנה.



יען באין שורר בבית, אשר שופך ממשלתו,   320



תחדל כל-העבדה לעשות המטל עליה.



יען באותו היום בו אדם נעשה עבד,



מחצית מעלותיו ישנו זאוס המרחיקי-לראות".


  


ככה הגיד ונכנס לבית הבנוי-לתפארה,



הישיר בא אל-האולם, אל-בין החתנים הנדיבים,  325



אולם את-ארגוס אפפה גזרת המות השחור



אחרי ראותו שוב את-אודיסס בשנה העשרים.


 


ראשון ראה אז טלמכוס הדומה-לאלים



את-אבמיאוס הרועה הבא אל-הבית, ומהר



רמז לו, קראו, וזה התבונן על-סביבו, ויקח   330



כסא פנוי שלידו, ועליו נהג לשבת



גוזר הבשר לקהל החתנים המסבים בבית.



נשא אותו הכסא ויעמידהו לנכח



שלחנו של-טלמך, וישב עליו, והכרוז



הביא והגיש לו אשפר, ולחם מטנא לו נתן.  335


  


תכף אחריו בא גם אודיסס ונכנס לאולם,



דומה לחוזר על-פתחים, חלכה וזקן שבע-ימים,



אשר ישען על-מקלו ובלויי סחבות לבשרו,



וישב על-מפתן המילה אשר לפתח הבית,



נשען אל-מזוזת הברושים, אשר הקציעה האמן  340



חרש-העצים בתבונה ויעשנה במשקלת.



אך טלמכוס קרא לרעה-החזירים וצוהו,



לקח מסל-התפארת את-ככר לחם-הסלת,



חפן לו מן-הבשר, ככל-אשר יעלה בכפיו:



"שא ונתת את-זה לנכרי ואמר לו תאמר:  345



יחזר על-כל-החתנים לבקש מאתם נדבתם,



יען לא יאה ולא נאה לאביון, שיהיה מתביש".


 


דבר; ונחפז הרועה אחר ששמע מצותו.



קרב ובא עד הלז ויאמר את-אמרי-הכנף:



"אלה, הנכרי, לך מאת טלמך, וגם פקד   350



לחזר על-כל-החתנים לבקש מאתם נדבתם,



יען כי, אמר, לא יאה שיהיה האביון מתביש".


  


השיב אמריו אודיסס האיש רב-הדעת ויען:



"זאוס השליט יברך את-טלמכוס מגברים!



יעשה כחפצו וימלא את-כל-משאלות לבבו!"  355


  


ככה הביע; ויקח בשתי כפותיו וישם



נכחו מרגלותיו על-גבי הילקוט המכער,



והיה אוכל כל-עוד המשורר משורר באולם.



הוא אך כלה את-אכלו, ונדם המשורר הנשגב.



אך החתנים הקימו קול שאון באולם. ואתנה  360



קרבה, התיצבה על-יד אודיסס בנו של-לארטס



לעוררו כי יאסף לחם חטים בין כל-החתנים,



למען ידע, מי רשע ומי הצדיק ביניהם,



אפס לא רצתה וינצל אף אחד מכלם מרעה.



הלך הולך ומימין, וחזר על-גבר וגבר,    365



נתנו לו בחסד ורחמים; ואולם השתאו לו כלם,



שאלו איש את-רעהו: מי הוא ואי מזה בא הוא?



דבר אליהם מלנתיוס השומר את-עדרי-העזים:



"שמעו האזינו, חתני המלכה נודעת-לתהלה,   370



דברי בענין הנכרי: הנה אני כבר ראיתיו.



נכון הדבר, כי הנה רועה-החזירים נחהו,



אפס אני לא ידעתי על-איזה שבט יתיחש".


 


ככה סח. ואנטינואוס דבר לרועה ויחרף:



"אתה המפרסם לגנאי, שלמה נהגתו העירה,   375



חסרי ארחים ופרחים ומלחכי פינכה בסעדה,



חוזרים על-פתחים, טרחנים, אנחנו פה, כי הביאתו?



אולי מעט לך אלה, הבולעים חיל אדוניך,



אשר נקבצו הנה, כי לכן קראת גם אותו?"


 


לו השיבות אמרים, אבמיאוס הרועה, ותען:   380



"גבור אתה, אנטינואוס, אבל לדבר לא תיטיב.



מי הוא ההולך וקורא בעצמו איש נכרי ממקומו,



אם-לא נמנה הלז על-עוסקים בצרכי-הצבור,



רואה-עתידות או רופא-חולים או חרש-בנאי,



משורר בחסד-האל, משמח לב אנוש בשירה?   385



אותם יקראו בני-אדם על-פני האדמה הרחבה,



ואין איש יקרא לחוזר על-פתחים טרחני לרע לו.



אולם בין כל-החתנים אין שני, הזורק כמוך



מרה בעבדי אודיסס, ועל-כלם בי; אך אנכי



לבי לא אשים למו אלה כל-עוד פנלופה הצנועה   390



חיה בארמון הזה ובנה טלמך האלהי".


  


ענה לו טלמכוס העלם הנבון ויאמר:



"דם לך ואל-תוסיף להרבות מלים עם-אלה!



כי אנטינואוס מעולם זה דרכו להקניט בדברים,



קשות ידבר אתנו, ומעודד לזה גם אחרים".   395


  


פנה אל-אנטינואוס ויאמר את-אמרי-הכנף:



"כאב אשר יריב ריב בנו תריב את-ריבי, אנטינו,



אתה האומר לגרש אותו הנכרי מביתי



במאמר מושל וצו; אבל ישמרונו האלים!



שא ותן-לו, כי עיני לא צרה, אני המצוך,   400



אל-לך לירא את-אמי או אחד הנערים המשרתים,



אשר אתנו בארמון אודיסס האיש האלהי;



אולם אתה בלבך מזמה אחרת תנוח,



תבחר ויבלע זה פיך מתתך לאחר ויאכל!"


  


ענה לו אנטינואוס, השיב אמריו וידבר:   405



"טלמך רב-החמה דבר-העתק, מה סחת?



אלו לו יתנו גם יתר כל-החתנים כמוני,



ודאי שלשה חדשים יפקד מקומו בבית".


  


דבר, ותפס השרפרף, הרימו מתחת לשלחן,



שרפרף שעליו הניח את-רגליו הצחות במשתה;  410



אולם כל-יתר החתנים לו נתנו, וימלא צקלונו



לחם ובשר לרב. ורצה אודיסס ללכת



תכף שוב אל-המפתן לטעם ממתנת אכיים,



אולם בא אל-אנטינו וישא אמרתו ויאמר:



"תנה-לי חביבי, כי בעיני אינך הרע באכיים,   415



אלא הטוב שבהם, כי על-כן למלך דמית,



לכן גם יאה לך לתת מלחמך יותר,



ואודה לך ואספרה תהלתך במלא כל-הארץ.



גם אני גרתי לפנים בבית כבד-בנכסים,



ברוך מאישים, ואהי פורש את-כפי לעני,   420



יהיה הלז אשר יהיה, ויחסר כל-אשר יחסר.



היו לי עבדים אין מספר, ורב הטוב אשר אתי,



צרכי חיי-תענגות ואשר לו עשר יאמר.



אפס זאוס בן-קרונוס הכחידם, כי ישר בעיניו,



וישיאני לרדת עם-לסטים מרבי נדודים    425



לארץ מצרים בדרך הרחוקה לפידי ואבדני.



בנחל מצרים עכבתי הספינות כפופות-הקצוות,



שמה צויתי לגברים, עמיתי הנאמנים,



להיות אצל הספינות ולשמר על-כל-האניות,



אך על-המרגלים פקדתי לעלות ברמות-הצופים.  430



אולם המה בזדונם, כי יצרם תקף עליהם,



פשטו על-שדמות המצרים כלילות-היפי לשלל,



ואותם הכו בחרב, – ותבא השמועה העירה.



שמעו הצעקה וחשו יושבי העיר עם-הצפירה,  435



השכם בבקר, ונמלא המישור רגלים ורכב,



נגה נחשת מברקת, וזאוס השש-לקראת-רעם



הניס כל-רעי-עמיתי מנוסת-בזיון, ולא קמה



רוח בם לעמד בפני צריהם, כי רעה מסביב.



רבים מהם הכו נפש בלהב הנחשת השנונה,   440



רבים נהגו חיים להיות להם לעבדים.



אותי שלחו לכפתור לאכסנאי היקר



למו, לדמטור בן-יסוס המושל-בכפתור-בזרוע.



עתה באתי משם, ורבות סבלה לה נפשי".


  


השיב אמריו ויען לו אנטינואוס ויאמר:    445



"מי הוא הדימון שולח פגע זה, משבית-המשתה?



קומה ועמדה באמצע, אל-תקרב לגשת לשלחני,



פן-יקרוך מיד ממרורי מצרים וכפתור,



יען אך קבצן עז פנים ובשת לא ידע הנך!



תעמד לפני כלמו, חתן וחתן, והם נותנים,   450



אינם מהרהרים הרבה,אין חומלים ואין חסים,



הונו של-זר יתנו אשכר, כי איש איש ימצא פה הרבה".


  


נסוג אחור אודיסס האיש רב-הדעת ויען:



"אויה-לי, אכן לבבך אינו דומה למראך!



כי משלך לא תחונן גם גרגר מלח לאביון,  455



הנה בשבתך פה על-שלחן של-זר לא יתנך



לבך לפרוס מלחמו גם לי, ואם-לחם לרב פה".





ככה הביע; ותבער חמת אנטינואוס בלבו.



הביט בזעם ויען ויאמר את-אמרי-הכנף:



"אכן עתה, דומני, לא תוסיף ותצא בשלום   460



פה מן-האולם, יען דברת את-דברי הנאצה!"


 


אמר, תפש השרפרף ויטל אותו אל-כתף



ימינו וסמוך לגבו, אך זה עמד מוצק כסלע,



ארצה לא הפילהו שרפרף-הקלע בו הטיל,



ראשו הניע בדממה ובלבו חמס מזמות.   465



שב למקומו למפתן, ישב והניח צקלונו



זה המלא וגדוש, וידבר באזני החתנים:



"האזינו, חתני-המלכה נודעת-לתהלה,



למען אדברה באזניכם כמצות לבבי בחבי.



לעולם לא יהיה מצטער רוחו של-גבר בקרבו,  470



גם יגונו לא יגדל, אם-על-קניניו ילחם,



ולו גם נפגע בחץ בשל בקר וצאן מרבות-צמר;



אך אנטינואוס פגעני על-אדות קבה עלובה,



פגע ארור הגורם תלאות על-תלאות לאדם.



אך אם-יש בעולם אלים ונקמות לאביון,   475



עד החתנה יקדם המות את-אנטינואוס!"


  


ענה לו אנטינואוס בנו של-אבפיתס ויאמר:



"שבה לך, נכרי, אכל בשלום לחמך או לך-לך,



ולא יסחבוך הנערים דרך הבית בתפשם



בך בידיך ורגליך, כי תדבר, ויפשיטו את-עורך!"  480


 


ככה דבר; וכלם עלתה חמתם עד להשחית.



ויש אשר יאמר האומר, אחד הנערים הגאים:



"אנטינואוס, הרשעת בזרקך באביון חלכה;



אמלל, ואולי הוא אחד האלים משוכני-רקיע,



יען כי יש אשר ילבשו אלים צורתם של-נכרים,  485



צורה וצורה ילבשו, ועברו בערים ומדינות



לראות מי רשע ומי צדיק בין בני-אדם".


  


ככה הביעו החתנים; אך הוא לא שם לב לדבריהם.



אך טלמכוס התעצב אל-לבו ומאד מר לו



כי פגעהו, אך דמעיו לא נגרו מעיניו לארץ;  490



ראשו הניע בדממה ובלבו חמס מזמות.


  


אולם כאשר שמעה פנלופיה הנבונה,



כי פגעהו בארמון, ענתה ואמרה לשפחות:



“כה בך יפגע אפולון הנודע-לתהלה-בקשת!”



אך אברינומה סוכנת-הבית ענתה ותאמר:   495



"אלו נמלאו כל-משאלות לבנו ובאו, –



איש מהם לא יראה בצפירה תופיע בהדרה!"


 


לה אמריה השיבה פנלופיה הנבונה:



"אמא, את-כלם תעבתי, כי זדון וחמס בלבם.



ואת-אנטינואוס על-כלם, כאותו המות השחור.  500



אביון חלכה מתהלך בתוך ארמוננו לבקש



נדבות מאדם, כי אכף עליו מחסורו ועניו,



לו העניקו אחרים ומלאו ילקוטו, כי נתנו;



אפס הלז זרק שרפרף ופגע בכתף ימינו".


  


ככה הביעה לזו בקהל הנשים השפחות,   505



שוהה בחדרה שלה, ואודיסס הנעלה אז אוכל.



אחרי-כן קראה אליה את-רועה החזירים ותאמר:



"לך-נא, אבמיאוס, ואמרת, ויבא הנה הנכרי,



למען אקבל את-פניו בדברי-ידידות ואשאל,



אולי שמע דבר-מה על-אודיסס העומד-בתקפו, 510



ואולי ראהו בעיניו, כי מראה רב-נדודים מראהו".


  


לה השיבות אמרים, רועה-החזירים, ותען:



"ולו אך ישתקו בני-האכיים ונדמו, המלכה!



יען כי דבריו יקסמו קסם רב גם ללבך.



הנה זה ימים שלשה ושלשה לילות הוא שוהה  515



אתי בצריף, כי אלי ראשונה בא נס מן-הספינה.



אפס עד הנה לא בא עד גמר כל-תלאותיו הרבות.



משל לאדם מתבונן באחד המשוררים, שרוח



מאלהים תפעמהו לשיר שיר עדן לאדם,



לעולם נפשו לא תשבע לשמע את-כל-מנגינותיו, – 520



ככה קסמני הנכרי בהיותו שוהה בנוי.



אומר, כי הוא אכסנאי לאודיסס עוד מימי אביו.



כפתור אוה לשכנו, אשר שם שבטו של-מינוס.



עתה הגיע משם והרבה סבל מתלאות,



טלטל טלטלה בעולם, וגם שמע אשר אודיסס  525



שוהה לא רחוק מפה בארץ תספרוטים השמנה,



חי הוא, וסגלות רבות הוא מביא אתו אל-ביתו".


  


לו אמריה השיבה פנלופיה הנבונה:



"לך וקראת לו הנה, ויספר בעצמו הדברים,



אלה בינתים ישחקו וישבו בשער החצר,   530



או פה בארמון בפנים, כי על-כן טוב לבם עליהם.



יען כי רכוש שלהם מנח לא נזק בביתם,



לחם והשכר המתוק, ואכלו ממנו בני-ביתם;



אולם המה אלינו יום יום יסורו כלמו,



ישחטו בקר וצאן, וטבחו מעזי המרבק,  535



משתה שמנים יערכו וישתו היין הנוצץ,



חמלה לא ידעו וירבו לבזבז, באין לנו גבר



דומה לאישי אודיסס להסיר מביתי הנגע.



אלו שב אל-נוהו ואל-ארץ-אבותיו אודיסס,



היה ממהר ומשלם עם-בנו לגברים את-זדונם".  540


  


סחה; ובנה טלמך עטש עטישה כבירה,



הרעים הארמון באון, – ותצחק פנלופיה,



ענתה מיד לאבמיאוס ותאמר את-אמרי-הכנף:



"לך וקראת, ויבוא לפני ויראה הנכרי!



כלום אינך רואה את-בני אשר נתעטש לדברי?  545



אמנם ואמנם נכון המות לכל-החתנים,



כלם ימותו, גם איש לא ימלט משאול ואבדון!



זאת אגידה לך, ושמרת בלבך את-דברי:



והיה אם-אראה, כי כן דבר וכל-דבריו אמת,



מעיל אני אלבישנו, כתנת ובגדי-חמודות".   550


  


ככה הביעה; וילך רועה-החזירים כי שמע,



קרב אל-אודיסס ויאמר את-אמרי-הכנף:



"אבא הנכרי, קראתך פנלופיה הנבונה,



אם טלמכוס, כי לחקר ולדרש על-אדות בעלה



לבה הוא ישיאנה, ואם-גם מאד נעצבה.    555



אך אם-תראה כי כן תדבר וכל-דבריך אמת,



מעיל תלבישך וכתנת, כי אלה חסרת ביותר.



אולם את-מכלתך תביא כי תחזור על-פתחים



למלא רעבון בטנך, איש לבו ידבנו לך יתן".


  


אותו ענה אודיסס הנעלה רב-המתלאות:   560



"אכן, אבמיאוס, מיד גם הייתי מספר האמת



כלה לבת של-איקריוס, לפנלופיה הנבונה,



יען ידעתיו מקרוב, אידנו ושברנו אחדים;



אפס יראתי מאד מסוד החתנים הקשים,



אשר עולתם וזדונם הגיעו לרקיע הברזל.  565



הנה גם עתה, ואנכי מתהלך לי דרך האולם,



טרם הרשעתי, והאיש פגעני וירב מכאובי.



גם טלמך לא עצרו, ולא מחה בידו איש אחר!



לכן אמר לפנלופה, ואם-נפשה גם תלהט גחלים,



תהיה מחכה בארמון עד שתשקע החמה,    570



אחר תחקר אותי על-יום שיבת אישה הביתה.



קרוב לאח תושיבני, כי בלויי סחבות בגדי,



ואתה ידעת כל-זאת, כי אליך הן סרתי ראשונה".


 


ככה הביע; וילך רועה-החזירים כשמעו.



אפס כשבא עד הסף, אמרה לו פנלופיה:  575



"אותו, אבמי, אינך מביא? ולמה יתכון האביון?



שמא יירא פני איש יותר מדי, או שנכלם



הוא בשל-מה פה באולם? לא יאה לאביון כי יבוש!"


  


אותה ענית, אבמיאוס רועה-החזירים, ותאמר:



"אבל נכונה ידבר, וכך היה אומר גם אחר   580



כדי להמלט משד אנשי-בליעל וזדון.



אפס לך אמר לחכות עד שתשקע החמה.



אמנם ייטב הדבר גם לך, המלכה, לבדך



תשמעי את-דברי הנכרי ותשאלי כל-אשר תשאלי".


 


לו אמריה השיבה פנלופיה ותען:      585



"אכן לא ערם משכל הנכרי, הוא בן אשר יהיה,



יען בשום מקום בעולם, בו יושבים בני-אדם בני-תמותה,



אין אנשים יהירים עושים כאותה תועבה".


  


וכשהגידה דבריה, הלך הרועה הנעלה



אל-בין המון החתנים, כי הגיד את-כל-אשר הגיד.  590



מהר אל-טלמכוס ויאמר את-אמרי הכנף,



קרב אליו את-ראשו, ולא ישמעו אחרים את-דבריו:



"הנני הולך יקירי, לשמר החזירים ויתר



הונך והוני שלי; ולאשר פה תדאג אתה.



קדם כל נפשך שמר, ונזהרת ולא יקרך אסון,   595



יען כי רבים אכיים יחרשו רעה עליך.



לואי וזאוס יכחידם טרם תבאנו הרעה!"


  


ענה לו טלמכוס העלם הנבון ויאמר:



"אבא, יהי כדבריך! ולך-לך אחרי אכלך.



השכם בבקר תשוב ותביא ממיטב הטבחה;   600



אפס האלים ואנכי נדאגה לכל-אלה".


 


ככה סח, ושוב ישב הלז על-הכסא המצחצח.



אפס אחר שסעד את-לבו במאכל ובמשתה,



נחפז ושב לחזיריו ויזנח החצר והארמון



מלא המסבים הרבים; והיו מיטיבים את-לבם   605



בשירה ומחלות מחנים, כי ירד היום ויהי ערב.


  

שיר שמונה עשר: קרב-האגרוף של אודיסס ואירוס

  


והנה בא קבצן-העיר, שחזר על-בתי אתקה,



נודע לשם בשל בטנו אשר שבעה לא ידעה.



מאכל ומשתה לא פסק מעולם מפיהו, אך חסר



כח וגבורה, ואף כי מראה איש-מדות מראהו.



ארניאוס שמו וזה זכרו, כן קראה לו אמו הכבודה  5



בגיחו מרחם; ואולם הנערים “אירוס” כנוהו,



כלומר שליח, יען כי הלך בשליחות כל-שולחו.



בא וזמם לגרש את-אודיסס מביתו,



פתח בדברי חרפות ויאמר את-אמרי-הכנף:



"זקן, סור מן-הפתח, ולא – וסחבוך ברגליך!  10



כלום אינך רואה, איך כלם רומזים לי בעיניהם,



כי אסחבך; ואולם אני עודי נרתע בתמתי.



קום! ואם-אין, יהפך ריבנו לתגרת-אגרופים!"


 


הביט בו בזעם אודיסס האיש רב-הדעת ויאמר:



"פתי! הלא לא עשיתי לך רעה, בך לא דברתי,  15



גם לא אקנא בך, ואם-ירבה לך איש וכן יוסיף.



אותו הסף הלא ימצא גם לי גם לך, ולא יאה



אשר תקנא בזולתך. דומני, כי חוזר על-פתחים



אתה כמוני; והעשר בידי אלהים להעניקו.



אפס אל-תרבה לתבע לקרב, פן-אכעס ואצבע  20



בדמך חזך ושפתיך אף-על-פי שזקנתי.



ומבטחני כי מחר הייתי יודע מרגוע,



יען כי ודאי שוב לא היית חוזר בא הנה



בפתח ארמונו של-אודיסס מזרע לארטס".


  


ענה לו מתוך קצף אירוס החוזר על-פתחים:  25



"אוי ואבוי לי, מה מיטיב אותו הקבצן לפטפט!



ממש כזקנה על-כירה; ואולם לו רעה נכונה.



אשלח בו שנים אגרופי, ונשרו כל-שניו לארץ,





ומלסתותיו תפלנה כשני חזיר מלחך-זרע.96



קומה, אזר חלציך, ויראו גם אלה כלמו,    30



איך נתגושש ואיך תמצא לבך להתגרות בצעיר!"


  


ככה התקוטטו השנים בדברי נאצה אל-מול פני



שער הארמון הרם, על-גבי המפתן המהקצע.



און-אנטינואוס הקדוש הרגיש באלה השנים,



עלז לבו ויצחק, וידבר אל-קהל-החתנים:   35



"אבל, יקירי, לא היה לנו כדבר מעולם,



ולא כתענוג הזה, בו זכונו האלים בארמון!



הנה הנכרי ואירוס נצים איש עם-רעהו



עד לידי תגרת-אגרופים, חושו שסו איש באחיו!"


  


ככה הביע; והם כלם קמו ממקומם מצחקים,    40



סביב שתו על-שני האביונים הלבושים קרעים.



סח אנטינואוס בנו של-אבפיתס, ויען ויאמר:



"שמעו-נא, החתנים אמיצי-הלב, ואדברה.


  


הנה קבות העזים מלאות דמים וחלב,97



אשר שמנו על-אש להיות לסעדת הערב,   45



מי שיכריע את-אויבו, וידו תהי על-העליונה,



יבחר בעצמו האחת, זו אשר ירצה מכלן.



יסב לעולם עמנו; ולא יוסיף כל-קבצן אחר



לבא להבא לקבץ בינינו ולפשט פה ידו".


  


סח אנטינואוס, ודבריו מצאו חן בעיני כלמו.   50



אולם אודיסס האיש רב-המזמות הערים ואמר:



"אבל, יקירי, אי אפשר לזקן שנלאה מתלאות



כי יתגרה בצעיר-לימים! אך קבה ארורה



היא תשיאני לכך כדי שאכרע במהלמות.



אבל השבעו לי אתם בשבועה חמורה ואלה,    55



אשר לא ישלח אלי איש מכם ידו הקשה



למען אירוס בזדון, כדי שיגבר הוא עלי".


 


ככה הגיד; והמה נשבעו כלם שבועתם.



אולם אחרי השבעם לו השבועה החמורה



נשא אליהם אמרתו און-טלמכוס הקדוש:    60



"נכרי, אם-ישיאוך נפשך ולבך, לב-גבר,



לעמד בפניו של-זה, את-כל-האכיים אל-תירא,



איש מהם; יגע בך אחד – הרבים יעמדו לימינך!



הנני המכניס-אורח, והמלכים מסכימים לדעתי,



אברימך ואנטינואוס, שניהם נבוני-הדבר".   65


  


ככה הביע; והמה הסכימו לו, ואודיסס



אזר הסחבות וכסה ערותו, וחשף את-שוקיו,



שוקי האון וההדר, וגלה את-כתפיו הרחבות,



חשף זרעותיו החזקות וחזהו. ופלס-אתנה



קרבה באה ותאדיר אברי רועה-העמים.    70



וכל-החתנים היהירים עומדים משתאים למראה;



הביט איש אל-רעהו, נשא אמרתו ואמר:


  


"רעה המיט על-עצמו, והיה אירוס לאי-ראות,98



ראו את-חלצי-הגבורה שזקן זה מגלה מסחבות!"


 


ככה נדברו; ואירוס יצא לבו וימוג.      75



אולם המשרתים נחוהו ויאזרוהו על-כרחו,



יען ירא, ורעדה אחזה בשר כל-אבריו.



אך אנטינואוס חרפו בדברי נאצה ויאמר:



"גלגן! ולואי לא נוצרת ולא יצאת מבטן,



אשר תחיל מפניו של-זה, כי תמוג מפחד   80



אדם זקן שבע פגעים רעים אשר בו היו.



אפס אני לך אגיד, ויהיו הדברים ויתקימו,



אשר אם-יגבר עליך, וידו תהי על-העליונה,



אז אשלחך בספינה משחירה עירה אפירוס,


  


למלכה אכטוס האים המכלה כל-אדם בן-תמותה,99 85



וכרת אזניך ואפך בנחשת רחם-לא-תדע,



יעקר ערותך ויתן את-בשרך למאכל לכלבים".


  


ככה הביע; והלה ידיו ורגליו מרעידות.



הם הובילוהו לאמצע, ושניהם הרימו ידיהם.



הרהר בלבו אודיסס האיש האלהי, כי נועץ:  90



היהלמנו בכח, ותצא תחתיו נשמתו,



או יפגע בו על-נקלה ויפילנו לארץ.



היה מהרהר, ומצא לטוב לו העצה – לפגע



בו על-נקלה, למען לא יכירוהו אכיים.



והמה התחילו הקרב. ויך אירוס בכתף ימינו;   95



אולם אודיסס הכהו בצוארו מתחת לאזן,



שבר העצם פנימה, ופרץ מפיו דם-ארגמן.



כרע, נפל בצריחה באבק, והקיש בשניו,



בועט ברגליו בארץ. וכל-החתנים הנעלים



פרצו בצחוק עד כדי מות, הרימו ידיהם; ואודיסס 100



תפש בו ברגלו וסחבו דרך הפרוזדור בואכה



פנים החצר ודרך פתח העזרה, והושיבו



גבו נשען בחומה, ומטה לו תקע בכפו.



נשא אמרתו ויען ויאמר את-אמרי-הכנף:



"שבה לך פה והנסת ממך את-החזיר ואת-הכלב.  105



אל-לך הוסיף להיות ראש לבני-נכר ואביונים,



אתה העלוב, פן-תבואך רעה גדולה עוד יותר!"


  


ככה הביע, ותלה על-כתפו הילקוט המכער,



כלו קרע על-קרע, וחבל לו תחת התלי.



שב אל-המפתן וישב. וגם הללו נכנסו,    110



צוחקים צחוקם העלז ויברכו אותו ויאמרו:



"יתן-לך זבס וכל-יתר האלים-ההוים-לעולם



כל-אשר נפשך תשאל וכל-אשר תאוה, הנכרי,



אשר עצרת בעד אותו הזולל וסובא מהיות



חוזר על-פתחים בארץ! מיד נשלחנו לאפירוס,  115



למלכה אכטוס האים המכלה כל-אדם בן-תמותה".


  


ככה הביעו; ויחד אודיסס האיש האלהי.



אך אנטינואוס הגיש לפניו קיבת-עז גדולה



מלאה חלב ודמים, וישא האיש אמפינומוס



ככרות לחם שתים, שנטל מתוך הסלסלה.   120



שתה לחייו כוס יין מספל-הזהב ויאמר:



"גילה, אבא הנכרי, לעתיד לבא תתעשר!



יען אתה מנת-חלקך תלאות רבות ופגעים".


  


השיב אמריו אודיסס האיש רב-הדעת ויאמר:



"אמפינומוס, בעיני הלא איש-תבונה הנך.   125



אתה בן-טובים; ושמעתי אומרים, אביך המפרסם



ניסוס הדוליכיוני הכבד-בנכסים איש ישר.



אומרים, כי אתה מזרעו; ומראה איש תבונה מראך.



לכן אגידה לך, ושימה אל-לבך את-דברי:



אין האדמה מזינה חיה חלשה מאדם    130



בין כל-החי, כל-הנושם והרומש על-פני האדמה,



יען לעולם לא יאמין אשר תקרנו מתלאה,



כל-עוד זזות ארכבותיו ואשר חוננוהו האלים;



אך אם-מכאבות לו יתנו האלים המאשרים,



ישא גם אותם, על-כרחו, ונפשו איתנה בקרבו,   135



יען כי דעתו של-אדם על-פני האדמה תשתנה



כאור-היום אשר יברא אבי כל-האלים והאדם!



הנה לפנים הייתי אדם מאשר גם אני;



אולם הרביתי זדתי, גאוה עם-גבורה התעוני,



יען הייתי בוטח באבי ובאחי בני-אמי.    140



לכן לא יהיה לעולם אדם מרשיע בדרכו,



אלא חרש יהנה ממתנות האלים לו יתנו!



הנה עיני הרואות פה קהל-חתנים מרשיעים,



בבלעם רכושו של-זר ומחללים כבוד אשת-גבר,



אשר לא ירבה עוד לשהות הרחק מארץ אבותיו,  145



יבוא במהרה, וקרוב הוא מאד! ולו יביאך



דימון לביתך שלך, ואתה לא תפגשנו



לכשישוב אל-ארץ-אבותיו אשר אהבה,



יען כי מבטחני, שלא יתפרדו בלי דמים



הוא והחתנים, בשובו אל-תחת קורת נוהו".  150


  


ככה הגיד, ונסך וישת את-היין הנחמד,



קם והחזיר לידו של-מנהיג-העמים הספל,



והלך זה דרך הבית, ולבבו הוגה נכאים,



ראשו יכף, כי נפשו עתידות רעות לה חשה.



אפס לא נמלט ממות, כי פלס-אתנה לו יקשה  155



למען ימות בידי טלמכוס וכידונו השגיא.



שוב תפש מקומו על-כסאו, עליו ישב כבר קדם.


  


אולם האלה אתנה, כחלת העין, היא שמה



בלב פנלופה הנבונה בת-איקריוס הישיש,



אשר תגלה לעיני כל-החתנים, להרבות   160



געגועי נפשם ולהגדיל יותר את-כבודה



בעיני אישה ובנה מאשר היה לפנים.



צחקה צחוק מעשה, ותשא אמרתה ותאמר:



"רוצה אני, אברינומה, קדם הן לא רציתי,



לבא להראות לעיני כל-החתנים, ואם-שנאתים,  165



להגיד את-דברי לבני, דברים מועילים וטובים,



אשר לא יתרעה את-כל- החתנים היהירים,



אשר דבריהם מה טובים, ובלבם יחרשו רעה".


  


ענתה לה אברינומה סוכנת-הבית ותאמר:



"אמנם, בתי, נכונים דבריך, כל-אשר אמרת לי!  170



לכי והגידי לבנך, דבר אל-תכסי ממנו.



רחצי תחלה את-בשרך וסוכי לחייך בשמן.



אל-לך לצאת וכל-פניך רוחצות בדמעות,



יען כי תוגה בלי קץ מוסיפה יסורי יסורים.



הנה כבר גדל בנך, אל-זה התפללת אל-האלים  175



אשר תראיהו בעיניך מבגר וזקנו צמח!"


  


לה אמריה השיבה פנלופיה הנבונה:



"אל, אברינומה, תפתיני, אף כי לי באהבה תדאגי,



לרחוץ את-בשרי במים ולסוך לחיי בשמן!



יען האלים יושבי-אולימפוס שדוני יפעתי   180



למן היום בו הפליג אישי בספינות החלולות.



צוי את-הפודמיה ואת-אבטונויה השפחות



לבא הנה ולעמוד לידי באולם הגדול,



יען לבדי לא אלך אל-בינות הגברים, כי בשתי".


  


ככה הביעה; ותצא הזקנה מאולם הבית     185



לגיד לנשים מצותה ולבהיל אותנה ללכת.


  


אולם אתנה כחלת-העין אחרת יזמה.



נסכה השנה המתוקה על-בת-איקריוס, נרדמה,



שחה נשענה, וכל-אבריה חלשו התמתחו



על-גב הכסא. והנפלאת-באלות לה העניקה   190



מתנות נצחים למען ישתאו לה בני-האכיים.



תחלה משחה פניה הנאים בשמן היפי,



בו מושחת בשרה קתריה יפת-העטרה



בלכתה אל-מחלות תחלנה אלות-החן, הכריטות;



גדלה שעור קומתה ותעש אותה שמנמנת,    195



עשתה אותה כלה מלבינה מלבן השנהב;



אך ככלותה מעשיה, נסתלקה הנפלאת-באלות.



באו השפחות השתים לבנות-הזרעות נחפזות



מן-האולם ברעש, ושנתה המתוקה חלפה,



מחתה את-לחייה בכפות ידיה ותאמר:     200



"שנה מתוקה מאד נהיתה עלי האמללה.



לואי וארטמיס התמה תחונני המות המתוק,



כמתקה של-זו ומיד, ונפשי לא תוסיף לאבלה,



וחיי לא יחלפו ביגון וצער מתוך געגועים



לכל-חמודותיו של-אישי האהוב, הטוב-באכיים".  205


  


ככה הביעה, ותרד מעל העליה הנוצצה.



אולם לבדה לא ירדה, כי שתים אמהות לווה.



אפס כבא הנפלאה-בנשים אל-בין החתנים,



נצבה אצל מזוזת האולם הבנוי-מוצקות,



היה צעיפה המבריק יורד על-לחייה,     210



שתי אמהותיה הצנועות עומדות מימינה ושמאלה,



והמה חלשו ברכיהם, ולבבם להט באהבה,



כלם נפשם מאד חשקה לעלות יצוע המלכה.



נשאה אמרתה לבנה טלמכוס שאהבה נפשה:



"טלמכוס, אין בלבך בינתך וחכמתך מלפנים.   215



נער היית ובלבך קננה מזמה רוממה;



עתה כאשר גדלת, הגיע אביב עלומיך,



ואמר כל-אשר יראך, ואם-גם איש נכרי הגבר,



גדול ויפה כמותך, מזרע מאשרים הנך,



עתה גם לבך גם שכלך אינם כהיותם לפנים.   220



הנה שערוריה נהיתה היום בארמוננו:



זדים התעללו בנכרי, ואתה בהם לא כהית!



ואלו באמת קרבה רעה לאותו אורח



אשר בא לביתנו, שככה הלבינו את-פניו,



כלום לא היית אתה לחרפה בין בני-אדם?"   225


  


ענה לה טלמכוס העלם הנבון ויאמר:



"אמי שלי, אינני דן לכף חובה את-כעסך.



הן גם אני נפשי תבין ותדע כל-דבר ודבר,



להבחין בין טוב לרע, כי כבר איני ילד, כהיותי.



אפס חסרתי הכח לכלכל פה הכל בהשכל,     230



יען כי חורשי-הרעה מכאן ומכאן מאד קפחוני,



סביב שתו עלי, ולי אין מי יעמד לימיני.



אפס לא כאשר רצו קהל-החתנים גם נגמר



קרב הנכרי ואירוס, כי חזק ממנו הנכרי.



זבס אבינו המרעים ופלס-אתנה ואפולון,   235



לואי וינגפו כמותו כל-החתנים בביתנו,



ושומטים ראשיהם על-חזם, אלה מהם בעזרה



ואלה בבית פנימה, וחלשו אברי כל-גבר,



וישבו כשבת פה אירוס עתה על-פתח-האולם,



נוע יניע ראשו, דומה לשכור בשכרונו,   240



כח לא יעצר לעמד על-רגליו קוממיות וללכת



לביתו ששם מנוחתו, כי תשו אבריו,שתקו".


  


ככה שוחחו שניהם, זה אל-זה שם נדברו.



פתח אזי אברימך ויאמר אל פנלופיה:



"בת-איקריוס הגבירה, פנלופיה הנבונה!  245



אלו ראוך כל-בני-האכיים בארגוס-איסון,



היו עוד מחר מתרבים כל-החתנים המסבים



פה בארמונכם, כי אכן עלית על-כל-יתר הנשים



גם בקומתך, במראך ובשכלך הטוב אשר בלבך".


  


לו אמריה השיבה פנלופיה הנבונה:      250



"אברימכוס, שדוני ההוים-לנצח את-יפיי,



גבה קומתי וכל-חני, מיום אשר ירדו אליונה



הארגאים ובתוכם גם אישי החביב אודיסס.



ואלו שב עתה הלז להאיר את-חיי בנעימים,



יגדלו שמי ותהלתי, ועלה גם יפיי ופרח.   255



עתה אתאבל, כי מנה לי דימון הוה על-הוה.



אז, כשעזב הלז את-ארץ אבותיו ותפס



בשרש כף ידי בימינו, דבר באזני את-דבריו:



"אשת נעורי, דומני, לא כל-האכיים הנעולים



מצחות-החמדה ישובו בשלום אל-ארצם מטרויה!  260



אומרים, כי אנשי טרויה אנשים גבורי מלחמה,


  


נושקי רומי חניתות ודורכי חצים וקשת,100



בולמי סוסי-הרכב הקלים, שהמה הממהרים



לחתך גורל הקרב, מלחמה אוכלת-בגברים.



כי על-כן איני יודע, אם-משם אל ישיבני,   265



או שם בטרויה אספה, ואת תדאגי פה לכל-אלה.



דאגי לאבי ולאמי אשר פה אתך בארמון,



כאשר דאגת עד היום, עוד יותר מזה לכשארחק,



אולם כי תראי את-בני וזקנו כבר החל צמח,



תלכי ותהיי לאיש בו תבחרי וזנחי הארמון".  270



ככה לי הגיד הלז. ודבריו כלם נתקימו.



יבא הלילה, וקרבו נשואים אלה אימים



מנו לי לאמללה, שזאוס השני את-אשרי.



אולם מאד גדל הצער, שתקף את-לבי ואת-נפשי.



הנה מאז ומעולם לא עשו כזאת החתנים,    275



אשר השתדכו לאשה בת-טובים, בת-עשיר בארץ,



רצו לשאתה והיו מתחרים איש ברעהו,



היו מביאים בידיהם בני-בקר וכבשים ממחים



למשתה לידידי הנערה, מתנות נאות נתנו;



אולם מעולם לא בלעו הונו של-זר בלא-כסף".   280


  


ככה הביעה, ויחד אודיסס האיש רב-התלאות,



יען כי לקחה בערמה מתנות מהם ואת-לבם



סבבה בדברי-ידידות; ואולם אחרת יזמה.


 


פתח אזי אנטינואוס בנו של אבפיתס ויאמר:



"בת-איקריוס הגבור, פנלופיה הנבונה!   285



קחי את-המנחה שיגיש לך איש איש מבין האכיים,



יען לא יאה ולא יפה לבוז למתן ואשכר.



אפס אנחנו לא נפנה איש לעסקיו לשום מקום



עד שתנשאי לאחד, לטוב בכל-האכיים".


  


סח אנטינואוס; ודבריו מצאו-חן בעיני כלהם.  290



איש איש שלח כרוזו להביא את-מתנות אדניו.



הביא בשביל אנטינואוס שמלת תפארת גדולה,



בגד צבעונים, והיו עליה שתים עשרה סכות,



כלן זהב הטוב עם-קרסים מעקלים להפליא.



הביא מיד לאברימכוס רביד מעשה-אמן,   295



עשוי זהב ומעלף אלקטרון, מבריק כשמש.



שני עגילים הביאו לאברידמס המשרתים,



שלשה ככבים בעגיל ובחנם הנפלא הופיעו.



עבד פיסנדרוס בנו של-פוליקטור המלך



הביא מביתו ענק, עדי חמדות כליל יפי.   300



איש איש מבין האכיים הביא מנחתו היפה.



עלתה שוב לעליה הנפלאת-בנשים בארץ.



הלכו אחריה השפחות ונשאו המנחות הנאות.


 


ואלה היטיבו את-לבם בשירים ערבים ומחלות,



נשארו שמה ביחד עד חשך היום ויהי ערב.   305



אולם כשחשך היום, והמה מיטיבים את-לבם,



חשו העמידו באולם שלש מחתות-מאור



להאיר, וסביבן עצים טובים לבער צברו,



עצים יבשים, עתה זה בקעום לשבבים בנחשת,



ועוד עצי-גפר בם שמו; ואמהות אודיסס הגבור  310



שקדו ללבות האש חליפות חליפות; ויאמר



למו אודיסס האיש רב-הדעת מזרעו של-זאוס:



"אמהות אודיסס השליט, השוהה במרחק זה כמה!



אתן לכנה החדרה, כי שמה גברתכן הכבודה!



שקדנה לסבב הכישור לשמח את-נפש המלכה,  315



בשבתכן אתה בארמון, או סרקנה צמר בידיכן.



ואני פה אדאג לאור למו כלם, אנכי,



גם אם-יחפצו לשהות פה עד הצפירה בהלה,



אותי הלא לא ינצחו; כי הרבה לסבל ידעתי".


 


ככה הביע; וצחקו, התבוננו אשה ברעותה.   320



אפס קשות לו דברה מלנתו יפת-הלחיים,



אשר דוליוס הולידה ופנלופיה גדלתה,



רוממה אותה כבת, הרבתה לה שעשועיה.



אפס לבבה לא דאב לפנלופיה הנבונה,



באהבים התעלסה עם-אברימכוס ותעגב.   325



נשאה הלזו אמרתה בדברי הקלס לאודיסס:



"אתה, הנכרי המסכן, אין זה כי נטרפה דעתך.



אין אתה רוצה ללכת לשכב בבית חרש-ברזל,



או במלון-אורחים פלוני, כי פה תרבה להג אין קצה.



תעז פניך ברבים, ונפשך דבר לא תירא.     330



אין זה כי לבך עברו היין, ואולי מעולם



דרכך זו היא, כי אכן דברים בטלים תפטפט.



דעתך נתבלבלה, כי ידך גברה על-אירוס הקבצן?



ראה, ולא יקום עליך איש אשר חזק מאירוס,



אשר ירוצץ את-ראשך בידיו החזקות, ואותך   335



ישליך מפתח הבית, וילכלכך בדמיך".


  


הביט זעומות אודיסס האיש רב-הדעת ויאמר:



"כלבה! מיד אני הולך אספר לטלמכוס



את-דבריך דברת, וינתחך אברים אברים".





ככה הביע, ויפץ בדבריו את-כל-האמהות.   340



מהרו דרך הבית וכל-אבריהן חלשו,



אימה נפלה עליהן, כי דמו נכונה ידבר.



אחרי-כן עמד אצל מחתות-המאור הדלקות,



לבה האש, הסתכל בכלם; אך בלבו התרוצצו



רבות מחשבות אחרות, ולא נפל מהן דבר ארצה. 345


  


ואולם אתנה לא עצרה בעד החתנים היהירים



מהעליבו בדברים מאד מעליבים, למען



יגדל הצער בנפש אודיסס בנו של-לארטס.



פתח בתוכם וסח אברימכוס בנו של-פוליבוס



כדי להתגרות באודיסס, ויצחקו רעיו-עמיתיו:   350



"האזינו, חתני המלכה נודעת-לתהלה,



למען אדבר באזניכם כמצות לבבי בחבי!



אין זה כי אחד האלים הביא את-זה לבית-אודיסס.


  


הנה נראה לי מאיר, ונגה-לפידים מסביב101



לראשו שלו אשר לא העלה שער אף אחד".  355





ככה הביע ויאמר לאודיסס מקרקר-הקריות:



"נכרי, התרצה לעבדני, אם-אך אקחך לשכיר-יום,



הרחק על-קצה גבול השדה ושכרך לא אקפח.



משכת חדק לי תקלע ועצים אדירים לי תטע,



וארחתך יום יום שם אתן לך כל-השנה,    360



בגדים אלבישך ואתנה סוליות אל-תחת רגליך.



אך מלמדך עלילות אך רעות נפשך ודאי



תבחל לעשות במלאכה, כי תבחר לחזר על-פתחים,



לבא מתחנן למלא בטנך שבעה לא תדע".


  


נשא אמרתו אודיסס האיש רב-הדעת ויען:  365



"אברימכוס, לו באנו התחרות כיום בקציר-חציר,



תור האביב הגיע, והימים מתארכים והולכים,



וכפי תאחזנה בחרמש מעקל-לתפארה, וגם אתה



חרמש בכפיך, למען ננסה כחנו במעשה,



צמים עד שעה מאחרת בלילה ודי לנו חציר,  370



או שהיינו חורשים בצמד הטובים בשורים,



גבוהי קומה, שחומים, ושניהם שבעים העשב,



שוים בשנים ועצמה, וכח לא נצח במתניהם,



צמדי שדה ארבעה, רגביהם נשמעים למחרשה,



לראות יכלת אך אז האשכיל לפלח מעניות!  375



ואלו בא קרוניון והעיר, ממקום שיעיר, מלחמה



עוד היום ואנכי חמוש שני רמחים וצנה,



חובש קובע כלו נחשת מתאים לרקותי,



לראות יכלת אז אותי, בהספחי אל-חיל החלוצים,



אז לא היית מחרפני בשל הבטן הרעבה!    380



אפס עז-פנים הנך, ודרכך דרך גס-רוח.



אמור אמרת בלבך: גם גדול אתה גם אדיר,



כי אך עם-שפל ומצער דבר לך כל-הימים;



ואלו שב עתה ובא אודיסס לארץ-אבותיו,



וצרה לך תכף הדלת – ואם רחבת-ידים עשוה,  385



בנוסך דרך הפתח לבא אל-שער החצר!"


  


ככה הביע; ותעל חמת אברימכוס עד להשחית.



הביט בו זעומות, ויען ויאמר את-אמרי-הכנף:



"חיש תבואך הרעה, חלכה, כי ככה תדבר,



תעז פניך ברבים, ונפשך דבר לא תירא.   390



אין זה כי לבך עברו היין, ואולי מעולם



דרכך זו היא, כי אכן דברים בטלים תפטפט.



דעתך נתבלבלה, כי ידך גברה על-אירוס הקבצן?"


  


ככה הביע ותפס בשרפרף; ואולם אודיסס



כרע אל-ברכי אמפינומוס הדוליכיוני,    395



נבהל מפני אברימך, ויפגע במלצר, בימינו,



שמט הלה את-כד-יינו לארץ, והרעים בנפלו;



נפל הלז אחורנית, התפלש בעפר ונאנק.



אך החתנים מוסיפים קול שאון באולם האפל,



ונבט איש אל-רעהו ונשא אמרתו ואמר:   400



"למה לא אבד אבד אותו הזקן הנודד



טרם הגיע לכאן והקים השאון הנורא?



עתה נתקוטט בגלל קבצנים, ונעדר ענג



במשתה-היין המפאר, כי יד-הרע על-העליונה".


 


פתח ואמר אליהם און-טלמכוס הקדוש:    405



"אתם הטפשים, תתהוללו ואין לאל ידכם לכסות



אשר אכלתם ושתיתם, כי אחד האלים מגרכם;



עתה אחר אכלכם, לכו איש לביתו לנוח,



נפשכם אם-רצתה בזה, כי אין אני מגרש שום אדם".


  


ככה סח: והם כלם משתאים מאד לטלמכוס,     410



נשכו שפתיהם בשניהם, כי דבר את-דבריו בעז-רוח.



נשא אמרתו וידבר אליהם האיש אמפינומוס,



בנו המהלל של-ניסוס המושל מזרע ארטיס:



"רעי היקרים, נכונים דברי הלז וגם צדק!



איש לא יתאנף על-זה ולא יענה לו דברים קשים, 415



וגם לגבר הנכרי אל-יציק או לאחד הנערים,



אשר בארמונו של-אודיסס האיש האלהי!



יקרב המלצר ויחלק בינינו את-ספלי היין,



ונסך נסכנו, ונלך איש איש לביתו לנוח.



אולם הנכרי ישאר בארמון אודיסס הגבור,  420



ידאג לו טלמך, כי על-כן סר אל-ביתו ראשונה".


 


ככה הביע: וייטבו דבריו בעיני כלמו.



מוליוס הגבור, הכרוז מאנשי דוליכיון, המשרת



את-אמפינומוס, מסך בשבילם היין בקיתון,



קרב ויחלק לכלם, והמה נסכו לאלים    425



יושבי-אולימפ המאשרים, וישתו היין הערב.



אך ככלותם את-נסכם ושתותם היין לרצונם,



נחפזו לשוב אל-ביתם איש לארמונו לנוח.


  

שיר תשעה עשר: אודיסס משוחח עם פנלופה. רחיצת

הרגלים

  


אולם אודיסס הנעלה נשאר פנימה באולם.



זומם הוא ואתנה אבדון על-קהל-החתנים.



נחפז וסח לטלמך, ויאמר את-אמרי-הכנף:



"טלמכוס, נכניסה את-כלי-המלחמה פנימה,



כלם, והיה אם-קהל-החתנים ישאלך,     5



לאמר: אנה נעלמו, תתעמו בדברי המתק:



"עקב העשן הוצאתים, כי אין פניהם כאשר היו,



בעזב אותם אודיסס, בשומו פעמיו לטרויה;



שנו לרעה מאד, כי נגע בם קיטור-הלהב.



ודבר עוד גדול מזה נתן בלבבי הדימון:   10


  


אשר לא תעוררו מדנים ביניכם, כי תשכרו מיין,102



לצאת לפצע איש אחיו ותחללו לנו המשתה



ואת-הנשואים; והברזל בעצמו לוקח לב-גבר".


  


ככה סח, וטלמכוס שמע בקול אביו אהובו,



קרא אליו את-אומנתו את-אבריקליה ויאמר:  15



"אמא, כנסי נא ועצרי בבית את-כל-האמהות,



עד אם-הבאתי למזוה את-כל-כלי נשקו של-אבי,



כלי-התפארה, ופניהם שנו לרעה מעשן,



אבי כי רחק, ואנכי ילד אין-בינות עודני.



עתה רצוני לכנסם למקום לא יגע בם עשן".   20


 


ענתה לו אבריקליה אומנתו היקרה ותאמר:



"לואי ונבנת, בני, ותשכל סוף-סוף, למען



תדאג לבית הגדול ותשמר הכבודה הרבה!



אפס מי זה ילוה אליך ונשא אבוקה,



ואתה אמרת: אשר לא תצא כל-שפחה להאיר?"  25


  


ענה לה טלמכוס העלם הנבון ויאמר:



"אותו הנכרי, כי למה יחבק יד בעצלתים,



אשר מלחמי יאכל, אף אם-ממרחקים הגיע?"


  


ככה הביע הלז; ודבריו לא נמחו מלבה,



סגרה על-מסגר את-דלתות החדרים הבנויים-להדר. 30



קמו ממקומם אזי אודיסס ובנו זה המזהיר,



כנסו והביאו קובעים, מגנים בעלי-בליטות



ואת-החניתות השנונות; ופלס-אתנה לפניהם



באה עם-מנורת הזהב ומפיצה נגה כליל-יפי.



מהר סח טלמכוס וידבר באזני אביהו:    35



"אבי, עיני הרואות נסים ונפלאות גדולים.



הנה כתלי החדרים וכל-המגרעות הנאות,



קורות-אשוחים וכל-העמודים הרמים והגדולים



אורים, מאירי עינים, כאותה שלהבת אש תוקד!



ודאי פה אל בקרבנו מיושבי מרחבי-שמים!"  40


  


השיב אמריו אודיסס האיש רב-הדעת ויען:



"החרש! הצפן מחשבותיך בלבך, אל-תעמק שאלה!



הנה כן דרך האלים, אשר באולימפוס זבולם.



אתה לך ושכבת, אני פה אשאר באולם



למען אגרה את-לב הנשים ואת-לב אמך   45



אשר תמר ותחקר אותי לדעת כל-דבר".


  


ככה הביע; ויצא האיש טלמך מן-האולם



לאור האבוקות הדולקות, לבא אל-אותו החדר,



אשר שם ישכב ויישן בתקף אותו שנה מתוקה.



שכב גם עתה שם מחכה לצפירת-הקדש.   50



אפס אודיסס הנעלה נשאר פנימה באולם,



זומם הוא ואתנה אבדון על-קהל-החתנים.


  


יצאה אז מחדרה פנלופיה הנבונה,



מראה ארטמיס מראה, כדמות אפרודיטה של-כתם.



כסא לה העמידו אצל האח, עליו תשב,     55



כסא השן והכסף, אשר לפנים עשהו



לה איקמליוס האמן. הדום לרגלים מתחת



הצמיד אליו, ועור של-כבש גדול ממעל



פרוש. ישבה עליו פנלופיה הנבונה.



אז מחדרן תצאנה השפחות מלבינות-הזרועות, 60



פנו את-כל-המטעמים הרבים ואת-השלחנות,



גם את-הכוסות בן שתו כל-החתנים היהירים,



זרקו לארץ האש אשר במחתות, ועליהן



נתנו גזרי העץ להאיר בבית ולחממו.



אפס מלנתו חרפה את-אודיסס כבראשונה:  65



"נכרי, האם כל-הלילה תהיה עלינו לטרח,



תלך מתלבט בבית, מסתכל בנשים השפחות?



לך-לך, סב אל-הדלת, המסכן! דיך המשתה,



או אני זורקה בך אוד בוער לראותך הדלת!"


 


הביט זעומות אודיסס האיש רב-הדעת ויאמר:  70



"את הארורה, שלמה תאנפי בי ברע-לבך?



אולי כי מלכלך אני, ורעים הבגדים לבשרי,



וחוזר על-פתחי נדיבים? עניי הלא יאלצני.



הנה זה גורל העני, מנת-חלקו של-נודד בארץ.



גם אני גרתי לפנים בבית כבד-בנכסים,   75



ברוך מאישים, ואהי פורש את-כפי לעני,



יהיה הלז אשר יהיה, ויחסר כל-אשר יחסר.



היו לי עבדים אין-מספר ורב הטוב אשר אתי,



צרכי חיי-תענגות ואשר לו עשר יאמר.



אפס זאוס בן-קרונוס הכחידם, כי ישר בעיניו. 80



כי על-כן ראי, אשה, ולא יבא היום אשר יחלף



זיוך זה בו תצטיני בין יתר הנשים השפחות,



אשר תקצף עליך גברתך, כי יחר בך אפה,



או אודיסס ישוב לביתו, כי עוד יש תקוה לאחריתו!



ואלו גם אבד הלז, ולא ישוב לעולם לביתו,   85



הנה לו בן – טלמך, ובחסדו של-פיבוס-אפולון



גדל כיום, ומעיניו לא נסתרה שפחה בארמון



עושה הזדון, כי אכן כבר אינו ילד וקטן".


 


ככה הביע; ותשמע פנלופיה הנבונה:



חרפה מאד את-האמה ותשא אמרתה ותען:  90



"הכל שמעתי, הוי, כלבה חצופה, ולא נעלמו מני



עלילותיך את עושה, ובראשך תשלמי דבריך!



את הלא הכל יודעת, מפי הלא שמעו אזניך,



אשר אמרתי, כי אדרש אותו הנכרי בארמוני



דבר על-אדות בעלי, ולבבי הוגה נכאים".   95


  


סחה; ותשא אמרתה אל-אברינומה סוכנתה:



"מהרי נא, אברינומה, הנה העור והכסא,



ישב עליו הנכרי וידבר את-דבריו, וגם ישמע



את-שאלותי שלי, כי רוצה אני לחקרהו".


  


ככה הביעה הלזו, הזדרזה האמה ותביא   100



כסא מהקצע-לתפארה ותפרש העור על-הכסא.



ישב עליו אודיסס, האיש רב-התלאות, הנעלה.



פתחה פיה ותען פנלופיה הנבונה:



"תחלה אשאלך אני על-אדותיך, הנכרי,



מי אתה, מי שבטך? מאיזה עיר, מי הוריך?"   105


  


ענה אותה אודיסס האיש רב-הדעת ויאמר:



"הוי, האשה, הלא אין בארץ רחבת-ידים



אדם יתן בך דפי, תהלתך הגיעה שמימה,



דומה לתהלה של-מלך ירא-אלהים, תם וישר,



רודה ברבים אנשים ומושל בגבורי-החיל,   110



צדק צדק אך ירדף, וארץ משחירה לו נושאת



חטה ושעורה לרב ואילנות טועני פרי,



יפרצו עשתרות צאנו ונבכי-ים יתנו לו דגה.



עולים ופורחים העמים, ירד בם בשלטון-נבונים.



עתה דרשי לאשר תדרשי פה בארמונך,    115



אפס אל-תשאלי לשבטי לדעת את-ארץ אבותי,



ולא תעציבי את-רוחי להוסיף לי צער על-צער,



מדי זכרי, כי רבת שבעה לה נפשי, ולא יאה



אשר אשב בית זר, ארידה באנחתי ואבכה.



יען כי אך לרעתי זה אבלי אשר אין סוף לו, 120



פן-תבא אחת השפחות ותקצף או את, את בעצמך,



לאמר: בדמעות אתמוגג, כי לבי עברו היין".


 


לו אמריה השיבה פנלופיה הנבונה:



"נכרי, שדוני האלים ההוים-לנצח את-יפיי,



גבה קומתי וכל-חני, מיום אשר ירדו אליונה  125



הארגאים ובתוכם גם אישי החביב אודיסס.



ואלו שב עתה הלז להאיר את-חיי בנעימים,



יגדלו שמי ותהלתי, ועלה גם יפיי ופרח.



עתה אתאבל, כי מנה לי דימון הוה על-הוה.



הנה כל-האדירים והטובים השוררים באיים,  130



אשר בדוליכיון, ובסמוס וזקינתוס הנחפה-יערות,



אף כל-נשיאי העם שבאתקה הנשקפה-למרחוק



כופים אותי להנשא לאיש ומכלים כל-טובי.



לכן אינני דואגת לנכרים ולעוברי ארחות,



גם לכרוזים הזריזים העובדים לטובת הרבים.  135



עלפה לבבי ומתגעגע לאודיסס לעולם.



הם יכפוני לנשואים, ואנכי מרמה חורשת.



תחלה נתן בלבי הדימון לארג סדין.



נול מאד גדול העמדתי בחדרי והייתי אורגת



אריג דק ורב-מדות, ואולם לאלה אמרתי:  140



'אתם עלמים חתני, כי מת כבר אודיסס הנעלה,



נדחה את-זמן נשואינו עד אם-כליתי הסדין,



למען לא יאבדו לי חוטי, אשר אני החלתי,



להיות תכריכים ללארטס הגבור, בטרם מגרהו



רע-גזרתו ביד המות ממתח-הגויה,     145



למען לא תוכיחני אחת מבנות-האכיים,



לאמר: נקבר בלי תכריך איש מאד כבד בנכסים'.



ככה דברתי, והם לבם, לב-גבר, לי האמין.



אורגה הייתי ביום, ועושה באטון הגדול,



אפס בלילה סתרתי לאור האבוקות הבערתי.  150



כך שלש שנים סבבתי בערמה את-האכיים.



אך כשהגיעה הרביעית בלוית כל תקופות-השנה,



בחליפות ירחים וימים רבים עברו,



גלו סודי אמהותי, הכלבות המחצפות;



באו כל-החתנים, מצאוני, חרפוני בדברים,  155



אז עבודתי כליתי, ואם-לא רציתי, בעל כרחי.



עתה לא אוכל להרחיק עוד את-נשואי, ואין לי



עצה ותחבולה אחרת; הורי גם הם לי מציקים,



אשר אנשא, וזועם בני כי אוכלים הכבודה,



מרגיש הוא בכל-אלה, כבר גדל והיה לאיש מבין 160



לכלכל עניני הרכוש, וזאוס חננו התהלה.



אפס את-שבטך הגד וגם את-ארץ מולדתך,



יען לא אבן ילדתך ולא עץ מן-אגדה כוננך".


 


השיב אמריו ויען אודיסס האיש רב-הדעת:



"אשת אודיסס מזרע לארטס, הגבירה הכבודה! 165



עודך מוסיפה ולא תרפי משאול לשבט מכורתי?



הנני ולך אספרה; אף כי על-מכאובי מכאובים



את כה הולכת ומרבה, והרבה מכאובים ותלאות



ישא גבר כמוני, שרחק זה כמה מארצו,



ינוד בערים ומדינות של-בני-אדם ביגונו.   170



אולם גם זאת לך אגיד, ביען תשאלי ותחקרי.



ארץ יש – כפתור תכנה, באמצע ים מאדים כיין,



יפה פוריה וסביב לה מים, נושבת עממים,



המה מרב לא יספרו, ותשעים ערים בארץ.



שפה ושפה בערבוביה; ואולם יש בה אכיים, 175



כתים בה יושבים מאז ומעולם, ויש בה קידונים,



דורים לשלשת שבטיהם, וגם הפלסגים הנעלים.



שם גם קנוסוס העיר קריה למלך, למינוס,



ידידו של-זאוס השגיא, ותשע שנים בה מלך.



היה הלה אבי אבי, כי אבי – דבקליון הגבור,  180



הוא דבקליון ילדני ואת-אידומנס השליט.



אולם הוא ירד בספינות כפופות-הקצוות אליונה



יחד עם שני האטרידים – ואיתון זה שמי לתפארה.



צעיר אנכי ממנו, והוא גדול בשנים וגבורה.



שם את-אודיסס ראיתי, ונתתי לו מתנות אורח.  185



יען הרוחות גרפוהו לכפתור האי בה בדרך



בואכה טרויה, והוא עובר על-הרי מליה הגבוהים.



עגן בנמל של-אמניס, אשר שם מערת איליתיה,



נמל קשה, לא נח, ונמלט בדי-עמל מסער.



תכף כבואו העירה שאל לאיש אידומנס,   190



ואמר כי זה לו ידידו אהובו ואכסנאי;



אפס עשר פעמים, ואולי גם אחת עשרה,



עלתה הצפירה לאחר שהפליג בספינה לטרויה.



אז הביאותיו אל-ביתי, כבדתיו מאד, וארחתיו,



דאג דאגתי לו מאד (כי רבה הכבודה בביתי),   195



לו ולרעיו-עמיתיו, ולכל-העם אשר אתו,



יין נוצץ וקמח-שעורים אספתי בעמי,



גם בקר-טבחה נתתי למען ייטיבו את-לבם.



שמה עשו אצלי שנים עשר יום האכיים.



רוח צפונית עכבתם, כי חזקה מאד ולא נתנה   200



לחזיק מעמד בארץ, כי דימון עוררה בקצפו,



אך בשלשה העשר שקטה הרוח – והפליגו".


  


ככה הרבה שם שקרים, הנראים כדברים נכונים,



והיא דמעותיה נגרות, ומתמוגגת ביגונה.



משל לשלג הנמס על-ראשי ההרים הרמים,   205



רוח מערבית תשליכו ורוח מזרחית תמסנו,



זרמי איתן ימלאו השלג הנמס וגאו, –



ככה נמסו גם לחיי זבת-הדמעות היפות,



בכתה לאישה היושב שם אתה; ואולם אודיסס



לבו הצטער מאד, כי חמל על-אשתו הבוכה.   210



אפס עיניו לא זעו כבנויות-עצם או ברזל



תלויות נתונות בשמורות, ובערמה הסתיר דמעותיו.



אפס כששבעה לה נפשה היללה מרבת-הדמעות,



שוב אמריה השיבה ותען אותו ותאמר:



"עתה, הנכרי, רצוני לנסות אם-נכונים דבריך, 215



אם-באמת כבדת את-אישי ואת-רעיו הנעלים



שם בארמונך שלך, ואם-כדבריך כן היה.



תאמר ותגד לי, אלו בגדים אז לבש לבשרו,



איך היה מראה הלז, ורעיו מי המה, קרא שמותם".


  


השיב אמריו אודיסס האיש רב-הדעת ויען:   220



"קשה הדבר, האשה, כי הרבה זמן מאז עבר!



איכה אגידה, הלא מאז עשרים שנה חלפו,



למן-היום הפליג הלה ורחק מארץ אבותי.



אולם אספר לך כאשר אראנו ברוחי.



מעיל ארגמן של-צמר לבש אודיסס הגבור,   225



אטון כפול, ועליו פריפה עשויה הכתם,



פה לה מכאן ומכאן – מעשה אמן, עליה



תבנית-כלב ובכפיו הקדמיות עפרת-הצביה



ברדה, מפרפרת כי תפסה. תמהו בני-אדם השתאו



לאותן חיות הפז, איך הוא תופס העפרה וחונקה, 230



נפשה תשתוקק להמלט, ועודה מפרכסת ברגליה.



גם הכתנת הצחה הלבושה לבשרו ראיתי.



דמתה לקלפת הבצל היבש וחרב, כי היתה



רכה ועדינה מאד, מאירה כאור פני החמה.



אכן רבות הבנות השתאו לו, התפלאו.



ועוד לך דבר אגידה והרהרי בלבך: אנכי



דבר לא אדע, אם-לקח אודיסס את-בגדיו מביתו,



או אחד רעיו לו נתן, עת ירד בספינה המהירה,



ואולי נכרי לו נתן, כי רבו ידידי אודיסס,



אשר אתם התרעה, ומעטים אכיים כמותו.  240



גם אני לו נתתי מאכלת נחשת, ואדרת



כפולה עשויה ארגמן יפה וכתנת ארכה,



ואשלחהו בכבוד בספינה הדורת-הצלעות.



כרוז היה מלוהו, גדול מעט מנו בשנים.



אותו אתאר לך, ותדעי את-דמותו ואת-צלמו.  245



היה רחב-כתפים ושחרחר, ולראשו תלתלים,



אברבטס זה שמו, ועל-פני כל-מרעיו-עמיתיו



כבד כבדהו אודיסס, כי היה לב אחד לשניהם".


  


ככה הביע, והגדיל את-תאות בכיה להמר,



היא בסמנים הכירה, שהיטיב אודיסס לתאר,  250



אפס כששבעה לה נפשה היללה מרבת-הדמעות,



שוב אמריה השיבה ותען ותאמר:



אבל, הנכרי, ואם-כבר לבבי עליך לחמלה,



תהיה מעתה בארמוני לאהבה לך ולהוקירך.



אותו הבגד אמרת בעצמי אני הביאותיו   255



קפול מתוך המחסן, קבעתי עליו הפריפה



להיות לו תכשיט היקר. ואולם לעולם לא אוסיף



לקדמו בשובו אל-ביתו ולארץ אבותיו זו אהב.



אכן הפליג לאבדנו אודיסס בספינה חלולה



לראות את-אליון, זו עיר-הפגעים, ימח שמה!" 260


  


השיב אמריו אודיסס האיש רב-הדעת ויאמר:



"אשת אודיסס מזרע לארטס, הגבירה הכבודה!



אל-הוד פניך תשחיתי, חדלי מהכאיב נפשכי,



לבכות לאלוף נעוריך! ואכן לא אתן בך דפי.



אשה אשה תמר, תבכה לבעלה אם-אבד,   265



אשר לו ילדה בניה, כי אתו התעלסה באהבה,



ואם-גם לא היה כאודיסס, שאומרים כי נמשל אל-אלים;



אולם את חדלי מבכי ושימי את-לבך לדברי,



יען כי נכונה דברתי, ודבר ממך לא אכסה,



אשר שמעתי כבר על-שיבת אודיסס אל-ביתו.  270



קרוב פה בארץ תספרוטים, אשר שמנה אדמתה,



חי הוא! והרבה סגלות תפארת ויקרות יש אתו,



אשר אספן בעם. אך רעיו הנאמנים,



גם אניתו הקמורה אבדו בים מאדים כיין,



בצאתו מאי תרינקיה, כי זאוס והליוס קצפו  275



עליו, יען כי הרגו אנשיו את-בקרו הקדוש.



הם כלם אבדו בים המכה-משברים, והוא תפס



קרת קרקע-הספינה, ומשבר טלטלהו וזרקו



על-החרבה בארץ פיאקים שארי בשר-אלים,



אשר כבדוהו בלבם, ככבדם את-אחד האלים.  280



הרבה מתן לו נתנו ורצו לשלחו בשלום



שלם לביתו, והיה אודיסס פה שוהה זה כמה,



אלא הרהר בלבו ומצא לטוב לו שיאסף



עוד על-אוצרותיו אוצרות, בלכתו על-פני כל-הארץ.



יען כי עלה אודיסס על-כל-בני-האדם, בני-תמותה, 285



אשר על-פני האדמה בערמה רבה ומזמה.



ככה ספר לי פידון המולך על-עם-התספרוטים



אף לי נשבע בעצמו בנסכו את-נסכו בבית,



להיות נכונה הספינה ונכונים רעיו-עמיתיו,



אשר ינחוהו אל-ארצו ארץ אבותיו היקרה.  290



ושלח אותי לפניו, כי היו אנשים תספרוטים



יורדים בספינה לדוליכיון, הארץ הכבדה-בחטה,



והראה לי את-האוצרות והטוב אשר צבר אודיסס,



דים לאיש להנחיל ועד דור עשירי לבניו,



יען כי רבו מאד אוצרותיו בהיכל המלך.   295



ואמר, כי ירד אודיסס עירה דודונה לשמע



רצונו של-זבס מבינות אלון אל רם-צמרת:



איזו הדרך ישוב אל-ארץ אבותיו זו אהב,



אם-בהחבא או בגלוי, כי זמן רב רחק ממנה.



הנה כי שלום לו שלום, ולא ירחק יום שיבתו,  300



ישוב מהרה ולא יוסיף עוד לרחק מארץ-אבותיו,



גם מאהוביו שלו. ושבועה חמורה אשבע:



שהדי הראשון זבס, הגדול והטוב שבאלים,



וכירת אודיסס התמים אשר אליה אתאתי,



יקום כל-אשר דברתי, ודבר ארצה לא יפל,  305



אשר לתקופת השנה הנה ישוב אודיסס,



עם-האסף ירח זה והתחדש השני!"


  


לו אמריה השיבה פנלופיה הנבונה:



"לו יהי כדבריך, אשר דברת, הנכרי!



תכף תכיר את-ברית ידידותי והרבה דורונות 310



אתן לך, והיה כל-מצאך יאמר: אשרהו!



אולם לבי ינבא, וכן יקום הדבר וכן יהיה,



אשר לא ישוב אודיסס אל-ביתו ולא יהיו שלוחים



לך כל-הימים, כי שורר בבית איש כמותו הן אין,



כאשר היה אודיסס – וכי באמת היה היה-   315



אשר שלח נכרים הגונים וכבדם בכבוד!



אפס, אתן השפחות, רחצו רגליו, הציעו



מטה לו, וכרים ושמיכות מבריקות עליה,



למען ייטב וחם לו עד תופע הצפירה בכס זהבה.



אולם השכם בבקר רחצו בשרו וסכנה,   320



וישב על-יד טלמכוס לסעדת שחרית ויהנה



פה באולם בפנים. ואוי ואבוי לו ליהיר,



אחד מאלה, כי יזיד להכאיב את-לבו; מאומה



הוא לא יעשה פה על-אף האיש וחמתו!



ואתה, הנכרי, איך תכיר ותבחין אשר אנכי  325



מאד נעליתי על-יתר הנשים בתבונה ודעת,



אם-אכל תאכל בארמון, ורעים בגדיך, ואתה



בשרך מלכלך מאד? ואדם ימיו מעטים.



גבר קשה-לב אשר קשים כל-מעבדיו, בני-תמותה



מאחלים רע לו ופגעים ליסרו בחיים עודנו;   330



ואחרי מותו והיה שמו לדראון לכל-בשר.



ואדם שלבו לב תמים, ותמימים שעפיו וטובים,



זרים יודיעו ברבים את-כבודו ויהללוהו



בשבטי ארץ ומלואה, ורבים הקוראים לו נדיב".


  


השיב אמריו אודיסס האיש רב-הדעת ויען:    335



"אשת אודיסס מזרע לארטס, הגבירה הכבודה!



קצתי במעילים, ושמיכות מבריקות תועבת נפשי,



למן-היום בו עזבתי את-הרי השלג בכפתור,



כאשר נדדתי בימים בספינה ארכת-משוטים!



תניני ואשכבה כשכבי לפנים, ער כל-הלילה,  340



יען כי רבים לילותי שכבתי על-ערש עלובה,



מוטל ומחכה לצפירת-הקדש על-כסא-הדרה,



לבי גם הוא אינו הולך אחרי רחיצת רגלים,



למען לא תגע בהן מכל-הנשים גם אחת,



אשר תעשינה את-מלאכתן מלאכת הבית פה פנימה, 345



בלתי אם-באה בימים, זקנה ונשואת-הפנים,



אשר נפשה כנפשי שבעה לה מכאוב ופגעים.



הנה בעדה לא אעצר מנגוע ברגלי לרחצן".


  


נשאה אמרתה ותען פנלופיה הנבונה:



"נכרי לי יקר, מעולם לא נכנס לביתי איש נבון, 350



חכם כמוך בנכרים הבאים מרחוק, אורח



משכיל אל-דבר, נבון-לב ומכלכל כל-דבריו במשפט!



אמנם יש אתי זקנה אחת, ולבה לב-תבונות,



והיא היא שגדלה וטפחה גם אותו האמלל-בגברים,



על-זרועותיה שמתהו בגיחו מרחם הורתו.    355



תרחץ היא את-רגליך, ואף-על-פי שתש כחה.



קומי התעוררי, אמא, את אבריקליה הנבונה,



רחצי נא את-בן-גילו של-אדוניך אודיסס,



ודאי כמוהו הוא עתה, גם ידיו גם רגליו,



יען כי הקדם יקדימו בני-אדם להזקין ברעה". 360


  


ככה הביעה, ותכס הזקנה פניה בכפיה,



נגרו דמעיה החמים, ותשא את-קולה ותיליל:



"לבי, לב האמללה, לך, בני, כי חרה אף זאוס



בך מכל-יתר האדם, אף כי ירא-אלים היית!



יען לא היה בן-תמותה, שהרבה כמוך לבער  365



חלבי-שוקים ואת-ההקטומבות לזאוס



מרעים-הרעמים, ואחת היתה שאלתך, שתזכה



לשיבה טובה ולגדל את-בנך יחידך הנחמד.



ואך ממך שדד לחלוטין את-יום השיבה לביתך.



ודאי בזות גם לו, והוא נכרי וגולה במרחקים,  370



נשים משרתות בבית, בהכנסו בארמנות-תפארה,



כאשר בזו לך כל-אלה הכלבות, לעגו.



הנה למען תפטר מבוזן ולעגן גם יחד



למו אסרת רחיצת-רגליך; ואנכי נשמעת



לפנלופיה הנבונה בת-איקריוס הגבור.   375



הנה לכן ורחצתי רגליך בגלל פנלופה



וגם למענך אתה, כי רחמי נכמרו עליך.



אולם עתה שים לבך לכל-אשר אמר אליך:



רבים הבאים הלום הנכרים ידועי פגעים;



אך עד היום לא ראיתי, דומני, כמוך איש דומה 380



לו לאודיסס בקולו, ברגליו וגם במראהו".


  


השיב אמריו אודיסס האיש רב-המזמות ויען:



"אכן, הזקנה, פה אחד יגידו זאת כל הרואים



אותו ואותי בעיניהם, לאמר הרבה מאד דמינו,



כאשר תאמרי גם את, כי דברת בהשכל ודעת". 385


  


ככה הביע, ותקח הזקנה הנטלה הנוצצה



אשר לרחיצת רגלים ותצק בה מים בשפע,



מים קרים, ותוסף גם רותחים. ואולם אודיסס



יושב אצל הכירה, וימהר ויפנה לאפל,



יען כי פתאם התירא, פן-תגע בו זו, והכירה  390



את-הצלקת על-פצעו, ונגלו כל-עלילותיו.



היא רוחצת את-רגליו, ותכר מיד הצלקת,



אשר הכהו חזיר-היער בשנו הצחה,



כאשר בא לפרנסוס לראות את-פני אבטוליקוס,



אותו ואת-בניו, כי הוא אביה הנעלה של-אמו,  395


  


עולה על-כל-בני-האדם באלה וערמה. חננו103



הרמס את-אלה, כי הבעיר לו חלב-שוקים כיאות,



שוקי גדיים וטלאים, והיה לו בעזריו בחסדו.



פעם בא אבטוליקוס אל-ארץ אתקה השמנה,



מצא בבית הנכד שזה אך ילדה לו בתו.   400



שמה אזי אבריקליה אותו הילד בחיקו



אחר הזבח והמשתה ותשא אמרתה ותען:



"ברר לך, אבטוליקוס, אתה השם, אשר תקרא



לאותו הילד בן-בתך, אשר אוית זה כמה!"


  


השיב לה אבטוליקוס אמריו, ויען ויאמר:  405



"בתי שלי וחתני, קראו לו כאשר אמר.



הנה באתי הלום, ובלבי כעס על-כמה



גברים ונשים החיים על-ארץ זנת-הרבים,



לכן קראוהו אודיסס, כלומר: הכועס; והיה



כאשר יגדל ויבא אל-ארמון-הורתו הנשא  410



אל-פרנסוס, ושם לי רבים אוצרות וכבודה,



אתן מהם גם לו ואשלחנו בשמחה".


  


והנה אודיסס בא לקחת את-מתנות-היקר לו.



שמחו לקראתו אזי אבטוליקוס ויוצאי-חלציו,



בני-אבטוליקוס, בדברי מתק וזרועות פתוחות,  415



אך אמפיתיה, היא אמה של-אמו, חבקתו בזרועות,



נשקה לו על-ראשו ועל-שתי עיניו המאירות.



צוה אז אבטוליקוס את-בניו יקרי-הרוח



לערך למו הסעדה, וישמעו בקולו כי צוה,



תכף הבהילו שור-פר אחד בן-חמש, הפשיטו 420



עורו מעליו ויבתרו אותו בתוך לבתרים.



נתחו הבשר לנתחים ויתנו הנתחים על-שפודים,



צלו אותם בזהירות ויחלקו לאיש ואיש חלקו.



ככה שם ישבו כל-אותו היום עד ששקעה החמה,



שמחו את-לבם במשתה, שחלק כחלק חלקו.  425



וכאשר שקעה החמה, וחשך כסה פני-ארץ,



הלכו ושכבו לנוח, ונהנו ממתנת השנה.


  


אאוס ילידת-הבקר, ורדת-האצבעות, אך תופע,



הלכו לצוד הציד, גם הכלבים והגברים



בני-אבטוליקוס גם הם ואודיסס הנעלה בתוכם. 430



עלו בהר פרנסוס התלול ונחפה-היערות,



חיש הגיעו עד נקיקי ההר הפתוחים לרוחות.



הליוס אך ירה את-קרניו על-פני כל-השדמות בגיחו



ממעמקי אוקינוס הים השוקט-בזרמיו,



וכל-הצידים הגיעו עד עמק ביער; לפניהם  435



כלבים תרים אחרי עקבות החיה, ואחריהם



בניו של-אבטוליקוס ואודיסס הנעלה בתוכם,



סמוך לכלבים, מעופף רמח מאריך-צלו.



שמה שכב חזיר גדל-כח בסבכו העבת.



ורוח ולחלוחית בכנפיו לא נשב במקום מעולם, 440



והליוס, השמש המבריק, לא ירה בו קרניו, ומטר



סוחף לא נחת בו למטיר, כי הסבך מאד עבת,



לעמת זה נערמו רבו מאד בשלכת העלים.



עלה באזני החזיר שאון רגלי בני-אדם



ורגלי כלבים שואפים ציד, והתפרץ מסבכו,  445



סמר את-זיפיו בעז, ועיניו תלהטנה נוראות,



קרב ועמד על-ידם. וראשון השתער אודיסס,



עופף את-רמחו הארך בזרוע חזקה, משתוקק



לדקור אותו; ואולם הקדים החזיר והשתער,



נטה הצדה ותפסו למעלה מארכבתו,     450



עקר בשניו רב-בשר, אך בעצם הגבר לא נגע.



אולם אודיסס הצליח לדקרו בכתף ימינו.



חלף אותו את-כלו עקץ הרמח המבריק,



קרס נפל בנאקה באבק, ויפח את-רוחו.



סביב לו שתו בני-אבטוליקוס היקרים וחבשו 455



בהשכל לפצע אודיסס התמים הנמשל-אל-אלים,



בזמר כשפים עצרו מזרם בעד דמיו השחורים,



אחר-כך מהרו שבו לארמון אביהם החביב.



אך ככלות אבטוליקוס ובני-אבטוליקוס לרפאתו



רפואה שלמה ונתון לו המתנות היפות,     460



מהרו ושלחו שלח אותו בשמחות הביתה,



לארץ אתקה, ושמחו לו אביו ואמו הגבירה,



יען כי שב הביתה, וחקרו לכל-דבר ודבר,



מה הצלקת ההיא. ויספר למו נכונה,



אשר פצעהו חזיר בשנו הצחה, כשעלה  465



בהר פרנסוס לצוד ביחד עם-בני-אבטוליקוס.





וכשנגעה הזקנה בכפות ידיה בצלקתו



תכף הכירה בה במששה, ושמטה כף רגלו מידה.



נפלה הרגל בנטלה, ותרעם הנחשת ותהום,



נהפכה על-פיה, והמים נשפכו על-פני האדמה. 470



תקפו את-לבה גם צער גם ששון, ונתמלאו עיניה



דמעות, וקולה הדובר פתאם נחבא בגרונה.



נגעה בסנטר שלו, ותדבר באזני אודיסס:



"אכן, בן יקיר, ואתה אודיסס הנך! ואנכי



הן לא הכרתי אדוני, עד אם-מששתיו את-כלו". 475


  


ככה הביעה, ותעף עיניה בפנלופיה,



רוצה להראות לה שאישה היקר בבית.



אפס זו לא הרגישה, לא שמעה גם לא ראתה,



יען הסיחה את-דעתה אתנה; מהר אודיסס



ותפס בידו הימנית בגרונה, ובידו השניה   480



משך אותה אליו, וישא את-קולו ויאמר:



"אמא, התאמרי לאבדני? ואת הלא הינקתיני



בשדיך הללו. על-רבות מתלאות עברתי,



עתה בשנה העשרים שבתי אל-ארץ אבותי.



אולם אם-את הכרתיני, כי נתנו האלים בלבך,  485



החרש תחרישי ולא ישמע איש אחר בארמון.



וגם זאת אגיד לך, והיו הדברים וקמו,



אשר אם-יתן האל בידי החתנים היהירים,



גם עליך מינקתי, לא אחוס, בבואי להכות



נפש יתר הנשים השפחות השוכנות בארמון!"  490


 


נשאה אמרתה ותען לו אבריקליה הנבונה:



"ילדי שלי, איזו מלה נזרקה מגדר שניך?



ואתה הלא מאד ידעת, כי רוחי לבלי-חת בי עשוי,



ודבר זה אצר בלבי כנצור אותו אבן או ברזל.



אפס גם זאת לך אמר, ושמרת בלבך את-דברי:  495



בתת האלים בידך את-קהל-החתנים הנעלים,



קרא אקרא בשם כל-הנשים השפחות בארמונך,



אשר את-שמך נאצו, ואלה שדרכן ישרה".


  


השיב אמריו אודיסס האיש רב-המזמות ויען:



"אמא, שלמה תכנין? וגם אין צרך בדבר,   500



בעצמי אתחקה עליהן ואחקרן אחת אחת.



הגה אל-יצא מפיך, תמסרי הכל ביד האלים!"





ככה הביע, ותצא הזקנה מארמון המלך



להביא שוב מים לרחצה, כי שפכה המים שהיו.



אך ככלותה לרחצו ולסוכו בשמן המבריק,  505



שב אודיסס והקריב את-כסאו אל-נכח הכירה



לחם לו; אולם צלקתו הליט בבלויי סחבותיו.



פתחה ותען להם פנלופיה הנבונה:



"נכרי, רוצה אני לשאלך אך דבר מצער,



יען כי עוד מעט והגיע זמן של-מנוחה נעמה,  510



אשר בה תתקף השנה המתוקה כל-אדם, ואם-נעצב;



אולם אני לי מנה הדימון יגון על-יגון,



והיה ששוני ביום להיות בוכיה נאנחה,



לעשות עבודת הבית ולראות אמהותי בעבדן.



אפס כי נטה הלילה ותקפה השנה כל-אדם,  515



אשכבה לי במטתי ודאגות כבדות ורבות



סביב שתו על-לבי לעקץ אותי הנוגה.


  


משל לבת-פנדראוס, לצפור ירקרקת-הנוצות,104



אשר ביתה אילנות מרבי-עלים, שם תשכון,



תפתח את-פיה בשירה ערבה בשוב תור האביב, 520



בסלסולים רבים ושונים ישתפך קולה הנעים,



תיליל לבנה ליקירה, לאיטילוס זה הרגה בשגגה,



לקחה את-נפשו בנחשת, את-נפש בן-זיתוס המושל,–



ככה ינוע גם לבי הנה והנה בחבי:



אם-להשאר עם-בני, לשמר הכל כל-הימים, 525



הוני והעבדה, ביתי בית-מדות גבה-חמות,



יצועי אישי אכבדה, אכבדה גם דעת הקהל,



או להנשא, ללכת אחר הטוב באכיים,



אשר ישתדך בארמון, המרבה לי מהר ומתן.



יען כל-עוד בני קטן, ודעתו לו עודה חסרה,  530



הוא מנעני להנשא ולעזב בית אלוף נעורי,



עתה לאחר שגדל, הגיע עד קצה גבול הבגרות,



רוצה גם הוא בעצמו שאלך מארמון-תפארתו,



יען כי צר לו על-חילו שמכלים בני-האכיים.



אפס הט אזנך לי ופתר החלום שחלמתי:  535



עשרים אוזים בביתי האוכלים ובולעים החטים



רככו במים, והיה בראותי אותם ואגיל,



והנה בא עיט גדל-קומה כפוף-חרטום מאצל ההרים,



שבר לכלם צוארם, הרגם עד אחד לא נעדר.



שכבו יחדו בארמון, והוא עלה אל-איתר-הקדש. 540



קולי נשאתי, ואיליל ואמר, ואם-גם חלום הוא;



סביב לי נקבצו באו נשי-האכיים יפות-שער



אל-אנחתי ובכיי, כי הרג העיט אוזי.



אפס הלז שב וישב על-גבי הקורה בתקרה,



דבר אלי בשפת אדם, עצר בעד בכיי ויאמר: 545



'חזקי ואמצי, בת-איקריוס המהלל-בארץ!



אין זה חלום, אך דבר קשט טוב, הדבר יקום ויהי!



קהל-האוזים הם הם חתניך, ולפנים הייתי



עיט, אני אלוף נעוריך שב עתה אליך,



מות ואבדן-דראון אחרש על-כל-החתנים'. 550



ככה הביע הלז, ושנתי המתוקה נדדה.



סביב אני התבוננתי, ואראה את-כל-האוזים



אוכלים החטים באבוס כדרכם כפעם בפעם".


  


השיב אמריו אודיסס, האיש רב-המזמות, ויען:



"הוי, הגבירה, אחרת אי אפשר לפתר חלומך.  555



הנה אודיסס בעצמו לך גלה פתרונו, ואין אחר,



אשר כן יאמר לבצע, כי נכון כליון החתנים,



איש מהם לא ימלט ממות וגזרת אבדון!"


  


נשאה אמרתה ותען לו פנלופה הנבונה:



"אבל, הנכרי, הן יש חלומות ושוא ידברו.  560



וגם לא כל-החלומות שחלמו בני-אדם יבאו.



שנים שערים נכונים לחלומות אין-ממש:


  


אחד עשוי שן ואחד עשוי הקרן.105



כל-החלומות היוצאים דרך פתח השנהב



שונים הם, שוא ידברו, והם לא יבאו לעולם; 565



אך החלומות היוצאים בפתח קרן מהקצעת



אלה יקרו ויבאו לאדם אשר יראמו.



אפס, אני מדמני, כי זה חלומי לא עבר



אותו הפתח, ואם-נעם הדבר גם לי ולבר-בטני.



אולם לך זאת אגידה, ושמרת את-דברי בלבבך: 570



הנה כבר קרב היום האים הזה, אשר ירחיק



אותי מארמון אודיסס, כי אכין את-קרב-ההתחרות.


  


אכניס את-הגרזנים שהיה הלה נוהג להציג106



שורה אחת כתבנית צלעות אניה – שנים עשר,



עמד הרחק מהם וירה את-חצו ביניהם.   575



עתה אני לחתנים אבר מלחמה של-תחרות.



אותו האיש שימהר לדרך בידיו הקשת,



ויירה את-חצו, וחלף דרך שנים עשר גרזנים,



אחריו אלך ונטשתי זה הבית היפה



של-אלוף נעורי, המלא וגדוש כל-עשר,  580



אולם אוסיפה אזכרהו גם בחלום חזיון לילה".


  


השיב אמריו אודיסס, האיש רב-המזמות ויען:



"אשת אודיסס מזרע לארטס, הגבירה הכבודה!



אל-עוד תוסיפי ותדחי את-קרב-התחרות בארמון.



יקדים ויבא הנה אודיסס האיש רב-הדעת   585



טרם ימששו אלה הקשת המהקצעה-יפה,



עד שידרך היתר ועבר חצם הברזל".


  


נשאה אמרתה ותען לו פנלופה הנבונה:



"אלו רצית, הנכרי, לשבת על-ידי בארמון,



לענג את-נפשי, לא תפול לעולם שנת על-עפעפי; 590



אפס אי אפשר שיחסר אדם את-נפשו משנה



תמיד, כי בני-האלמות גזרו על-מדת כל-דבר



ודבר לכל-בני-תמותה על-ארץ חוננת-המחיה.



לכן אשובה אני ואעלה אל-עליתי



לשכב במטתי שלי, שנועדה לי לאנחות,  595



אשר אמסנה בדמעתי למן-היום אשר ירד



אישי אודיסס אליונה, זו עיר-הפגעים ימח שמה,



שמה אלכה לנוח; נוחה פה אתה בבית



אם-על-הארץ סרוח, או על-המטה לך יתנו".


 


ככה הביעה ותעל אל-העליה הנוצצה;   600



אפס לא הלכה בגפה, כי ארחו עמה השפחות.



וכשנכנסה אל-העליה עם-כל-אמהותיה,



בכתה לאודיסס אישה היקר, עד נסכה אתנה



כחלת-העין השנה המתוקה עלי שמורותיה.


  

שיר עשרים: הקרות שקדמו להרג החתנים

 


אולם אודיסס הנעלה סר לישון אל-העזרה.



עור-שור-פר שעיר הניח על-גבי הקרקע ועליו



ערות כבשים לרב מזבח בני-האכיים;



אך אברינומה הטילה על-גבי הישן אדרת.



היה אודיסס שם ער וחורש בלבו הרעה   5



על-החתנים. ויצאו מבית הנשים השפחות



אשר רוו דודים עם-החתנים גם קדם,



צוחקות אשה לרעותה במהתלות עליזות.



אולם הוא לבו התעבר ויאנף בחבו מכעס.



הרבה הרהר בלבו, הרבה שת עצות בנפשו: 10



אם-ישתער עליהן והכה נפש את-כלן,



או יתן-למו ותשכבנה עם-החתנים היהירים



פעם זו לאחרונה. ולבבו נזעם בחבו



כאשר תזעם הכלבה הסובבה גוריה הרכים,



אדם לה זר כי יתקרב, ונבחה נכונה להלחם,- 15



ככה נבח בקרבו לבבו על-דבר התועבה.



אפס הוא גער בלבו, ויתופף על-חזו ויאמר:



"לבי, שא וסבלת! כי רעות מאלה סבלת



יום בו אכל הקיקלופ האים את-רעי-עמיתי,



עזי-הלבב, ואתה נשאת כל-אלה עד צאתך  20



בשכל מתוך מערתו, אשר אמרת שם תמות".


  


ככה הביע הלה מדבר על-לבו בחבו.



נשאר לבו הסבלן כהיותו עומד במשמעתו,



עז לבלי-חת. אך הוא התהפך הנה והנה.



כאותה הקיבה, שגבר מלאה חלב ודמים,  25



עומד ומהפכה לרגעים כנגד האש הלוהטת



הנה והנה, משתוקק לצלות אותה עד מהרה, -



ככה התהפך גם הוא הנה והנה, מהרהר



איכה זה ישלח את-ידו בכל-החתנים הזדים,



אחד – והמה הרבים. ותקרב עדיו אתנה,  30



ירדה מרקיע שמים ותהפך דמותה דמות אשה.



עמדה מראשותיו ותשא אמרתה ותען:



"למה זה נדדה שנתך, הגבר-האמלל-בגברים?



הנה זה ביתך הלא, ויש לך אשה בבית,



בנך גם הוא, אשר רבים משתוקקים לגדל כמותו". 35


  


השיב אמריו אודיסס, האיש רב-המזמות, ויען:



"אמנם נכונים דבריך, האלה, כל-אשר דברת לי,



אפס אך דבר אחד מעיק על-נפשי בחבי:



איכה זה אשלח את-ידי בקהל-החתנים הזדים?



אחד אנכי, והמה בכל-עת בהמון בבית.    40



אך גם בזה לבי מהרהר, ואכן זה חשוב ביותר:



והיה אם-אכה את-כלם בעזרתך ובעזרת בן-קרונוס,



אנה אמלטה על-נפשי? אנא, הועצי בלבך".


  


נשאה אמרתה אתנה כחלת-העין ותען:



"פתי, הן יבטח בן-אדם ברעו, אף כי הוא נקלה, 45



ואינו אלא בן-תמותה ואינו יודע כל-עצה;



אולם אנכי, בת-אלים, הייתי שומרתך מעולם



בכל-התלאות מצאוך. ואמר לך ולא אכסה:



אלו היו חמשים גדודי בני-אדם בני-תמותה



קמים עלינו משתוקקים לכלותנו בזרוע,  50



אתה היית נוהג את-בקרם ואת-צאנם הכשות;



עתה נומה את-שנתך, כי אדם הער כל-הלילה



מתיש את-כחו, ואתה במהרה תגאל מפגעים".


 


ככה הביעה ונסכה על-גבי עפעפיו השנה;



והיא הנפלאת-באלות שבה אל-האולימפוס.  55



וכשתקפתו שנה מתירה דאגות-לבבות,



גם את-אבריו התירה, נעורה אשתו הצנועה,



קמה וישבה במטה הרכה והתחילה בוכיה.



אפס אחר ששבעה לה נפשה בכי-התמרורים,



אל-ארטמיס ראשונה התחננה הנפלאת-בנשים: 60



"אנא, ארטמיס בת-זבס האלה הקדושה, ולו תורי



תכף בלבי את-חצך לקחת את-נפשי ממני



עתה! או אולי מפה תגזלני הסופה ותשא



אותי על-אברותיה אל-דרכים חשך ישופן,



גם תטלטלני אל-חופי האוקינוס החוזר,  65



כאשר נשאו לפנים הסופות את בנות-פנדראוס,



אפס האלים המיתו הוריהן, והנה נשארו



יתומות בארמון, ושם אפרודיטה הנעלה ספקה



למו היין הערב, הדבש המתוק והגבינה,



הרה חוננה אותן על-יתר הנשים בארץ    70



יפי ובינה, וארטמיס הקדושה – הגזרה הדקה,



פלס-אתנה למדתן לעשות כל-מלאכת מחשבת.



אך כעלות אפרודיטה האלה למרומי אולימפוס



לבקש שמה מזאוס השש-לקראת-רעמים נשואים



בעלומיהן לבנות, כי אין בלתו הכל יודע   75



גורל בני-אדם בני-תמותה, אם-טוב ואם-רע אשר נגזר,



גזל גזלו ההרפיות אותן הנערות לתתן



מתן לקהל האריניות האימות לעבדן.



לו השמידוני גם אני היושבים-במרומי-אולימפוס,



או לו הכתני ארטמיס יפת-התלתלים, וארדה  80



לארץ בלהות וברוחי אחזה את-אישי אודיסס,



ולא אשמח את-יצרו של-גבר הנופל ממנו.



אפס זה רע אשר אפשר לשאת אותו, אם-אדם



בכה יבכה ביום, כי לבו כבד בנכאים,



והיה בלילה ויישן, כי שנתו תשנו כל-דבר, 85



טבות ורעות גם יחד, מדי רדתה על-שמורות עיניו.



אולם אנכי לי דימון ישלח חלומות מאד רעים.



יען כי הוא שכב אצלי הלילה, והיה מראהו,



כאשר היה בצאתו בצבא –ולבי מאד עלץ,



יען אמרתי, אבל לא חלום הוא, כי אמת ויציב". 90


  


ככה הביעה; ואאוס לה-כסא-הזהב הופיעה.



אפס אודיסס הנעלה שמע את-קולה בבכיה,



אחר התחיל מהרהר, כי דמה בנפשו אשר



כבר הכירתו, והנה עומדת היא מראשותיו.



קפץ ותפס המעיל והערות ששכב עליהם,   95



שמם על-גבי כסא באולם, ויוציא החוצה



עור-שור-הפר, ויתפלל אל-זבס בפרשו את-כפיו:



"זבס אבינו, אם-אכן נחיתם אותי בימים



ובחרבה אל-ארצי לאחר הרבותכם לי רעות,



יגד-לי דבר נחש אחד הערים פה פנימה,  100



אולם בחוץ לי יגלה האות מאת זבס והמופת!"


 


ככה הביע בהתפללו, וזבס רב-העצה לו נעתר.



הרעים מיד על-פני האולימפוס עוטה-הנגהות


  


רעם ממעל לעבים, ויחד אודיסס הנעלה.107



אפס בבית שם פנימה נשאה אשה את-קולה, 105



אחת טוחנת, כי שם טחנותיו של רועה-העמים,



ושמה נשים שפחות שתים-עשרה עסוקות בבית,



טוחנות קמח שעורים וחטים – הוא מח הגברים,



ויתר הנשים ישנות, כי טחנו כבר חטי-יומן,



היא אך האחת לא פסקה, כי היא הרפה ביניהן. 110



חדלה לטחון בריחים ותאמר לאות לאדוניה:



"זבס בן-קרונוס אבינו, המושל-על-אדם ואלים!



אכן הרעם הרעמת משחק זרוע ככבים,



וענן אין לראות ואין עבים; אך אות הוא ומופת לאדם.



מלא הפעם גם לי את-אשר אמר אמרתי: 115



לואי והיה אותו משתה-השמחות האחרון



לכל-עדת-החתנים אשר בארמון אודיסס,



אלה שפרכו את-ברכי פה בעבודת-הפרך,



לעשות קמח-שעורים, לואי יאכלו סעדה אחרונה!"


  


ככה הביעה; ויגל אודיסס לשמוע הנחש  120



ואת-קול הרעם, קול זבס, כי זמם להנקם מזדים.


  


ויתר השפחות היושבות בארמון-אודיסס היפה



באו התקבצו והבעירו אש לא-תיעף בכירה.



אך טלמכוס העלם האלהי קם מיצועו,



לבש בגדיו וישם על-כתפו את-חרבו החדה, 125



קשר אל-תחת רגליו הצחות הסוליות הנאות,



תפס הכידון האדיר הנעטר-נחשת-הוחדה,



עמד על-מפתן הבית ויצו לאבריקליה ויאמר:



"אמא, הדאוג דאגתן לאותו הנכרי בבית



לאכלה לו וליצוע, או ישכב כשכבו באי-כבוד? 130



יען כי כן דרך אמי, אם-גם לבה מלא התבונה,



אשר יש תכבד במבוכה את-אחד הנקלים באדם,



אך את-הטוב שביניהם תשלח באי-כבוד וילך".


 


נשאה אמרתה ותען לו אבריקליה הנבונה:



"אל-לך, בני, להרשיע את-אמך, והיא לא הרשיעה! 135



יען כי ישב ושתה היין כאות נפשו;



אולם ללחם לא ירעב, אמר, כי היא שאלתו.



אפס כשנזכר במרגוע ורצה לישון את-שנתו,



צותה לאחת השפחות להציע לו את-יצועו.



אולם נהג הלז מנהג איש אמלל ונעזב,   140



מטה לא רצה וימאן להיות ישן על-שמיכות,



כי אם-על-ערות של-כבשים ועל-ערו של-שור טרם עבד



ישכב לו פה בעזרה, ונפרש עליו אדרת".





ככה הביעה. ויצא חיש טלמך מן-הארמון,



תופש כידונו, ושני כלבים מהירים לווהו.  145



פנה לשוק אל-קהל-האכיים נעולי-המצחות.



אך אבריקליה בת-אופס מזרע פיסנור הגבור,



אותה האמה הנפלאת-בנשים, היא צותה לשפחות:



"החישינה פעלכן, מהרנה לטאטא הארמון,



מים הזינה ופרשנה על-הכסאות הנאים    150



שטיחי ארגמן! ואת-כל-השלחנות קנחנה,



ספגנה בספוגים, שפשפנה קיתונות למזיגת היין,



ואת-הגביעים הכפולים! שמנה פעמיכן העינה



הבא הלום מן-המים, ונחפזתן מאד במעשיכן!



כי לא יעדרו זמן רב היום החתנים בארמון,  155


  


השכם יקדימו יבאו, כי חג היום לכל-אדם".108


  


סחה; והן הטו אזן, ושמעו בקולה וכן עשו.



מהרו עשרים לרדת העינה משחירת-המים,



ויתרן עבדו בשקידה ועשו את-מלאכת הבית.


 


באו נכנסו נערי בני-האכיים ויבקעו    160



עצים בשקידה ובהשכל. והנה הנשים השפחות



שבו מאצל העין. ויבא גם רועה-החזירים



נוהג את-שלשת החזירים ממיטב חזירי-המרבק.



אותם עזב לנפשם לרעות בחצר היפה,



אפס הוא פנה לאודיסס בדברי ידידות ואמר: 165



"הוי, הנכרי, הגדל כבודך בעיני אכיים?



או הם מוסיפים ללעג לך באולם כקדם?"


  


השיב אמריו אודיסס האיש רב-הדעת ויען:



"לואי, אבמיאוס, וישלמו האלים את-תועבותיהם,



אשר עוללו פה עזי-הפנים האלה    170



בארמון אשר לא למו, כי המה בשת לא ידעו".





ככה שוחחו שניהם, נדברו איש אל-רעהו.



והנה קרב אליהם מלנתיוס רועה-העזים,



נוהג אתו העזים הטובות בכל-העדרים



לאכלה לקהל-החתנים, ושנים רועים עמדו. 175



הלך וקשרן כראוי ביציע האולם המרעים,



פתח ויען לאודיסס וידבר את-דברי הלעג:



"עודך מלאה, הנכרי, את-אנשי הבית? לטרח



תחנוניך עליהם ותמאן לצאת הפתחה.



אפס, דומני, כי לא נפרד עד אם-טעמת   180



טעם זרעותי; כי לא כדת תחזר על-פתחים:



יש עוד כמה וכמה משתאות בבתי אכיים!"


  


ככה הביע; ולא ענה אודיסס האיש רב-הדעת;



נענע ראשו והחריש ובלבו חמס מזמות.


  


והנה בא גם השלישי, פיליטיוס הרודה-בגברים, 185



נוהג פרה אילונית ועזים שמנות אחדות,



העבירום בדוברה אנשים המעבירים



גם שאר כל-בני-אדם אשר יבאו אליהם.



קשר יפה את-בעירו ביציע האולם המרעים,



קרב ויבא הלז אל-רועה-החזירים ושאלו:  190



"רועה-החזירים, ומי הוא הנכרי הלז, אשר אך זה



בא בצל קורת הארמון? מי שבטו, שבו הוא מתפאר?



הנה מאין הוא בא ואיפה שדמת אבותיו?



אמלל! ואולם מראהו כמראה איש מלך – שליט.



אפס האלים מאמללים בני-אדם נדים בארץ,  195



אף-על-פי שהם מלכים, אם-נגזרה עליהם מתלאה".


  


דבר, ויגש ויושט ימינו לדרש בשלומו,



נשא את-קולו ויען ויאמר את-אמרי-הכנף:



"גילה, אבא הנכרי! ולואי ואשרת להבא!



יען כי עתה גורלך הרבה יגונים וצער.   200



זאוס אבינו, אין אל אכזר באלים כמוך!



יען לא יצר לך על-אדם, והן אתה בראתו,



אשר תספה עליו רעות ומצוקות אימות!



עיני ראוך וחם עברני ועיני דמעו,



כי את-אודיסס הנעלה זכרתי אנכי; דומני,  205



גולה ונד הוא בין נכרים בבלויי סחבות כמוך,



אם-אך בחיים עודנו ורואה באור שמש כי יהל.



אך אם-כבר מת הוא ואם-במשכנות-הדס יתלונן,



אוי, מה צר לי על-אודיסס התמים, והוא הפקיד



אותי, עלם עודני, על-בעירו בנוף קפלנים,   210



עתה פרץ לאין מספר, ואין לשום אדם אחר



בקרים שורצים ורבים כבקריו רחבי-המצח.



עתה ישרו בם נכרים להיותם למו לאכלה,



אינם שמים כלל לב לבנו של-אדני הבית,



אינם יראים את-משפט-האלים, וכבר הם משתוקקים 215



לחלק ביניהם את-כבודת המלך שרחק זה כמה.



ויש אשר אשקל בדעתי, ולבי החביב בחבי



הוגה רבות מחשבות: הן רע מאד המעשה ללכת



בעוד בנו חי אל-ארץ אחרת ולנהוג בקרו,



עזרה לבקש מנכרים; ועוד רע מזה להשאר 220



לשמר את-העדרים לזרים ולסבול מכאובים.



הנה זה כבר הייתי נמלט אל-אחד המלכים,



מן-האדירים הנכרים, כי כשל כח הסבל,



אלא שעוד אני מחכה לאותו האמלל, כי יבא,



יפיץ במלא ארמונו את-כל-החתנים הזדים". 225


  


השיב אמריו אודיסס, האיש רב-הדעת, ויען:



"רועה-הבקר, מראך לא כאחד הנקלים או כפתי.



מכיר אנכי בעצמי, כי חכמה תנוח בלבך,



לכן אגידה לך, אשבע השבועה הגדולה:



עדי זאוס הראשון-באלים, וזה שלחן האורחים, 230



וכירת אודיסס התמים, אשר אליה אתאתי,



אשר ישוב אודיסס אל-ביתו, ואתה פה עודך.



אתה עיניך תראינה בשובו, אם-נפשך רצתה,



איכה יכריע את-קהל-החתנים השוררים פה עתה".


 


נשא אמרתו ויען לו רועה-הבקר הגבר:    235



"לואי ויקומו דבריך, הנכרי, וכן יעש בן-קרונוס!



מכיר היית כי כחי אתי וזרועי לי תעז".


 


ככה חלה אבמיאוס גם הוא את-פני כל-האלים,



אשר ישוב הביתה אודיסס האיש רב-התבונה.


  


ככה שוחחו אלה, נדברו איש אל-רעהו.   240



אך החתנים מתנכלים להמית את-טלמכוס,



והנה באה מועפת צפור מאצל יד שמאלם:



עיט מתעופף במרומים ובפיו היונה הרכה.



נשא את-קולו וידבר אליהם האיש אמפינומוס:



"רעי היקרים, לא תקום זאת עצתנו ולא תהיה  245



להרג את-טלמכוס! הבה נערך הסעדה!"


 


ככה סח אמפינומוס, ודבריו ישרו בעיניהם.



נכנסו לארמון אודיסס האיש האלהי הגבור.



את-מעיליהם הניחו על-גבי כרסאות וכסאות,



זבחו כבשים אדירים ועזי מרבק שמנות,   250



זבחו חזירי מרבק וישחטו שור מן-העדר,



צלו את-בני-המעים וחלקום, ומסכו היין



בקיתון המזיגה. ורעה-החזירים הוא חלק הכוסות.



אולם פיליטיוס הרודה-בגברים הוא חלק הלחם



בתוך סלסלות תפארת, מלנתיוס הוא מזג היין, 255



והמה נשאו ידיהם לאכל הערוך לפניהם.


  


אולם בהשכל ובינה יצו טלמך לאודיסס



וישב על-מפתן-האבן אשר לאולם הנאה.



הגיש לו שרפרף מכער ושלחן קטן לפניו,



נתן לו את-האשפר מן-המעים, וימזג   260



יין בספל הכתם, וישא אמרתו ויען:



"שבה לך פה ושתה יינך עם-כל-האנשים השותים,



בעצמי אנכי אגונן עליך מלעג וזרועות



כל-החתנים הזדים, כי בית זה אינו אכסניה,



אלא ארמון אודיסס, והוא לי ממנו מורשה. 265



ואתם, עדת-החתנים, כבשו יצרכם מגדופה



ודברי הלעג, למען לא תעוררו ריבות ומדנים!"


  


ככה הביע. והם כלם נשכו שפתיהם בשניהם,



לו השתאו התפלאו, כי באמץ-לב דבר את-דבריו.



השיב לו אנטינואוס בנו של-אבפיתס אמריו:  270



"בני-אכיה, נקבלה את-דבר טלמכוס ואף כי



קשים דבריו מאד: איומים ידבר באזנינו.



וזבס בן-קרונוס לא רצה, כי לולא זאת כבר היינו



אותו מהסים בארמון, ואם-גם ירים קולו בדברו!"


 


ככה סח אנטינואוס; ואולם הלז לא שם לבו.  275



ודרך הרחובות הובילו כרוזים קרבן לאלים.



ההקטומבה הקדושה, ואכיים מגדלי-הפרע



באו בחרשה המצלה לאפולון הנוגף-מרחוק.


 


ואחר צלותם הבשר, הסירוהו משפודים,



חלקו אותו ביניהם וערכו המשתה הנהדר.   280



נתנו הנערים לאודיסס מנה, כמנה שקבלו



גם הם בעצמם בגורלם, כי כן צוה אותם העלם



טלמכוס היקר, בנו של-אודיסס הנעלה.


  


אפס אתנה לא מנעה את-קהל-החתנים הזדים



כלה מלעג המכאיב לב-אדם, למען עוד יגדל  285



קצף אודיסס הגבור מזרע לארטס הישיש.



היה בקהל-החתנים גבר, וצדק לא ידע,



שמו קטספוס, והיה יושב בביתו בסמוס.



היה בוטח בעשרו, כי רבים אוצרותיו, גם חשק



באשת אודיסס הנעלה הנעדר זה-כמה מביתו.  290



נשא אמרתו וידבר באזני החתנים היהירים:



"שמעו אלי, החתנים אמיצי הלב ואדברה!



אכן כבר קבל הנכרי מנתו שלו, מנה אחת,



מנה כדת, כי לא יאה ולא נאה לקפח את-אורחו



של-טלמכוס העלם, אשר יבא אל-ביתו.   295



הבה ומתן אתן לו גם אנכי, ויתננו



אשכר לאשר ירצה – לבלן, או לאחד הנערים



מן-העבדה הרבה במשכן אודיסס הנעלה".


 


ככה הביע ויטל בזרוע חזקה בו רגל-



פרה מנחת בטנא, ויסב אודיסס מפניו,  300



כפף את-ראשו מעט, ולבבו בו צחק ולעג


  


בלעג מרירי; ותפגע הרגל בכתל היפה. 109



קם טלמכוס ויחרף את-קטספוס ויאמר:



"אכן ואכן, קטספוס, לאשרך ואשר חייך



לא פגעת באורחי, כי בעצמו נטה הצדה!  305



לולא זאת, ודקרתי את-גופך ברמחי השנון,



והיה אביך מתקן פה משתה-קבורתך תחת



משתה-חתנים! לא יזיד איש מכם פה בבית



לעשות זדון, כי הכל יודע ומבין אנכי,



גם את-הטוב והרע, וגם תינוק אינני כהיותי,  310



אולם נטל עלינו בכל-זאת לראות בשחוט



את-הבקר והצאן וכבלע היין והלחם,



יען כי תקצר יד האחד לעצור בעד רבים.



אולם אל-תרבו תוסיפו פה להרע בזדון!



אך אם-תאמרו בלבבכם להרג אותי בנחשת, 315



אכן מה מאד היה טוב לי, ובוחר הייתי אנכי:



ותמת נפשי ולא אוסיף לראות את-כל-התועבה,



אשר ילעגו לעג לנכרים וסחב יסחבו



נשים משרתות באי-כבוד בארמון הבנוי-לתפארה".


  


ככה הביע. וכלם החרישו, היתה דומיה.   320



פתח ואמר לבסוף אגלאוס בנו של-דמסטור:



"הוי ידידי, נכונים דברי הלז, והוא צדק!



איש אל-ידבר באפו קשות את-טלמכוס,



וגם לגבר הנכרי לא יציק או לאחד הנערים



מן-העבדה הרבה במשכן אודיסס הנעלה!  325



אולם אנכי איעצה לטלמכוס ולאמו



דברי-ידידות, אם ייטבו בעיני השנים כל-דברי.



הנה בהיות עוד בלבבכם פורחת התקוה, כי ישוב



הנה אל-ביתו ונוו אודיסס האיש רב-התבונה,



אדם לא היה מוכיח אתכם על-אשר תחכו,  330



ואת-החתנים תעצרו בבית, ואכן טוב היה,



אלו חזר אודיסס והלך ונטה אל-ביתו.



אולם עתה אין ספק, כי תשובה אין לו לעולם.



קומה, שב על-יד אמך, ואמר לה כי תלך



אחר הטוב שבגברים, המרבה לה מהר מכלם, 335



למען תהיה אתה השורר על-כל-טוב אביך,



אוכל ושותה בששון, והיא בית אחר תכלכל".


  


ענה לו טלמכוס העלם הנבון ויאמר:



"לא אגלאוס! חי זאוס, בתלאות אבי נשבעתי!



בין שהוא גולה ובין שהוא מת הרחק מאתקה, 340



אין אני מוחה ביד אמי אשר תנשא לאחר,



תהיה לאיש לאשר תבחר, וארבה ואוסיף לה אשכר,



אפס נרתע אנכי לשלחה מביתי על-כרחה



בדברי מושל ומצוה; האל ישמרני מאלה!"


  


ככה סח טלמכוס. ותער פלס-אתנה    345



צחוק החתנים, צחוק גדול אין סוף לו, ותבלבל את-דעתם.



היו צוחקים, מעוים את-פניהם העויות משנות.



בלעו נתחי בשר מגאלים בדמים; עיניהם



מלאו דמעות, ונפשם משתוקקה לבכות תמרורים.



פתח ואמר אליהם תאוקלימנוס הנעלה:  350



"האמללים! מה רעה נגד פניכם? הלילה



הליט ראשיכם ופניכם וגם את-ברכיכם מתחת.



עולה קול התמרורים ולחיכם רוחצות בדמעות.



אגלי דם על הכתלים ועל-המגרעות הנאות,



צלמי-בלהות שת שתו על-מלא הפרוזדור והחצר, 355



אצים נחפזים אל-ירכתי אפל בארבוס, והשמש



כבתה בעריפיה, נטשו חשך וצלמות".


  


ככה הביע; והמה צחקו עליו כלהם.



פתח ואמר אליהם האיש אברימך בן-פוליבוס:



"אך משתגע הנכרי מארץ רחוקה בא עתה.  360



מהרו, הצעירים, הוציאו אותו בפתח החוצה,



ילך-לו ויבא לשוק, כי נדמה לו "עתה פה לילה ".


  


ענה לו תאוקלימנוס, הגבר הנמשל-אל-אלים:



"אברימכוס, אינני דורש כי תתן לי מלוה,



אתי גם עיני גם אזני, ואתי גם רגלי השתים, 365



בינה נטועה בלבי ושכל, שאין בו כל-דפי.



הנני יוצא, כי אראה: רעה נגד פניכם.



איש מכל-החתנים לא ימלט את-נפשו ממנה,



אשר לא תפסח על-אחד מן-המרשיעים בביתו



של-אודיסס הנעלה ועושי-השערוריה!"   370


  


ככה הביע ויצא מתוך הארמון הנהדר,



נכנס לבית פיריאוס אשר קבלהו בידידות.



אך החתנים כלמו התבוננו איש בפני רעהו,



רצו להעלות חמת טלמכוס ולעגו לאורחיו.



פתח ואמר אחד הצעירים היהירים וענה:  375



"אבל אין, טלמכוס, כמוך ביש-גדא לאורחים!



הנה האחד, הלז, מחזר על-פתחים מזהם,



נפשו תכלה ליין ולחם; ואולם לא יכשר



לעמל וגבורה לו אין, לטרח על-פני האדמה!



והנה השני, הקם להתנבא בקרב העדה.   380



אולם בקולי אם-תשמע- וייטב לך הרבה יותר-



נוריד אותם האורחים בספינה מרבת-ספסלים,



נשלחם אל-הסיקלים, ולקחת הרבה במחירם".


  


ככה דברו החתנים, והוא לא שם לבו אליהם,



מחריש התבונן באביו, והיה שוהה ומחכה,  385



מתי ישלח את-ידיו בחתנים עזי-הפנים.


  


ונכח פתח האולם על-כסא כליל-יפי יושבת



פנלופיה הנבונה, בת-איקריוס הנעלה.



היא האזינה כל-דברי גבר וגבר באולם.



ואלה תקנו את-סעדת הבקר במצהלות צחקם, 390



משתה מעדנים מענג, כי זבחו הזבח הגדול.



אפס מעולם לא היתה סעדת ערב אבלה,



כאותה סעדה שתקנו במהרה האלה והגבר



אמיץ הכח לאלה עושי-השערוריה.


  

שיר עשרים ואחד: מתן הקשת

  


אולם אתנה האלה כחלת-העין היא נתנה



בלבה של-פנלופה בת-איקריוס הנבונה


  


להביא לקהל-החתנים הקשת והברזל האפר110



להיכל אודיסס – היא תחלת קרב-התחרות וההרג.



עלתה במעלות הגבהות אשר לחדר תפארתה,   5



תפסה בידה הרכה מפתח כפוף לתפארה,



נאה עשוי נחשת ויד שן לאותו מפתח.



הלכה עם-הנשים השפחות לחדר האחרון,



אשר בו היו מנחות כל-סגלות המושל הרבות:



זהב ונחשת לרב, כלי ברזל מעשה ידי אמן;  10



שם גם הקשת הגמישה והאשפה מכילה-החצים,



חצים רבים בתוכה, מעוררי אנחות, כל-מתן



איפיטוס בן-אבריטוס הדומה-לבני-האלמות,



רע לו ואכסנאי, ונתנם לו בעיר לקדימון,



כאשר נפגשו שניהם איש את-רעהו במסנה,  15



בבית אורטילוכוס הנבון, כי שמה הגיע אודיסס



עקב החוב אשר היו חיבים לו כל-עם-הארץ;



יען כי מאתקה נהגו אנשי מסנה



שלש מאות כבשים ורועיהם בספינות מרבות-ספסלים.



עשה אודיסס בגללם את-דרכו הרחוקה כמלאך,  20



צעיר עודנו, שלוח מאביו ויתר הזקנים.



גם איפיטוס שם היה, מבקש סוסותיו שאבדו,



שתים עשרה סוסות מיניקות סיחי פרדים סבלנים,



הנה עליו המיטו אחרי-כן אבדן ומות,



כאשר בא אל-בנו של-זאוס אמיץ-הלבב,  25



הוא הרקלס הגבר העולל-עלילות-גדולות,



הכה אותו נפש בצל קורתו, את-אורחו,



יהיר אשר לא ירא את-משפט האלים ושלחן-



אורחים זה, אשר ערך לפניו, שם הרג אותו,



אך בארמונו שמר הסוסות אדירות-הפרסה. 30



היה מבקשן ויפגע באודיסס ויתן-לו קשתו,



אשר נשאה לפנים אבריטוס הגדול, והורישה



אחריו במותו לבנו שלו בארמונו הנשא.



נתן אודיסס לו חרב חדה ורמח-אדירים



זכר לראשית ידידותם הרבה; אולם לא ישבו  35



איש אל-שלחן רעהו, כי הקדים בן-זאוס והכה



נפש את-בנו של-אבריט, את-איפיטוס הדומה-לאלים,



אשר לו נתן הקשת. ואולם אודיסס הנעלה



לעולם לא לקחה ברדתו אל-המלחמה בספינות



שחורות-הכתלים, כי היתה מזכרת מרעו אהובו  40



אתו בארמון, והיה נושאה אך בארץ מולדתו.


  


אפס כי הלכה הנפלאת-בנשים אל-אותו החדר



ודרכה על-מפתן-העץ, אשר לפנים שפהו



חרש אמן בתבונה, נטהו בקו ומשקלת,



הציב בתוכו המזוזות ויעש לו דלתות מבריקות, 45



חשה התירה רצועת-העור מעל פני הטבעת,



שמה מפתח במסגר, כונה ישר, והסיעה



בריחי-הדלת, ותרע הדלת כגעות שור-פר גועה



רועה בכרים, ככה הריעה הדלת היפה,



המפתח כי פגעה, – ונפתחה מיד לפניה.  50



באה לחדר ועלתה בדוכן גבה, שם עמדו



תבות, ושמלות ריחניות היו ארוזות בתוכן;



ידה הושיטה ותסר מעל גב היתד הקשת,



גם את-הנרתיק המבריק אשר בו היתה מנחת.



ישבה שם והניחתה על-שתי ברכיה, ותשא 55



קולה ותמר מאד, ותוציא את-קשת המושל.



אפס אחר ששבעה נפשה הבכי רב-הדמעות,



חשה לבא בארמון אל-בין החתנים הנעלים,



בידה הקשת הגמישה והאשפה מכילה-החצים,



חצים רבים מעוררי-כאב ואנחות בתוכה,   60



נשאו אחריה השפחות הארגז, בו היו מנחים



ברזל ונחשת לרב: כלי משחק-הקרב שלמושל.



וכשהגיעה הנפלאת-בנשים עד קהל-החתנים,



עמדה אצל מזוזת האולם הבנוי-לתפארה.



היה צעיפה המבריק יורד על-פני לחייה.  65



שתי אמהותיה הצנועות עומדות מימינה ושמאלה.



תכף נשאה אמרתה ותדבר אל-כל-החתנים:



"שמעו אלי החתנים עזי-הלבב, הבאים



תמיד בארמון הזה לאכל ולשתות בלי הרף,



יען כי בעלי רחק זה ימים רבים; ואתם   70



אין לכם כל-תואנה אחרת לכפר מנהגכם,



בלתי אם-רוצים אתם לקחת אותי לאשה.



אבל הנה, החתנים, פרס קרב-התחרות לפניכם,



הנני מביאה את-קשת אודיסס האיש האלהי.



אותו האיש אשר ידיו תמהרנה לדרך הקשת, 75



ועבר חצו וחלף את-כל-שנים עשר גרזניו,



אחריו אלך אני, ויצאתי ועזבתי הארמון



אשר לבעלי, הבית המלא כל-טוב והיפה,



אשר זכור אזכרנו גם בחלמי לעולם".


  


ככה הביעה; ותצו לאבמיאוס הרועה הנעלה 80



לשים לפני החתנים הקשת והברזל האפר.



נגרו דמעות אבמיאוס, וקבלם, הניחם לפניהם.



בכה גם רועה-הבקר, בראותו את-קשת אדניו;



אך אנטינואוס הוא חרפם, וישא אמרתו וידבר:



"עובדי-אדמה אוילים, היודעים אך דאגת יום-יום, 85



האמללים! שלמה תזילו דמעיכם ותעוררו



לב אותה אשה בחבה, הלא גם בלי זאת היא תמיד



תוגה תקנן בלבה, כי אבד לה אישה חביבה.



שבו לכם פה, החרישו ואכלו לרצונכם, או רחקו



לבכות מעבר לדלת. ואולם הקשת תשאירו   90



פה לחתנים ויתחילו בקרב-התחרות האים;



יען כי ודאי לא בנקל תדרך הקשת המשפה,



כי אין בקרב כל-קהל-הנאספים הגדול



גבר הדומה לאודיסס, ואנכי הן עיני ראוהו,



זכור אזכרנו אף כי אנכי אז קטן עודני".  95


  


ככה הביע; ואולם לבו בקרבו מקוה



לדרך היתר ולירות את-חצו דרך הברזל.



אכן נגזרה הגזרה ויפל בחץ הוא הראשון,



יירו ידי אודיסס התמים, והוא בזה אותו



כאשר ישב בארמון וגם עורר את-יתר עמיתיו. 100



פתח און-טלמכוס הקדוש ויאמר אליהם:



"אויה-לי! לקח ממני בן-קרונוס בינתי את-כלה!



אמי היקרה, שהיתה מעולם נבונה, אומרת



לעזב הארמון הזה וללכת אחרי איש אחר,



והנה פי מלא שחוק, ולבבי בי יגיל בלי חכמה.  105



אבל, הנה, החתנים, פרס קרב-התחרות לפניכם:



אשה אשר אין כמותה ברחבי ארץ אכיה,



גם בעיר פילוס הקדושה, גם במיקנה וגם בארגוס,



גם באתקה עצמה ובכל-היבשת השחרה!



ואתם זאת כלכם ידעתם, ולמה אהלל את-אמי?  110



אל-תואנה תבקשו לדחות הדבר ואל-תפגרו



מתמהמהים לדרך הקשת – ועינינו תראינה.



גם אנכי בעצמי אבא לנסות הקשת,



ואם-יהי לאל ידי לדרכה ולירות חץ דרך הברזל,



אמי הכבודה לא תזנח הבית הזה לעולמים  115



להיות לאשה לאיש אחר, ולא אשאר בארמון



אבל, וכבר יש לאל ידי לשאת כלי אבי הנאים!"


  


סח ויתיצב, וישלך מעל הכתפים הרחבות



מעיל-הארגמן, ויסר מעל כתפו חרבו החדה.



תחלת מעשהו הציב את-כל-הגרזנים, ויחפר  120



תעלה אחת ארכה מישירה בחוט אחד לכלם,



שפך על-סביבם העפר. ועמדו הרואים משתאים



לראות איך השכיל בעשותו, והוא טרם ראה זאת קדם.



קם והתיצב על-מפתן הדלת וינס את-הקשת.



שלש פעמים הניעה, נפשו השתוקקה לדרכה, 125



שלש פעמים תש כחו, אף כי בלבו התקוה



לדרך אותה הקשת ולירות חץ דרך הברזל.



והיה דורכה ברביעית, במתחו במאמצי כחו,



אולם אודיסס לו רמז, הניאו, ואף כי השתוקק.



פתח און-טלמכוס הקדוש ויאמר אליהם:   130



"אוי לי, כי אהיה לעולם איש רפה-כח ורך-לבב!



ואולי עוד צעיר עודני, ולא אוכל לבטח בזרועי



ולהתיצב בפניו של-אדם, האומר לעלבני.



אבל עמדו נא, אתם, שכחכם גדול מכחי,



נסו לדרך הקשת ונכלה את-קרב-ההתחרות!" 135


  


ככה הביע; והציג הקשת על-פני האדמה,



סמכה אל-כנפי הדלת הבנויות-יפה והצחות,



סמך את-חצו המהיר אל-הטבעת הנאה,



הלך וישב על-כסאו, עליו ישב כבר קדם.



פתח אזי אנטינואוס בנו של-אבפיתס ויאמר: 140



"רעי, קומו התיצבו כלכם בשורה, הימינו.



החל תתחילו במקום שם מתחיל מוזג-היין".


 


ככה סח אנטינואוס, ודבריו ישרו בעיניהם.



ראשון קם ויתיצב ליאודס מזרעו של-אינופס.



היה כהן להם ואצל הקיתון הנהדר     145



תמיד מושבו בפנים הארמון, והוא היה האחד



תועב את-השערוריה וקוצף על-כל-החתנים.



קפץ ותפש הראשון בקשת ובחצה השנון;



הלך ועמד על-יד המפתן וינס את-הקשת;



אפס לא דרכה, כי חלשו ידיו הרכות והנעימות 150



בעודו ממתח היתר, וידבר אל-קהל-החתנים:



"הה, יקירי, לא אדרך הקשת, יקחנה אחר!



יבא יום ואותה הקשת תקח מרבים וטובים



רוח אפם ונשמתם; כי אכן מה טוב ומה נעים



למות מלחיות ולא להגיע לאשר למענו    155



תמיד פה התאספנו, מחכים לו כל-הימים.



יש עדין בני-אדם, שבלבם עוד תקוה תקנן



לשאת את-פנלופה אשת אודיסס התמים;



אפס לאחר שנסה אותה הקשת ובחנה,



ידבר על-לב בת-אכיים אחרת לבושה מחלצות, 160



יתן לה מהר ומתן; ואולם היא תבחר לה גבר



אשר לה ירבה המהר, ולה יעדו הגורל".


  


ככה הביע, והציג הקשת על-פני האדמה,



סמכה אל-כנפי-הדלת הבנויות-יפה והצחות,



סמך את-חצו המהיר אל-הטבעת הנאה,   165



הלך וישב על-כסאו, עליו ישב כבר קדם;



אך אנטינואוס הוא חרפו, וישא אמרתו וידבר:



"איזו מלה נזרקה מגדר שניך, ליאודס!



נורא ואים מאד! כעסתי לשמע דבריך:



יבא יום ואותה הקשת תקח מרבים וטובים 170



רוח אפם ונשמתם, כי אתה חלשת מדרכה!



כי לא לכך גם נוצרת, אמך הכבודה חבלתך,



לדרך קשת בעז, להיות מורה-בחצים!



חיש ידרכוה אחרים מבין החתנים הנעלים".


  


מלל, ויבהל הלז את-מלנתיוס רועה-העזים:  175



"קומה, מלנתיוס, חושה והעלה האש פה בארמון!



שא והבאת פה כסא ותפרש עליו העורות,



חלב גוש גדול הבא, מאלה שישנם בבית,



למען נחמם הקשת ונמשחנה בחלב,



אנו אז ננסנה ונכלה את-קרב-ההתחרות".  180


 


סח, ומלנתיוס מהר והבעיר האש האוכלת,



העמיד כסא לפניה ויפרש על-גבו העורות,



חלב גוש גדול הביא, מאלה שישנם בבית,



חממו הנערים הקשת ונסו אותה, ולא יכול



לדרך אותה גם איש, כי מאד מאד חסרו הכח. 185



אך אנטינואוס התעקש וגם אברימכוס הנעלה,



המה ראשי החתנים, העולים על-כלם בגבורה.





יצאו אז מן-הבית, צועדים יחדו השנים:



רועה-הבקר ורועה-חזירי-אודיסס הנעלה.



יצא אחריהם גם הוא, אודיסס בעצמו, מביתו: 190



אולם בהיותם מחוץ לפתח הארמון והחצר,



פתח אודיסס ואמר אליהם במתק שפתים:



"רועה-הבקר ואתה רועה-החזירים, האמר



דברי באזניכם או אחדל? כי לבי הוא ישיאני.



אמרו לי, איכה תושיעו לאודיסס אם-לפתע פתאם 195



יבא ממקום שיבא ואחד האלים יביאנו?



אם-לימין אודיסס או לימין החתנים תעמדו?



דברו דברים כאשר יצוכם רוחכם ולבכם".


  


נשא אמרתו וענה הגבר רועה-הבקר:



"זבס אבינו, לואי ומלאת הדבר והיה,  200



ויבא הגבר הלז, ודימון ינחנו אל-ביתו!



רואה היית, כי כחי במתני וזרועי לי תעז".


  


ככה חלה אבמיאוס גם הוא את-פני כל-האלים,



אשר ישוב אודיסס האיש רב-הדעת אל-ביתו;



אפס כשהכיר אודיסס את-עשתונותיהם לאמתם, 205



שוב השמיע את-דבריו וישב אמריו ויען:



"הנני אנכי בעצמי! על-תלאות רבות גברתי,



עתה בשנה העשרים שבתי אל-ארץ-אבותי.



הנני רואה: אך אתם השנים הרוצים בשובי,



אתם מכל-העבדה. וגם לא שמעתי אחרים,  210



אשר יתפללו עלי למען אשובה אל-ביתי.



הנה לכם גם אגידה את-כל-אשר יקרה בקרוב.



בידי אם-יתן הדימון את-כל-החתנים הנעלים,



נשים אשיאה לשניכם ואעניק לכם מכל-עשר,



בתים בנויים בשכנות לביתי, ואחרי-כן תהיו 215



רעי-עמיתי ואחים של-בני טלמכוס היקר.



עתה אראה לכם סמן מבהק, למען



אותי תכירו ולי תאמינו בלבבכם.



הנה זאת הצלקת, אשר הכני חזיר-יער



בשנו הצחה, בעלותי עם-בני-אבטוליקוס פרנסה". 220





מלל, ויסר הסחבות מעל הצלקת הגדולה.



והמה אחר ראותם אותה צלקת והתבוננם,



בכו וחבקו בידיהם לאודיסס האיש רב-התבונה.



ברכו אותו בשלום ונשקו לראשו וכתפיו.



ככה נשק גם הוא אותם לראשם וידיהם.  225



והיו מוסיפים ובוכים עד שקע למו השמש,



לולי אודיסס, שעצר בעדם ודבר אלימו:



"חדלו לבכות והמר, ולא יראה אותנו שום אדם,



אשר יצא מפתח הארמון והלך וספר!



אפס הכנסו אחד אחד, ואל-כלכם ביחד.  230



ראשון אנכי, ואתם אחרי, וכן יהיה הסמן,



אשר לא ירשה גם איש מכל-החתנים הנעלים



לתת בידי שלי אותה הקשת והאשפה;



אולם אתה, אבמיאוס, תשא הקשת בארמון,



תמסר אותה בידי. ועל-האמהות תצוה 235



לנעול על-מסגר את-דלתות האולם הבנויות-מוצקות.



והיה כי תשמע האחת מהן קול נאקה ושאון,



קול ענות גברים בחצר, אל-תהין בנפשה ואל-תצא



פתח הבית, תשאר במנוחה עלי עבודתה.



אתה, פיליטיוס הנעלה, תנעל דלתות החצר,  240



תחוש תסגר על-מסגר והדק יפה הרצועה".


  


ככה הביע ונכנס בבית הבנוי-לתפארה,



הלך וישב על-כסאו, עליו ישב כבר קדם.



ועבדי אודיסס הנעלה גם המה אחריו נכנסו.


 


אך אברימכוס מעופף את-קשת אודיסס בידיו, 245



הופכה מכאן ומכאן בנגה האש; ואולם



לדרך אותה לא יכל, ונאנק מלבו האמיץ,



אפו כי חרה מאד, וישא אמרתו וידבר:



"אויה, דאבה נפשי לי ולאחרים לכלם!



לא לחתנה אתאבל ואמר, אף כי מאד צר לי, 250



יען כי יש עוד רבות בנות אחרות באכיה,



פה באתקה, שסביב לה ימים, וביתר הערים;



אבל מה דל כחנו מכח אודיסס הנעלה,



הן גם לא יכלנו כלנו לדרך את-קשתו,



חרפה היא, וגם הדורות הבאים ישמעו ילעגו". 255


  


ענה לו אנטינואוס בנו של-אבפיתס ויאמר:



"אברימכוס! לא יהיה כדבר! וגם אתה ידעת,



מועד לעמים כיום, קדוש היום לאפולון.



מי זה ימצא את-נפשו לדרך הקשת? הניחו



אותה במנוחה; ואולם כל-הגרזנים נשארים 260



פה מעמדים; דומני, איש לא ישאם ממקומם



מן-הבאים לארמון אודיסס בנו של-לארטס.



הבה, המלצר, הגישה ומזוג את-היין בכוסות,



למען נסך הנסך, ונניח הקשת הכפופה.



אולם בבקר תצוה את-רועה-העזים מלנתיוס 265



להביא ממיטב העזים אשר בכל-העדרים,



נשרף כרעים לאפולון המהלל בקשת-הכסף,



נבא לנסות הקשת ונכלה את-קרב-התחרות!"


  


ככה סח אנטינואוס, ודבריו ישרו בעיניהם.



באו כרוזים ויצקו על-כפות ידיהם המים.  270



מלאו הנערים המשרתים את-כל-הקיתונות עד שפותם,



אחרי-כן חלקו לכלם את-כוסות היין, מימינים,



והמה נסכו הנסך, שתו איש איש כאות נפשו.



אמר אליהם בערמה אודיסס האיש רב-הדעת:



"שמעו אלי, חתני המלכה נודעת-לתהלה!  275



למען אדברה באזניכם כמצות לבבי בחבי.



את-אברימכוס ואת-אנטינואוס הדומה-לאלים



בקש אבקש ביחוד, כי כלכל את-דבריו בהשכל,



לחדל היום מן-הקשת ולשים מבטחם באלים.



מחר יחונן האל נצחון לאשר בו יבחר.   280



אפס תנו לי הקשת הזאת המשפה לנסות



פה לפניכם את-ידי ואת-כחי, העוד לי גבורתי,



אשר היתה לפנים בתוך אברי הגמישים,



או לקחוה ממני נדודי וחסר-הטפול?"


 


ככה הביע; והמה כלם מאד חרה אפם,  285



יען כי יראו, פן-אמנם ידרך הקשת המשפה.



נשא אמרתו ויחרף האיש אנטינואוס ויאמר:



"אוי לך, נכרי אמלל, ולבך חסר השכל!



אולי מעט לך אשר תחד אתנו השועים



לאכול, מאומה לא תחסר במשתה היין, גם תשמע 290



את-דבורינו ואת-שיחותינו? מעולם לא שמע



אביון ועובר-ארח אחר את-שיחותינו!



אבל הלמך היין ההומם גם את-האחרים



אם-לא במדה ישתוהו, כל-סבא אותו מלא-פיהו,


  


התע היין גם את-אבריטיון, אותו קנטור111
295



נודע לשם ולתהלה, בבית פיריתואוס הגבור,



בבאו אל-הלפתים ולבו עברו היין,



עשה שערוריה בבית פיריתואוס, השתולל,



כעסו כל-הגבורים, השתערו, סחבו אותו



אל-מחוץ לפתח, בנחשת אכזריה התיזו  300



לו את-חטמו ואת-אזניו. ואולם הוא במבוכתו



הלך משם ונפשו סובלת שלומי אולתו.


  


אז התחילו מדנים בין הקנטורים והאדם,112



אפס הראשון מכלם סבל הלה בשכרונו.



ככה אנבא לך הרעה הגדולה, אם-תדרך 305



קשת זו, יען גם איש מכל-העם פה לא יחנך,



ובאניה משחירה נורידך אף נשלחך



אל-אכטוס המלך המכלה את-כל-בני-התמותה,



ומשם לא תנצל, כי על-כן שב-נא במנוחה,



תשתה יינך, ולא תהיה מתחרה עם-צעירים ממך". 310


 


נשאה אמרתה ותען לו פנלופה הנבונה:



"אנטינואוס, לא יאה ולא מן-הצדק לקפח



אורחיו של-טלמכוס, הבאים בצל קורת הארמון!



אולי תאמר, אם-ידרך הנכרי את-קשתו הגדולה



של-אודיסס, כי יבטח בכחו וגבורת זרעותיו,  315



גם ינהגני לביתו, והייתי לו עזר כנגדו?



הן גם הוא עצמו לא יאמין, ובלבו אין לו כל-תקוה.



איש מכם אל-יתעצב אל-לבו עקב זאת, ישלה



במשתה היין, כי לעולם לא יקום ולא יהיה הדבר!


  


ענה לה אברימכוס בנו של-פוליבוס ויאמר:  320



"בת-איקריוס הנאה, פנלופיה הנבונה!



אכן אין להאמין כי הוא ינהגך, ולא יאה הדבר!



אולם יראים אנחנו את-דבת הגברים והנשים,



אשר יספר עוד אחד הנקלים בעם-האכיים,



לאמר, אנשים נחותים משתדכים אל-אשת איש כביר, 325



וכח לא היה בידם לדרך את-קשתו המשפה!



והנה בא אחד-העם, איש חוזר על-פתחים ונודד,



דרך על-נקלה הקשת ויור חצו דרך הברזל.



ככה יספרו, והיה לנו הדבר לחרפה".


 


נשאה אמרתה ותען לו פנלופה הנבונה:  330



"אברימכוס, כלום כבדו מעולם בני-אדם אנשים



בולעים באי-כבוד וזדון הונו של-גבר מאד נעלה!



ולמה זה עתה תיראו, פן-תהיה זאת לכם לחרפה?



הנה הנכרי הלז לו גבה-קומה ואמץ,



והוא גם מתפאר, כי אביו מזרע אצילים בארץ, 335



תנו לו הקשת הזאת המשפה יפה, ונראה!



הנני אומרת לכם, ויקומו הדברים ויהיו:



אותה הקשת אם-ידרך, ואפולון לו יתן הכבוד,



בגדי מחלצות אני אלבישנו, מעיל וכתנת,



רמח אתן לו שנון למחסה מכלב וגבר,   340



חרב פיפיות לו אתן, ולכפות רגליו הסוליות,



גם אשלחנו אל-אשר יהיה לבבו ללכת".





ענה לה טלמכוס העלם הנבון ויאמר:



"אמי, אין איש באכיים שרשותו גדולה מרשותי



לעשות בקשת כטוב בעיני, אם-לתת או לחדל, 345



גם באנשים הרודים באתקה נעטרת-הסלעים,



גם בין היושבים באיים מול אליס זנת-הסוסים;



איש לא יעצר בעדי בכח, אם-ייטב בעיני



לתת הקשת מתנה-לעולם לנכרי לשאתה.



את לכי אל-הבית, ודאגי שם למעשיך –  350



נול-האריגה והפלך ולפקד על-כל-האמהות



להיות שוקדות על-מלאכתן, – ידאגו גברים לקשת,



כלם, וביותר אני, כי אנכי השורר בבית!"


  


תמהה האשה לשמוע, משתאה שבה אל-חדרה,



יען אמרתו הנבונה של-בנה עד נפשה חדרה. 355



אך בעלותה אל-חדרה עם-כל-אמהותיה, התחילה



בוכה לאישה אודיסס ותמר עד האפילה



פלס-אתנה בשנה מתוקה עלי עפעפיה.


  


תפש הרועה הנעלה בקשת הכפופה ונשאה.



וכל-החתנים הזדים הקימו קול שאון בארמון. 360



פתח ואמר האומר מסוד העלמים היהירים:



"אנה זה תשא, הרועה העלוב, הקשת הכפופה?



פתי, מהר יאכלוך הכלבים הקלים גדלת



שם על-יד חזיריך, הרחק משבט בני-אדם,



אם-יחונונו אפולון ויתר האלים הנצחים!"  365


  


ככה הביעו, והלז הניחה על-פני האדמה.



לבו פחד, כי רבים הריעו בקולם בארמון.



אך טלמכוס לו קרא מעבר הלז, אים עליו:



"אבא, שא הלאה הקשת! לא טוב כי תשמע לכלם.



פן-אגרשך השדה, ואם-צעיר לימים אנכי;  370



אזרוק בך אבנים, כי גדול מכחך כחי.



ואלו, כחזקי ממך בכחי ובזרעותי,



גם מכל-החתנים אשר בארמון חזקתי,



כי אז הייתי משלח גם כמה מהם באי-כבוד



תכף מאצל ביתנו, כי שערוריה הם עושים".  375


  


ככה הביע, והם שחקו עליו, הריעו



כל-החתנים, אך חדלו מכעוס על-טלמכוס.



ורועה-החזירים הוא נשא דרך הבית הקשת,



קרב ומסרה בידי אודיסס האיש רב-התבונה.



קרא אזי לאבריקליה, היא המינקת, ויאמר:  380



"אבריקליה הנבונה, הלא טלמכוס לך צוה



לנעול על-מסגר את-דלתות האולם הבנויות-מוצקות,



והיה כי תשמע האחת מהן קול נאקה ושאון,



קול ענות גברים בחצר, אל-תהין בנפשה ואל-תצא



פתח הבית, תשאר במנוחה עלי עבודתה!"   385


  


ככה הביע הלז. ולא שכחה אמרתו, ותכף



נעלה יפה את-דלתות האולם הבנויות-לתפארה.


  


דומם נחפז פיליטיוס מן-הארמון החוצה,



נעל את-דלתי מבא העזרה הבצורה כהלכה.



חבל אנית משוטים היה תחת האולם,   390





עשוי סיבים מבבלוס, בו קשר הדלתות ונכנס.113



הלך וישב על-כסאו, עליו ישב כבר קדם,



צופה ומביט באודיסס. והוא מעופף הקשת,



מסבבה, בוחנה ומהפכה חליפות הנה והנה,



לראות פן-שלטה הרמה בקרן עת רחק האדון.   395



נבט האחד אל-רעו ונשא אמרתו ואמר:



"אכן ואכן בודק-קשתות מאד ערום הגבר.



ודאי יש לו לעצמו מנחות בביתו כמותה,



ואולי לבו ישיאו להכין כמותה, כי יעופף



אותה הנה והנה, נוד יודע אך רעות".    400


  


פתח ואמר האומר מקהל-העלמים הזדים:



"לואי ויעלה בידו כל-אשר יוזם הוא לעשות,



כשם שיעלה בידו לדרך הקשת הלזו!"


  


אלה דברי החתנים. ואודיסס האיש רב-הדעת



הרים הקשת הגדולה, הסתכל בה יפה ובחנה.  405



משל לאדם המיטיב לזמר ולנגן על-נבל,



בנקל ימתח המיתר על-גבי יתד חדשה,



קושר המעי הקלוע בחזקה לשני קצות הכלי, –



ככה היטיב אודיסס לדרך הקשת הגדולה.



שלח ימינו ליתר, בחנו ונסהו בידו.   410



נתן היתר קול יפה דומה לשירה של-סיסים.



חתו החתנים, נמוגו, פתאם חורו פני כלם.



וזאוס הרעים במרומים קול אים להיות למופת.



שמע ויגל אודיסס האיש רב-התלאות הנעלה,



אשר לו נתן בן-קרונוס הערום האות והמופת.  415



נטל בידו חץ מהיר, חץ מנח על-גבי השלחן



הורק מתליו, ויתרם מנחים באשפה החלולה,



היו בני-האכיים עתידים לדעתם קל-מהרה!



שם את-החץ על-היתד, משך החריק והיתר,



ירה מישב על-כסאו, קולע לפניו. ויעבר   420



חצו ויחלף דרך כל-הגרזנים אין נעדר.



התחיל בקוף של-הראשון, וחצו הכבד בנחשת



עבר, חלף ויצא. ויאמר אל-בנו טלמכוס:



"טלמכוס, לא העטה עליך כל-חרפה הנכרי



אשר בארמונך, לא החטיא את-המטרה ולא הרבה 425



התמהמהתי בדרכי, גם כחי זה אתי, עוד חדש!



יען אינני כאותו האיש שבזוהו החתנים.



עתה הגיעה השעה לתקן את-סעדת-הערב



לעם-האכיים בעוד יום, ואחרי-כן לבם ייטיבו



בשירה ובנגון-כנורות, שהמה תפארת למשתה". 430


 


סח וירמז בגביניו. חש טלמך בנו חביבו



של-אודיסס הנעלה, ויחגר את-חרבו החדה,



נטל בידו הקשה את-רמחו השנון והתיצב



אצל אביו ליד הכסא חמוש נחשת נוצצה.


  

שיר עשרים ושנים: הרג החתנים

  


חש אודיסס הערום והשליך מעליו סחבותיו,



קפץ עד אצל המפתן הגדול עם-קשתו ואשפתו,



תלי מלא חצים, הריקם, את-כל-בני-האשפה המהירים



לפני רגליו, ויען את-כל-החתנים ויאמר:



"קץ לקרב-ההתחרות התמים הזה שנלחמנו!  5



עתה מטרה אחרת לי אבר, לא בחר עוד איש בה;



אולי לא אחטיא, וגם יחן אותי אפולון התהלה!"


 


מלל ויכונן את-חצו המר אל-מול אנטינואוס.



היה זה הולך ומרים גביע בן-ידותים



עשוי הזהב החרוץ, והיה מעופפו בידיו   10



לשתות ממנו היין, ולא עלה על-לבו המות.



ואכן מי היה משער מכל-קהל-המסבים במשתה,



אשר יקום האחד בין רבים, ואם-גם גבור חיל,



להמיט עליו אבדון אים והמות השחר?



כונן עליו אודיסס את-חצו ויפגעו בגרון.  15



חלף ויצא העקץ את-ערפו הרך ויעברנו,



צנח, התכופף הצדה, ויפל מידי הפצוע



ספל היין, ופרצו מיד מנחיריו דמי-אדם



בזרם עבה, וברגלו נגף השלחן מלפניו,



הכה בו והפיל מעליו את-כל-המאכלים. 20



לחם ובשר צלוי נגאלו בדם. והחתנים



שאון הקימו בארמון, בראותם כי נפל הגבר.



קפצו מעל כסאותיהם, נפחדים התרוצצו בבית,



צופים מתבוננים סביב בכתלים הבנויים-לתפארה;



אפס לא היה כל-מגן, ורמח אדירים אין לראות.  25



חרפו את-אודיסס ויאמרו את-דברי הכעס:



"נכרי, לא טוב אשר תירה בגברים! לעולם לא תשוב



לראות קרבות אחרים, כי אבדן אין-מפלט לך נכון!



יען וביען הרגת עתה העלם, הנעלה



בין כל-נערי אתקה; על-כן יאכלוך הדיות!"  30


  


ככה הביע כל-איש ואיש, כי אמרו, בשגגה



הכה את-נפש הגבור; והמה השוטים לא ידעו,



אשר כבר למו לכלם מות ואבדן נכונים.



זעומות בם הביט אודיסס, האיש רב-הדעת, ויאמר:



"הוי, הכלבים, ואתם אמרתם לעולם לא אשוב  35



לביתי מארץ הטרויים, ותכלו את-טובי ורכושי,



ואת-הנשים השפחות בחזק יד פה שכבתם;



עודי אנכי בחיים דברתם על-לב אשת-חיקי,



לא יראתם האלים השוכנים-במרחבי-רקיע,



גם לא נכלמתם ולא בשתם בפני בני-אדם דור-יבא. 40



עתה לכם לכלכם מות ואבדן נכונים!"


 


סח; ואימה חורת נפלה עליהם על-כלם,



איש איש התבונן לעברו, מחפש מנוס מאבדן,



אברימכוס אך הוא השיב אמריו ויען:



"אם-אכן אתה אודיסס, האיש האתקי ששב פה, 45



דברים כראוי דברת, הכל עוללו בני-האכיים,



הרבה תועבות בבית, כהנה וכהנה בשדה.



הנה כבר מוטל האשם שסבב כל-התועבה,



הוא אנטינואוס, כי הוא המתחיל בכל-העלילות.



אפס לא היה משתוקק ביותר אל-הנשואים,  50



אלא יזם אחרת, ואשר בן-קרונוס לא מלא:



רצה רצה למלך בארץ אתקה הבנויה



הוא בעצמו, וגם ארב לנפש בנך לקחתה.



עתה כי נפל, ובצדק, חוסה על-עמך, אנחנו –



אנו כלנו יחדו נשלמה במיטב כספנו    55



כל אשר אכול אכלנו ואשר שתינו בארמונך.



איש איש יביא שלומים עשרים בני-בקר כל-אחד,



זהב ונחשת לך יתן עד ישוב ויגיל לבך.



איש לא יחשוב לעון את-חרונך – עד נעש".


 


הביט בו זעומות אודיסס, האיש רב-הדעת, ויאמר: 60



"לא, אברימכוס! ואם-תתנו לי נחלת אביכם את-כלה,



כל-אשר יש אתכם עתה, ותוסיפו כהנה וכהנה!



ידי אני לא אשיב מהרוג בכם, החתנים,



עד אם-שלמתי לכלכם את-כל-התועבה הגדולה!



עתה נתתי לפניכם, אם-לצאת לקראתי בחרב, 65



או להמלט על-נפשכם, אם-יש לכם מוצא ממות.



אולם, דומני, גם אחד מכם לא ימלט מאבדן".


  


ככה הביע; ופקו ברכיהם וכשל לבבם;



אך אברימכוס שוב נשא אמרתו ויען ויאמר:



"הוי, יקירי, לא יעצר אותו הגבר בידיו   70



האימות, מכיון שתפש הקשת והאשפה,



ויירה מעל פני המפתן המשפה-לתפארה עד נפל



יחדו כלנו; ואולם הבה נאסר מלחמה!



הרק חרבות ושימו את-פני השלחנות כנגד



חצים ממהרים-להמית, כלנו נשתערה עליו  75



יחדו, למען נגרשו מעל המפתן והפתח!



נעלה ונבא העירה ויקום מיד בה השאון,



והיה עד-מהרה לו אחרון בחייו החץ אשר ירה!"





ככה הביע; וירק את-חרב הנחשת החדה,



חרב פיפיות לטשה ופתאם עליו השתער, 80



קורא בקול אים. ואולם אודיסס האיש האלהי



ירה בו חצו ופגע בחזה סמוך לפטמה.



חדר חצו המהיר בכבדו; ותפל מידו



חרבו על-פני האדמה, התגולל מעבר לשלחן,



נפל לארץ מתעקל, והפיל את-המאכלים,  85



גם את-הספל הכפול ובמצחו הכה פני ארץ.



נפשו פלצות תבעתנה, נגף ברגליו בשתים



כסאו ויזעזעהו; עלטה על-עיניו ירדה.





אך אמפינומוס השתער בסער ואון על-אודיסס



בנו של-לארטס המהלל, מעופף את-חרבו החדה, 90



אולי יעלה בידו לגרשו מאצל הדלת.



אך טלמכוס הקדימו, ויפגעהו בגבו



בכידון-הנחשת, בין כתפיו, ותצא החנית מחזהו;



כרע נפל בשאון, ובמצחו הכה פני ארץ.



אך טלמכוס התחמק ויטש בגוף אמפינומוס 95



רמחו ארך-הצל, כי ירא לנפשו פן-יבא



אחד מבני-האכיים, בעודו שם מוציא את-רמחו



ארך-הצל, ויכנו בחרבו, והוא גוחן לפניו.



מהר וירץ אל-אביו החביב והגיע עד מהרה,



עמד על-ידו, התיצב ויאמר את-אמרי-הכנף: 100



"אבי, מיד לך אביא מגן ושתים חניתות,



קובע כלו נחשת ומחבק יפה לרקות;



בעצמי אזדין, ואביא כלי זין לרועה-החזירים,



גם לנוהג-הבקר, כי מוטב להיות חמושים".


  


השיב אמריו אודיסס, האיש רב-הדעת, ויען: 105



"חושה, הזדין, כל-עוד יש לי חצים באשפתי,



פן-יגרשוני מאצל המפתן, כי אהיה לבדי".


  


ככה הביע. וישמע בקולו בנו טלמכוס.



מהר, נכנס לחדר ששם כל-הכלים הנאים,



הוציא משם ארבעה מגנים ושמנה חניתות, 110



וקובעי-נחשת ארבעה, עטורי רעמת סוסים,



נשא נחפז בלכתו, הגיע עד אביו אהובו.



תחלה לבש הוא עצמו לבשרו את-מדי-הנחשת,



אחריו לבשו גם שני העבדים הכלים הנאים,



נצבו אצל אודיסס הנבון יודע-התככים.  115


  


אפס הלז, כל-עוד היו לו חצים להגן על-עצמו,



היה מכריע בארמונו אחד אחד החתנים,



כונן ומורה באלה; וצפופים נפלו כרעו.



אולם כשאזלו כל-חצי המושל המורה-בחצים,



הציג את-קשתו על-יד מזוזת האולם הבנוי  120



יפה מאד וסמכה אל-פני הכתל המזהיר.



לבש לכתפיו המגן העשוי ארבע שכבות,



חבש לראשו האדיר קובעו מעשה-אמן,



עוטר רעמת סוסים מעופפת אימות ממעל;



תפש שתים חניתות אדירות מצפות-נחשת. 125


  


ודלת קרועה ממעל בכתל הבנוי-לתפארה,114



אצל המפתן מחוץ לאולם העשוי-מוצקות,



כלפי מעבר צדדי, ודלתות לו ננעלות יפה.



צוה אודיסס את-רועה-החזירים הנעלה לשמרו,



לעמד סמוך למעבר, כי בלתו אין מבוא לאולם. 130



פתח אזי אגלאוס ויאמר באזני כלמו:



"הוי, מידעי, היעל איש בדלת המעבר



לבא ולהגיד לעמים, למהר ולהקים השאון?



והיה עד מהרה לו אחרון בחייו החץ אשר ירה!"


  


ויענהו מלנתיוס רועה-העזים ויאמר:    135



"אגלאוס זרע זאוס, לא יקום הדבר; כי סמוכה



עד מאד אותה הדלת לחצר, וצר פי המעבר:



אחד, איש גבור חיל, אם-יקום – הוא יעצר בעד רבים;



אבל אנכי אביאה לכם כלי לחם להזדין



מן-החדר וודאי שם, ולא במקום אחר,  140



הצפין אודיסס הכלים, הוא ובנו זה המזהיר".


  


ככה הביע מלנתיוס רועה-העזים ויעל,



נכנס לחדר של-אודיסס דרך המעבר,



הוציא משם שנים-עשר מגנים, ורמחים כמספרם,



שנים-עשר קובעי-נחשת עטורי רעמת סוסים, 145



מהר וירד והביא המדים ויתנם לחתנים.



פקו ברכי אודיסס ויכשל לבבו החביב,


  


כאשר ראם, והמה מזדינים ומעופפים בידיהם115



את-החניתות הגדלות, ונראה לו אים המעשה.



תכף ענה לבנו, ויאמר את-אמרי-הכנף:  150



"אין זה, בני טלמכוס, כי אחת הנשים עוררה



לנו מלחמת-הזועות, או יד מלנתיוס באמצע".





השיב לו טלמכוס העלם הנבון ויאמר:



"רק אנכי חטאתי, שום אדם אחר לא אשם.



דלת החדר הבנויה-מוצקות אני לא סגרתי  155



אחרי, ואחד מרגל, איש זריז, התבונן וראה.



לך-נא אבמיאוס הנעלה, וסגר את-דלת החדר.



ראה והתבונן, מי עולל לנו את-אלה, אם-אשה



או יד מלנתיוס בן-דוליוס באמצע, כאשר אדמה?"


  


ככה שוחחו שניהם, נדברו איש אל-רעהו.  160



שוב בא ונכנס לחדר מלנתיוס רועה-העזים



לשאת כלי-זין נהדרים; אך רועה-החזירים הנעלה



ראה אותו וימהר ויגש וידבר לאודיסס:



"בן-לארטס הנעלה, אודיסס האיש רב-המזמות!



הוא הוא הגבר הרשע, כאשר דמינו גם נחנו,  165



הולך ועולה לחדר. ואתה הגד ואל-תכזב:



האכנו שם נפש, כי אגברה עליו בכחי,



או אביאנו אליך, וישלם לו גמולו בראשו,



ככל-התועבות הרבות שעשה הגבר בארמונך?"





השיב אמריו אודיסס האיש רב-הדעת ויען:  170



"הנה אנכי ובני טלמכוס נעצר באולם



את-החתנים הנעלים, ואם-גם ישתערו בכח.



אתם שניכם הסבו את-ידיו ואת-רגליו אל-ערפו,



אף השליכוהו לחדר ונעלתם אחריכם הדלתות.



כפתו את-גופו בחבל קלוע והניפוהו    175



תנופה למעלה ועד סמוך לקורות הגג של-הבית,



למען יסבל בחייו מכאבות אימים זמן הרבה".


  


ככה הביע, והמה שמעו בקולו וכן עשו.



חשו עלו לחדר, ולא ראה הלז, כי הוא פנימה.



היה הלה מחפש בפנים החדר הכלים,    180



ואלה עמדו במארב מחכים לו אצל המזוזות.



והנה מלנתיוס רועה-העזים עובר המפתן,



נושא בכפו האחת קובע נהדר, בשניה



תופש המגן האדיר הישן המכסה עבש,



מגן לארטס הגבור, שנשא הלה בעלומיו,   185



ועתה שם היה מנח, התבקעו כל-תפרי-הרצועות, –



פתאם השתערו עליו, תפשוהו, בשערות ראשו



פנימה סחבוהו, וארצה שם הפילוהו והוא נאנק.



כפתו בחזקה את-ידיו ואת-רגליו ברצועות מכאיבות,



כרוכות בכח מסביב על-גבו, כאשר צוה    190



בן-לארטס, אודיסס האיש רב-התלאות הנעלה.



קשרו את-גופו בחבל קלוע, וגם הניפוהו



תנופה למעלה ועד סמוך לקורות הגג של-הבית;



ואתה, אבמיאוס הרועה, לעגת לו, ככה אמרת:



"עתה ודאי, מלנתיוס, תהיה ער כל-הלילה,    195



שוכב סרוח על-מטה רכה מאד ולך נאה,



ולא מעיניך תעלם גם אאוס ילידת-הבקר,



בקומה מאצל זרמי-האוקינוס, עת תנהג



עזים לקהל-החתנים, לערך המשתה בארמון".


  


ככה נשאר הלז שם תלוי ברצועות אימות.   200



ואלה לבשו המדים וגם סגרו הדלת היפה.



מהרו שוב אל-אודיסס הנבון יודע-התככים.



נושמי גבורת מלחמה נצבו על-מפתן האולם,



המה ארבעתם, ושם באולם גם רבים גם טובים.



קרבה ותגש אליהם אתנה בת-זאוס האלה,   205



דומה למנטור, דמותה כדמותו וקולה כקולו.



ראה אותה אודיסס, וישמח וישא אמרתו:



"מנטור, עמד לי בצרה וזכר את-ידידך אהבת,



אשר גמלך הטבות, ואתה בן-גילי הנך!"


  


סח, אולם שער כי זאת היא אתנה מעוררת-העמים. 210



ומעבר מזה הרימו קולם החתנים.



ראשון חרפה אזי אגלאוס מזרע דמסטור:



"מנטור, אל-יפתיך דברי אודיסס, אל-תצא



לערך קרב בחתנים, ואתה אל-תעמד לימינו!



הנה זה אשר חרצנו, ויקום הדבר, דומני,   215



אשר אם-נכה את-שניהם, את-האב ואת-בנו לו,



תסוף גם אתה עמהם, וביען כי זמם זמת,



לעשות כדבר בארמון; בראשך ישוב גמולך!



והיה כי נקח מכם את-כח גבורתכם בנחשת,



כל-אשר בביתך שם פנימה ואשר מחוץ לו בשדה, 220



נחלק ביחד עם-כבודת אודיסס, וגם לא נניח



אשר בניך יגורו בארמונך, וגם בנותיך



ואשתך הכבודה לא תהלכנה בחוצות אתקה".


 


ככה הביע; ותבער חמת אתנה ותגדל,



חרפה את-אודיסס בדברי-כעס ותאמר:  225



"כחך תשש, אודיסס, גבורתך איננה כהיותה,



עת תשע שנים נלחמת בלי הרף עם-שבטי הטרויים



עקב הלנה בת-טובים בעם מלבינת-הזרעות!



הרבה גברים הכית אז במלחמת-הזועות,



עד נפול עיר פריאמוס רחבת-הדרכים בעצתך. 230



עתה כבואך עד ביתך ונחלתך, שלמה זה תמר,



כי עליך להתאזר בגבורה בפני החתנים?



אבל קרב הנה, יקירי, התיצב וראה עלילותי,



למען תראה איך ישיב מנטור בנו של-אלקימוס



גמול ידידותך שלך בקרב גברים משנאיך".  235


 


ככה הביעה, ולא נתנה לו עוד הנצחון הברור,



יען רצתה לנסות את-כחו ואת-אמץ גבורתו



של-אודיסס הגבור ובנו רב-התהלות בארץ.



פתאם התרוממה עד כרכב הארמון המכסה



פיח שחרחר וישבה, ודמותה כדמות סיס-רננות.  240


 


אך אגלאוס בנו של-דמסטור מעודד החתנים,



גם אברינום, אמפימדון ודמופטולמוס,



בן-פוליקטור – פיסנדר, ופוליבוס הנבון,



המה העולים בגבורה על-כל-החתנים הזדים,



אשר עוד היו בחיים ונלחמו על-נפשותמו,   245



יען את-יתרם כבר הכריעו החצים הצפופים.



פתח ואמר אליהם, סח אגלאוס לכלם:



"הוי, ידידי, חיש יאסוף הגבר את-ידיו הקשות.



הנה כבר הלך לו מנטור, ככלותו את-דברי הרהב,



ואלה אך המה לבדם נצבים על-פתח-הארמון!  250



עתה אל-תזרקו יחדו במו הרמחים הגדולים,



ששה יטילו מכם, ואולי יתן בן-קרונוס



אשר נפגע באודיסס וננחל התהלה בארץ.



אולם ליתרם לא נדאג, אם-אך יפול הוא ואיננו!"


 


ככה הביע, וכלם הטילו הרמחים כמצותו   255



בנפש שוקקה; ואולם אתנה סכלה יריותם.



דקר האחד מהם את-עמוד-האולם הנאה,



פגע האחד מהם בדלת השלובה-מוצקות.



נתקלה מילתו של-אחד הכבדה-בנחשת בכתל.



אולם אחר הנצלם מרמחי עדת החתנים,   260



פתח ואמר אליהם אודיסס האיש רב-התלאות:



"עתה, רעי-עמיתי, אדברה באזניכם את-דברי:



זרקו רמחיכם בקהל-החתנים, שנפשם תשתוקק



להמיתנו ולשית נוספות על-תועבותיהם!"


 


ככה הביע; והמה הטילו רמחיהם החדים,  265



כוננים אותם. ואודיסס הכריע את-דמופטולמוס.



נפל ביד טלמך – אבריאדס, רועה-החזירים



פגע באלטוס, ואת-פיסנדר הכה הבהם.



כלם נשכו בשניהם הקרקע רחב-הידים.



חשו החתנים לסגת אל-פנים האולם הגדול; 270



ואלה קפצו הוציאו רמחיהם מתוך החללים.


 


שוב כידוניהם החדים הטילו בהם החתנים



בנפש שוקקה; ואולם אתנה סכלה יריותם.



דקר האחד מהם את-עמוד-האולם הנאה,



פגע האחד מהם בדלת השלובה-מוצקות, 275



נתקלה מילתו של-אחד הכבדה-בנחשת בכתל.



אמפימדון אך הוא פגע ביד טלמכוס בשרשה;



אפס הנחשת אך שרטה בעורו ממעל. קטספוס



פצע בחניתו הגדולה את-כתף אבמיאוס



למעלה אצל המגן, עברה, בארץ ננעצה. 280



ואלה אשר מסביב לאודיסס הנבון הם קלעו



כלם את-כידוניהם החדים בקהל-החתנים;



הכה אודיסס מקרקר-הקריות את-אברידמס,



נגזר מיד טלמך אמפימדון, ביד אבמיאוס



נפל פולבוס, והבהם את-קטספוס הכריע, 285



דקרו ברמחו בחזה, ויגל וישא אמרתו:



"בן-פוליתרסס הלגלגן, אכן מעתה לא תוסף



לדבר גבוהה גבוהה באולתך, אלא תדרש



תחלה באלים מה להגיד, כי המה חזקים ממנו!



הא לך אשכר תחת רגל הפרה, נתת    290



אתה לאודיסס הנעלה, בבקשו נדבות באולם".


 


ככה קרא לו רועה-הבקר. ויקפץ אודיסס



ודקר ברמחו הארך את-בנו של-דמסטור, וידקר



טלמך את-ליאוקריטוס בנו של-אבנור, ורמחו



חדר את-בטנו בתוך, ותחלף נחשתו ותצא.  295



נפל על-פניו הלה, ומצחו הכה פני ארץ.



פתאם הניפה אתנה ממרומי התקרה מגנה,



את-האיגיס המכלה בני-תמותה, וימת לבבם.



היו מתלבטים באולם כאותם בני-בקר הרועים,



אשר יפל עליהם הקרץ הזריז וירדפם    300



בעונת הזמיר, והימים הולכים ונעשים ארכים.



כאותם פרסים עקמי-חרטום וכפופי-צפרן



באים מאצל ההרים ונופלים על-הצפרים,



אלה מעופפות בקעתה, יורדות מתחת העבים,



והמה יורדים וטורפים בצפרן, ואין להן כח  305



לעמוד בפניהם, ושוא מנוסה, למשוש לב חובבי ציד, –



ככה השתערו אלה על-קהל-החתנים באולם,



הכום מסביב, ונאקה אימה אז עלתה בנפץ



הגלגלות, והרצפה כלה בדמים נכסתה.


  


חרד ליאודס לקראת אודיסס וחבק את-ברכיו,  310



התחיל מתחנן על-נפשו ויאמר את-אמרי-הכנף:



"אנא חנני, אודיסס, יהמו עלי רחמיך,



יען אני לא עלבתי מעולם בארמונך כל-אמה



לא באמרי פי, לא במעשה; הייתי עוצר אנכי



בעד יתר עדת-החתנים, אם-עשה מהם איש כדבר. 315



אך הם לא שמעו בקולי לאסף ידיהם מרעה,



ועקב השערוריה באתם הרעה הגדולה.



מנחש-בקרבנות הייתי, ואם-אפול ולא עול בכפי, –



סמן, כי אכן לעולם אין גמול למעשים טובים!"


  


הביט בו זעומות אודיסס, האיש רב-הדעת, ויען: 320



"אם-כדבריך היית אתה המנחש-בקרבנות,



כמה וכמה פעמים היית מתפלל בארמון,



אשר תרחק ממני מטרת שיבתי המתוקה,



ואשתי תלך אחריך לאהבה ותקים לך זרע,



לכן אל-תאמר למלט נפשך עתה ממות!"  325


  


מלל ובידו הקשה תפש חרב מנחת,



אשר נפלה לארץ מיד אגלאוס במותו.



חש אודיסס ותקעה בצואר הגבר בתוך,



עוד זה מדבר את-דבריו, וראשו התפלש באבק.


  


אפס פמיוס המשורר בן-טרפס, הוא אשר היה  330



שר בקהל-החתנים על-כרחו, הוא נמלט ממות.



עמד תופש בידיו הכנור מנעים-הנגינות



סמוך לדלת הפנימית והוגה בעצות השתים:



אולי צאת מן-האולם ואצל הבמה הגדולה



אשר לזאוס נוטר-הבתים ישב, עליה   335



שרפו לארטס ואודיסס כרעי-הבקר הרבים,



או יחבק את-ברכי אודיסס ויתחנן על-נפשו.



היה שת עצות בנפשו ומצא לטוב לו לחבק



ברכי אודיסס הגבור מזרע לארטס הנעלה.



תכף הניח כנורו המקמר על-פני האדמה,  340



אשר בין קיתון-היין והכסא מצפה-הכסף,



קפץ ויפל על-רגלי אודיסס ויחבק את-ברכיו,



התחיל מתחנן על-נפשו ויאמר את-אמרי-הכנף:



"חוס ורחם עלי, אודיסס, כי אכרע לפניך!



אתה בעצמך יחר לך אחרי-כן, כי הכית   345



נפש משורר ומנעים זמירות לאלים ולאדם!



לא קבלתי ממורים, והאלהים נטע בלבי



רבות מנגינות ושונות. ויאה לי לשיר לפניך



כאשר שרתי לאלים, לכן אל-תגדע את-ראשי.



יעיד גם טלמכוס, בנך אהבת, אם-באתי   350



לשיר אל-ביתך מרצוני, או אחרי חשקי הלכתי,



לעיר מנגינות במשתה קהל-החתנים בארמון,



בלתי אם-נהגוני על-כרחי עצומים ורבים".


  


ככה הביע. וישמע און-קדשו של-טלמכוס.



תכף נשא אמרתו לאביו הנצב בקרבתו:   355



"ידך אסף ואל-תדקר אותו בנחשת – לא חטא!



גם את-הכרוז, את-מדון, נצילה ממות, כי תמיד



היה מטפל בי פה בארמון בהיותי עוד ילד,



אם-לא הקדימו כבר להרגו פיליטיוס או רועה-החזירים,



או בחציך פגעתו אתה בסערך באולם".   360


  


מלל, וישמע את-דבריו מדון האיש הפקח,



יען כי שכב מתכופף תחת הכסא, מתכסה



למחסה ממות השחר בעור-פר הפשט זה עתה.



חיש התרומם מתחת הכסא, וישלך מעליו



עור-הפר, וקפץ אל-טלמך וחבק את-ברכיו,  365



התחיל מתחנן על-נפשו ויאמר את-אמרי-הכנף:



"הנני, היקר! אסף את-ידך, אמור לאביך



ולא ימיתני בעברתו הגדולה בנחשתו החדה,



בזעמו את-החתנים שאכלו ובלעו את-הונו



פה בארמונו, והיו מזלזלים בכבודך, השוטים".  370


  


חיך, וישא אמרתו אודיסס האיש רב-הדעת:



"רק חזק ואמץ, כי זה הושיעך והצילך,



למען ידע לבבך ותגיד ליתר בני-אדם,



אשר תמיד יש יתרון לעושי הטוב מן-הרשעים!



אבל אתם צאו מן-האולם וישבתם בחצר    375



הרחק מקטל: גם אתה והמשורר מנעים-הזמירות;



עד אם-כליתי את-מלאכתי אשר לי לעשות בארמון".


  


ככה הביע. והמה מהרו לצאת מן-הארמון,



ישבו על-יד המזבח אשר לזאוס הגדול,



צופים, מתבוננים על-סביבם, עודם מחכים למות. 380


  


היה אודיסס מתבונן מסביב בבית, אם-נשאר



אחד החתנים בחיים, פליט ממות השחור.



אולם הוא ראה, והם כלם מתפלשים בדמים ואבק,



צבורים ערמות, כאותם הדגים שעתה זה שלם



דיג במכמרת מרבת-עניבות ממי ים אפרים   385



אל-פני מפרצי חופים שקועים, וצפופים ישכבו



כלם על-פני החול ועורגים אל-משברי ימים,



והליוס החרס הנוצץ יקח מהם את-נפשותם, –



ככה שכבו שם צפופים איש אל-רעהו החתנים.



נשא אודיסס אמרתו ויאמר אל-בנו טלמכוס:  390



"לך, טלמך, וקראת את-אבריקליה אמנתי,



למען אדבר באזניה את-דברי כאשר עם-לבי!"


  


ככה סח. וטלמכוס שמע בקול אביו אהובו;



דפק על-דלת החדר וסח לאבריקליה אמנתו:



"קומי ובאי הלם, זקנה שבעת-הימים,    395



אשר על-כל-האמהות המשרתות בארמוננו,



חושי ובאי, כי אבי קורא לך להגיד את-דבריו".





ככה הביע, ודבריו לא נמחו מלוח זכרונה.



מהרה פתחה את-דלתי הלשכות הבנויות-לתפארה,



חשה, אך טלמכוס הולך ובא לפניה.     400



מצאה שם את-אודיסס, והוא בין מתים חללים,



מגאל בדמים ואבק. כלביא השב אלי סבכו



לאחר שטרף ובלע שור-פר אשר גדל בשדה,



סביב חזהו מגאל בדמים, וגם שתי לסתותיו



שוטפות דמים שחורים, אים למראה עינים, 405



ככה נגאלו רגלי אודיסס וידיו ממעל.



ראתה את-החללים ואת-נהרות הדם המחלחלים,



חפצה להרים קול צהלה, כי ראתה את-אשר עולל;



אולם אודיסס לא נתן ומנעה, אף כי השתוקקה.



נשא אליה את-קולו ויאמר את-אמרי-הכנף:  410



"גילי בלבבך, הזקנה, אך דמי ואל-נא תצהלי!



אסור לגיל ולרנן בנפל בני-אדם חללים!



יד אלהים היתה בם ורע מעלליהם,



יען וביען לא כבדו איש על-פני האדמה,


  


מרשע עד אציל, הבאים לחלות פניהם.116
415



בחטאיהם וזדונם באם האבדן האים.



קומי וקראי לי בשם כל-האמהות בארמון,



אשר תזלזלנה בכבודי, גם אלה אשר לא חטאו".


  


ענתה אזי אבריקליה אמנתו היקרה ותאמר:



"אבל, ילדי, אך דברים נכונים לך אספרה,  420



נשים חמשים בארמון, הן האמהות אשר



אותן למדנו, את-כלן, כל-מלאכת-ידים בבית



לעשות, לנפס הצמר ולשאת עבודת עבדים.



הנה שתים עשרה מהן עשו השערוריה:



אותי לא כבדו וגם לא הדרו פני פנלופה;  425



אפס הלא טלמכוס עתה זה גדל, ולא נתנה



אמו לו אשר יצוה הוא לנשים השפחות.



אולם הבה אעלה אל-העליה הבהירה,



למען אגיד לאשתך, זו נסך עליה אל שנה".


  


השיב אמריו אודיסס האיש רב-הדעת ויען: 430



"אל-תעיריה, אך קראי לי הנה את-כל-האמהות,



כל-הנשים שעשו את-התועבות תבאנה".


 


ככה הביע. ותצא הזקנה מפתח האולם



לבשר לנשים מצותו ולהבהיל אותן ותבאנה.



אולם הוא קרא לבנו טלמכוס ולרועה-הבקר, 435



גם לרועה-החזירים, ויאמר את-אמרי-הכנף:



"שאו נא את-כל-החללים, וגם את-הנשים תצוו;



רחצו את-השלחנות ואת-הכסאות הנאים



במים טהורים וספוגים מרבי-נקבים וחלולים.



אך ככלותכם לנקות את-כל אשר יש פה בבית,  440



פנו והוציאו השפחות אל-מחוץ לאולם הנאה,



אל-בין הצינוק העגל וכתלי החצר הנפלא,



פגעו בהן בחרבות ארכות-הלהב, ונפחו



כלן כאחת את-נפשן ושכחו את-עגביהן,



אשר התנו אהבים עם-החתנים בסתר".    445


  


ככה הביע. והנשים באו בהמון צפופות.



נשאו את-קולן, הילילו, הזילו דמעתן בשפע.



תחלה נשאו והוציאו את-כל-החללים המתים



אל-מתחת לאתיק של-החצר הבצורה,



אחד על-אחד הניחו, ואודיסס בעצמו מפקד,  450



מאיץ בהן, והן מוציאות את-כל-החללים על-כרחן.



אחרי-כן רחצו את-השלחנות והכסאות הנאים



במים טהורים וספוגים מרבי-נקבים וחלולים.



אך טלמך, והבהם ורועה-החזירים הם נקו



ביעים את-רצפת האולם הנשא, הבנוי-לתפארה, 455



למשעי, והשפחות הוציאו הסחי אל-מעבר לדלת.



אולם ככלותם לנקות את-כל אשר היה באולם,



נהגו את-השפחות אל-מחוץ לאולם הנשא,



אל-בין הצינוק העגל וכתלי החצר הנפלא,



כנסון אל-בין-המצרים אשר אין לנוס מתוכם.  460



פתח ואמר להם אזי טלמכוס הנבון:



"לא במיתה יפה אקח את-נפשותיהן של-אלה,



אשר העטו על-ראשי ועל-ראשה של-אמי החרפה



להיות עם-החתנים ולשכב אצלם בסתר".


  


ככה הביע; ויקשר עבות ספינה כחלת-החרטום  465



אל-העמוד, ואגדו לכפה ומעלה הרימו,



למען לא תוכל לגעת גם אחת בקרקע ברגליה.



כאותם יונים וכיכלים פורשי-כנפים, שנפלו



ברשת זו טמנו לרגלם במעביות השיח;



המה מחפשים קניהם, והנה מאד נורא יצועם, – 470



ככה נתלו בראשן בשורה, אחת ואחת



נתן צוארה בחליה, ובמיתה לא יפה גועו;



היו מפרפרות ברגליהן אך שעה קלה, ולא יספו.


  


ואת מלנתיוס הוציאו דרך הפרוזדור והחצר,



ויתיזו בנחשת אכזריה לו חטמו ואזניו,    475



אף את-ערותו לו עקרו, זרקוה לאכלה לכלבים,



קצצו את-ידיו ואת-רגליו, כי היתה חמתם בוערת.


  


אחרי-כן רחצו למשעי את-ידיהם ורגליהם,



נכנסו אל-אודיסס לאולם, כי בצעו מעשיהם.



פתח וסח לאבריקליה אמנתו היקרה ויאמר:  480



"הבי לי אש, הזקנה, וגפרית מבטלת-הרעות,



למען אגפר האולם; ואת-פנלופה הבהילי,



תבא הנה גם היא עם-הנשים אמהותיה.



גם ליתר השפחות תצוי אשר תבאנה".


  


ענתה לו אבריקליה אמנתו היקרה ותאמר:  485



"אכן, ילדי שלי, יפה דברת ובהשכל.



אבל אביאה לך מעיל, ושמלה וכתנת



למען לא תעמד באולם ובלויי הסחבות מכסות



את-כתפיך הרחבות; לא נאה לך ולא יאה!"


  


השיב אמריו אודיסס, האיש רב-הדעת, ויאמר: 490



“אבל קדם לכל אש לי תבעירי באולם!”


 


סח, ולא סרבה לו אבריקליה אמנתו היקרה.



אש וגפרית הביאה מיד לו, ויגפר אודיסס



יפה את-בית הנשים, האולם וגם את-החצר.


  


אפס הזקנה נחפזה בארמון אודיסס הנהדר  495



לבשר את-כל-האמהות ולצות אותן ותבאנה.



מהרו יצאו מבית הנשים ובידן אבוקות.



כתרו את-אודיסס, חבקוהו, ברכוהו לבואו,



נשקו בנפש חפצה את-ראשו, את-כתפיו ואת-כפיו,



אשר תפשו בכפיהן. ויתקפו החשק המתוק  500



לבכות ולהאנח, כי לבבו הכיר את-כלן.


  

שיר עשרים ושלשה: פנלופה מכירה את אודיסס

  


אך בצהלה עלתה הזקנה אלי העליה



לבשר את-גברתה, כי אישה אהובה הנהו בבית.



היו ברכיה נחפזות ורגליה מזדרזות בלכתה;



עמדה מראשותיה ותשא אמרתה ותען:



"בתי פנלופיה! עורי, ועיניך תראינה   5



עתה אותו הגבר, לו התגעגעת כל-הימים!



הנה אודיסס כבר שב! חזר אל-ביתו, ואם-בושש,



הכה את-כל-החתנים עזי-הפנים, שכלו



הונו וביתו החריבו, ואת-בנו התקיפו בזרוע!"


  


נשאה אמרתה ותען לה פנלופה הנבונה:   10



"אמי היקרה,אין זה כי סכלו דעתך האלים,



והמה יש לאל ידם להפך חכם לשוטה,



ואת חסר-לב ופתי יחוננו שכל ובינה.



המה התעוך, כי לפנים היית נבונת-לב וחכמה;



למה זה תלעגי לי, ואנכי מאד נפשי אבלה,  15



לדבר שקרים באזני, תעיריני משנתי המתוקה,



אשר תקפתני, הליטה עפעפי שלי? ומעולם



שנתי כך לא נעמה, למן היום שבו ירד



אישי אודיסס אליונה, העיר הארורה ימח שמה.



אולם עתה רדי והכנסי שוב לבית הנשים.   20



ואלו באה ובשרה לי זאת אחת השפחות



אשר עמדי, והיתה מעוררת אותי משנתי,



ודאי נחפזתי לשלחה, ובחרפות אימות,



שוב אל-בית הנשים, אך את בעוזריך זקנתך".


  


ענתה לה אבריקליה האמנת היקרה:    25



"בתי היקרה, אינני לועגת לך; אמנם ואמנם



הנה אודיסס כבר שב ולביתו בא, כדברתי,



הוא הוא הנכרי, שהיו מזלזלים בכבודו באולם!



וגם טלמכוס הוא ידע זה כבר, כי בבית הנהו,



אפס בהשכל ובינה העלים מזמות אביהו,  30



עד שישלם לגברים רמי-העין פעלם".


 


ככה הביעה, ותגל האשה ותקפץ מיצועה,



חבקה לצואר הזקנה, ודמעות עיניה נגרות.



נשאה את-קולה ותען ותאמר את-אמרי-הכנף:



"אמא יקרה, הגידי ואמת יהגה חכך,    35



אם-דבריך נכונים, כי שב הביתה, כדברך,



איכה זה שלח את-ידו בקהל-החתנים הזדים,


  


והוא אך האחד, והמה רבים בבית פה תמיד?"117


  


ענתה לה אבריקליה האמנת היקרה:



"גם לא ראיתי ולא ידעתי, אנחות שמעתי, 40



אנחות-חללים, כי פנימה בבית הבנוי-לתפארה



שם ישבנו ביחד מרעידות, והדלתות נעולות,



עד שקראני בנך טלמך מבית הנשים,



אשר אביו שלחו לקרא לי כי אבואה.



גם את-אודיסס ראיתי, הנצב בין החללים,  45



והמה על-סביביו נערמים על-פני הרצפה הקשה,



סרוחים איש על-רעהו; לו ראיתיו ויגל לבבך.



מגאל בדם ובאבק, מראהו כמראה האריה.



עתה ישכבו כלם יחדו על-פתח החצר.



אולם הוא מגפר בארמון הבנוי-לתפארה בגפרית, 50



הצית אש גדולה וגם שלח אותי כי אקרא לך לבא.



מהרי אחרי, למען ישוב ופרח בלבבכם



ששון, ושניכם תגילו, כי הרבה מכאובות נשאתם!



הנה נמלאו באו משאלותיכם הגדולות:



חי הוא, הגיע אלי כירתו וביתו ומצא  55



אותך ואת-בנו בארמונו; ואולם מעושי-הרעה,



מן-החתנים מכלם, פרע מהם פה בביתו!"


 


לה אמריה השיבה פנלופיה הנבונה:



"אמי היקרה, אל-גיל לך, אל-תשמחי השמחה הגדולה!



את היודעת עד כמה יערג לו פה בארמון  60



כל-אשר בו, וביותר אנכי ובני זה ילדנו;



אפס לא כדבריך אשר בשקר ספרת לי,



אין זה כי אחד האלים המית החתנים הנעלים,



אנף בהם על-זדונם, על-תועבותיהם הגדולות,



יען וביען לא כבדו איש על-פני-האדמה,  65



מרשע עד אציל הבאים לחלות פניהם,



בחטאיהם באתם הרעה; ואולם אודיסס



אבד יום שובו לארץ אכיה ואבד הוא עצמו".


  


ענתה לה אבריקליה האמנת היקרה:



"בתי איזו מלה נזרקה מגדר שניך?   70



הנה אמרת, כי לא ישוב לעולם אישך, והוא יושב



פנימה אצל הכירה, אין אמון בלבבך לעולם!



אפס לך סמן אגידה, והוא לא ישקר: – צלקתו



אשר לפנים נשכהו חזיר בשנו הלבנה.



אותה הכרתי ברחצי, וגם לך חפצתי להגיד, 75



אולם הלז תפשני ויסגר את-פי בשתי כפיו,



פקד עלי, כי בהשכל כלכל את-דבריו, ולא אגיד.



מהרי אחרי, אני בחיי שלי אערבנה:



שקר אם-יהגה פי אספה במיתה משנה!"


 


לה אמריה השיבה פנלופיה הנבונה:  80


 


"אמא יקרה, מאד קשה לבא עד חקר לב-אלים –118



אלים הוים-לנצח – ואם-נבנות ולבך חכם.



אולם הבה נלכה אל-בני שאהבתי, ואראה



את-החתנים המתים וגם את-המכה באלה".


 


ככה הביעה ותרד מעל העליה, ולבה   85



מהסס מאד: התדרש לאישה היקר מרחוק,



או אליו תגש ותפשה ונשקה את-ראשו ואת-כפיו.



אפס בקרבה לאולם ועברה את-מפתן-האבן,



ישבה אל-מול פני אודיסס באור האח הבוערת,



סמוך לכתל השני. ואודיסס מביט למטה    90



אצל העמוד ומחכה: התפתח אשתו הכבודה



את-שפתיה לדבר, כי ראו אותו עיניה.



אפס היא ישבה, הוחילה עד בוש, ולבבה משתאה:



יש בהסתכלה בפניו, ונדמה לה הוא הוא אודיסס,



ויש אשר לא הכירתו, כי בלויי-הסחבות על-בשרו. 95



אך טלמכוס בה גער, וישא אמרתו ויאמר:



"אמי היקרה, אם רעה! הלבך אין-רגש, לא יחוש?



למה מאבי תרחקי ואינך יושבת על-ידו?



מחסום שמת למו פיך מדרש ומחקר אותו.



אבל אין אשה אחרת בעולם שבקשי ערפה  100



תשב רחוקה מאישה בשובו בשנה העשרים



לארץ-אבותיו, כי גבר על-הרבה תלאות ופגעים;



אפס את לבך בחבך מעולם קשה מאבן!"


  


נשאה אמרתה ותען לו פנלופה הנבונה:



"ילדי, לבבי בחזי עודנו משתאה מתפלא,   105



כח אין בי גם לשאל, גם לענות דבר לא אוכל,



גם להתבונן ישר אל-עיניו; ואולם אם-אמת



נכון הדבר, והוא הוא אודיסס השב לארמונו,



אנו עוד ניטיב להכיר איש את-רעהו, כי לנו



יש סמנים ידועים רק לנו וכמוסים מזרים". 110


  


ככה הביעה, וחיך אודיסס האיש רב-התלאות,



מהר סח לטלמך, ויאמר את-אמרי-הכנף:



"טלמכוס, הנח-נא לאמך, כי תוסיף ותרבה



לבחון אותי בארמון ומהרה תיטיב להתעשת.



אולם בהיותי מלכלך, ובגדים רעים לבשרי,  115



לכן לא תהדר פני ותפקפק מאד, אם-אני זה.



אפס הבה נועץ איך ניטיב ונעש הדבר.



הנה אם-יכה איש נפש אחד העם, גבר אחד,



ורבים אין לו שהשאיר לנקום נקמתו, הן תכף



ינוס ונמלט על-נפשו, יעזב את-ארצו ואת-קרוביו; 120



אולם אנחנו הכינו עמודי-העיר ואת-טובי



כל-זאטוטי אתקה, אנא הועץ בלבך".


 


נשא אמרתו ויען לו טלמכוס הנבון:



"אבי היקר, בעצמך אתה הועץ, כי אומרים,



אין בבני-אדם כמותך איש חכם-לב, ואין אחר,  125



גבר בן-תמותה, בעולם, לערוך לך ולהדמות.



אנו נלכה אחריך בכל-לב ונפש; אאמינה,



רוח גבורה לא נחסר עד כמה שיש בכחנו".


  


השיב אמריו ויען אודיסס האיש רב-המזמות:



"הנני להגיד לך את-אשר מצאתי לטוב לי:  130



קדם כל רחצו את-בשרכם, ולבשו כתנות חדשות,



ועל-השפחות בבית תצוה ותלבשנה בגדיהן.



אחר יקח המשורר הנעלה כנורו וינגן



פה לפנינו מנגינות עליזות למחולות-מחנים,



למען יאמר העובר בחוץ או השכן הקרב,  135



אשר ישמע הקולות: אין זה כי אם-משתה-חתנה;



למען לא תהיה נפוצה השמועה בעיר, אשר הכו



כל-החתנים, בטרם הגענו אל-האחזה



רבת-העצים שלנו; אחרי-כן עצה נטכס,



אשר יתן בלבנו היושבי-באולימפוס לטובה". 140


  


ככה מלל, והמה שמעו בקולו וכן עשו.



קדם כל רחצו בשרם וילבשו כתנות חדשות,



גם האמהות התלבשו. ויקח המשורר הנעלה



בידיו הכנור הקמור ויער בלבם געגועים



על-נגינות-מתק נעימות ומחולות-מחנים. 145



והיה הבית הגדול מריע תחת מצעדי



גברים יוצאים במחולות ונשים לבושות מחלצות.



כל-אשר ישמע הקולות מחוץ לבית ואמר:



ודאי איש נשא לאשה המלכה החשוקה-לרבים;



אשה מבישה, ולא יכלה לשמר את-ביתו הנשא  150



אשר לאלוף נעוריה ולחכות לו עד אשר ישוב.


  


ככה אמר האומר, ואת אשר קרה לא ידע.



אך אברינומה הכבודה רחצה שם בארמונו



את-אודיסס נדיב-הרוח, ותסך אותו בשמן



ותלבישנו בגדי-תפארת, מעיל וכתנת.   155



הלכה פלס-אתנה וחן רב על-ראשו שפכה,



גדלה קומתו ויגבה, ותברא את-גופו וקוצות



ראשו לו עשתה תלתלים כמראה הפרח יקינטוס;



כאותו גביע-הכסף, זהב צפהו האמן,



אשר למדהו הפיסטוס ופלס-אתנה בו נתנה  160



חכמה ותבונה בלבו לעשות מעשהו כליל-יפי, -



ככה שפכה אז עליו החן, על-ראשו וכתפיו.



יצא מתוך האמבטי, מראהו כמראה האלים.



הלך וישב על-כסאו עליו ישב כבר קדם,



נכח אשת-נעוריו, וידבר את-דבריו ויאמר: 165



"את המשנה, בין כל-הנשים על-פני אדמות



אין לב רע כלבך, לך עשו יושבי אולימפוס!



אבל אין אשה אחרת בעולם שבקשי ערפה



תשב רחוקה מאישה, בשובו בשנה העשרים



לארץ-אבותיו, כי גבר על-הרבה תלאות ופגעים! 170



אנא, אמנתי, הציעי מטתי ואשכב בגפי,



יען וביען כי אשה זו לבה לב-ברזל בחבה".


 


נשאה אמרתה ותען לו פנלופה הנבונה:



"אדם משנה, גם לבי לא גבה וגם לא בזיתי,



גם לא תמהה אני וגם אדע היטב פניך,   175



בצאתך מארץ אתקה בספינה ארכת-משוטים.



לכי, אבריקליה, הציגי לו את-מטתו החזקה



אל-מחוץ ללשכה הנאה אשר לו עשה,



שמה תציעי מטתו החזקה, ועל-פני היצוע



שימי מעורות הכבשים, מעילים וסדינים מתנוצצים". 180


  


ככה הביעה לבעבור נסותו; ואולם אודיסס



עלתה חמתו, וידבר אל-אשתו הצנועה ויאמר:



"הוי, האשה, מכאיבים דבריך, כל-אשר דברת את!



מי הוא ששנה את-עמדת מטתי? הן יקשה הדבר



גם מן-הגבר המנסה, אם-לא בעזר אחד האלים, 185



אשר אם-ירצה ושנה בנקל מקומה שם עמדה;



אפס אין אדם בן-תמותה, אף אם-באביב-גבורתו,



שישנהו בנקל, כי סמן גדול ומפלא



במטה זו מעשה-אמן, אנכי עשיתי ולא אחר.



אילן עמד בחצר, עץ זית ארך-עלים שם פנימה, 190



איתן בעצם פריחתו, ודמותו כדמות עמוד אדיר.



סביב לאילן בניתי הלשכה ואכלנה



באבנים חזקות ואספן ספנה ממעל.



דלתות הצבתי חזקות, עם-צירים, ננעלות מאד יפה.



אז גם כרתי אמיר הזית ארך-העלים,   195



גזעו קצצתי משרשו ואקציענו בנחשת,



היטב בשכל ובינה, ואישיר בקו ומשקלת,



להיות הכרע למטה, ואקב לה נקב במקדח.



פה החלתי מטתי ואקציענה עד שלמה



מעשה אמן, בכסף, בזהב ושן קשטתיה,  200



רצועות עור-פר של-ארגמן מבריקות מתחתי עליה.



הנה זה הוא הסמן – אגידה לך; ואינני יודע,



אם-עוד מטתי קבועה שם על-מקומה, הוי אשה,



או כבר שנה מקומה איש אחר כי נסר הזית".


  


ככה הביע. וכשלו ברכיה ולבבה החביב,   205



יען הכירה הסמן הנאמן לה נתן אודיסס,



נגרו דמעיה, קפצה ותרץ ותפל על-צואר



אודיסס האלהי ותשק את-ראשו ותען:



"אל-נא באפך, אודיסס, כי אתה לפנים נעלית



בחכמה על-כל-בני-האדם! ולנו מנו האלים  210



פגעים, גם לא זכינו אשר נתענג השנים



יחדו על-אביבנו ולקרב אל-מפתן הזקנה.



עתה אל-יחר אפך ותאנף בי, כי לא תכף



חשתי לקדמך בשמחה אחרי ראותי פניך,



יען כי לבי בחבי היה לעולם מתירא,   215



אשר עוד יבוא בן-אדם ויערים לי בדברי-ערמה,



יען כי רבים ורבים יחמסו מזמות ותככים.



הן גם הלנה בת-ארגוס, מזרעו של-זאוס, לא היתה



מתעלסת באהבים עם-בן-אדם איש נכרי,



אלו ידעה שנגזרה גזרה ושוב יביאוה   220



בני-האכיים, גבורים, אל-ביתה ואל-ארץ-מכורתה;


  


אולם האל הוא השיאה לעשות השערוריה,119



אפס לא בלבה צמח זה חטאה האים,



אשר היה גם ראשית ענינו וסבת סבלנו.



עתה אחרי הגדך לי את-הסמן המבהק   225



אשר למטה שלנו, ואשר איש זר לא ראה



בלתי אנכי ואתה וגם מן-השפחות האחת,



בתו של-אקטור, שנתנה לי אבי עת הנה הלכתי,



היא אשר שמרה על-דלתות חדרנו הבנוי-למשגב,



עתה פתית את-לבי, ואף כי מאד קשה הנהו".   230


  


ככה הביעה ותער עוד יותר את-לבו לקונן.



בכה וחבק את-אשתו הנעימה והנאמנה.



משל לשוחה שנגלתה לו החרבה החשוקה,



אשר פוצץ פוסידון בים את-ספינתו הבנויה



בהשכל ודעת, כי שלח בה חמת-גלים ורוחות, 235



מעטים מאד הנמלטים ממים אפרים, השבים



אל-היבשת ובשרם מכסה קצף הימים,



בשמחה עולים בחוף, נמלטים מפגעים מאד רעים, -



ככה התבוננה בשמחה פנלופה באישה,



ואת-זרועותיה הלבנות לא אספה מעל פני צוארו. 240



ודאי שהיו כה בוכים עד עלות למו השחר,



אלו לא יזמה אחרת אתנה בהירת-העין.



עצרה הלילה על-קצה גבול משעולו, לא נתנה לצפירה



לעלות מן-האוקינוס על-כסא-זהבה ולאסר



לה את-סוסיה מהירי-הרגל המביאים לאדם  245



אורה, את-פאתון ואת-למפוס סיחי הצפירה.



פתח ואמר אל-אשתו אודיסס האיש רב-הדעת:



"אשתי, עדנה לא באנו עד קצה גבול כל-המלחמה,



פגעים עוד לנו נכונים ותלאות אין אותן לשער,



רבים וקשים מאד, אשר עלי עוד לשאתם;  250



יען כי ככה לי נבאה נפש טירסיס הרואה



בו ביום שירדתי אל-משכנות-הדס פנימה



לשאל על-אדות תשובת מרעי ושובי אנכי.



קומי-נא, אשתי היקרה, ונעל למטה למען



נהנה גם אנו משנה מתוקה בשכבנו".   255


  


נשאה אמרתה ותען לו פנלופה הנבונה:



"יצע לך יצועך תכף, כאשר אך נפשך



תרצה בזה, כי האלים סוף סוף זכוך שתשוב



לביתך הבנוי-לתפארה ואל-ארץ-מולדתך אהבת.



אפס, כיון הרהרת באלה והאל נטעם בלבך,  260



הגד-לי מה המלחמה, כי ודאי אני אשמענה



אחרי-כן, ודומני לא יורע אם-תכף אדעה".


 


השיב אמריו אודיסס האיש רב-הדעת ויען:



"האימה, שלמה תפצרי בי ואגידה?



הנה אגידה לך זאת ודבר ממך לא אכסה;   265



אבל לבך לא יגיל לשמע כל-אלה, וגם לבי



אינו שמח, כי צוה הלז ואנודה בערים



רבות של-בני-תמותה ובידי משוט כליל-יפי,



עד שאגיע למקום שיושביו לא ידעו דמות-ימים,



גברים אשר לא יאכלו תבשילם ממלח במלח,  270



גם לא ידעו ידוע אניות – כתליהן ארגמן,



משוטים עשויים יפה המשמשים כנפים לספינות.



סמן מבהק לי הגיד ומופת ממך לא אכסה;



אם-יפגשני הלך אשר כמותי ויאמר:



“יעה של-זריה הן תשא על-שכמך הנהדר”,   275



שמה אעמד ואתקע בארץ משוטי החסן,



אזבח הזבח הנהדר לפוסידון המושל-בימים:



פר בן-בקר, איל וחזיר רובע-חזירות.



אשוב לביתי ואקריב את-הקטומבות הקדש



לכל-האלים הנצחים השוכנים במרחב-שמים, 280



לאל ואל כסדרם; אך מותי מתהום-הים יבוא.



והיה זה מותי מות-נשיקה, ובשיבה טובה אגועה,



זקן, אין-אונים, וברכות יחולו על-ראש כל-העמים



אשר בצלי יחסיו, ככה לי אמר, וכן יקום".


  


נשאה אמרתה ותען לו פנלופה הנבונה:    285



"אם-באמת יחוננוך האלים השיבה הטובה,



תקוה יש להמלט מכל-פגעיך הרעים".


  


ככה שוחחו שניהם, נדברו איש אל-רעותו.



אך אברינומה ואמנתו הנה מציעות יצוע,



שמו השמיכות הרכות לאור האבוקות המאירות.  290



וכשהציעו מזדרזות את-המטה החזקה,



שבה הזקנה אל-חדרה לנום את-שנתה המתוקה.



והלכו השנים למטה, אך אברינומה שפחת-



חדרם הלכה לפניהם ובידה אבוקה בוערת;



ובהכנסם בחדר, חזרה היא אל-מקומה.    295



ועלו בנפש שמחה על-ערש יצועם מקדם.



גם טלמך, והבהם ורועה-החזירים רגליהם



שבתו וחדלו מכרכר, וגם האמהות לא יספו,



שכבו לנוח כלמו בארמון הנשא האפל.


  


אפס אחרי שרותה נפשם חמדת-אהבים,   300



ענגו את-לבם בדברים, מספרים איש עם-רעותו.



היא, הנפלאת-בנשים, ספרה איך סבלה בארמון,



לראות כבלע קהל-החתנים המחבלים הבית,



אשר שחטו בגללה הרבה בני-בקר וכבשים



כשים, ויין לרב סבאו שם מן-היקבים.    305



אחרי-כן ספר אודיסס מזרעו של-זבס את-הפגעים



אשר המיט על-עמים ואת-כל-אשר סבל הוא עצמו,



הכל לה ספר, והתענגה לשמוע את-דבריו, לא נהיתה



שנה על-עפעפיה עד אם-כלה לספר כל-דבריו.


  


החל וספר איך גבר על-הקיקונים , ואחר120
310



איך הגיע לאדמת הלוטופגים הפורה,



את אשר עולל הקיקלופ, ואיך נקם נקמת מרעיו,



אנשי-החיל שאכל הלה ולא חמל עליהם;



איך קבלהו איאולוס בסבר פנים מאד יפות,



ואשר שלחו; ואולם לארץ-אבותיו זו אהב  315



שמה לא בא עוד, כי שוב גרפתו רוח סערה,



ותטלטלנו הימה רב-הדגה, והוא נאנק;



איך בא לעיר טלפילוס אשר לליסטריגונים,



אשר השמידו ספינותיו ואת-רעיו נעולי-המצחות,



כלם, לבד מאודיסס, שנמלט בספינה משחירה.   320



גם את-כל-נכלי קירקי ועצמת תככיה הרבים;



ואשר הלך וירד למשכנות-אאידס הקודרים



לשאל את-נפש טירסיס, איש-תבי הרואה הנעלה;



הלך בספינה מרבת-משוטים וראה כל-רעיו



וגם את-הורתו ילדתו, טפחתו בהיותו עוד ילד;  325



שמע את-קול הסירנות מנעימות-הזמר בשוררן;



איך בא עד סלעי החבט, ועד כריבדיס הגיע,



זו האימה, ועד סקילה לא נמלט ממנה עוד אדם;



איך גזלו רעיו הבקר של-הליוס-השמש ושחטום;



ואיך שם נפץ בן-קרונוס המרעים-רעמים בברקו 330



את-אניתו הקלה, ורעיו-עמיתיו אבדו,



כלם כאחד; ואולם הוא נמלט ממות האים;



ואיך הוא בא לאוגיגיה, האי של-הנימפה קליפסו,



שעצרתו, כי נפשה בו חשקה להיותו לאיש לה,



ובמערתה הגדולה לו דאגה מאד והבטיחה   335



לתת-לו האלמות, וזקנה לא ידע לעולם;



אפס לא עלה בידה לפתות את-לבו בחבו;



ואיך הוא בא אל-הפיאקים לאחר הרבה מתלאות,



והמה קבלוהו בחבה וכאחד האלים כבדוהו



וישלחוהו בספינה אל-ארץ אבותיו זו אהב,   340



נתנו לו זהב לרב ונחשת ושמלות יקרות.



הוא אך כלה את-דבריו, תקפתו השנה המתוקה,



היא המתירה אברים, מתירה יגוני לבבות.


  


אולם אתנה כחלת-העין אחרת יזמה.



כאשר אמרה בנפשה, כי כבר שבעה נפש אודיסס 345



האהבים עם-אשתו ושנה מתוקה, העירה



את-ילידת-הבקר לה-כסא-הכתם מנבכי



האוקינוס להאיר לאדם, ונעור אודיסס.



קם ממשכבו הרך וידבר אל-אשתו ויאמר:



"אשתי, גם שנינו נפשנו הן שבעה הרבה מכאבות, 350



את היושבת בבית אבלה מבכה תשובתי



רבת-היגונים, ואנכי משתוקק לתשובה,



זבס ויתר האלים מנעוני משוב למולדתי.



עתה כי באנו גם שנינו אל-יצוענו הנחמד,



שלטי בכל-אשר לי, בכבודה אשר בבית;   355



אפס המקנה הרב, שכלו החתנים היהירים,



רבו אנכי בעצמי אקח מלקח, ויתרו



יתנו אכיים עד אם-ימלאו כל-המכלאות.



עתה אלך אני לאחזה מרבת-העצים



לראות את-אבי הטוב הנעצב הרבה בגללי.  360



אפס לך, אשתי, אצוה, אף-על-פי שנבנות מאד,



יען כי תכף עם-שמש מופיע תעבר הרנה,



אשר הכיתי נפש כל-החתנים בארמון,



קומי עלי בעליה עם-כל-הנשים השפחות,



שמה לך תשבי, אל-תראי פני איש ולא תשאלי דבר! 365


  


ככה הביע וילבש את-מדיו הנאים על-כתפיו,



העיר את-טלמכוס, את-רועה החזירים והבהם,



צוה לכלם לקחת את-כלי-המלחמה בידיהם,



והמה לא סרבו לו, ושמו עליהם את-כל-כלי-הנחשת.



פתחו הדלת ויצאו, ואודיסס הולך לפניהם.    370



היה כבר אור על-פני ארץ; ואולם אתנה הליטה



אותם חשך-הלילה וחיש מן-העיר נהגתם.


  

שיר עשרים וארבעה: שוב בארץ רפאים. ברית השלום

  


קרא אז יקרא הרמיאס, הוא אלהי עיר קילנה,



לנפשות הנערים החתנים ושרביט זהבו כליל-יפי



תפש בידיו, השרביט בו יסך השנה על-שמרות



עיני בני-אדם, או יעירם מתרדמתם, כרצונו.



נענע בו ונהגן, ובקול צפצוף יצאו בעקבותיו.   5



כאותם העטלפים המרחפים במערות חשכות,



בצפצוף צפצופים נשאים כאשר יצנח האחד



מני השורה בסלע ושבו ויתלכדו, –



ככה התעופפו יחדו בצפצוף, ויצא לפניהן



הרמס הגואל-מצרה, בנתיב הבליה הלכו.  10



חלפו ועברו על-זרמי האוקינוס ועל-צורי


  


סלעי לבקדיה, ועל-שערי הליוס, ועל-מלכות החלמות,121



מהר הגיעו ובאו עד כר מצמיח-העירית,



אשר שם תגרנה הנפשות, בבואות המתים.


  


שמה פגעו בנפש אכילס הגבור בן-פלס,  15



בזו של-פטרוקלוס הנעלה ושל-אנטילוכוס התמים.



מצאו את-נפשו של-איס, הראשון בצבא-הדנאים



בשעור קומתו ובצלמו, לבד מבן-פלס התמים.



ואלה שתו עליהם, המונים המונים. ותקרב



נפשו של-אגממנון בן-אטרס הגבור אבלה.   20



סביב לה נקבצו באו גם יתר הנפשות, שנפלו



אתו בהיכל איגיסתוס, מלאו צבאם ומתו.



פתחה נפש אכילס בן-פלס הגבור ותאמר:



"הנה אמרנו, בן-אטרס, זאוס השש-לקראת-רעם,



בחר בך כל-ימיך מכל-הגבורים לאהבה,    25



יען כי אתה משלת על-טובי העם וגבוריו



באדמת הטרויים, שם אנו אכיים סבלנו רב תלאות.



אולם קדמתך והיתה בך יד הגזרה הרעה,



אשר ממנה אין מפלט לכל-הנברא בעולם.



לו עוד בהיות כבודך אתך במשלך ממשל-מלכים 30



בארץ טרויים באך המות ואבדן-היגונים,



היו לך שופכים התל כל-צבא-האכיים, והיית



מנחיל לבנך אחריך השם והתהלה בארץ.



אולם גורלך לך מנה למות במיתה לא יפה".





לו אמריה השיבה נפש בן-אטרס ותאמר:   35



"אבל, בן-פלס המאשר, אכילס הדומה-לאלים,



אשר נאספת בארץ-הטרויים והרחק מארגוס!



סביב נערמו חללים גבורי אכיה וטרויה,



אשר עליך נלחמו, ואתה שכבת בתמרות



אבק פורח מלא קומתך, שכחת סוסיך.  40



אנו נלחמנו ולא נחנו כל-אותו היום, ולא היינו



אוספים ידינו אלו לא שם זבס קץ לקרב בסערה.



וכשנשאנו אותך מתוך הקרב אל-האניות,



השכבנוך במטה, ובשרך היפה רחצנו



במים חמימים ומשחות, ודמעות רבות וחמות  45



שפכו עליך סביביך דנאים וגזזו ראשם,


  


עלתה מנבכי הים אמך ובנות-הים אתה,122



באה, כי שמעה השמועה, וקול ענות אים הריע



על-פני המים, ורעדה אחזה את-האכיים.



והיו קופצים ונסים אלי האניות החלולות,  50



אלו לא עצר בעדם גבר שבע-ימים נבון-דעת,



נסטור, שהיה מכבר יועץ העצות הטבות;



נשא אמרתו מתכון לטובה וידבר את-דבריו:



'עמדו, עמדו, ארגאים! אל-לכם לנוס, אכיים!



אמו היא ובנות-הים, בנות האלמות, שם אתה, 55



עולה מנבכי המים לתנות לבנה אשר נספה'.



ככה סח, וגבורי אכיה גברו על-פחדם,



שתו עליך, סבוך בנות-זקן-הים המתאבלות,



בכו לך בכי-תמרורים וילבישוך סות נצחית.



קוננו כל-תשע המוזות חליפות בנגינה ערבה, 60



ואין לראות איש בכל-הארגאים אשר לא בכה,



כל-כך נגעה עד לבם קינת המוזה הצלולה.



שבעה עשר יום, יומם ולילה, בכינו



לך: האלים הנצחים ובני-האדם, בני-תמותה.


  


אפס בשמנה העשר שרפנוך באש, וגם הרבה123
65



בקר עקמי-קרנים וצאן-מרבק טבחנו סביב גופך.



אתה נשרפת במדורה בבגדי אלים ברב-שמן,



בנהרות דבש מתוק, ורבים גבורי אכיה שוקקים



סביבות האש הלוהטת חגורי כלי מלחמתם,



רוכבי הרכב ורגלים, ויעל השאון ויגבר.   70



אפס, כשאכלתך האש ולהבות הפיסטוס,



השכם צברנו את-כל-עצמותיך הלבנות, אכילס,



שמנו אותן ביין נקי ובשמן משחה. ואמך



נתנה כלי בן-ידותים עשוי מזהב, מתנת



יד דיאוניסוס – היא אמרה– ומעשה הפיסטוס המהלל, 75



בו תנחנה, אכילס המזהיר, כעת עצמותיך



יחד עם-עצמות פטרוקלוס בנו של-מניטיוס, תשכב



לבדך, בלי אנטילוכוס אשר אהבת בעולם



יותר מכל-ידידיך אחרי מות דודך פטרוקלוס.



גבעה גדולה ונפלאה שפכנו לך אז אנחנו,  80


  


מחנה-הקדש של-חיל-הארגאים, כל-רומי-הכידון,124



מרום על-סלעי החוף, ליד ים הלספונטוס הגדול,



למען יראוה מרחוק יורדי הים באניות



כל-החיים אתנו ואשר יבאו אחרינו.



ואמך בקשה מאת האלים פרסים יקרים,  85



ותציגם באמצע הזירה לטובי האכיים.



כמה פעמים היית במשתה קבורת גבורים,



אשר תקנו לכבודו של-מלך שנאסף אל-עמיו



ועלמים מתאזרים מתקינים עצמם לתחרות,



אפס נוראות נפלאת בנפשך למראה עיניך,  90



אלו ראית הפרסים היפים שקבעה לכבודך



תטיס לה-רגלי-הכסף, כי מאד אהבוך האלים.



ככה לא אבד זכרונך במותך, ולעולמי עד תהיה



תהלה לך בכל-משפחות אדם על-ארץ, אכילס.



אפס מה בצע לי כי את-המלחמה גמרתי?   95



וזאוס מנה לי בשובי לארצי האבדן האים



בחרב איגיסתוס הנבל ואשתי אשת-התככים".


  


ככה שוחחו שניהם, איש אל-רעהו נדברו.



קרב אליהם המלאך המהיר, ממית-הארגוס,



נוהג את-נפשות החתנים, שהכה אודיסס באפו. 100



ראו אותם השנים, השתאו למראה, קרבו.



ונפשו של-אגממנון בן-אטרס הכירה את-נפש



בנו של-מלנס הגבור, את-אמפימדון המהלל,



יען כי הוא אכסנאי לו היה בהתגוררו באתקה.



פתחה נפש בן-אטרס ותשא אמרתה ותאמר:  105



"אנא, אמפימדון, מה פגע הרע שהורידכם



כלכם איש בחור וגיל אחד אל-ארץ חשכים. מאד יקשה



לבוא ולמצא אחרים טובים מכם בעיר אחת.



אין זה כי אם-פוסידון המית את-כלכם בספינות,



הקים עליכם סערה אימה ומשברי ימים,    110



או הרגוכם אנשים צוררים על-פני היבשה



בשודכם מהם את-בקרם, את-עדרי הצאן הנהדרים,



או במלחמה שאסרו למען עירם ונשיהם?



אנא, ענה, כי שאלתי, הלא אכסנאי לך אני.



שמא שכחת את-בואי עם-מנלאוס הדומה-  115



לאלים פעם אל-ביתכם לעורר את-רוח אודיסס



וירד אליונה אתנו בספינות חמודות-הצלעות;



חדש עשינו עד שעברנו הים זה הגדול,



בקשי פתינו את-לב-אודיסס מחריב-הערים".


  


נשאה אמרתה נפש אמפימדון ותענהו:     120



"בנו המהלל של אטרס! הוי, אגממנון המושל!



הכל זוכר עודני, כל-אשר אמרת, זרע-זאוס.



הכל אגידה לך, ודברים נכונים אספר,



גם דבר מותנו האים, ומי שעולל לנו ככה.



מחזרים היינו על-אשת אודיסס שרחק זה כמה,   125



והיא לא הסכימה לנשואים שנואים לה וגם לא מאנה,



יען כי זממה לנו את-האבדון השחור.



רבות תחבלות הערמה שזממה, והנה האחת:



נול העמידה בחדרה מאד גדול, אומרת לארג



ארג דק ורב-מדות, ותאמר אזי לכלנו:   130



'אתם, עלמים חתני, כי מת כבר אודיסס הנעלה,



נדחה את-זמן נשואינו עד אם-כליתי הסדין,



למען לא יאבדו לי חוטי אשר אני החלתי,



להיות תכריכים ללארטס הגבור, בטרם מגרהו



רע-גזרתו ביד המות ממתח-הגויה,     135



למען לא תוכיחני אחת מבנות-האכיים,



לאמר: נקבר בלי תכריך איש מאד כבד-בנכסים'.



ככה דברה. ואנו לבנו לב-גבר, לה האמין.



היתה אורגת ביום ועושה באטון הגדול,



אפס בלילה שוב סתרה לאור האבוקות הבעירה. 140



כך שלש שנים סבבתנו בערמה את-האכיים.



אך כשהגיעה הרביעית בלוית כל-תקופות השנה,



ועם-ירח חולף עברו ימים על-ימים,



גלתה אזנינו אחת הנשים, שידעה דבר-אמת,



אף מצאנוה, כשהיא סותרת הארג היפה.   145



ככה היתה אנוסה לגמר את-מלאכתה, על-כרחה.



וכשהראתה המעיל, כי שלם הארג הגדול,



וכבסה אותו, נדמה לשמש או לירח,



נחה הדימון השטן את-אישה ממקום שנחה,



אל-קצה השדה הרחוק, שם יגור רועה-החזירים  150



ושם גם בנו יחידו, אשר לאודיסס הנעלה,



בשובו בספינה השחורה מפילוס, ארץ-החולות.



חרשו שניהם המות האים על-קהל-החתנים,



הלכו לעיר המצינה, ואודיסס בושש ונכנס



שני, כי בנו טלמכוס נכנס ראשונה לפניו.  155



ונהג אותו הרועה כשבגדים מכערים לבשרו,



דומה לחוזר על-פתחים חלכה וזקן שבע-ימים,



אשר ישען על-מקלו ובלויי סחבות לבשרו.



איש מתוכנו לא יכל להכיר בו את-אודיסס,



לפתע פתאם הופיע, וגם מן-הזקנים אף אחד. 160



בדברי נאצה וזריקת חפצים עליו התנפלנו;



אולם הוא נשא וסבל בארך אפים בביתו,



אשר יעליבוהו בדברי נאצה וזריקות.



אך כשעוררהו רצונו של-זאוס התופש-באיגיס,



נשא עם-בנו טלמכוס כלי-זינו הנאים והניחם   165



כלם בלשכה ביחד, וינעלו דלתי הבית.



אחר-כן צוה בעקבה לאשתו להביא למושב



כל-החתנים את-קשתו והברזל האפר לערך



לנו לאמללים התחרות ולהתחיל הקטל.



איש מאתנו לא עצר כח לדרך את-יתר  170



קשתו, קשת-אדירים, כי מאד נופלים אנו ממנו.



אולם כשבאה הקשת הגדולה בזרעות אודיסס,



קרא קראנו כלנו בקול ודברים הרבינו



לבלי תת לו הקשת, אף כי מאד נפשו השתוקקה.



אך טלמכוס האחד לו צוה והוא גם עודדהו   175



וכאשר תפשה בידו אודיסס האיש רב-התלאות



דרך בנקל הקשת ויעבר החץ בגרזנים.



הלך ועמד במפתן וירק החצים המהירים,



הביט אימות סביבותיו ויור באנטינואוס המלך,



אחר גם באחרים רב חציו רבי-המכאוב,  180



כונן אותם לפניו, והם צפופים ארצה נפלו;



נכר היה,כי אחד האלים עומד לימינם,



כי במהרה סערו באולם והכו באפם



גברים מסביב, וקולות נאקה מחרידים הריעו,



רעש נפץ גלגלות, והרצפה בדמים נכסתה.  185



ככה אבד אבדנו, אגממנון, וגם עתה



עוד גופותינו מוטלות בלי קבורה בארמון אודיסס;



יען כי כל-ידידינו בבית טרם ידעו,



ורחצו את-פצעינו למשעי מדמים שחורים,



ישכיבונו ויתאבלו, שהוא הוא כבוד למתים".  190


  


נשאה אמרתה ותען לו נפש בן-אטרס ותאמר:



"בן-לארטס המאשר, אודיסס האיש רב-התככים,



אשר זכית באשת חיל הכשרה בנשים!



אכן מה טבו שרעפי פנלופיה התמימה,



לב בת-איקריוס מה יקר, כי שמרה אמונים לאודיסס, 195



הוא אלוף נעוריה! תהלת צדקתה לא תסוף



לעולמי עד. בני האלמות המה יצרו בלב יושבי



ארץ בשירה נחמדה את-שם פנלופה הצנועה.



לא כבת טינדראוס שחרשה שערוריה,



אשר הרגה אלוף נעוריה ובשירת זועה   200



חיה בפי בני-אדם, והיא היא העטתה חרפה



על-כל-הנשים הרכות, וגם על-הטובה ביניהן".


  


ככה שוחחו אלה, איש אל-רעהו נדברו,



עומדים במשכנות-הדס ובמעמקי אדמה.



ואלה בצאתם מעירם הגיעו קל מהרה לחצר  205



בנויה-לתפארה, היא קנין לארטס, והוא הוא בעצמו



קנה לו אותה לפנים בעצמו וביגיעתו.



שמה משכנו שלו, וסביב בניני-המשק,



במו סעדה וישבה, הציעה יצועה הנעים



העבדה העושה רצונו, כל-המשעבדים,  210



שמה שהתה אשה זקנה מארץ סיקליה,



היא הדואגת לזקן בשדה הרחק מקריה.



נשא אמרתו אודיסס וידבר לבנו ולעבדים:



"עתה הכנסו נא, אתם, לבית הבנוי-לתפארה,



מהרו נחרו לסעדה חזיר, משבח שבכלם,   215



אולם אנכי לבדי אבא לנסות את-אבי,



לראות אם-יכירני, אלי כי ישא את-עיניו,



ואולי לא יכירני, כי זמן רב רחקתי ממנו".


  


ככה מלל, ויתן את-כליו לנערים המשרתים,



והמה נחפזו הלכו לבית. ואולם אודיסס   220



קרב לשדה הכבד בפרות לנסות את-אביו.



אך בהתהלכו בגנה הגדולה לא מצא את-דוליוס,



לא את-עבדיו וגם לא את-בניו, כי המה כלמו



הלכו לקושש קוצים לגדר החצר הגדולה,



ויצא הזקן לפניהם להורות להם את-הדרך.  225



מצא את-אביו, והוא נצב בגנה פורחת-לתפארה.



היה מעזק אז שתיל ולבושו כתנת מאד צאה



ומטלאה, ומגפי-ערות לו מטלאים



כרוכים סביב לשוקיו לשמירה לו מפני הקוצים,



כסיות על-כפיו כדי להשמר מהם, ועל-ראשו  230



כפה עשויה עור-עזים, ככה אבל התהלך.



וכשראהו אודיסס, האיש רב-התלאות הנעלה,



והנה תש כחו מזקנה, ובלבו האבל הגדול,



עמד בצל האגס גבה-הצמרת ובכה.



היה עומד ומהרהר בלבו ושת עצות בנפשו, 235



היחבק את-אביו, וישק לו ודבר ידבר,



יספר לו כיצד הוא שב הגיע לארץ אבותיו,



או ינסנו בתחלה וישאל לו דבר ודבר.



היה מהרהר ומצא אותה העצה לטובה,



לבא ולנסות מתחלה את-אביו בדברי הלצה. 240



ככה חשב, וימהר אליו אודיסס הנעלה.



היה הלה נצב בראש מורד ועודר השתיל,



נגש אליו בנו המהלל וישא אמרתו:



"אכן, השב, לא חסרת תבונה בעבודת הגנה!



תשקד על-כל-צמח למינו, בכל תעשה יפה;  245



גם האגס, גם התאנה, הגפן ועצי-הזית,



כלום לא יחסרו כלם, גם יד חרוצים לדאגה.



אולם לך דבר אגיד, ואתה אל-יחר בי אפך:



אתה אתה חסרת דאגה לך, ושיבה רעה



היא מנולתך, ולבושך בגדים צאים ורעים. 250



ודאי נרפה לא יאמר לך אדוניך; אך אתה



אכן כל-סמני העבדות אין למצא בך למראה



דמותך ושעור קומתך, וגם פניך פני מלך.



דומה אתה לאלה שיאה להם שנה מתוקה



אחרי אכלם ורחצם, כי זה הוא מנהג-זקנים.  255



אפס הגידה לי זאת, ודברים נכונים תספר,



אתה עבדו של-מי? ולמי הגן בו תטפל?



הגד לי אמת לאמתה, נכונה תספר ואדע:



הבאמת זו אתקה אליה הגעתי, כדברי



אותו האיש, שפגשתי בלכתי הנה בדרכי?  260



אדם נבון ביותר איננו, ולא אבה לשמע



את-אשר אמר ולענות על-כל-שאלותי. שאלתי



לאחד אכסנאי שלי, העודו בחיים ובריא,



ואולי נאסף אל-עמו וירד למשכנות-הדס.



הבה אשאל גם אותך, ואתה שים לבך ושמעה: 265



אדם אחד אכסנתי בארץ אבותי היקרה,



והוא בא אלינו, ולא היה בין כל-בני-אדם האורחים,



בין בני הנכר הבאים אל-ביתי, לי חביב ממנו.



היה מתפאר אשר מוצאו מארץ אתקה,



ואמר כי אביו הריהו לארטס בנו של-ארקיסיוס. 270



אותו הכנסתי אל-ביתי, דאגתי לו באהבה רבה,



גם האכלתיו בנדיבות מפקדון-ביתי הגדול.



לו הענקתי מתנות האורחים, כחק וכנהוג:



שבע ככרי זהב הטוב לו נתתי מתנה,



קיתון מזיגה כלו כסף מקשט בפרחים,   275



מעילים פשוטים שנים עשר ושטיחים יקרים כמספרם,



אדרות תפארה כמספרם וכתנות גם כן כמספרם.



נוסף על-אלה שפחות יודעות כל-מלאכת מחשבת



ארבע, כלן יפות-מראה, שבחר לו בעצמו כרצונו".


  


השיב אמריו לו אביו, ודמעות נגרות מעיניו:   280



"אכן, הנכרי, הגעת לארץ אשר שאלת;



אפס זדים ואנשי-בליעל בה שוררים עתה.



אך לשוא לו נתת את-כל-המתנות הרבות!



אלו מצאת אותו בחיים בארץ אתקה,



היה משלחך באהבה ומעניק לך ביד נדיבה 285



אשכר האורחים כמשפט, שלומים חלף טרחתך.



אולם הגידה לי זאת, ודברים נכונים תספר:



כמה שנים כבר עברו למן-אותו יום, בו כבדת



את-האורח האמלל – והוא בני- כי היה ואיננו!



אותו אמלל, שודאי הרחק מארצו וידידיו   290



טרף טרפוהו הדגים בים, או על-פני היבשה



אכלוהו צפרים וחיות, ולא הלבישוהו



בדמע תכריכיו אביו ואמו, אשר ילדנוהו.



גם פנלופה הצנועה, אשתו רבת-הנדה,



לא התאבלה על-אישה אצל מטתו, כנהוג,  295



ועיניו היא לא סגרה, שהוא הוא כבוד למתים.



גם זאת תספר, ואמת יהגה חכך ואדע:



אי מזה תבא? מי אתה? אי עירך ומי אבותיך?



איפה עוגנת הספינה המהירה הלום הביאתך



עם-מרעיך הנעלים? ואולי בספינה של-נכרים  300



הנה הגעת, והמה הביאוך ונסעו?"


 


השיב אמריו אודיסס האיש רב-הדעת ויען:



"הכל אגידה לך ודברים נכונים אספר.



הנני מן-אליבס, ובמשכנות תפארת שם אגור.



אבי הוא אפידס המושל, בן-פוליפמון,    305



שמי אשר בו יכנוני – אפריטוס; אולם הדימון



גלגלני מארץ סיקניה הנה ונפשי לא רצתה;



אך אניתי עוגנת בשדה הרחק מעירכם.



חמש שנים כבר עברו מעת אשר הפליג אודיסס,



הלך משם וגם עזב את-ארץ-אבותי, האמלל,   310



אולם אך טבות לו נבאו צפרי-הנחש בלכתו,



נגלו לו מימינו; ואשלחנו בשמחות.



בשמחה הפליג הלז; ונפשות שנינו הן קוו



לכבד איש אחיו חליפות ולהמיר אשכר באשכר".


  


ככה הביע; ואותו הליט עב-ענן-תוגה,    315



חפן בשתי ידיו אבק כעין הפיח, ויזרק



הרבה מאד על-שיבת ראשו ונאנח מרה.



נעכר לבבו של-בנו, עלו ועברו את-נחירי


  


אפו עברה וצער, בראותו את-אביו היקר.125



קפץ וחבק את-אביו ונשקו וישא אמרתו:   320



"אבי, אני הוא בעצמי, אשר לו תדרש תחקרה!



שבתי בשנה העשרים אל-ארץ אבותי היקרה.



חדלה לך מן-הבכיה, עצר נא מיליל רב-הדמעות,



יען כי זאת לך אגיד, כי מאד השעה דוחקת:



השמד השמדתי בביתי את-כל-החתנים הזדים, 325



את-הזדון ואת-כל-התועבה הגדולה נקמתי".


  


השיב אמריו לארטס וישא אמרתו ויען:



"אם-באמת אתה הנך אודיסס הבן לי, כי שבת,



תן לי הסמן הנאמן, אשר לא ישקר, ואאמינה".


  


השיב אמריו אודיסס האיש רב-הדעת ויען:  330



"תחלה התבונן וראה בעיניך אותה צלקת,



אשר נשכני חזיר בשנו הלבנה בפרנסוס,



בלכתי מביתי, כי שמה אתה ואמי הכבודה



אל-אבי-אמי שלחתוני, אל-אבטוליקוס, לקחת



את-המתנות הבטיח לי לתת בבואו אלינו.  335



גם את-העצים אכנה, הצצים בגנה הפורה,



אשר נתתם לי אשכר, כל-עץ ועץ שבקשתי,



ילד עודני והייתי מלוך בגן, והתהלכנו



בין האילנות, ואתה מונה ומכנה את-כלם.



שלשה עשר אגסים, עשרה תפוחים נתת,  340



עצי תאנה ארבעים ועוד לי לתת הבטחת



כרמים חמשים, כרם כרם ופריו בעתו,



כל-מיני גפנים בעולם, שהנה נותנות תבואתן



כאשר ילחצו אותן תקופות זאוס ממעל".


 


ככה הביע; וכשלו ברכי הזקן ולבבו,  345



כאשר הכיר סמנים מבהקים לו נתן אודיסס.



חבק את-בנו את-אהובו, ובזרעותיו סעדהו



בנו רב-התלאות אודיסס הנעלה, כי כחו עזבו.



אפס, כשוב אליו כחו, ונפשו שבה ויחי,



שנית נשא את-קולו, השיב אמריו ויען:  350



זבס אבינו, עוד ישכם אלי אולימפוס הגדול,



אם-באמת שלם שלמו החתנים את-השערוריה!



עתה יראתי מאד, פן-עוד ימהרו לבא



הנה כל-יושבי אתקה כלם ככלם, ושלחו



לבשר הבשורה בכל-ערי הקפלנים".  355


  


השיב אמריו אודיסס האיש רב-הדעת ויען:



"רק חזק ואמץ, אל-תשים לבך למו אלה!



הבה נכנס לבית אשר בקרבת הגנה,



ושמה שלחתי את-בני טלמך ואת-רועה-החזירים,



גם את-הבהם למהר לעשות לנו הסעדה".    360


  


ככה דברו השנים והלכו לבית היפה.



וכאשר באו-הגיעו לבית הבנוי-לתפארה,



מצאו שם את-טלמך, את-רועה-החזירים והבהם,



ואלה מבתרים רב בשר ומוזגים היין הנוצץ.


  


עד ששפחת השב, היא הסיקלית, רוחצת   365



את-לארטס הגבור בביתו וסכה בשמן,



אותו מליטה בשמלה נהדרה, ותקרב אתנה,



נטעה באברי רועה-העמים כח עם-גבורה,



גדלה קומתו והבריאה מראהו מהיותו לפנים.



עלה מתוך האמבטי, השתאה לו בנו אשר אהב, 370



לראות אותו בעיניו דומה לאלים הנצחים.



נשא אליו אמרתו ויאמר את-אמרי-הכנף:



"אבי, ודאי שאחד האלים ההוים-לנצח



גדל את-גבה קומתך והרבה את-יפי מראך!"





השיב אמריו לארטס הזקן הנבון ויאמר:  375



"זבס אבינו, אתנה ואפולון! ולו רק הייתי



שוב כהיותי בכבשי העיר נריקוס הנשגבה



על-הרמה, ואנכי המצביא לקפלנים!



אלו הייתי כהיותי אז גם אמש בארמון,



כלי התגרה והמגן על-כתפי ונלחם לימינך 380



עם-החתנים, כי ודאי התרתי מרבים מהמה



ארכבותיהם, והיית שש בלבך בחבך!"





ככה שוחחו שניהם, איש אל-רעהו נדברו.



ואלה אחר ששבתו ממלאכתם התקינו הסעדה,



ישבו כלם בשורה על-גבי כרסאות וכסאות,  385



נשאו ידיהם לסעדה; והנה קרב אליהם



דוליוס הישיש וכל-בני הישיש הנכבד, והמה



מן-השדה עיפים, כי אמם יצאה וקראה



למו, היא הסיקלית הזקנה, היא אשר גדלתם



והיא גם לזקן דאגה, כי כבדה עליו הזקנה.  390



הם את-אודיסס כי ראו, ונפשם אותו הכירה,



עמדו מחרישים באולם, נאלמו דומיה, ואודיסס



דבר אליהם בידידות וישא אמרתו ויען:



"שבה, הזקן, לסעדה וחדלה לך מהשתאות!



יען זה כמה נשתוקק לגעת במאכלים,    395



אולם כלנו מחכים לכם כל-העת פה בבית".


  


ככה מלל. ודוליוס פתחות זרעותיו השתים,



קפץ וקרב לאודיסס ויתפש בכפיו ונשקן.



נשא את-קולו ויען ויאמר את-אמרי-הכנף:



"הוי, יקירי, כי שבת סוף סוף כמשאת נפשנו, 400



אנו הן כבר לא קוינו, והאלים הם בעצמם נחוך.



שלום לך ורב ששון! ויתנו לך אלים ברכתם!



גם זאת תספר ואמת יהגה חכך, ואדע:



פנלופיה הנבונה התדע היא דברים נכונים,



אשר כבר שבת לארצך, ואולי נשלח לה מגיד?" 405


  


השיב אמריו אודיסס האיש רב-הדעת ויען:



“זקן, כבר תדע ידוע, ולמה לך לדאוג למו אלה?”


  


ככה הביע. והלז שוב ישב על-כסאו המצחצח.



וכן גם בני דוליוס ברכו את-אודיסס המהלל



בדברי ידידות וחן וכלם לו פשטו כפיהם.  410



ישבו בשורה וסדר, איש איש מצד דוליוס אביהם.


  


ככה היו עסוקים בבית פנימה בסעדה;



ואוסה השליחה סובבה בעיר ובכל-מבואותיה



לבשר מהרה את-מות החתנים ואת-קצם האים.



שמעו זאת אנשי העיר ונחפזו מכל-פנותיה,  415



נקבצו בזעקות שבר על-ארמון אודיסס הנעלה.



את-החללים הוציאו ויקברום, איש איש את-מתו.



אולם את-אלה שבאו מערים נכריות הניחום



כלם בספינות מהירות לשלחם איש איש אל-ביתו.



והמה מהרו הלכו השוקה הוגים נכאים.    420



וכאשר נקבצו באו כלם המונים המונים,



עמד בקרבם אבפיתס, התיצב וידבר אליהם,



יען התאבל על-בנו, ובלבו היגון הגדול;



הכרית אודיסס הנעלה את-בנו אנטינואוס בתחלה;



בכה לו, הזיל דמעותיו, וידבר לקהל ויאמר:   425



"נורא, יקירי, הדבר שעולל האיש לאכיים!



יען כי רבים וטובים נהג בספינות מקמרות,



אבד את-האניות והאביד את-העממים.



עתה הביתה שב והשמיד את-טובי הקפלנים!



הבה ונעלה עליו, טרם מהר לעיר פילוס   430



או לאליס הקדושה, עיר בה ישרו אפיים,



קומו, פן-נהיה תמיד לשנינה בימים הבאים;



יען גם דורות יבאו ישמעו החרפה הגדולה,



אם-לא נקם מהורג בנינו ואחינו נקמתם.



אכן לא יקר בעיני לשיש על-חיים, כי אבחר 435



למות ולהספח למתים במהרה בימי!



הבה נחושה למען לא יקדמנו ויפליג!"


  


ככה סח בוכה, וכל-האכיים משתתפים בצערו.



והנה בא, קרב עדיהם מדון והמשורר הנעלה.



יצאו מהיכל אודיסס, כי שנתם כבר עזבתם, 440



ועמדו באמצע הקהל, וכלם להם משתאים.



דבר אליהם ויען מדון האיש הפקח:



"שמעו, יושבי אתקה, עתה את-דברי, אך רצו



אלים הוים-לנצח את-כל-אשר עולל אודיסס.



עיני אנכי הן ראו אל בן-אלמות שעמד   445



קרוב אצל אודיסס, ומראהו דמות מנטור.



אותו האל הנצחי יש אשר נגלה לאודיסס



נכחו, מעודד את-כחו, ויש אשר פרץ ויהם



את-החתנים ויפיצם באולם, והם נפלו צפופים".





ככה הביע. והמה אימה חורת אחזתם.   450



נשא אמרתו אליהם הגבור השב הלתרסס,



זרעו של-מסטור, ואך הוא ראה מה לפנים ומה לאחור.



דבר בהשכל ובינה, וישא אמרתו ויען:



"הטו נא, יושבי-אתקה, אלי את-אזנכם ואל-דברי!



אתם ברע פעליכם הבאתם עליכם כל-אלה,   455



כי לא שמעתם בקולי וקול מנטור רועה-העמים



לעצר בעד בניכם השטופים בהבלי-אולת,



עושי השערוריה הגדולה ברשע וזדון,



אכלו וכלו הון זרים והובישו את-פני אשת חיקו



אשר לטוב בבני-אדם, כי אמרו לא ישוב לעולם. 460



עתה איעצה העצה, אנא שמעוני, לא נלך,



ואיש לא ילכד במוקש ולא תאנה לו רעה באשמתו".


  


ככה הביע. ואלה קמו בהמלה אימה,



יותר ממחצית הקהל, ויתרם שם צפופים נשארו,



יען לבם לא הלך אחרי עצתו, אך שמעו    465



בקול אבפיתס; ותכף נחפזו אל-כלי מלחמתם.



אולם כששמו עליהם את-הנחשת הנוצצה,



ומחוץ לקריה רחבת-הכרים נקבצו,



היה אבפיתס ההולך לפניהם לנחותם באולתו,



יען כי דמה לנקום את-נקמת דם-בנו; אך לא זכה 470



לשוב מדרכו בה הלך, כי נפל בגזרה הרעה.



נשאה אמרתה אתנה ותאמר לזאוס בן-קרונוס:



"זבס אבינו שלנו, בן-קרונוס, מלך-המלכים!



הגד לי לשואלת, מה עתה יעצת בלבך?



המלחמה אימה וקטל נורא שוב תביא,  475



או בידידות תקשור מיד המחנות השנים?"


  


השיב אמריו לה זבס כונס-העבים ויאמר:



"בתי, שלמה תשאלי, ותחקרי שוב למו אלה?



שמא לא את מבינתך יעצת את-העצה: והיה



בשוב אודיסס לביתו, יקם מהם את-נקמתו,  480



את כטוב בעיניך עשי, ואת-אשר יקרה לך אגיד.



יען כי נקם אודיסס הנעלה נקמתו בחתנים,



שוב תכרת הברית, ומלך כל-ימיו בארץ.



אנו נמחה את-זכר הריגת הבנים והאחים



כלה מלב כל-העם, ושבו לאהבה כקדם   485



איש את-רעהו, והיה השלום להם והעשר".


 


ככה הביע ועוררה; ואתנה כבר נפשה שוקקה.



ירדה מראש האולימפוס, טסה סוערת במעופה.


  


וכאשר שברו רעבונם בלחם הסועד-לבבות,



פתח ואמר אליהם אודיסס האיש רב-התלאות:   490



“ילך האחד ויראה, פן-הולכים אלה וקרבים”.



סח, וילך אז אחד מבניו של-דוליוס, כי צוה.



הלך ועמד בפתח – והנה הם קרבים כלמו.



מהר להגיד לאודיסס ויאמר את-אמרי-הכנף:



“הנה המה כבר קרבים, הבה נחושה ונחלץ!”   495



ככה סח. וארבעתם קמו ויחלצו,



אתם אודיסס ובניו של-דוליוס הששה גם המה.



אך גם לארטס ודוליוס שמו עליהם כלימו.



אף-על-פי שכבר זקנו – אנשי-מלחמה מאנס.



ואחר ששמו על-בשרם את-כלי הנחשת הנוצצה,  500



פתחו השערים ויצאו, ואודיסס הולך לפניהם.


  


יצאה וקרבה אליהם אתנה בתו של-זאוס.



היה מראה כמראה פני מנטור וקולה כקולו.



ראה אותה אודיסס ויגל האיש רב-התלאות,



נשא אמרתו וידבר לבנו אשר אהב:     505



"אתה, בני, בעצמך תדע, ברדתך עתה לשער,



מקום בו יעמד בנסיון הגבור בעמיו בקטל,



אל-נא תביש את-שבט כל-אבותינו, מעולם



מאד נעלינו בכח וגבורה על-כל-בני-אדמות".


  


ענה לו טלמכוס העלם הנבון ויאמר:     510



"אבי היקר, עוד ראה תראה, אם-נפשך רצתה,



לבבי חרפה לא יעטה על-שבטך, כאשר אמרת".


  


ככה הביע. וישמח לארטס וידבר את-דבריו:



"הוי, מה יום מיומים, האלים היקרים, מה אגיל



אשר יתחרה בני בבן-בני בגבורת מלחמה!"  515


  


קרבה אליו אתנה כחלת-העין ותאמר:



"הוי, בן-ארקיסיוס, היקר לנפשי מכל-רעי אתי!



קרא לזאוס אבינו ולבתו כחלת-העין,



עופפה בכח חניתך ארכת-הצל והטילנה".





ככה הביעה אתנה ותפח בו רוח של-גבורה.  520



מהר ויעתר לבתו של-זאוס שגיא-הכח,



עופף בכח חניתו ארכת-הצל והטילה.



פגע וחלף את-קובע אבפיתס עם-לחיי הנחשת;



אפס קובעו לא עצר ברמח, ותחלף הנחשת:



נפל בנפלו בשאון, ויצלצלו עליו כל-כליו.  525



ועל-החלוצים השתער אודיסס ובנו זה המזהיר,



הכו בחרבותם על-סביבם ובחניתות פיפיות.



והיו מכחידים את-כלם ומונעים מהם את-תשובתם,



לולא פלס-אתנה בת-זאוס האוחז-באיגיס,



אשר הרעימה בקולה ותעצר בעמים בכלם:   530



"חדלו, אנשי-אתקה, מקרב ומלחמה אימה!



למען תחושו תתפשרו זה עם-זה בלי שפיכת דמים".


 


ככה הביעה אתנה. ואימה חורת אחזתם,



היו מרעידים מפחד, ונפלו מידיהם כלי-זינם,



כלם נפלו על-פניהם, כי הרעים עליהם קול פלס,  535



נסו, העירה נמלטו, כי יראו מאד לנפשותם.



הרעים בקולו אימות אודיסס האיש רב-התלאות,



קפץ השתער עליהם כעיט מגביה-לעופף.



וזבס אז שלח את-ברקו החוצב-להבות ונפל



לרגלי כחלת העין, הבת לאביה השגיא.    540



פתחה אתנה כחלת-העין ותאמר לאודיסס:



"בנו של-לארטס, זרע-זבס, אודיסס האיש רב-המזמות!



הרף, חדלה מקרב, קרב משוה את-כל-האדם,



למען לא יחר בך אפו של-זאוס המרחיקי-לראות!"


  


ככה הביעה אתנה; וישמע בקולה ויחד.    545



אולם ברית-שלום כרתה בינו ובין יושבי-אתקה



פלס-אתנה, בתו של-זאוס האוחז-באיגיס,



היה מראה כמראה פני מנטור וקולה כקולו.


  

ברלין






קליפסו – המצפינה, ההגוננת.  ↩



פורקיס – אלוהות השוניות והמשברים.  ↩



Kούροι – נערים, עלמים וגם איש בעצם כוחו;אנשי–החיל קרויים ,Aχαιων Kούροι; מעין “חצי נערי עושים במלאכה” (נחמיה ד, י); לאסור מלחמה – “בנערי שרי המדינות” (מלכים א, כ, יד) וכולי.  ↩



על האי טפוס (eganisiM), במפרץ הים בין אקרנגיה ולבקדיה.  ↩



עיר באי קפריסין (Kypros), ומכאן נגזר שמה של הנחושת aes cyprium.  ↩



הרפיה – כלומר, החוטפת (התופסת) – אלות–הסופות, הגשמת הסערות, “כוחות המוות החוטף בני–אדם שנאלמו”.  ↩



έεδνα – המוהר שהיה האב מקבל מאת החתן;יש סוברים, שחלק ממנו היה נותן לבת.  ↩



אוסה – הרינה, השמועה;על–פי רוב ממקור לא ברור, ומטעם זה התואר אלוהית.  ↩



אורסטס, בנו של אגממנון, שנקם את נקמתו.  ↩



“אין חכמה לאשה אלא בפלך”.  ↩



לדעתו שלJordanנקראו כך (הצחות) כפות רגלי אנשים מכובדים, שאינן רגילות ביחפות, ומטעם זה עדינות יותר, נחבלות בשעת הליכה וטעונות סנדלים.  ↩



מהיותו בן–מלך היתה לו לטלמכוס הרשות לבוא לאסיפה בלוויית כלבים; אמו, המלכה, היתה מופיעה תמיד בלוויית שתי שפחות – שכך הוא מן הנימוס.  ↩



שרביט – סמל לשררה בידיו של ממלא תפקיד ציבורי;מטעם זה – גם בידיו של מלך, מצביא, שופט, נואם, כרוז ושליח.  ↩



εύρύοπα המריע למרחוק, המרעים;אצל הסופרים המאוחרים: המרחיק לראות, המביט למרחוק  ↩



לאו דווקא;מספר עגול נקט.  ↩



ביון, כמו בארץ–ישראל, סמוך לשקיעת החמה – חשיכה.  ↩



טכס הקרבן היוני כך היה: את הקרבים העדינים (σπλάγχνα) היו צולים מיד, ועד שהאש בוערת על המזבח, אוכלים אותם. עצמות הכרעים וקצת בשר עליהן, כרוכות בחלב, וכן חלק מיתר הקרבים שרפו לאלים.  ↩



אמפיטריטי – מיצגת הים, בחינת יסוד עולם, ביחוד – של ים סוער.  ↩



גרניה (גרניוס) עיר במסניה.  ↩



איס (אינט) בן טלמון. שנים היו. עיין ספר האיליאדה.  ↩



על שום שאחד מנשיאי היונים חילל את קסנדרה בת פריאמוס המלך בהיכלה של אתנה, ושאר הנשיאים לא כיהו בו.  ↩



ἀμφιέλισσα כפופות הקצוות –מפנים ומאחור.  ↩



אפולון ואחותו ארטמיס (ארטמידה) היו מביאים מיתה חטופה, בלי יסורים, ביחוד על צעירים ובריאים, שלא כמיתת חלאים.  ↩



הלשון, החלק הנבחר ביותר.  ↩



עיין ספר האיליאדה.הילודה אצל האובל טריטון וכולי.  ↩



ὀλόλυξαν (ביחוד הנשים), אותו Ululatus Sacer, צעקה של תפילה. עיין “ויצעקו לה” (דה"ב יג, יד) וכולי, “צעק לבם אל אדוני” (איכה ב,יח) – ולא צעקה של שבר (פ).  ↩



ניענעו את העול מתוך מהירות לכתם, שהיו נתונים בעול אחד.  ↩



יש אומרים כי דאיפובוס היה בעלה של הלנה אחרי מותו של פריס.  ↩



גם את היאור (נילוס) היו היונים הקדמונים קוראים מצרים.  ↩



רוח נושבת מן היבשה אל הים היתה נחוצה לו.  ↩



גיבוריו של הומרוס היו אוכלים דגים אך בשעת הדחק.  ↩



כלומר, בלב–הים. בימי הומרוס היו היונים יראים להרחיק בים; ז.א. על–פני הים הנוחים רק לדגים ולא לבני–אדם.  ↩



חבל במערבה של פלופונסוס.  ↩



סוסי הים, ולא כסוסי הפרשים,אלא כעגלות(יורדן).  ↩



תיאון –θύον או θύος – עץ לא–ידוע, שקליפתו מפיצה ריח נעים.  ↩



היורדים במורד – לפי האמונה אין הנהר סטיכס אלא זרוע של האוקינוס הנשפך לשאול תחתית.  ↩



שהושחזו פעם מעבר מזה ופעם מעבר מזה.  ↩



שני מינים העולים בגזע אחד – דבר אי–אפשרי הוא, אלא שהיו סמוכים זה לזה. פ: בארץ פלאות ייתכן גם פלא זה.  ↩



αγονται שושבינים וחתן, הנוהגים את הכלה בערב החתונה מבית אביה לבית החתן.  ↩



πλύνοι מקוות מים עשויים באבן או חפורים באדמה.  ↩



נפילים – ענקים.כנראה, עם קדמוני דומה לקיקלופים, אנשי מידה.  ↩



בית ארכתס – מקדש על שמו של גיבור זה.  ↩



αϊσα,אאיסה – הגורל בכללו בתבנית כוח מגושם;אחריה ה– χλώθες באות האוגרות חוט חיי אדם.  ↩



לא הזכיר את אשתו ואת בנו כדי שלא לבלב דעתו של אלקינואוס המבקש לקחתו לו לחתן (עיין 313).  ↩



מדברים עליו כעל חי, סימן למקור קדום.  ↩



במקור – אליטרציה, בתרגום – אליטרציה האות מ'. (פ)  ↩



בתו של זבס מאשתו דיאונה.  ↩



שירה זו נכנסה לאודיסיה, מבאר יורדן, משום שהיה ברצונו של המחבר לתת מחזה מול מחזה מחיי המשפחה.מחזה נהדר חיובי:  פנלופה – החתנים – אודיסס וטלמך. מחזה טרגי שלילי:  קליטימנסטרה – איגיסתוס – אגממנון ואורסטס. מחזה בינוני – אור וצללים:  הלנה – פריס – הטרויים – מנלאוס. פרודיה בשמים:  אפרודיטה – ארס – הפיסטוס.  ↩



τρηχεία, ארץ אבנים, טרשים.  ↩



אומה היסטורית בתראקיה.שם עירם איסמארוס, ויש לה כנראה, קשר לשמו של הכוהן מארון.  ↩



לוטופאגים – עם היסטורי בלוביה, שתיאר אותו הרודוטוס.  ↩



Kισσύβιον שם שמי לכלי (V. Bérard).  ↩



πλωτή צף.פלא!(פ).  ↩



רועה הבקר מקדים לצאת ורועה הצאן מאחר לשוב, וכשהאחד יוצא מן העיר הוא נפגשבחברו החוזר העירה, שכן לילות הקיץ קצרים בצפון.  ↩



זאת אומרת: כרמים ושדות וכדומה.  ↩



μώλυ לדעתו של בראר – מלוח.לדעתו של תיאופרסטוס allium nigtum Gouan.  ↩



כנראה על שום המפתן הגבוה, שצריך היה לפסוח עליו בשעת כניסה.(פ).  ↩



חרב בעלת להב ארוך.  ↩



פונה כלפי ממלכת המתים לעמק האפילה.  ↩



תרינקיה – סיקיליה, ארץ שלושת הקצוות.  ↩



לפי מסורת קדומה ילדה קירקי בן לאודיסס, את טלגוס, והוא יצא לבקש את אביו.באיתקה פגע בו על שפת הים, וכמובן לא הכירו.התחילו מריבים זה עם זה, והבן הכה אתאביו באדרה של דג.נושאים מעין זה – מלחמת אב ובנו – מצויים אצל אומות רבות: הפרסים (רוסתם וזוהרב) אדומי–העור (היאותה ואביו).  ↩



אין–אונים – מחמת זקנה מופלגת.  ↩



כשם שכל אדם בהיולדו – דימון נלוה אליו למגן לו, כך נלוה אליו גם קר נושא מותו (על–פי יורדן).  ↩



פרספוני, בתו של זבס ודמטר, אשתו של הדס מלך שאול תחתיה, נקראת האיומה, הקשה.  ↩



פידרה, בתו של מינוס, אשתו של תסס, אהבה את בנה החורג היפוליטוס והוציאה עליו דיבה, וזו היתה סיבת מיתתו.אריאדנה, בתו של מינוס, שעזרה לתסס לצאת מן הלבירנתוס וגם הלכה אחריו, אך ארטמיס הרגה אותה באי דיאה.  ↩



אכילס – גיבור הספר איליאדה, הוא היפה והעזוז בכל היונים שצרו על טרויה.  ↩



תשורה היא אנרומכה, אשתו של הקטור.  ↩



בני טרויה מן השבויים או נערות טרויה העומדות על השור, ומרגלים שומעים דבריהן (פ).  ↩



איס בן טלמון מלך סלאמיס, השני לגבורה אחר אכילס;אחרי מותו של זה רב עם אודיסס על נשקו של אכילס, ואיבד עצמו לדעת משלא זכה בו.  ↩



אוריון (כסיל), בחייו צייד גדול.  ↩



טנטלוס, בנו של זבס ופלוטו, מלך ספילוס בפריגיה, כדי לנסות את האלים הגיש להם פעם את בנו לאכלה.והיהזה ענשו, שהועמד בתוך אגם ולא יכול לשתות ממימיו.  ↩



ענשו של סיזיפוס בא לו על שגילה לאסופוס, כי זבס גזל את בתו;או על שום שבכלל גילה סוד האלים לבני–אדם.  ↩



הרקלס, בנו של זבס ואלקמנה.הרה עצרתו ברחם אמו ונולד אחרי אבריסתס, ומטעם זה עבד אותו שתים–עשרה שנה ועולל עלילות על–פי פקודתו של זה. הוציא את הכלב–השומר משאול תחתיה.  ↩



תסס מלך אתונה, אחד הגיבורים המפורסמים.  ↩



גורגו – מפלצת איומה.ביחוד היה ראשה מטיל אימה ופחד.  ↩



Πλαγχταί סלעי חבט, סלעים חובטים, סלעי לכת.  ↩



המה כוכבי מזל כימה, פלידה.למועד צאתם באביב, בדמדומי בוקר, מופיעים הם לקוצרים, והם הם יונות השמים המכניסות אמברוסיה לאלים.  ↩



עינו של אדם רואה בצירופם שבעה כוכבים, ומהם אחד שמאיר פחות וקשנ להבחין בו.  ↩



הקדמונים האמינו שמפרץ סיציליה (סיקיליה), בין האי מעבר מזה והצור סקילה שמעבר מזה, נמצא מערבל בולע Xάρυβδις. אין שם אלא תופעת גיאות הים וזוטו מדי שש שעות.  ↩



כנגדימות שנת החמה (350).  ↩



להם, הבאים מצפון–מערב, אין רוח זו רצויה.  ↩



בחכה היו צדים גם צפרים, ביחוד צפרי–ים.  ↩



שינה וקללה עמה (כבר בפעם השניה – עיין שיר י',31), כדי לקיים קללתו של הקיקלופ.  ↩



לא הרחק מקורפו מראים עד היום סלע בודד ואומרים עליו שהוא – אניתם של הפיאקים.  ↩



בני–מלכים רועים היו. עיין איליאדה.  ↩



כמו בעברית: קדם משמש למזרח, ואחור לים; שכן כדי לקבוע מקום כלשהו היו פונים כלפי מזרח.  ↩



אנשי כפתור מפורסמים היו בין יורדי–הים וחובבי הרפתקאות.  ↩



כלומר, לפילוס מסניה.אליס אינה כאן העיר אליס (אלידה), שנוסדה אחרי מלחמות הפרסים, אלא שם גליל.  ↩



הכנענים לא זכו לשם טוב בקרב היונים.  ↩



שחור העץ, כלומר חלקו הפנימי של הגזע, שהוא כהה יותר וחזק יותר.  ↩



כידוע, חמתם של כלבים שוככת שעה שאדם יושב תחתיו ומרחיק כלי–זינו מידיו.  ↩



שם היו אורים ותומים של היונים, ולשם היו באים לשחר דבר אל, שהכוהנים והכוהנות היו קולטים אותו מתוך רעש שבענפי אלה רמה וקדושה.  ↩



לדעת אחרים מכשיר להעלאת חפצים.  ↩



אשתו קיבלה מתנה ענק–זהב ופיתתה את אישה שילך לצבא, כנגד רצונו, במלחמה של תבי.  ↩



גם על–פי התלמוד רואים כלבים את שסמוי מן העין: “ת”ר כלבים בוכים – מלאך המוות בא לעיר, כלבים משחקים – אליהו הנביא בא לעיר "(בבא קמא ס,ע"א).  ↩



בעל האחוזה שחזיר קילקל שדהו רשאי היה להקהות אתשיניו.  ↩



מעין נקניקי–דם, נקניקי קיבה.  ↩



Iρος– Aιρος אירוס לא–אירוס, כלומר, שאינו אירוס עוד (איננו במציאות, שכמעט מת). אירוס – אי–ראות.  ↩



מלך אגדתי אכזר מאד באפירוס.  ↩



ήδέ ρυτήρας οίστών עיין “ידרוך חציו” (תהילים נח,ח); “דרכו חצם” (תהילים סד, ד).  ↩



רמז לאמונה קדומה מאוד האומרת שאורה מקפת ראשם של אלים וקדושים.כוונתו לקרחתו של אודיסס (שאולי היתה מאירה).  ↩



לא שהנשק מושך אליו את האיש, אלא מכיון שהוא בידיו של איש, כבר יש לו שליטה על אותו אדם, ומגרה אותו להשתמש בו (יורדן).  ↩



לא בחכמת גניבה ואלה, אלא באותה אמנות לפרש את השבועה שמקבלה יהיה סובר כי הכול נעשה כרצונו;ואולם הנשבע מקיימה לכאורה, ואינו ממלא את שהבטיח (יורדן).  ↩



במקור άηδών, כלומר, הזמיר.מאין אפשרות להתאים ציורו של זמיר (זכר) עם בת פנדראוס (נקבה), אני משתמש במלה צפור סתם.  ↩



כל הפתרון, לא נברא אלא מלשון נופל על לשון:   έλεφαίρομαι – שנהב – έλέφας;   קיים – χραίνω; קרן – χέρας;   άχράαντος – הטעה, רמה (על–ידי חלום).   מעין זה עשיתי עברית:   שן–שנהב – שונים; קרן – יקרו.  ↩



πελέχεας – ראשי גרזנים ללא קת, כשהם תקועים באדמה.הקופה שלהם נמצאת בגובה מסוים מעל–פני האדמה.  ↩



מקום שאין בו עבים, שם הרעים הרעם – זהו המופת מידו של זבס.  ↩



ראש חודש – חג לכבודו של אפולון.  ↩



חייך מכעס מרירי, שמחייכים האוכלים את הירק סרדון (ירק של האי סרדו). כרפס פרא לדברי פבזניוס. כל אוכליו צוחקים צחוק–עוית, וגם מוות הוא מביא מתוך עוית. צחוק סרדוני.  ↩



ברזל אפור, כלומר – גרזן.  ↩



אבריטיון רצה לגזול את הכלה – הפודמיה – מאת החתן מבני הלפתים.  ↩



מסקנת יורדן, שהקנטורים בימי הומרוס היו עם מגדל סוסים, ίππων χέντορες בולמי סוסים, פרשים ולא סוסי–אדם. וזהו הפסוק היחיד של הומרוס, שיש להסיק ממנו כי היה הבדל בין בני–אדם וקנטורים.  ↩



חבל סיבים מבילבלוס (גבל), מפורסם היה בחזקו.  ↩



דרך צרה וארוכה מבחוץ, בין הכותל החיצון של הארמון ובין חומת החצר.  ↩



μέγα έργον – הדבר הגדול (במובן מעשה נורא, רע). עיין מלכים ב, ח, יג: “מה עבדך הכלב כי יעשה הדבר הגדול הזה”.  ↩



χαχόν – έσθλόν עיין בראשית לא, כד: “מטוב עד רע”.  ↩



μυχώ θαλάμων– בעומקו, בפנים."כל כבודה בת מלך פנימה: (תהילים מה, יד).  ↩



θεών δήνεα, עיין “עצת ה'” (ישעיהו יט, יז).  ↩



אפרודיטה הוליכה אותה שולל.  ↩



ההיפך מזה מסופר ב–ט' 59.  ↩



שערי שמש, ήελίοιο πύλας, כי לשם באה החמה.פ' מביא כאן את הפסוק: “הים הגדול מבוא השמש” (יהושע א, ד).  ↩



היא תטיס – אלוהות ימית, בתו של זקן–הים ואמו של אכילס.  ↩



שמונה עשר – לאו דווקא.  ↩



“מחנה קדוש”, עיין “והיה מחניך קדוש” (דברים כג, טו), הכולל בתוכו מושג מאנשי המחנה, אנשים עומדים בברית מיוחדת עם האלים וגם נמצאים בחסותם (פ).  ↩



άνά ρίας προύτυφε חדר דרך הנחירים, כלומר התשוקה המרה והחריפה אילצתו, היצר העוקץ אילצהו.כוונתו בזה לרצון הבכיה, שקצה החוטם הוא שמרגיש בו תחילה מתוך גירוי ועקיצה רבה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5592