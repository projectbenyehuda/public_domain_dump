


	
	בששי בין ערבים
	




כי ידעך לאטו אור־היום

בששי בין ערבים,

בנתיב־אין־קץ ממעונות־רום

מלאכים שנים דואים.



על כנפי־עב אל עיר וכפר

יסורו גרי־שחקים

ואל בית, אם בו עברי גר,

יציצו אל החרכים.



כי יהל אז בבית אור,

ונעימות־גיל בחדר,

מכל הדאגות קרא דרור,

בכל נקיון, סדר;



כי יצק לחשו ברגש וחיל

האיש כדת וכתורה;

מסביב תשלט שלות־גיל,

מסביב נעימות־אורה, –



פני מלאך טוב, שמלאו חן,

יפיקו ששון לב ענו,

ומלאך רע – הוא יחרק־שן,

יתעותו רשמי־פניו.



– אין טוב… שלום־בית יהי לך זר –

בחיק עפר עד תטמן.

ומלאך טוב הוא יבכה מר

ועל־כרחו יענה: אמן!


אודיסה, 1893






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8511