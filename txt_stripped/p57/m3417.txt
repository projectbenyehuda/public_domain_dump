


	
	פרחים לאחר קציר
	




פרחים לאחר קציר, פרחים כתם בציר

על מערמי-שדות, על פרשת-דרכים…!

נמשלו ליתומים, סביבם יבש חציר,

נדמו לעניים עומדים על הפתחים.

נדמו לעניים מחזרים על הפתחים,

שומעים את עלבונם, שומעים ואינם נענים;

כופפים את ראשם, הוי יתומי-פרחים!

ישנם גשמי ברכה, והמה אינם נהנים.

ישנם גשמי ברכה, ורוחות יש ורוחה;

אפס לא לפרחים אשר עבר זמנם,

תחת כפור ימקו ועגלה שחה, –

נבראו לעולם, והעולם לא למענם.



יאסטרבנויה 1907






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3417