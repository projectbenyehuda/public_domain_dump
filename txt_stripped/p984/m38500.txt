


	
	ד. שנים ששבו מלטרון
	



בין הרבים שהוטלו למעצר בלטרון על לא עוול בכפם הוטלו גם שנים אלה. האחד – עורך־דין מצליח ועשיר; והאחר – פועל פשוט ועני.

בחדשי שהותם בצותא בכלא לטרון נעלם כל שמץ הבדל אשר בין
שניהם. הם מילאו בשוה כל עבודה וכל חובה, כתעודת אסירים. רוח טובה והדדיות
היתה ביניהם. אחת שמחתם ואחד צערם.

והנה בא היום אשר לו כלו עיניהם – יום השחרור. מכונית
הדורה, ובתוכה ריעים וידידים, חיכתה בשער לעורך־דין העשיר; והבדידות, – היא
שחיכתה בשער לפועל העני. ובצאתם כה – נפרד שבילם. הלך האחד לארמונו המאיר
והאחר למרתפו האפל. חסל בית הכלא, חסל השויון.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38500