


	
	ב. בלה וכמשה
	



11 רשימות מועמדים, כמספר חברי־המועצה חסר אחד, מופיעות בבחירות המועצה המקומית במושבה רעננה. (“דבר” גל. 5672).

חבל מאוד שחסרה עוד רשימה אחת. כי לו היו 12 רשימות, ויכלו
להיות שקולות נגד י"ב חלות, שאמותינו היו נוהגות להכין לכבוד שבת בעיירה.
באותה העיירה שהיו בה כתריסר רבנים שוחטים ודיינים, והמחלוקת היתה עולה שם
כפורחת. כי אחרי שהעיירה על אורותיה ועל צלליה נמחקה מעל פני האדמה, באה
רעננה לתפוס את מקומה אשר לפיצולים ולמחלוקת.

12 רשימות יכלו להיות שקולות כנגד שנים־עשרה שבטיא. העם
בגולה היה מפורד ומפוצל, ואנו באנו הנה בתור אוונגרד, לחדש את חייו
הממלכתיים. ואכן לא הלכנו עדיין מחצית הדרך, וכבר אנו מפורדים
ומפולגים.

ורעננה היא אך בבואה של כלל הישוב. האמנם רעננה יוגד לה ולא בלה וכמשה?










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38498