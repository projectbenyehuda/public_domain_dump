


	
	ו. כוחו של זמר
	



מ. גלברט מספר (“דבר” מהדורת צהרים גל. 618), כי פלישת
היפאנים לסין עוררה בקרב העם הנתקף התלהבות לשירה בציבור. ומרת צ’אן קאי שק
היא אחת המנהיגות של התנועה הזאת.

הסינים נכנסים למערכה כנגד אויב אדיר נלהבי שירה והתלהבותם
זאת היא סוד עמידתם האיתנה בפני היפאנים. אולם את מנהיגת הסינים הקדימה –
דבורה אשת לפידות, שקמה אם בישראל, ובשירה הנלהב עוררה את עמה להכריע את
אויביו במערכה.

ולענין השירה בציבור בימינו – גם בזאת הקדים אצלנו את
הפטריוטים הסינים אברהם לב־פלד (הרצפלד). ואף הגדיל לעשות: לא זו בלבד שהוא
נעזר בשירה בהתרמה לקרנות, פה ומעבר לים, אלא, לעתים הוא מקדים לחשבון קרקע
נוסף, ציוד חקלאי ומקורות מים, – שאינם לעת־עתה בנמצא, – בזמרה נלהבת
בלבד.

והנה גם רחוקים עמדו על כוחו של הזמר.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38502