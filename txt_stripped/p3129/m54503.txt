


	
	כך הוא
	



1

לנשמת צילה כהן



עין־גדי.

בסבך, בינות לעצי־הצאלים, על משטח בצלעו של הר, המתנשא כמה
מאות מטרים מעלינו, ישבנו קבוצה של נוער, כמאה ושלושים במספר. מפוזרים
ישבנו מסביב למדורות־אש, אשר ריחות תה וקפה ומרקים שונים וסתם מים בכלים
מכל המינים ריחפו מעליהן והתערבו בריחות מיני אוכל, עשן, שערות חרוכות
וכיוצא באלה – סימני חיים של מחנה־לילה, של צועדים בשבילי־מולדת מוזנחים,
הרחק מישוב עברי, עמוק־עמוק בלב־המדבר, בקרב שכנים עטופי פנים חשדניים,
הנושאים את אזנם יומם ולילה, הסומכים על הכוח ונשפטים לפיו.

החבריא היתה עליזה: מאחורינו – שבילים דרוכים של חמשים ק"מ
– ובעוד יום נגיע למחוז חפצנו. הכל בריאים וגם את טבילת־האש, הראשונה
לרביהם, עברנו בבקרו של אותו יום, – עת צעדנו בשביל ואותן שני השכנים,
שכיבדנו בסיגריות ושיתפנו בשיחת־רעים, “ניסו” את רוביהם, כביכול, והתכוונו
להפחידנו. אף על פי כן הוספנו כולנו לצעוד לקול המדריך, זקופי־קומה
וחיוך על פנינו. וגם אלה שנרתעו עם הנפץ הראשון, המשיכו במצעד, הישירו
מבטם, העלו חיוך והמפוחית לא פסקה מלנגן. וכולנו ידענו שכוחנו בשקט,
באחדות ובמשמעת־הפעולה. עברנו את הטבילה, טבילת־האש, ולכן עלץ הלב והשמחה
שרתה בקבוצות הפזורות סביב המדורות.

אותה שעה ישבנו ארבעה – שלושה חברים וחברה. הכינונו את
התכנית לערב ולמחר. צילה קיבלה על עצמה לפתוח בתכנית־הערב. מיד פרשה מאתנו
וישבה בודדה על אבן אחת, מרוכזת ומכונסת בתוך עצמה. אז ידעתי עד כמה היא
מעריכה את ציבור הנערים ואת שיפוטם ומה רב הוא חוסר היכולת להעלות בפניהם
מכל העולה על הלשון.

הצללים נעלמו, ההיאבקות בין האור לחושך קצרה היתה. חשיכה
סמיכה התגלגלה ובאה עלינו והיא מלווה חום קל. חזרנו לסדר ומשטר, הכל
ארוז ומסודר. החגור נכון. כל איש על כיתתו וכל כיתה על מחלקתה. המדורות
הקטנות כובו. הוצבה שמירה ומדורה אחת רבת־אור הועלתה במרכז המעגל. האור
האדום ריצד על הפרצופים החלקים והשזופים, העמיק את משקע־העינים והרצין את
מבט־הנעורים. שקט. רק נפץ העצים המתפקקים בבעירתם ומצעד השומרים בחשיכה
הפריעו במקצת את ההאזנה לדממה. באותו שקט אמרה לנו צילה את
דברה־דברנו:

“היות זקופי קומה! היות גאים לשאת את כבוד־העם בקוממיות!
להתכונן להגנה ושמירה על מפעלנו! זהו התפקיד שמוטל על הנוער העברי…” כך
דיברה אלינו.

לילה ויום ועוד לילה על הפסגה. חלפו העייפות ועקבות היום
החם. גם החבורות על הרגלים חלפו כלא היו. במסדר עטור לפידים עמדנו כולנו
דוממים, זקופי־גו, שחוחי־ראש וגם דגלינו מורכנים לארץ, היא דיברה אלינו.
היא דיברה לנפשותינו, כי מלבה חצבה את דבריה וקולה היה צלול, ברור
ורווי עצב. היא דיברה על רבבות ומיליונים, שנכחדו בידי צר ועל רבבות
הנמקים עוד בעניים וגלותם בגלל “ידידים”. היא דיברה על שערים נעולים ושוב
על הצורך להתגונן.

הפציע אור־השחר: קימה, סיור על הפסגה. הראשונים מתחילים
לרדת, והיא ראשונה בירידה. אתמול היתה אחרנה בעליה. כממונה על העזרה
הראשונה חייבת היתה להיות למטה כל זמן העליה. בחיוך היא מלווה כל יורד
ומעודדת אותו על ירידתו הטובה, ועל לבה מעיק רגש־האחריות. היא רומזת לחבר
מבוגר: “הלואי וזה יימשך ככה; הכל בטוב. הה?”

ב־11.30 אכלנו את הארוחה הראשונה, שהיא גם ארוחת־הצהרים
לפי הודעת המדריך, ולכן האכילה היא בתיאבון מתוך מאמץ למלא את הכרס. צילה
עליזה מאד ואוכלת בכל פה למרות עייפותה מההליכה ואי־השינה בלילות. לאחר
צילום מסביב לכירה היא אומרת לחבר: “נו, את העיקר עברנו, וכעת לים, לסירות
והביתה.” ואנחת־הקלה פורצת מפיה. הבינותי שיותר מכל משאותיה כבד עליה
משא־האחריות למצעד זה.

מצדה מאחורינו. הצוק המזדקר ניבט אלינו זועף, אדיר־כוח
ורב־זכרון. אנו צועדים בזורה ארוכה איש מאחורי אחיו, פזורים לאורך מאות
מטרים. כאלף מטר לפנינו צועדים ששה חברים – יחידת־חלוץ. ההליכה מזורזת. אנו
צועדים במצעד רחב של מאתים – שלוש מאות מטר. יש לך הרגשה, שאתה צועד ברחוב
רחב־ידים ובתים בני צורות שונות בצדדיו. השטח חלק ולבן. אין סימן של עץ. פה
ושם שיח דל ועלוב.

ולפתע – קולות נפץ מימיננו: יריות! כהרף עין נצנצה המחשבה:
שוב נסיון־הפחדה. אך בקול הנפץ השלישי, הרביעי והחמישי המכוונים לרגלינו
ומתיזים אדמה אפורה, נוכחנו לדעת שהענין רציני. ניתנת פקודה לשכב ולדלוג
בקפיצות אל הערוצים הקטנים שמשמאל. אנו גלויים לגמרי כלפי התוקפים הנמצאים
בגובה מעלינו.. הפקודות מזרזות לעבור לערוצים בקבוצות של שלושה. והנה
מודיעים בקול מהקבוצה הקדמית, כי חברה נפצעה ומיד מודיעים על כך גם
מהמרכז. מרבית האנשים נמצאים כבר בערוצים והיריות תוכפות והולכות. כל
החברים שקטים: אין רעש. אין בלבול. הקולות היחידים הם קולות הפיקוד: קוראים
לעזרה.

הפניתי ראשי כה וכה והנה צילה שוכבת על הארץ, על פניה. אני
קורא לה להיחבא בערוץ לשמאלה, והיא מנסה לקום אך קורסת תחתיה. היא שואלת
בקול חלוש" “היכן שמאל?” מיד ידעתי: היא נפגעה. חבר קופץ אליה והופכה על
גבה – והיא מחייכת אליו. דם פורץ מידה, בטנה וגבה. כדור אחד חדר את גוה
העדין – פניה מחייכים.

כל האנשים נמצאים במחסה, היריות נמשכות. רק חבר אחד מהמאסף
ממשיך לרוץ. נופל וצועק שנפגע ברגלו ומיד קם ומגיע לערוץ. החבר האחראי קופץ
אחריו. שם חשו וקרעו את המכנס והגישו לו עזרה. נערה זהובת־שער – עולה
חדשה – יושבת שקטה וגלויה־למחצה לעין־התוקפים ועושה את עבודתה בשקט נפלא.
היריות נמשכות בערוץ המרכזי. פצוע נאנק דום: “הוא נפגע בעצם” – קובעים
החובשים עולי- הימים. הפצוע מבטיח לאחראי להיות שקט, לוגם קוניאק, הנושך
בשפתיו ומתגבר על הכאב. הכל יושבים בשקט בערוצים ועוקבים אחרי
תנועת־המתקיפים. שלושה פצועים והרוג – והכל יודעים על ארבעה פצועים!
התוקפים משנים עמדותיהם. מצבנו נעשה מסוכן למדי. השעה 3.45, רבע שעה לערך
מאז היריה הראשונה.

הצלחנו להיכנס עם התוקפים במשא־ומתן. החבר הדובר יושב
גלוי. מולו כתריסר עינים חושדות בכל תנועה. המשא־ומתן מייגע. הם רוצים
הכל ותובעים שאנו נבוא אליהם.

השעה 17.00: הם “מזכים” אותנו בקצת אימון. אחד מהם צועד
מול החבר שלנו ושניהם מחזיקים ידיהם מעל לראש. חברנו מחזיק בידו כסף־נייר.
המרחק הולך וקטן: מאה, שמונים, שלושים מטר. הערבי מכוון את רובהו ומדגיש כי
כדור בקנה. פניו מכוסים, אך עיניו חשדניות ועוקבות אחר כל תנועה. לפי
דרישתו מניח חברנו את הכסף על אבן. הוא לוקחו – ודורש עוד.

השעה 17.20: אנו רוצים להרויח זמן, להגיע לחשיכה כדי
שנוכל לחמוק. מי יודע כמה יכולים להיאסף עוד נגדנו. המשא־ומתן נמשך. הם
מקבלים תוספת בסכומים של לירה או שתים. העיקר – הזמן.

השעה 17.50: השמש נעלמה מאחורי ההרים. בעוד שעה לערך יהיה
חושך. אנו מספרים להם כי הם רצחו אדם. הבדואי נעשה עצבני במקצת ותובע בתוקף
שנוסיף עוד ועוד. התגובה היא נמרצת והבדואי נושא רגליו – יורה יריה
ובורח. אך בברחו נשמט מידו מעט מן הכסף – ואחד החברים אוספו.

אנו חוזרים לערוץ. התוקפים יורים שתים־שלוש יריות של
פרידה, צועקים אלינו שנשאיר את הכסף שאבד ומתחילים להסתלק מערבה. בשעה
18.15, כשנעלמו בין הגבעות, שלחנו חמשה חברים להחיש עזרה, רופא וסירה.
החברים מכינים אלונקות. הפקודה היא שנהיה נכונים לתנועה בשעה 19.50.
המחלקות מסתדרות. הפצועים על האלונקות. צילה נישאת על ידי החברים הבוגרים:
אין רוצים לגלות את אסוננו. צריך לשמור על רוחם של החברים. מי יודע מה עוד
לפנינו.

בשעה 20.30 הגענו למקום־החניה. נקבעת שמירה בהיקף רחב.
השומרים מקבלים הוראות: אם נותקף, עליהם להיחבא ולהסתער במקלות. כולם
שקטים. אין צל של פקפוק. ב־21.00 מקבל כל אחד מחצית הספל מים ומחצית של
טבלת־שוקולד. אין מתאוננים. הכל שקטים, מציתים ובוטחים.

כך שכבנו בערוץ צר וקטן כל אותו לילה: צילה, שלושת הפצועים ואנחנו: כמאה ועשרים נער ונערה – דוממים ונכונים.

וכך נכרתה הברית והתגבשה האמונה: “אם אלה בניך – שנית מצדה לא תפול.”

לפנות בוקר נאספנו למיפקד. הכל כבר ידעו על צילה כי איננה.
שחוחי־ראש עמדנו וכאבנו צורב. אין דמעה. יבש מקור הדמע. עברה רק מחצית
היממה והנה כל כך בגרנו. ויחזק כל פרט וחזקנו כולנו יחדיו. חזקים היינו
כאותו גוש־סלע שהזדקר באור השמש הבהיר והוא רב־כוח ונושא עמו את אחד
מגנזי־האומה, את היקר שבהם: את החיים זקופי־הראש והנכונים להקרבה. לרוחם של
אלה נוספה עוד נפש אוהבת־חופש. והלב נשבע אז להנציח את זכר קרבננו
בהחיאת־השממה: שממת־המדבר ושממת־שביליו.

ונצעד… עוד נצעד… עוד יצעדו…






מתוך “נפש אחת” – לזכרה של צילה כהן. הוצאת  חבר־הקבוצות ומעלה־החמשה תש"ו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54503