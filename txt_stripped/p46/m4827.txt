


	
	הדגים והשלך
	




השלך שם מס על כל אגמי מים,

בצאת וגבאים אשכר לו הקריבו

וברכות ויארים מנחה השיבו,

ומזויו מלאו משלל כל נחלים,

ויאכל וישמן ופניו נהרו.

אך ארכה העת, ימים רבים עברו

ויחלש השלך כי שיבה בו זרקה,

ותכהינה עיניו מראת תוך חשכת מים

ובידו אין חכה אגמון ורשת

לשליך ביאור לדיג לובשי קשקשת,

אזי גם נחת שלחנו רחקה

ויבאנו חסר; אך רוחו לא נבקה

ויעש בערמה ויצא האחו,

ויפגש צפרדע בבץ מקפצת

ויאמר: "מהרי אל גרי מי שחו,

אמרי כי רעה עלימו נחרצת,

כי הנה האדן בעוד יומים

פרש מכמרת על כל נחלי מים

ובאגמי נפש יעשה שכר –

אז צרה ושכול למו, איד ונכר,

כי כאסף החסיל יאסף כלמו

ולבעלי הסנפיר לא ישאיר זכר".

ותמהר הצפרדע ותגד זאת למו,

וינע לבם, לא קם בם עוד רוח,

וישלחו אל השלך מלאך שלוח

לאמר: הגד-נא האם אל נכון שמעת

כי נכנים הדיגים עלינו לרדת,

אז עוץ נא עצה אם עזר ידעת!

ויען: עזבו חיש ארץ מולדת

ולארץ אחרת לכו לכם יחד,

“אבל איך נעשה זאת?” – אל תפחדו פחד

אנכי מגן לכם, למקום סתר

אשאכם על כתף אחד אחד:

חביון עז הוא בערוץ הרי בתר,

שם לא יקרבו אליכם לגשת

פחים ורשת,

חכה עם אגמון, מכמרת ושחת.

עלו אלי, אל נא תבשו בשת

החסד הזה מידי לקחת –

שכנים טובים יעזרו איש אחיהו.

ויתנו אזן שומעת

הדגים קלי-הדעת

אל קול אויבם ולמחמאות פיהו.

ומכל פאה אליו נקבצו,

שטו העם ובחפזון רצו,

איש את אחיו ידחקו ילחצו,

להיות ראשונה משוי מן המים.

והשלך, רחום וחנון ארך אפים,

על שכמו עמסם וברב עמל וטרח

נשא אותם למעונו בנקיק סלע,

במקום לא בא איש, שבת עובר ארח –

שם אחד אחד יום יום אותם בלע

חיים ותמימים כארץ את קרח.

וילמדם דעת לבלי יאמינו

באנשים לאכל נפש הסכינו.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4827