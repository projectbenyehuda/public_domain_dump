


	
	החמור בעור הארי
	




עור אריה עטה החמור לו כבגד,



כי אמר: אמלטה מעבודת פרך;



ויהי כל ראה וינס מנגד,



ויגר ויאמר: ארי בדרך!



אולם בבדל אזניו (הה כי ארכו



ויצאו מנקבי העור ומעל)



הכירו הבעל;



אז מהלמות כמטר עליו נתכו



ולבוש עור האריה שב אל סבלהו.



ויהי ממחרת ויתמה כל ראהו –



נער קטן נהג ארי בית הרחים!


  


יש רב אדם לבוש אטון מצרים,



לו יאמרו: חכם הוא, בן-רמי יחש!



הורד-נא עדיו וראה כלו כחש



ובעור הארי חמור חמרתים.


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7135