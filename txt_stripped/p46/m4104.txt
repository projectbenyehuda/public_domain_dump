


	
	נקמת הרופא
	



ז. נקמת הרופא / יהודה ליב גורדון

  


המשורר חלה מכתב ושבת,



כי סוס הרוח תמיד הרכיבהו



אל עולם האצילות לנוה מחשבת,



בקשי דבשתו בטחרים הכהו.

“מהרו הרופא!” – הוי רעיון עצבת!



הן-הוא לעג לו ובשיריו כנהו



“רופא אליל, בן-משק בית המות”,



עתה אל אמרי פיו עיניו יכמהו.

הרופא בא ויקם שבעתים



במשורר השותה לעג כמים:



מעצתי זאת אל תט, כי היא חייך!

חתם ספר ועט וכלא הרוח,



בטל כל היום בשדה תשוח,



וכתוב שירים אל תוסיף כל ימיך.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4104