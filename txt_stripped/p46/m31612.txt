


	
	הזאב והאנפה
	




אל מרבץ הצאן באפלות הליל

התגנב הזאב ויחטף לו איל;

ויהי חש לאכול וימהר מעשהו

לכלות כרתו טרם

יבאו הרעים הכתו חרם,

ובמהרו נתקע בלע לו גרם

ויחנק ותקצר למות נפשהו.

ויפן כה וכה וירא האנפה

— גדלת האפים — ביעף מעפה,

וירזם לה ותעמד ותקרב אליהו

ותתקע אפה בגרונו תקע

ותוצא העצם מתוך הלע

ותארנה עיניו ותרפאנו;

אז שכר לעמלה בקשה ממנו.

הוי — קרא המצל — גם בוש לא תבושי!

העוד לפעלתך שכר תדרשי?

האין די לך כי הוצאת ראשכי

שלם ממלתעות הזאב וגרונו

כי עוד תאמרי התעשר מהונו?

מהרי עזביני ולשלום לך לכי

ולשלל הנני נותן לך נפשכי,

אך השמרי לך פן תזכירי זכר

כי תשי כזאב שלומים ושכר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31612