


	
	כף רגל עגל
	



(ספור עד ראיה)

א

נחלקו חכמי ישראל עם חכמי אומות העולם: אדם הראשון מי היה? רב יהודה אומר אדם הראשון צדוקי היה, רבי יצחק אומר מושך בערלתו היה, רב נחמן אומר כופר בעיקר היה 1– ודארוין אומר אדה"ר קוף היה, ולא עוד אלא שאנו ובנינו ובני בנינו עד סוף כל הדורות – קופים בפני אדם אנחנו; ובנות ישראל מעיר דריבישאק מסייעות לדארוין, לפי שכולן דומות לקופים. והנה באמרי שנשי דריבישאק דומות לקופים אין כונתי שקלסתר פניהן דומה לפני קופים; הס מלהזכיר! בנות ישראל בדריבישאק יפות הן, ואף על פי שבכל ימות השבוע עניותן מנולתן, ומעוני ומרוב עבודה פניהן מושחרות כשולי קדרה, הבתולות שערותיהן קלוטות וסבוכות, הבעולות הפאות הנכריות שעל פדחתן מכורכמות ומכוסות נוצה דקה ככפור דק מחוספס, ושולי בגדיהן מלאים רפש וטיט כמגדי מבחר השדכנים, אבל צאו וראו בבנות דריבישאק ביום מועד ושבת בשעה שהן יוצאות רעולות כערביות ופרופות כמדיות! מי שלא ראה בנות דריבישאק בבגדי שבת לא ראה אשה יפת תואר מימיו! – לא בקלסתר פניהן דומות בנות דריבישאק לקופים כי אם בתכונת נפשן, – שאוהבות הן כקופים לחקות מעשיהם של אחרים, מה הנה רואות אחרים עושים תמהרנה לעשות כמוהם. בתו של חיים הסנדלר ראתה שבתו של ר' חיים הגביר יוצאת בקטלא ובעיר של זהב, עגילים באזניה וצמידים על ידיה, ותמהר אל צורף הזהב ותעש לה גם היא תכשיטין בדמותם כצלמם מנחושת מוצהב לסמות עין הרואים. לאה אם הבנים ראתה כי שכנתה וגרת ביתה רחל העקרה עוסקת בגמילות-חסדים ועושה צדקה בכל עת, מבקרת חולים ומקברת מתים, מכנסת כלות לחופה ומחזרת על הפתחים וקובצת על יד לפרנס בחורים עניים לומדי תורה, ותמהר ותעזוב גם היא את שבעת ילדיה הצאצאים והצפיעות ותצא פרופה ורעולה וסודר עשוי כעין כיס בידה לאסוף נדבות לבעל-הבית הגון שירד מנכסיו. גנענדיל החנונית ראתה את אביגיל אשת חוכר מכס הבשר קוראת בכתבי-העתים, ומהר ראינוה גם אותה שחרית וערבית יושבת על פתח חנותה ובידה גליון גדול של כתבי-העתים העומד לצור על פי צלוחית ולכרוך בו ליטרא של חמאה, ומעיינת בו בשום שכל אף על פי שמעודה לא ידעה קרוא והיא מחזקת את העלה כשופר מהופך, עליונים למטה ותחתונים למעלה. לפני אידיהן עברה דרך דריבישאק עלמה צרפתית, לדעת קצת אומנת הילדים ולדעת קצת פילגש בבית אחד “הפריצים”, כלומר בעלי-הנכסים אשר במחוז ההוא, ותראינה בנות דריבישאק את הצרפתית לובשת פתיגיל רחב לא מוצק תחתיה, וחשוקיה וחשוריה כאשר יהיה האופן, וירכה כירכה של רחב, וסרח העודף כאמתים על פני הארץ, ותקנאנה בנות דריבישאק בירך הצרפתית, ובבוא הפסח יצאו גם הן כבונות, מלאות ובריאות כשבע הפרות הראשונות ובשוליהן מנקות את רחובות העיר; וליום הכניסה בעת הקציר באה העיירה אשת האשכנזי מחזיק בית הרחים ועליה מעיל צר וקצר, ולא עבר ירח ימים ותראינה בנות דריבישאק יוצאות שחוזות דקות ורקות בשר כשבע הפרות האחרונות.

מימים רבים נשתרבב בין נשי דריבישאק המנהג לטמון חמין לשבת – תבשיל של כרעי בהמה דקה. וזה מעשה הכרעים: מביאין רגל של עגל או של גדי רך ומהבהבין אותה ומגרדין השיער שעליה ומרסקין את הקרסולים ופוצעים את עצם הקבורת ומוציאים את מוחה ונותנים עם הבשר המדולדל ועם הסחוסים באלפס ומתבלין אותן בעלי שום ועלי בצלים ונותנין אותן לתנור שמוסיף הבל ומניחין עד שיצטמקו יפה ומוציאים אותן כשהם רותחין ועושים מהם מקפה, דמתחזי כאדותא דכרום-ימא, ואוכלין אותו לפרפרת הפת בסעודת שחרית כשהוא חם וניגר, או בסעודה שלישית ובסעודתו של ר' חדקא צונן וקפוי כקרח. – מי הביא את התבשיל הזה ראשונה לדריבישאק? בזה הדעות מחולקות. יש אומרים, שהמגיד מקעלם למד את בני דריבישאק על מעשה המקפה, שפעם אחת אקלע המגיד מקעלם לדריבישאק לשבת פרשת תולדות ודרש בבית המדרש מעין הפרשה, וכשהגיע לפסוק “ותעש אמו מטעמים” צייר להם בכל פרטיהם ודקדוקיהם את המטעמים שעשתה רבקה, שלא היו אלא תבשיל זה שנעשה מן הכרעים הממוחיים של גדיי העזים מתובלים בשומים ובבצלים, ובשביל כך כיון שנכנס יעקב אצל אביו הרגיש בו מיד שנכנס עמו ריח גן-עדן. ובשעת דרשתו התפעל המגיד כל כך עד שמרוב מתיקות כמעט אחזו בולמוס ולא נחה דעתו עליו עד שהביאו לו דלי מים ושתה אותו על העמוד בבת אחת. ומאותו היום והלאה התחילו נשי דריבישאק לטמון רגל של גדי עזים בחמין לשבת. ואחרים אומרים שלא כך היה מעשה, אלא מעשה בחסיד אחד שהיה זהיר במצות אכילת שום בערבי שבתות שבא לדריבישאק לפקוד את עדרו ולקחת כופר פדיון נפשם בפקוד אותם, ונזדמן לפונדק אחד שבעל הבית היה חשוך בנים וכשבאה הפונדקית לפניו לבקש ממנו פרי בטן צוה אותה להכין לו תבשיל של שום זה, ובשעה שהיה מיסב עמהם אל השולחן ומזמר הזמר “אתקינו סעודתא” פירש להם סוד “חקל תפוחין” וסוד “כתיש כתישין” וגלה להם גם רז זה איך מכינין מרגל עגל מעדני מלך אלה שהיו חביבין עליו ביותר. לפי המקובל, נשמעה לו הפונדקית והכינה לו תבשיל כזה של רגל עגל והושיטה את הרגל ובשכר זה נפקדה, ולתקופת הימים היתה חובקת בן. וכיון שראו נשי דריבישאק את הפונדקית טומנת בחמין כף רגל עגל מהרו לעשות כמותה וכך נתפשט המנהג ביניהן. יהיה איך שיהיה, ועתה המנהג הזה פשוט בדריבישאק ונעשה כדין תורה ואין בית בכל העיר אשר לא יטמנו שם תבשיל זה בחמין לשבת. כל איש מוקיר שבת – ומי איננו מוקיר שבת בדריבישאק? – וכל אשה שלא כלתה לה פרוטה מן הכיס ועבוט מן הבית תקח לה כרעים במכסת נפשות. עשירי העיר מעלין מתבשיל זה על שולחנם כמאכל בן דרוסאי, ואפילו עני שבישראל לא יפחות לו מכדי לגימא, ויש אשר ארבע או חמש נפשות נמנות על כף רגל אחת ואפו אותה בתנור אחד ובאלפס אחד ובסעודת שחרית יחלקו ביניהן לגולגלותם לאיש איש ככותבת הגסה או עצם כשעורה.

ובכוח הנטיה למעשה קופים החזקה עליהם נשתרבב ונשתרש המנהג הזה כפוליפוס אצל הדריבישאקים עד שנעשה להם להרגל ולטבע שני. כל השומע יצחק באמור לו כי התבשיל של רגל עגל היה לבני דריבישאק לאנך בקרב ביתם, לפלס ומאזני משקל על כל דרכיהם ולקנה-המדה, אשר בו מדדו פעולתם אל חיקם ואל חיק אחרים. כעל יתד במקום נאמן תלו בו לפעמים גם את כבודם וכבוד ביתם ואת טובת בניהם ובנותיהם. כמה קרובים נתרחקו וכמה רחוקים נתקרבו, כמה בריתות נכרתו וכמה הופרו ונתבטלו רק בשביל התבשיל הזה. על פי מספר כרעי הרגל שפלוני ופלוני טומן לו לשבת העריכו את עשרו ואת הון ביתו ונתנו או חדלו לתת לו בהקפה ובהלואה. ראובן לוקח ארבע כרעים – גביר גדול הוא; שמעון לקח רק רגל אחת – בודאי עתיד הוא בקרוב לפשוט את הרגל. יהודה גרש את אשתו לפי שהקדיחה “תבשילו”, לוי עקר דירתו לפי שהתנור נתקלקל והתבשיל שמטמינים בתוכו מצטמק ורע לו. הגיע הדבר לידי כך, שבבוא השדכן לשדך בת פלוני לפלוני היתה השאלה הראשונה: כמה כרעי רגל אמה של המשודכת טומנה בחמין? אפילו השמש שלבית-המדרש משתמש בדבר זה כשכר ועונש להבחורים העניים “אוכלי הימים” המקבלים מידו גורלות ליום השבת: לטוב לפניו יתן גורלו לבית שטומנין בו כף רגל עגל, ולשנואי נפשו יחלק חבלים באפו בבתים שאין טומנין בם.

מיום הרביעי אחר חצות, משעה שהקצבים נכנסים מבית המטבחים, ימלא האטליז רקחות וטבחות ואופות, אצות ורצות לקחת חלקן בכרעי הבהמות הדקות שמא יקדימון אחר. בעלות-הבתים המהדרות היו באות בעצמן אל הקצב ואל החנויות ולוקחות להן נתח טוב ומנה יפה מכל אשר בחרו; ויש מנשי פני העיר ששמואל ראש הקצבים מביא להן את חלקן אל ביתן משופרא דשופרי. וביחוד היה נושא פנים לאביגיל אשת זרחי חוכר מכס הבשר ולגוטא אשת הרב ר' תנחום. שני מצוקי דריבישאק אלה, החוכר זרחי הגביר והרב ר' תנחום מארי דאתריה, המה שני האילנות הגדולים אשר בם תלויים הקצבים והשוחטים. כי כחומר ביד היוצר, כן הקצב ביד הרב והחוכר, שזה ברצותו מתיר וברצותו אוסר, וזה ברצותו מוזיל וברצותו מוקיר; ואף על פי שיש “יורה דעה” להרב וכתב אמנה להחוכר, אבל לא יש בינינו מוכיח ישית ידו על שניהם, ואם יעברו תורות ויחלפו חוק מי יאמר להם מה תעשו?

וכשם שהקצב בדריבישאק היה תלוי בדעת הרב והחוכר כך היו הרב והחוכר מצדם שניהם תלויים בדעת נשיהם. החוכר הלך אחרי אשתו מטעם פשוט, לפי שהיה עם הארץ כמנוח, והרב – גם כן מטעם פשוט, לפי שהיה פתי ורך לב והיה מונה פסוק “כל אשר תאמר אליך שרה שמע בקולה” במנין רמ“ח מצוות עשה; וכשהיו מוכיחין אותו על שאשתו מושלת בו היה ממליץ על עצמו מאמר חז”ל: “אתתך גוצא גחין ותלחש לה”. ועיקר הדבר שהיו שתי הנשים האלה רגזניות וקפדניות מעין אותן הנשים ששמונים מהן תלה שמעון בן שטח באשקלון, והיו בעליהן יראים מפניהן כמפני האש, וכדי שלא להביא תגרא לביתא היו עושים מה שלבן חפץ.

ככה היה הדבר הולך ומתנהג בדריבישאק שנים רבות ובני דריבישקאק ראו ימי השמים על הארץ. איש תחת גפנו ותחת תאנתו, כלומר איש בחנותו ובבית משקהו, היו יושבים ואוכלים מאכל של רגל עגל מדי שבת בשבתו, ובכוח האכילה ההיא מצאו און למו לשאת טרחם ומשאם במעשיהם ובעצבון ידיהם כל ששת ימי המעשה. וכשבאה שבת ובאה מנוחה והעם הדומה כל ימי השבוע לחמור נושא משא נהפך כולו לבני מלכים, בשעה שהיו בעלי-הבתים יוצאים מבתי-כנסיותיהם לבושים לבנים ועטופים לבנים כמלאכי השרת, אז היו התריסין מסתלקין והתנורים נפתחים ובנות הנכר העומדות לשרת נראות בכל קצות העיר נושאות קדרות מקדרות שונות מלאות “כף רגל עגל”, ובעלות-הבית מריקות אל הקערות ומגישות לבעליהן את המטעמים, אשר טעמם כטעם לשד השמן ועינם כעין התרשיש, ויקירי דרבישאק יושבים ומתעדנים כבני מלכים ורואים את עצמם במעמד אבי אבות אבותיהם בגן-עדן, והריח הטוב עולה ומתמר בכל רחובות העיר כעתר ענן הקטורת, עד כי התענגו יחד כל כוכבי בוקר ויריחו כל בני אלהים!

אולם בכל מקום אשר יבואו בני האלהים להתיצב יבוא גם השטן בתוכם! מי האמין לו יסופר כי מאכל מעדנות זה, גאון בני דריבישאק ומשא נפשם, יהיה להם לפוקה ולמכשול עוון, ומשוש לבם למסוס נוסס?! אל תדמו בנפשכם הקוראים כי שודדים בצהרים בהריחם מרחוק את ריח הניחוח באו על דריבישאק ויחריבוה, כאשר עשו בימי הרעמים לערים רבות במושבות בני ישראל; צאו ובקשו ברשימות הערים אשר היו שם המהומות אם תמצאו את דריבישאק ביניהן. המעשה אשר אנכי מספר לכם היום קרה ונהיה שנים רבות לפני היות הרעמים בארץ; וגם לא מן החוץ באו השודדים על יהודי דריבישאק וישוסו את בתיהם וינפצו את כליהם, כי מהרסיהם ומחריביהם מקרבם יצאו ומתוך ביתם קמה עליהם הרעה.

ב

בליל יום החמישי שלפני שבת “נחמו” הודיע זרחי החוכר לאשתו שליום השבת הבא נזדמנו אצלם אורחים הגונים לפת שחרית. “הפריץ” ופילגשו הצרפתית והאשכנזי בעל הרחים ואשתו נועדו יחדיו לבוא אליו לטעום דגים ממולאים וכף רגל עגל, אשר בם יתפאר ישראל, כי זה כמה כמה בשרם למאכל תאוה זה. ותשמח אביגיל על הבשורה הזאת שמחה גדולה, כי אמרה: לפי תהיה חמדת כל בנות דרבישאק עתה אם לא לי? עיני תראינה איכה תלבשנה הצרפתית והאשכנזית מעילים ואעשה כדמותם וכצלמם, וממני תראינה כל בנות דריבישאק ותעשינה כמוני. ותשם אביגיל אל לבה לכבד את אורחיה ביד נדיבה ולהראות לעיני בנות העמים והשרים את עושר כבוד ביתה ומאכל שולחנה. בלילה ההוא נדדה שנת אביגיל משמחה ומטוב לב ותשכם בבוקר אל בית-המבשלות לפקח בעצמה על המטעמים אשר יכינו ליום השבת, ותרא כי שתי הכרעים אשר הביא הקצב תמידות כסדרן אינן מספיקות לרוות נפש אורחיה דשן, ותצו לאסור את מרכבתה – כי גם מרכבה וסוסים היו לזרחי החוכר – ותמהר בעצמה אל שער הדגים ואל בית הקצב לקחת מאתו עוד שתי כרעים בטרם שתכלה רגל מן השוק. ותמצא את שמואל הקצב עומד בחנותו ומסיר את הטלית והתפילין מעליו, כי כלה להתפלל, והוא לבדו ואיש אין אתו. ראה הקצב את אשת החוכר באה ויחרד לקראתה ויאמר: מה לך, גברתי, כי חרדת אלי בבוקר השכם ואני כבר הבאתי לך לבית-המבשלות את שתי כרעיך כפעם בפעם.

– ר' שמואל ידידי, הטיבה אביגיל פניה אליו. בפעם הזאת שתי כרעים סעודה שאינה מספקת לי. אורחים באים אלי, אורחים הגונים, ואני לא אוכל לעולל בעפר קרני. הבה, תנה לי עוד שתי כרעים…

– כלתה רגל מן השוק, גברתי! ענה הקצב רכות. עוד ביום אתמול קפצו עליהם הקונים כאשר יטוש העיט על הפגרים, לא השאירו פרסה, כי העם רעב לכף רגל עגל, כי בשלשה שבועות דפורענותא לא שחטנו בהמות דקות, מאפס מקום למכור הבשר, ולא היו רגלי עגל לכל העם.

– חפש אולי תמצא, הוסיפה אשת החוכר בעופפה עיניה בכל פנות החנות. ומה זה שמה על האיצטבא בירכתים? ככף רגל עגל לוטה בשמלה נראה לי. חי נפשי, כף רגל עגל היא!

– שתי כרעים האחרונות הנה שמורות אתי להרבנית, ואני בשובי מביתך אמרתי: אתפלל ואחר אשאן גם לה לביתה כאשר נסיתי.

– תנה אותן לי, ר' שמואל! קראה האשה בעליצות לב.

– חס ושלום! ענה הקצב. הלא שמעת, גברתי, כי כרעי הרבנית הן.

– תנה אותן לי, פצרה בו אביגיל, ואשלם לך כסף משנה.

– אם תתני לי מלוא ביתך כסף וזהב לא אוכל לתתן לך, גברתי! עמד הקצב על דעתו, כי איכה ישארו הרב והרבנית בלי כרעים?

– מה לי ולהרבנית? נתנה עליו האשה ברוגז קולה ותתעבר. ומה אם פעם אחת לא תעלה כף רגל עגל על שולחנה? הלא אצלה לא נזדמנו אורחים! בשבת הבאה תאכל כרעים משנה.

– אל נא, גברתי… חנן שמואל קולו.

– הס, בן נעות המרדות! הרעימה עליו בקול גאונה. השכחת לפני מי אתה עומד ועם מי אתה מדבר, ולפני מי אתה עתיד ליתן דין וחשבון בעסק הבשר? פצה פיך עוד הפעם ואצוה את אישי וינשל אותך מזה כלה ויבער אחריך כאשר יבער הגלל.

הקצב היה כאיש נדהם ולא ידע מה יעשה, כי ידע כי אוי לו מן הרב ואוי לו מן החוכר.

ואביגיל לא חכתה לשמואל בדברים, ותכנס לפנים מן האטליז ועיניה מזרות אימה, ותאמר: ולמה אשחית את דברי על אוזן נעוה לב כמוך? האדבר אליך תחנונים? הבה אקחה את הכרעים; עתה אראה היעמוד לבך להניאני, אם יד תשלח בי.

ושמואל נצב כמו נד ויהי כחולם, ולא נד ולא זע ממקומו; ואביגיל לקחה את הכרעים הערוכות על האיצטבא ותצא ותשב על המרכבה ותלך.

ג

בעד החלון נשקפה ותיבב אשת הרב: מדוע בושש שמואל לבוא? מדוע אחרו כרעי הרגל? הנה כבר עבר חצות היום והוא עדיין לא יבוא. השכח חמור חמורתים זה כי עוד צריך להבהבן ולפצען ולמולחן, וכל זאת אימתי נעשית?

– שפרה! קראה בקול רם אל שפחתה, ההביאו את כרעי העגל?

– לא, בעלת-הבית! נשמע קול נחור מאחורי התנור והכירים; עדיין לא הביאו.

– מי אתך שם בבית-המבשלות?

– דוד, הבחור העני האוכל אצלנו ביום השבת, אתי בזה; הנה הוא שולק ביצים לבעל-הבית כשישוב מבית-המרחץ.

– כי עתה שלחיהו אל הקצב וידפוק אותו וימהר להביא. איפה הוא נחבא, ראש כלב זה?!

כעבור רבע שעה שב הבחור ופניו זועפים.

– רבנית! אמר בשפה רפה. האיש איננו בביתו ומשרתו אמר כי אין להם כרעים להביא לך היום.

– מה אתה דובר?! קראה הרבנית ותתר ממקומה כאלו עקצה עקרב. לי, להרבנית, אין כרעים?! את זקנו ופאותיו אמרוט! תנו לי מעילי. אלכה נא בעצמי אליו ואשמע מה בפיו, הכהתל באשה מן השוק יהתל בי?

ותלבש את מעילה עליה ותצא בסופה ובסערה. ולא עברו עשרים רגעים ותשב מרה בחמת רוח, פניה לבנות כשלג, שפתיה נעות וארכובותיה דא לדא נקשן כאילו אחזתה הקדחת. ותתנפל ברעש וברוגז הביתה ותצעק בקול מר: מים, מים, מתעלפת אנכי! מתה אנכי! דוד, מהרה לבית-המרחץ וקרא את הרב הלום. תיכף, תיכף ומיד יבוא!

                              ________


ובית-המרחץ מלא מפה לפה אנשים וילדים מתרחצים, כי זה שלשה שבועות אשר לא הביאו במים את בשרם. והרב מוטל פרקדן על גב האיצטבא העליונה והבלן עומד עליו לגרדו ולקרצפו בחבילי זרדין אשר בידו והוא נאנח במתיקות תחת מכותיו ועל כל מכה ומכה הוא לוחש: האח, מה טוב ומה נעים! והבלן מלמעלה צווח ככרוכיא אל העומדים למטה על פי הכבשן: הוסיפו הבל, הוסיפו הבל, כי כן אוהב הרב תמיד להוסיף הבל! והבית ימלא קיטור וצוחת המתרחצים עלתה, עד כי לא ראו ולא שמעו איש את אחיו. והנה נפתחה הדלת ונער מחובשי בית-המדרש בא מלובש בגדים ויקרא בקול גדול: רבי, איכה?

ויכר הרב את קול הקורא וירם את ראשו ויאמר: הקולך זה, בני דוד?! מה לך כי נזעקת!

– רבי, דבר הנער רתת, מהרה רדה ושוב לביתך; הרבנית קוראה לך.

– הרבנית? קרא הרב בתמהון ויקפוץ ממקומו, מה לה כי תבהילני לצאת?

– לא ידעתי, אמר דוד, חולה היא ותשאל את נפשה למות.

– למות! צעק הרב וימהר לרדת מן האיצטבא ובחפזו השמיט שנים שלשה מן המתרחצים היושבים תחתיו, ויפסע על ראשי עם קודש והם החרישו ולא דברו דבר, כי כבר נסו להיות איש האלהים עובר עליהם תמיד ולא יתאוננו. ולא ירד הרב ביום ההוא לבית הטבילה, וישפכו עליו תשעה קבין ויטהר ויצא.

                                    _________


והרבנית לא מתה ולא התעלפה, כי מתהלכת היא בביתה אחת הנה ואחת הנה לבושה חמות כמדה ומפיה גחלים יהלוכו, כידודי אש יתמלטו.

“לי, הרבנית מדריבישק, יעשו כנבלה הזאת!! הגבירה, אשת החוכר?? ומה לי ולהגבירה ולעכברא דשכיב אדינרי זה? ושותפו של עמלק זה ישא פני המוכסת ולא ישא פני הרבנית! האלהים אין בדריבישאק, אם רבה אין בה? אנכי אורם את הדרך אשר ילכו בה ואת המעשה אשר יעשון!”

עודנה מדברת על לבה והרב בא דחוף ומבוהל, לבוש אדרתו בבית-ידו האחד וכנף האדרת השניה מושלכת על כתפו, כי לא הספיק בהחפזו לתקוע ידו בבית-יד השני; עלי זרדים טרופים, עלי בית-המרחץ, דבקים על ידיו ועל חלקת צוארו וסבוכים בפאותיו ובזקנו. ויבוא וישאל בשפה רכה: מה לך, זוגתי, כי הבהלתני לעלות מן הרחצה?

– הגידה נא לי, תנחום! שאלתו זוגתו בתשובה על שאלתו: האתה הוא הרב בדריבישאק אם אין?

– פשיטא! ענה הרב המשתומם על דברי אשתו. שאלה זו מה היא עושה? הטרם תדעי כי אני הוא הרב הנני?!

– לא, לא ידעתי, ענתה הרבנית נמרצות. לא ידעתי אם אתה הרב או זרחי החוכר או שמואל הקצב?

הרב הוסיף להשתומם כי לא ידע פשר דבר, ויוסף ויאמר בנחת: ספרי נא לי מה היה הדבר, זוגתי? כי בחידות ולא במראה תדברי בי.

– מה היה הדבר? השיבה הרבנית ברוגז קולה. בלי כרעים הניחוני הרוצחים! בלי כף רגל עגל לשבת “נחמו”! הנהיה כדבר הזה או נשמע כמוהו?

פני הרב הלכו והונח לו מעט, ועין בעין נראה כי אזיל חיורא ואתי סומקא, וימצא את לבבו להוסיף בנחת רוח:

– ובשביל כך את מרעשת עולמות? “בלי כף רגל עגל הניחונו!” – ומה בכך? נצא ידי חובתנו במטעמים אחרים, וה' הטוב יכפר בעד עוון העגל!

– הלא הוא הדבר אשר דברתי, הוסיפה הרבנית להתרגז: הרב אתה אם לא? הכזה ידבר רב בישראל ומארי דאתריה? תלמיד חכם נוקם ונוטר כנחש, ואתה אומר לשאת החרפה אשר נטלו עליך שני רועי בקר אלה? האינך חס על כבוד התורה שמתחללת בך? “בשביל כך את מרעשת עולמות!” הקטן הדבר הזה בעיניך, ראש רבני ישראל?! ואני אנה אוליך את חרפתי ואיך אשא פני אל יענטא ואל שפרינצע ואל גנענדיל ואת קרונא? ומה יאמרו הבריות בשמעם כי חציפות כזאת נעשה לך ואתה מחשה? כי עתה יאמרו: אין תורה ואין יראת אלהים במקום הזה.

– חוצפא אפילו כלפי שמיא מהני, זוגתי! ומה אעשה כיום אחרי אשר נעשה מעשה ואין להשיב?

– מה תעשה כיום? אם תחפוץ תדע מה לעשות. העבר כרוז מחר בכל בתי-הכנסיות שכל כרעי העגל שטמנו בחמין בשבת זאת אסורות באכילה משום טרפה!

הרב נרתע לאחוריו פסיעות אחדות כשמעו את דברי אשתו אלה, ולתומו העיף את עיניו על גבי הספרים הגדולים הממלאים את קורות ביתו ממסד עד הטפחות, כאלו נמלך בהם ושואל באורים אם יש רגלים וסמך לעשות כדבר אשתו. כפי הנראה לא ענהו ה' באורים האלה, כי שב וענה לאשתו בקול רך וקשה כאחד:

– לגזור על כרעי העגל איסור אכילה אי אפשר. אין לי על מה לסמוך. דברים שהתורה התירתם אין אנחנו רשאים לאסרם.

הרבנית עמדה מהתהלך בבית הנה והנה ותתיצב נוכח פני אישה ותניד עליו במו ראשה ותאמר:

– האתה הוא אשר עליך אמרו כי יודע אתה לטהר השרץ בק“ן טעמים? ק”ן טעמים לשבח תוכל למצוא וטעם אחד לפגם לא תוכל למצוא! אבל “יגעתי ולא מצאתי” אל תאמין. אם תחפוץ תוכל, כי ליכא מידי דלא רמיזא באוריתא, ואין לך דבר שלא נוכל לגלות בו פנים לכאן ולכאן.

– אבל המגלה פנים בתורה שלא כהלכה…

– עד מתי אתה מעקם עלי את דברי חז"ל ודוחה אותי בקש? קיימא לן הלכה כבתראי, ואם כן כאשר תפסוק כן היא ההלכה. האינך רואה שהשעה צריכה לכך? וכלום אין כבוד הבריות גדול שהוא דוחה אפילו לא תעשה? וכלום אין אתה חס על כבודי ועל כבוד בית אבא? וכלום אתה חפץ שתהיינה השכנות מרננות אחרי ומראות עלי באצבע? שיהיו החוטאים נשכרים, שיהיו הם אוכלים ואנחנו רעבים, הם מרננים מטוב לב ואנחנו מיללים מכאב לב ומשבר רוח? החפץ אתה שתהיה לי שבת “נחמו” לשבת “חזון”?

בדברים האלה התנפלה הרבנית על המטה ותחבוש פניה בכרי המטה ותבך מרה.

                                 _________


כל השערים ננעלו חוץ משערי דמעות. ראה הרב בימי חייו עינים רבות זולגות דמעה ולא נפל לבו ולא זז מדעתו. רואה הוא שנה בשנה את דמעת כל העשוקים, אשר הוא אוסר בהמותיהם הטבוחות משום בועא בגבשושית ואת ברבוריהם המפוטמים שהלעיטום בדבר שספק נוקב ואת תבשיליהם וכליהם של פסח משום משהו במשהו ואת תבשיליהם וכליהם של בשר משום טפת חלב שנפלה בהם; עודנו זוכר את דמעות האשה העלובה שפסל את גטה שהיה כתוב בו “הערש” במקום “הירש” ותשאר האשה אלמנה צרורה כל ימי חייה; עודנו זוכר את צרת נפש סוחר המשקים, אשר אסר לו חמש חביות של יין משום חמץ שעבר עליו הפסח וישפכן על פני הארץ כמים המוגרים; עודנו זוכר את עלבון האברך שגרש מישיבתו לפי שמצאוהו הוגה בספר התורה עם ביאור.

– אבל כל הדמעות ההנה היו דמעות זרות וישטפו ועברו ועקבותן לא נודעו, ואולם הדמעות הנגרות עתה דמעות נות ביתו שוכבת חיקו הן ויודע הוא את נפשה מאד, כי יומם ולילה תרדנה עיניה דמעה ולא תדמינה וכי נכונים לו ימי חושך ולילות עמל עד עשותו ועד הקימו מזמות לבה. היעמוד לבו אם תחזקנה ידיו לימים אשר היא עושה לו?

– רבנית!… נסה דבר אליה בקול רך כשמן.

– איזו רבנית אנכי לך? אנתה היא בקול רוגנים מתוך דמעותיה. שפחה אנכי לך, שפחה נחרפת לכל ריק ופוחז ולכל עז פנים שבדור.

הרב החריש כמעט רגע עד יעבור זעם.

– גוטא! נענה אז שנית בנחת ובחלקת לשון, למה את כועסת? השכחת כי כל הכועס כאלו עובד עבודה זרה?

אין קול ואין עונה רק קול גנוחי גנח וילולי מילל.

הרב עמד באמצע הבית כתומר מקשה, מחליק את זקנו ונמלך בכליותיו ועל פניו תשכון עננה. והרבנית אף כי הסתירה פניה בכר המטה בכל זאת באחת מעיניה התגנבה להסתכל בפניו, ותרא עינה ותבן לה כי פרץ נופל נבעה בקירות לבו ואם עוד אחת מעט היא תשתער עליו ונפלה החומה תחתיה. על כן נתנה פתאום קול מר צורח: אויה לי כי נדמיתי! מים, מים! מתה אנכי!

– שפרה! קרא הרב בקול פחדים, הביאי צנצנת מים.

– דוד! הוסיף תוך כדי דבור בקול נואש, לך וקרא לי את הלל השמש ואת ברוך השוחט.

הרבנית הבינה למה אישה קורא את השמש ואת השוחט ותדע כי נלכדה המצודה ותשת מן המים אשר הביאה שפחתה ותשב רוחה אל קרבה ותחי.

ד

החזק מתפלל בבית-הכנסת הגדול והבית מלא מפה לפה. הרב עומד על מקומו אצל ארון הקודש לצד צפון וזרחי הגביר על מקומו אצל ארון הקודש לצד דרום. בשאר שבתות השנה זרחי החוכר איננו מתפלל בבית-הכנסת הגדול אף על פי שיש לו שם מקום קבוע לתפלתו, כי בבית-הכנסת לקצבים הוא מתפלל תמיד, שהוא שם גבאי ראשון. ורק לעתים מזומנות יבוא לבית-הכנסת כשיחפוץ לראות ולהתראות. בפעם הזאת בא בלי ספק לשמוע את החזן, או אולי לבו נוקפו על חמס ידי אשתו ועל מעשה תקפה וגבורתה?

החזן כלה שחרית וההמון נמוג מרוב מתיקות. אם יש התיחסות בין חוש השמע וחוש הטעם, כי אז נוכל לערוך ערך העונג אשר התענגו הצבור על נעימות זמירות החזן רק עם העונג אשר הם מקוים למצוא במעדני כף רגל העגל, אשר ריחו כבר היה נודף ועולה באפם מכל התנורים ומכל הבתים אשר עברו עליהם בלכתם לבית-הכנסת. השמש עלה על הבימה למכור עליות. “שני זהובים בעד כהן! ארבעה, חמשה, עשרה זהובים בעד כהן!” “שלישי” לא הובא אל השוק למכור, כי חלק הרב ונחלתו הוא מאת בני ישראל. מפטיר קנה זרחי בעד עשרים וחמשה זהובים, כי ככל עם-הארץ כן אהב גם הוא לקרוא מפטיר בצבור, כדי להראות כי יודע הוא לקרוא עברית בנגינות הטעמים כתקונה. אמת כי בפעם הזאת נשתבש מעט וקרא שלא כהוגן, כי בהגיעו לפסוק “כי לקחה מיד ה' כפלים” נכשל בלשונו ואמר “לקחה מיד שמואל כפלים”, וכפי הנראה לבו טרדו, כי “מה שהכליות חושבות השפתים דובבות”; אבל השומעים החלו לנקש בכפות ידיהם על העמודים וזרחי חזר תוך כדי דבור ותקן לשונו וקרא כהוגן. וכשהכניסו ספר התורה להיכל קודם שירד החזן לפני התיבה למוסף עלה פתאום השמש שנית על הבימה ולחרדת לב כל הצבור כרוזא קרא בחיל:

“מטעם הרב והדיינים מכריזין ומודיעין כי כל תבשיל כף רגל עגל הטמון בחמין בשבת הזאת אסור באכילה משום חתיכה דאסורא וכלי החרס שנטמנו בהן אסורים גם כן משום טרפה ויוצאים להשבר”.

כרעם מפוצץ משמי טוהר כן החריד הכרוז הזה את לבות השומעים. רגע אחד קם שאון בבית-הכנסת ותהי מהומה גדולה, אשר כמוה לא נהיתה בדריבישאק למיום אשר – נפסק העירוב. אבל החזן מהר וירד לפני התיבה והתחיל להתפלל מוסף ועל ידי זה נפסקה המהומה וקמה לדממה. בתפלת מוסף לא האריך החזן, כי ראה כי אין עוד לב העם אליו ואל נגינותיו, וכבר החל הצבור להשתמט אחד אחד. ראשונה יצא זרחי תיכף אחר קדושה, ואחריו יצאו האנשים שכבר התפללו בבתי-תפלה ומנינים אחרים ובאו רק לשמוע החזן, ויתר העם ישבו בפחי נפש תמהים איש אל רעהו. אחר “אין כאלהינו” שב השמש ועלה על הבימה והמתפללים החליפו תקוה, באמרם אולי ישוב ויתיר מה שאסר. ואולם השמש הכריז והודיע כי קודם מנחה ידרוש הרב, וקרא את העם לבוא לבית-הכנסת.

וזרחי שב אל ביתו אבל וחפוי ראש וימצא את אביגיל עומדת ועורכת השולחן, כי האורחים טרם באו. ויתפשט זרחי את מעילו ולא ברך את אשתו בבואו. ותפן אביגיל אליו ותרא והנה פניו זועפים ותאמר: למה חרה לך ולמה נפלו פניך?

– האם לא שמעת, אמר זרחי בעצבת רוח, מה הלכה נתחדשה היום בבית-הכנסת? הכריזו בשם הרב והדיינים כי כל התבשילין של כף רגל עגל אסורים משום חתיכה דאסורא!

– ומקול הקורא הזה נע לבך וימס ויהי למים? ענתה אביגיל בשחוק, בשומה אלונטיות לבנות אל יד כל קערה וקערה.

– האם לך אין הדבר נוגע? שב ושאל אותה זרחי.

– בבית-התפלה אשר התפללתי אני שם לא קראו את הקריאה הזאת ואם כן “רגלי” לא אסורות.

– האם בבית-תפלת הקצבים לא היה הכרוז? איכה נעשה הדבר?

– גם שם הגיעה מצות הרב, ומאשר אתה הגבאי הראשון לא היית בבית-התפלה בא השמש ושאל את פי אם יכריז או לא יכריז ואמרתי לו שיכריז בתפלת המנחה.

– אבל איככה נעבור על מצות הרב? האם לא נחטא לאלהים?

– שוטה שבעולם! נענתה אביגיל, אם לא תדע בשביל מה גזר הרב איסור על כרעי העגל? האם על פי דין עשה זאת, הלא רק בעצת אשתו הרבנית עשה את הדבר הזה?

– ידעתי גם אני כי הרבנית הסיתתו, אבל אנו אין אנחנו רשאין להרהר אחריו ולאכול מאכלות אסורות…

– אם כה יגפך לבך, צדיק יסוד עולם, לגלגה עליו אביגיל, איעצד זאת עשה. בלי ספק תסכים עמי שאין האיסור חל אלא על שתי הכרעים של הרבנית, אשר בשבילן יצאה הגזרה, ואני טמנתי את הכרעים ההנה בקדרה מיוחדת. הבה נאכל אנחנו מן הכרעים שלנו הכשרות ומכרעי הרבנית יאכלו הגויים.

– לא אוכל להסכים לך בזה. באזני שמעתי כי הגזרה נגזרה על כל כרעי עגל וגם הכלים אסורים.

– כי עתה אין לך תקנה, ואתה אפוא זאת עשה: בשבת אורחינו אל השולחן ואתה תמנע מאכול מכרעי העגל התחלה ואמור כי בטנך תכאב ולא תוכל לאכול משמנים. אבל אל תגלה סודך לאורחים; למה יאמרו הגויים כי נער ישראל?

– ואת התאכלי?

– בכל אות נפשי! כי מי כמוני יודעת שאין ממש בגזרת הרב. אבל הנה האורחים באים; הפג צערך והסבר להם פנים, פן נהיה לבוז.

ה

והעיר דרבישאק נבוכה. שבת משוש לבם, נהפכה לאבל שבתם. האוכלים למעדנים נשמו בחוצות, כי נגד עיניהם אוכל נכרת. רק נושאות הקדרות תשמחנה, תעלוזנה בנות הערלים, כי הנה אכלו את כל כרעי העגל, אכלו והותירו וברכו את הרב והרבנית.

ולא מאכל תאותם לבד הכרת מפי בני דרבישאק היקרים כי גם שנתם נגזלה מעינם ביום ההוא. אף כי אכלו בשר ודגים ומקפה של גריסין ומולייתא כדוריתא, בכל זאת ידעו כי בטנם תחסר מאומה ולא ידעו שלו בבטנם, ומלבד זאת נפשם גחלים תלהט לדעת בשלמי הרעה הזאת להם ומה הניע את הרב לגזור גזרה שכמעט אין רוב הצבור יכול לעמוד בה. שעות אחדות התהלכו מבית לבית ודבר חד את אחד ושקלו וטרו בטעם הדבר, זה אומר בכה וזה בכה, אבל על עיקר הדבר לא עמדו והעלו חרס בידם. על כן כזרם מים כבירים שוטפים נהרו אל בית-הכנסת כקרוא השמש וימלאו את הבית מקצה ואזניהם עשויות כאפרכסת. הרב בדרשתו בא ממרחק והחל לדרוש בסוגיא דפר העלם דבר, ואחר אשר העלה פילים הרבה בקופא דמחטא ועקר הרים הרבה וטחנן זה בזה, ואגב אורחא הוכיח בראיות ברורות כי הטוחן הרים בסברא בשבת אינו חייב משום טוחן והמעלה פילין בקופא דמחטא אינו חייב משום תופר, נאנח פתאום אנחה שוברת חצי גופו והרים קולו ואמר: “רבותי, להוא ידוע לכם כי במשך כמה שנים רצופות אנחנו ובנינו ונשינו וטפנו – אכלנו טרפות!”…

קול שמה ושרקה נשמע מכל צד, ויחרד כל העם אשר בבית-הכנסת חרדה גדולה וכל פנים קבצו פארור. והרב הוסיף ויאמר:

– ידוע לכם רבותי כי בימים האחרונים ילדים מתים אצלנו כשהם קטנים. נתתי אל לבי לחקור ולתור בשביל איזה עוון יצאה בנו יד ה‘. ובלילה הזה רעיוני על משכבי סליקו וכנבואה קטנה נפלה לתוך פי השאלה: הנה זה כמה שנים נתפשט אצלנו המנהג לטמון רגל עגל לשבת, עד כי כמעט אין בית אשר אין שם כף רגל עגל מדי שבת בשבתו; ומאין יקחו הקצבים רגלי עגל לתת לכל העם הזה? חשבונות של מצוה מותר לחשוב בשבת, ועתה צאו וחשבו: כשש מאות בתי אבות מבני ישראל יושבים בעירנו – יוסיף ה’ עליהם כהנה וכהנה! – וסך הבהמות הדקות הנשחטות בקהלתנו בכל שבוע ושבוע איננו עולה יותר ממאה. כידוע, יש לכל בהמה רק ארבע רגלים ואם כן סך כל הרגלים עולה לארבע מאות. נניח שמקצת בעלי-בתים אין ידם משגת כלל להכין מטעמים אלה לשבת ומקצת מהם משתתפין בפרוטות ונמנין שנים שלשה על כף רגל אחת, אבל כנגד זה יש הרבה שלוקחים יותר מרגל אחת, ונוסף לזה יותר ממחצית הבהמות הנשחטות נעשות טרפות, ואם כן הלא ברור כשמש הוא שהקצבים מכרו רגלי בהמות טרפות. ומכיון שנתברר אצלי הדבר צויתי להכריז היום בתפלת שחרית חתיכה דאסורא על כרעי העגל הטמונות בחמין ועל הכלים שהן טמונות בם ושנשתמשו בם עד היום למאכל אסור זה. תיכף אחר הבדלה תהיה היום אצלי כנופיא מראשי הקהלה לקנוס את הקצבים החוטאים והמחטיאים את הרבים, אשר האכילונו טרפות במשך הרבה שנים ואשר הוסיפו עוד על חטאתם פשע היום, כי בכל בתי-הכנסיות נעשה הכרוז ובבית-תפלתם לא הניחו להכריז, ובזה הראו לדעת שעדיין הם עומדים במרדם וכי בזדון ולא בשגגה מכרו בשר נבלה במקום בשר שחוטה ודינם כדין מסית ומדיח. וגם אנחנו, רבותי, נפשפש במעשינו ונחזור בתשובה שלמה על שנכשלנו בדבר עבירה חמורה כזאת. וה' הרואה ללבב והיודע כי לכל העם בשגגה יענה ויאמר סלחתי.

התפללו מנחה וכל העם יצא מבית-הכנסת בפחי נפש. במוצאי שבת היתה אספה רבה בבית הרב. הביאו את ספרי הפקודים ואת פנקסי השוחטים ובדקו ומצאו שהרב אמת וחשבונו אמת ושבמשך יותר מעשר שנים אכלה כל קהלת ישראל בדריבישאק מאכלות אסורות, על כן נמנו וגמרו: א) להעביר תיכף את כל הקצבים ולגזור חתיכה דאסורא על חנויותיהם; ב) לנהוג בפומבי מנהג של גנאי בשמואל הקצב הראשון ולהלקותו מ' חסר אחת כדי שכל העם ישמעו וייראו; ג) לגזור תענית צבור ביום ב' הבע“ל בקריאת ויחל ובסליחות בה”ב; ד) כדי שלא יהיו כטובל ושרץ בידו מחויבים כל בעלי-הבתים ביום המחר ביום הראשון לשבור את כל כלי החרס שנשתמשו בם בחתיכה דאסורא ולהכשיר את התנורים ואת כלי המתכות בכל חומרי דין הגעלת כלים; ה) באסור מהיום והלאה בדריבישאק הטמנת כף רגל עגל בחמין.

נחרצה, נעשתה. ביום הראשון לשבת השכימו כל בני דריבישאק והוציאו את כל כלי החרס אשר בביתם, שהיו משתמשים בהם לתבשיל של בשר, בין כלים של כל ימות השנה ובין כלי פסח, וישברום וינפצום איש פתח אהלו, ואת התנורים הסיקו והכשירו ואת כלי הברזל והנחושת הביאו באש ויטהרום. כל היום ההוא נשמע בדריבישאק קול קערות וקדרות מנופצות אל הגדרות כקול משק קני רובים במלחמה ביום נשק, ועשן העיר עלה כל היום כענן כבד מן הארובות השמימה. הנשים הזריזות מרקו וטהרו גם את מנעולי הבתים ואת הפותות לדלתות ולשערים, ובעלי-הבתים החרדים לדבר ה' האכילו בני ביתם גחלי רתמים כדי לטהר ולהכשיר את בית בליעתם ואת בני מעיהם. – ביום השני בזמן מנחה גדולה העבירו את שמואל הקצב בכל רחובות העיר והוא חגור כפות רגלי עגל מלפניו ומלאחריו ואחריו כל אדם ימשוך וקורא בקול גדול: “עוכר ישראל, מה עכרתנו, יעכרך ה' ביום הזה!” והביאוהו לבית-הכנסת ומתחוהו על העמוד והלקוהו ארבעים חסר אחת ברצועה של עגל והוא מוטל ופניו טוחות בקרקע וקורא בקול גדול ג' פעמים “והוא רחום יכפר עון” עד גמירא, ואחר כך התפללו מנחה של תענית צבור וקראו ויחל וסליחות של תחלואי ילדים, ואחר התפלה הכריז השמש בשם הרב וראשי הקהל, שכל הקצבים שנתפשו במעשה העגל מחויבים במשך השבוע לעזוב את דריבישאק משום “ובערת הרע מקרבך”.

בכל זאת לא כלתה עוד המהומה והמבוכה בדריבישאק ביום ההוא, כי בזאת עוד לא שב אף הרבנית מעל אביגיל אשת החוכר על עלבונה, ובלילה ההוא יצאו חבל בחורים מבתי-המדרשים ויסתתרו במארב נוכח בית זרחי וכשכלתה רגל מן השוק רגמו באבנים את ביתו וישברו את חלוניו; ולעומתם באו נערי הקצבים ויפשטו על בית הרב ועל בתי הפרנסים ויכו גם את חלונותיהם רסיסים, ותהי כל העיר לחרדת אלהים בלילה ההוא.

היה כל הבא בימים ההם לדריבישאק וראה את החלונות השבורים בבתים רבים ואת ערמות שברי כלי חרס על פתחי הבתים ואמר: “פוגרום” היה בעיר ולהקת ריקים ופוחזים מבני הנכר באו על העיר להשחיתה; ואולם לא מן החוץ באו שודדים על יהודי דריבישאק ולא יד האכרים בני הנכר חלה בהם, כי מהרסיהם ומחריביהם מהם יצאו ומתוך ביתם קמה עליהם הרעה.

בכל זאת לא כלתה עוד המהומה והמבוכה בדריבישאק, כי כפוטר מים ראשית מדון ואחרי התגלע הריב מי יעצור בו. “מדוע זה עלה על לב הרב לחפש ולמצוא חטאים עתה – שאלה אביגיל את אישה ואת כל הנלוים עליו ומחזיקים בבריתו – עתה כשקרה מעשה והרבנית נשארה בלי כרעי עגל? ומדוע לא עמד על זה לפני זה במשך עשר שנים? אין זה כי אם תנואת הרבנית היא הבאה בעקיפין ובטרוניא על בני הקהלה, והיא הסיתה את הרב לאמר: לה מנה את ישראל יושבי העיר ואת מספר כרעי העגל שנאכלות בה ונקום נקמת כרעי העגל אשר לי מיד אשת החוכר”. והיא באמת שאלה גדולה שאין עליה תשובה, על כן רבו המימינים והמשמאילים ונחלקה העדה לשני צדדים מריבים ומדיינים זה בזה ויצאו דלטורין ומערערים מזה ומזה ורבתה המחלוקת. בבוא זמן הפרעון בעד חכירת מכס הבשר הפקיע זרחי את עצמו מידי חובת התשלומין, לפי שעל ידי גרוש הקצבים ואיסור הטמנת רגלי עגל בחמין נתמעטו הכנסות חכירת הבשר והיה לו הפסד מרובה. וכאן מצא לו ר' חיים הגביר מקום לגבות את חובו מזרחי, אשר לקח ממנו את חכירת הבשר ביום ההערכה, והעליל עליו לפני הרשות כי לוקח הוא מכס הבשר יותר מן הקבוע על פי דינא דמלכותא; וזרחי מצדו גלה סוד מכס הקמח אשר ראשי הקהל מרימים מרצון עצמם שלא בהרמנא דמלכותא. ובאו חוקרים ודורשים ותבעו לדין והעלו לגרדום את זה ואת זה, וזה וזה שחדו בעדם את החוקרים והדורשים, ולבסוף נטלה חכירת הבשר מיד ישראל ונמסרה ליד גוי ונתבטל מס הקמח ונתדלדלה קופת הקהל בדריבישאק ולא היה מקור נפתח להוצאות הקהלה ולצרכיה, ופסקה פרנסת הרבנים והדיינים והשמשים ושאר חיות הקודש, ובטלו בתי-הישיבות ונתמעטו הבחורים חובשי בית-המדרש וגלה כבוד מדריבישאק ויצא ממנה כל הדרה – וכל זה בעוון מעשה העגל.

לכן היה לחוק בדריבישאק להתענות בכל שנה ושנה ביום ב' בשבוע שאחר שבת “נחמו” לרצות על מעשה העגל ולזכור את הצרה אשר מצאתם; וקבעו להם קינה מיוחדת אשר יקרא ביום ההוא החזן זמן התפלה, לתנות על חורבן הקהלה. ואלה דברי הקינה:


אלי דריבישק וגריה



כמו אשה בתחינותיה



וכבתולה מוכרת שומן



ביום טרפת ברבוריה.


  


עלי רגלי עגליה



אשר נטרפו בתנוריה



ועל נפוץ כלי-חרס



קדרותיה, קערותיה.


  


עלי גלות קצביה



אשר הגלו פרנסיה



ועל בטול מס הקמח



מפני מחלוקת גביריה.


  


עלי עניי בחוריה



אשר עזבו ישיבותיה



ועל רעבון כלי-קדש



מפני דלדול אוצריה.


  


אלי דרבישק וגריה



כמו אשה בתחנותיה



וכבתולה מוכרת שומן



ביום טרפת ברבוריה.




והנה לפי שיש בספורי זה דברים מתמיהים שנראים כבדויים מן הלב, על כן כדי להוציא ספק באמתות הדברים מלב הקורא אנכי מגלה ואומר שאני דוד הבחור העני שהייתי אוכל שבת בבית הרב ר' תנחום ושעמדתי בראש להקת הבחורים ששברו את החלונות בבית המוכסת, אני הוא המספר הנני; ובפאותי אני נשבע שספרתי דברים כהויתן לא הוספתי ולא גרעתי. ולא מפי השמועה ספרתים כי אם מה שעיני ראו ולא זר, ולא עד מפי עד אני, כי אם עד ראיה.






סנה' ל"ח.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5641