


	
	המעורב בדעת
	



המעורב בדעת / י"ל גורדון

(ספור איש הירא ורך הלבב)



א  פחד היהודים

כזרע אמת ממקור ישראל, כיהודי כשר מלדה ומבטן, הייתי מלדה ומבטן איש הירא ורך הלבב. ואיככה אוכל והייתי לאיש אחר? הביטו אל צור חוצבתי ואל מקבת בור נוקרתי. הן ברגזה חוללתי ובדאגה יחמתני אמי. אבי נדד כל יומו ללחם, הכשיל כוחו בשעלי שעורים, ואמי שמרה עת בואו בכליון עינים ומעיה רותחו ולא דמו. הנה כי כן ברכוני חלציו וכן הקדישני רחמה. תשעה ירחי עמל מנו לי בבטן לא ידעה שלו, בין כליות כלות ולב נמס, ובצאתי ממעי הדאגה, ובעזבי היכל נמוג זה, ברכים כושלות קדמוני ושדים צומקים ינקתי. ואיזה דרך יעבור רוח גבורה ואומץ לב על שבלול תמס, על נפש נכאה כזאת?!

כמעט שיצאתי מחדרי בטן אל חדר הורתי, כמעט נפקחו עיני לראות אור, ואביט והנה כל אבותינו הראשונים, איש ובת-זוגו אתו שמאלה תחת לימינו, קהל גדול באו הנה: אדם וחוה, אברהם ושרה, יצחק ורבקה, יעקב ולאה; ועמם משרתים עושי רצונם: סיני וסנסיני וסמנגלוף – מלאכי השרת חדשים מקרוב באו אשר לא ידעתי ולא שמעתי בירחי קדם בהיותי גם אני מרחף ככרוב בין דרי מעלה; כולם עוטרים אלי ושומרים לראשי מפני אויב מסתתר, מפני לילית וסיעתה ואגרת בת מחלת וסיעתה – שמונה עשרה רבוא מלאכי חבלה הסובבים את הבית לקחת את נפשי היבשה, אשר גם אותם לא ידעתי ולא שמעתי בלתי היום. ראיתי על הקיר והנה אלף “מגן דוד” תלוי עליו, כל שלטי הגבורים האלה; על החלונות ועל הפתחים ועל ארובות העשן ועל כפות המנעול – אין סדק כחודו של מחט אשר לא תלו בו שלטיהם ומגניהם. ואהי בעיני כשוכב בעיר נצורה וכשוכב בבית הנשק. ראיתי והנה זויות החדר משוחות בדבש, להדוף מפני כל שטן ומשחית – כי תועבת השטן כל מתוק וכל דבש – ולמען תדבקנה בדבש כנפי בעל זבוב אם יהרוס אלי לעלות מבעד לויות הקורות וכתלי הבית. ראיתי והנה מדי ערב בערבו עלי פרחח יקומו, יחד עלי יתלחשו ויעמידו שומרים חדשים סביב לי, את מיכאל מימיני ואת גבריאל משמאלי, את אוריאל מלפני ואת רפאל מאחורי, ועל ראשי את שכינת האל בעצמה ובכבודה. זה לא כביר, לפני אשר סטר המלאך על פי ונר אלהים טרם יכבה על ראשי, בעודני צופה ומביט מסוף העולם ועד סופו, ראיתי כל איתני עולם עומדים ברום עולם איש על משמרתו ועל תפקידו, ועתה בטיסה אחת כולם נקבצו ובאו כאיש אחד חברים לשמור נפש יקרה כמוני. ראיתי כל זאת ויחרד לבי הקטן ויתר ממקומו, אף אמנם, אמרתי אל לבי, גדול הפחד ועצומה הסכנה מאד אם הרעישו עלי את השמים ואת הארץ, אם חרדו לי את כל החרדה הגדולה הזאת.

ימי מספר עברו; עוד לא שקטתי ולא נחתי מפני פחד המזיקין ומלאכי רעים אשר סביב שתו עלי, והנה – פחד אלהים לנגד עיני! ראיתי והנה דמות כמראה אדם, איש בעל שער נורא מאד ומאכלת שלופה בידו עולה עלי לשחטני. מת לבי בקרבי ויהי לאבן. אמרתי נגזרתי, עלה הכורת עלי, ואני בדמי ימי אלכה בשערי שאול! קבלתי עלי את הדין ופשטתי את צוארי לפי חרבו. אף לא לשוא היה פחדי בפעם הזאת, כי באמת שלח השעיר את חרבו בי וישחטני – אך לא מן הצואר, כי אחז בבשרי ויכרות את ראש גויתי ופרע עורי ומצץ דמי עד כי כל עוד נפשי בי. צעקתי מנהמת לב ומכאב אנוש יללתי. אבותי החיים והמתים עומדים סביב לי ועינם לא תחוס לחומלה עלי ונפשם לא עגמה לקול בכיי, עד כי חמל עלי שופך דמי ובראותו כי תשש כוחי כנקבה נהפך לבו ונכמרו נחומיו ויגע על פי ויאמר: בדמיך חיי בדמיך חיי!

רבו הימים ויהיו לחדשים. מעט מעט החלותי להתחזק ולגבר חילים. החלותי להסיר פחדי ויראתי ולהביט על סובבי בעינים מאירות ובלב שוקט. מעט מעט החלותי להבין את אשר מסביבי, לדמות דבר לדבר ולהבחין בין דבר לדבר; החלותי להכיר פני אבי ואמי ולקדם פניהם בשחוק; החלותי לדעת בחור בטוב ומאוס ברע, לשמוח אלי גיל ולהתאונן ולצעוק חמס אם עשו לי את הרע בעיני. ויהי כי הרימותי קולי ואקרא ואומנתי האוהבת לנום געור גערה בי לאמר: “הס, בן מביש! ארי בחוץ, שחל בין הרחובות!” ובני ביתי החרו החזיקו על ידה ותנואות מצאו לי ליראני זה בכה וזה בכה. “דוב אורב לך, – אמרה לי אם – אל תשמע קולך פן ישמע ויטרפך”. “לכלב תשליכון אותו!” חרצה את משפטה אמי הזקנה מאחורי הכירים. ואחותי היחידה, אשר חסה עינה לתת את אחיה הקטן מאכל לפריצי חיות, היתה קוראה: “בוא מנקה הארובות ושאהו בילקוטך” ויצא לבי בדברן ולא קמה בי עוד רוח מפחד לבבי אשר פחדתי.

הן הוא ראשית משוש דרכי! ככה קדמו פני בפרוזדור העולם וככה נהגוני על דרכי הלאה עד שהביאוני לטרקלין החיים – חדר בחדר להחבא.

רבו החדשים ויהיו לשנים. כשלש שנים עברו עלי מלאות גערה ובהלות כאלה. אשורי כוננו וכבר נסיתי הצג כף רגלי על הארץ. עוד לא הגיעה עתי לבוא “החדרה”, אבל אבי ואמי כבר החלו לחנכני במצוות. בבוקר בבוקר ברכתי על הציצית, בערב בערב קראתי שמע. אמי למדתני ברכות הנהנין, ברכת אשר יצר, דקדקה עמי כחוט השערה בנטילת ידים שחרית לסרוגין, ואבי החל לשנן לי את האסור לנו ואת המותר לנו, ובראותו אותי שוכח עיקר תורה או מתרשל באיזה דבר מצוה גער בי ויאמר: “בני בני, על זה וכיוצא בזה ידושו את בשרך בשבטי ברזל”. ואמי טובת הלב הוסיפה על דבריו, כי השבטים יהיו קלויים באש. שבטי ברזל קלויים באש – לבי הגיד לי כי לא מאכל תאוה הוא; כי הנה כבר טעמתי טעם שבטי העץ אשר כבדוני בהם אבי ואמי חליפות – אף כי שבט ברזל מואסת כל עץ! על כן פחד לבי וחרד לרגעים, ויהיו כל ימי רעים; מכל פנות אשר פניתי יהלוך עלי אימים. מכל מראה עיני תשיגני כמים בלהות. כצל בנטותו נהלכתי ולא האמנתי בחיי מדאגה מדבר פן דש אנכי איזה עברה בעקבי, ותמיד היה לנגד עיני “שבט ברזל קלוי באש”, אשר הונף ואשר הורם לדוש את בשרי כהדוש מתבן במו מדמנה.

עד מה הרך לבי ודכא את נפשי זכרון “הימים הנוראים “! בשמעי בפעם הראשונה בימי חיי כי הימים הנוראים ממשמשים ובאים אמרתי בלבי: נוראים הימים ההם יען כי בהם יהיה רעש וזועה, חרב והרג ואבדן, דם ואש ותימרות עשן; השמש יהפך לאש והירח ללהבה ואנחנו לקש. אבל הימים הנוראים הגיעו והשמש יצא כפעם בפעם שמח וטוב לב כחתן מחופתו; ראיתי כי אמי מכינה לביבות ומגדנות וראשי לפתות – לימים הנוראים; כי פנחס החייט הביא לי “ארבע כנפות” החדש – לימים הנוראים. ראיתי כי לא ישתנו סדרי בראשית וכל המעשים תחת השמש לא ישנו את תפקידם ולא יעבטו ארחותם; ואהי נדהם ומתפלא: מה נשתנו הימים הנוראים מכל ימות השנה? עד אשר בא הפיטן ויתנה לי את תוקף היום, כי הוא נורא ואיום, יען כי בשופר גדול יתקע, ומלאכים יחפזון וחיל ורעדה יאחזון ויאמרו הנה יום הדין; ואבי הוסיף נופך משלו ויתאר לי את כל סדרי הבית-דין של מעלה וערכאותיו, כאלו היה הוא אחד מעורכי הדינין שם וכאלו אך שוב שב אלינו משם תמול שלשום. אז נשאתי בעצמי קל-וחומר מן המלאכים וחיל ורעדה אחזוני גם אני ואימות מות נפלו עלי. אבל גם ספורו המבהיל של הקדוש ר' אמנון גם הפירוש אשר חבר אבי על הספור ההוא, גם שמות המלאכים היוצאים מן קש”ק ומן קר”ק ומן קשר"ק לא עוללו לנפשי ככל אשר עולל לה גציל העגלון שהוא גם בעל-התפלה בבית-כנסתנו.

העגלון איש בריא מאד ושאגה לו כלביא. בראשית התפלה בשעה שהיה סגן הש"ץ מסדר פסוקי דזמרה היה גציל יושב ונחבא בפנת הבית או נפנה לצרכיו לטהר עצמו לעבור לפני התיבה, ואני אשר קדמו עיני אשמורת הבוקר יושב ונרדם, כי עוד לא עברו חבלי שנה מעל עיני; ובמשוך הסגן במלת "בנוראותיך " נעור גציל פתאום ממקומו כאל מסתתר, לבוש בדים ועטוף בטליתו ממעל לראשו ויתן קול עוז: “המלך!” ובהרימו קולו ויקרא, חרדה גדולה נפלה עלי ונשמה לא נשארה בי, ותרגז בטני וצירי נהפכו עלי ואתחלחל…

ואולם כל הבהלות אשר הפקידו עלי הורי בביתי כאפס וכאין המה לעומת היד החזקה אשר הראה לי ר' טודרוס רבי בחדרו ולכל המורא הגדול אשר עשה לעיני משה ריש-דוכנא בדרך בלכתנו יום יום מבית אמי אל חדר תורתי.

ר' טודרוס רבי היה מפורסם למלמד טוב ומובחר מבני מינו, ונתפרסם שמו של ר' טורדוס לא בשביל שתורתו וחכמתו היתה מרובה משל חבריו ולא בשביל ששיטת למודו טובה משיטתם, כי אם על כי ידע לזרוק מרה בתלמידיו ולרעות את עדרו במקל חובלים. אם תהיינה ג' האימות בכף אחת ואימת ר' טודרוס על תלמידיו בכף שנית היא מכרעת את כולם. הוא היה אומר: “ראשית חכמה יראה” וכל שיראתו קודמת לחכמתו חכמתו מתקיימת. הוא היה אומר: “ויהי מורא רבך כמורא שמים” – דא היא כל התורה כולה, ואידך פירושא הוא. ולא בדבר שפתים לבד למד ר' טודרוס עיקרי תורה אלה, כי אם גם במעשה ובפועל כפים; כי אנשי מופת כר' טודרוס מעודם אהבו כן לצרף מעשה להלכה ולהיות נאה דורשים ונאה מקיימים. ולתכלית זאת היו לר' טודרוס כלים מכלים שונים בדוקים ומנוסים להכניע קשי עורף ולהביא מרדות בלב התלמידים. עין לא ראתה את ר' טודרוס יושב ומלמד לתלמידיו בלי רצועה בידו. מושב הקיר אשר ישב אליו ר' טודרוס בחדרו היה כמגדל דוד מעוטר לתלפיות בכלי זין; אלף רצועות תלויות עליו, רצועות מרצועות שונות; יש דקות ויש גסות, יש עבות ויש רחבות, ואיש אין בכל העיר כר' טודרוס יודע להשתמש בתשמישי קדושה אלה. מלבד הרצועות הכשרות היו לר' טודרוס עוד כלי מפץ אחרים, בהם תלמידיו ינגח לעת רוח רעה כשתפול עליו פתאום. גם שפופרת מקטרתו הארוכה אשר בידו היתה לו לפעמים כלי מחזיק ברכה “לשבר בה את האוזן”, בראותו את תלמידיו כי ערלה אזנם משמוע; גם ספרים ארוכים כרוכים בקרשים ואחוזים בקרסים מפץ היה לו ונפץ בהם את קדקוד תלמידיו העניים, עד כי נפתחו השמים לעיניהם וראו אור בהיר בשחקים.

ר' טודרוס “רבנו הגדול” למד לתלמידיו רק תורה ויראה והניח למשה “רבנו הקטן” להורות להם הויות העולם וחכמות חיצוניות. ולמשה ריש-דוכנא זה כוח דמיון חזק וכוחו בפיו לצבוע את ספוריו ואת מעלות רוחו בשלל צבעים ולתאר את ציוריו בדקדוקיהם ופרטיהם, עד כי יצאו נצבים לעינינו בקומתם ובצביונם כאלו חיים כולם היום. ומשה “רבנו הקטן” לא עשה מלאכתו רמיה, כי היה אומן וכלי אומנתו בידו; ובעת אשר צלחה בידו להונות מארוחתנו בצהרים נתח טוב ירך וכתף ולבלעהו בעודו בכפו אז יבוא בו הרוח ויספר לנו בכוח האכילה ההיא נפלאות מעולם הזה ונוראות מעולם הבא; יגלה לנו סוד הטלגרף ומלאכת מסלות הברזל; יגלה לנו דעתו בתכסיסי מלחמה ויצייר לנו באצבע ידו הימנית על כף ידו השמאלית את מפת הארץ ומקום המערכה, את משטר צבא המלחמה, ארחם ורבעם, לכתם ושובם; יצייר לנו את הגיהנום ושבעת מדוריו וכל בלהותיהם מקטן ועד גדול, את חבוט הקבר ואת גלגול המחילות, את כף הקלע ואת הררי הקרח הנורא, אשר שם תרדופנה הנשמות דאזלי ערטילאין… עד כי סמר בשרנו וזלעפה אחזתנו בשמענו כל אלה.

והנה קראתי למשה ריש-דוכנא "רבנו הקטן " הוא כאשר יקרא כן בלשון סגינהור כל גדול בישראל בשם "הקטן "; כי באמת היה משה ריש-דוכנא לפי מספר שניו איש מידה וארך הקומה, וכל בו ארוך ושרוע: חוטמו ארוך, אזניו ארוכות ובולטות, פאותיו ארוכות וקלוטות ויורדות לו על שני צדעיו כשתי קרני ראמים מלאות ביצי כנים; רגליו ארוכות ומעילו ארוך ויורד עד קרסוליו ושולי המעיל סביב מלאים רפש וטיט, יהמו יחמרו וישתקשקו בהליכתו.

ואם כי היה משה ריש-דוכנא איש מידה וכאיש גבורתו, היה לבו כלב הארנבת, אשר יחת וישוב מפני כל. ויהי כי ראה שממית או צפרדע ותהי עליו חתת אלהים ואימת כלבית על לויתן, וינע לבבו כנוע פאותיו הארוכות מפני הרוח, בנשאו את רגליו לנוס כאשר יוכלון שאת.

ממעלות רוחו אלה אצל משה ריש-דוכנא על חניכיו שומעי לקחו; כי אנחנו היינו מאמינים בו כאשר יאמין החסיד בקדושיו, וכל הגה מפיו יצא היה בעינינו כגזירה שיוצאה מלפני השליט, שאין לפקפק בה ואין להרהר אחריה כחוט השערה.

אחרי כל הדברים והאמת האלה היפלא בעיניך, קוראי בעל הרחמים, כי הייתי לאיש הירא ורך הלבב, כי סביב בעתוני בלהות ואפחד תמיד כל היום? קול פחדים היה באזני תמיד ומורא לא ירד מעל ראשי: יראתי מכל מראה עיני אשר ראיתי ומכל משמע אזני אשר שמעתי; יראתי מפני הלויתן ומפני הכלבית, מפני הצפור ומפני הצפרדע; יראתי מפני כלב נובח ומפני ברבור מתנפח; יראתי מפני הנחש פן ישופני עקב, יראתי מפני המטה פן יהפך לנחש; יראתי מפני זנב הלטאה שמפרכסת, יראתי מפני הנר הדולק בבית הכנסת; חרדתי לשם השטן ונזהרתי בגוי קטן; יראתי מפני נוגה כל כפתור נחושת ממורט ומפני ברק כל כובע אדום, יראתי בפצותי שיח להתחיל, יראתי צלי על יד ימיני; יראתי בהקיץ, יראתי בחלום; ויהיו כל חיי רוגז וזועה ואין שלום.

אפס כי לא לעולם מורך לב וסכלות אנוש תמעט ברוב שניו. לו כהנה וכהנה יאריך הצל על הארץ עוד יבקע האור ויגיה אפלתו. גם אני אחרי בואי בימים עמדתי על דעתי וראיתי כי נער הייתי ושקר היה בימיני. ראיתי כי פעמים הרבה פחדתי פחד, לא היה פחד; נפלו הסנורים מעל עיני ובלע הלוט הלוט על פני הדברים. דברים הרבה אשר הקדשתים והערצתים יצאו מהקודש עמוסים לעיפה נטל החול; ודברים הרבה אשר יגורתי אותם וברחתי מפניהם נהפך לבי אליהם לכבדם ולאהבה אותם.

על חצר המטרה עברתי וארא איש חיל עומד על משמרתו וכידונו על שכמו. מדעתי כי אסור לעמוד במקום סכנה נטיתי מעליו ואלך מנגד הרחק כמטחוי קשת. אבל הוא נותן עינו בי וכמעט נעשיתי גל של עצמות, כי נתן עלי בקולו קול עז ויקרא אחרי מלא. לקולו פרחה נשמתי, כי שפתו לא ידעתי ופירוש מלותיו לא הבינותי, ויהי בעיני כאלו הוא קורא אלי: “בוא ואוכלך!” ולבלי אהיה לברות למלתעותיו נשאתי את רגלי ואנוס מנוסת חרב, ובנוסי נכשלתי ואפול ואמחץ את חוטמי ואבוא הביתה זב דם ופצוע. ואולם ברבות הימים, בלמדי לדעת ולדבר כן בשפת איש החיל, הבינותי את קריאתו ואדע כי שאול ישאל לכל עובר ושב כמצווה עליו: מי ומי ההולכים? ואלו ידעתי את זאת מאז ועניתיו כמשפט אז עברתי שלום ולא יקרה לי שום מכשול ועון.

ספר שערי ציון פתחתי וארא ציורים ותבניות שונות ומשונות, תגין וקוצין כסירים סבוכים; וארא שמות משונים אשר אין להם שחר:
אמי נצא כרע ייל, כוזו במוכסז כוזו,אנקתם פספסים פסתם, ועוד. וארא וארגז תחתי בחרדת קודש ומורא שמים עלה על ראשי, כי אמרתי אך קודש קדשים הקוצים האלה ורזין דרזין כמוסים בהם; ואהי יושב ומדמה והוגה בספר החתום הגלוי לפני, רואה חלומות באספמיא ומפריח מגדלים באויר. עד אשר הגעתי בלמודי לבעל הטורים והקב“ה זמן אותי ביום חתונת אחד מקרובי לפונדק אחד עם שלמה הבדחן, ואשמע את גמטריאותיהם וצרופיהם ואור גדול נגה עלי, ואבין לחקר השמות הכמוסים ואדע כי השם
אמי נצא כרע יילהוא ראשי-תבות מן הפסוק “אנכי ארד עמך מצרימה” והשםכוזו במוכסז כוזו הוא חלופי אותיות הקרובות בא”ב מן השם “ה' אלהינו ה'”, והשם אנקתם פספסים המה צרופים מן המלות אנקת תם, כתנת פסים, וכן כולם. אז אמרתי בלבי: אך מעשה בדחנות ולא סתרי תורה המה; ואנסה גם אנכי להוציא צרופים וגמטריאות כאלה – ואוכל.

קץ בא, בא הקץ גם לפחדתי אשר פחדתי מפני גציל העגלון ומקול שאגתו. באחד מיומי דפגרא לקחני אבי עמו לעיר מצער הקרובה, לראות בשוק הסוסים, כי לבו נבא לו כי סוף סוף אחליף את החדר בשוק ואת תלמודי במקח וממכר. ויהי אנכי עומד בפנת השוק בראש הומיות ואשמע פתאום קול זעקה גדולה ומרה, כקול קורא: המלך! ואשמע והנה הקול קול גציל בעל-התפלה, אשר נתפש בעוונינו הרבים בעוון סוסים גנובים. כי בבוא גציל העגלון בתוך הבאים אל שוק הסוסים וצמד סוסיו אתו, מצא השטן מקום לגבות את חובו ממנו לנקום בו את נקמתו על הצותו אתו שנה שנה בימים הנוראים בבית-התפלה, ויסת בו את אחד השוטרים לאמר: לך תפשהו, כי הסוסים הרועים על ידו גנובים המה אתו. ויהי בהתפשו ויזעק זעקה גדולה ומרה עד מאד, הוא הקול אשר שמעתי. בראותי כי גציל בעל-התפלה הוא גם סוחר בסוסים גנובים וכי משתמש הוא בכלי קדושה לתשמישי חול וקורא לעזרה בקול ההוא אשר נסה לקרוא בו “המלך”, סר צלו מעליו ויראתו מעל פני ולא יספתי לירוא מפניו ומקול קריאתו כל הימים.

ככה הלכו מעלי מעט מעט האימים אשר בעתוני; כלעומת שבאו כן שבו ללכת בנוס הצללים ועל דרכי נגה אור; לא האריך ימים בלתי אם מוראי הגדול אשר יראתי מפני – צבי המעורב בדעת.



ב  צבי מודח

השגעון – הוא אחד המוראים הגדולים אשר יביא מורך בלבב האיש הישראלי ותכסהו פלצות. לא ישים לבו כי אכן חלי הוא כשאר החליים אשר נתן האלהים לבני האדם לענות בהם; ובעוד כל נגע וכל מחלה אשר יהיה בבני האדם יעיר בלבו חמלה וחנינה לרחם עליהם או זהירות ופרישות להתרחק מהם בהיות המחלה מתדבקת, השגעון יבעתהו ויפיל חתת אלהים עליו. וזה, יען כי השגעון איננו מחלה בעיניו כי אם רוח רעה, ומפני שם זה נחת הוא כאשר יחת כל שתום עין מפני כל דבר מופלא ומכוסה ממנו.

גם אני בילדותי יראתי יראה גדולה מפני כל איש אשר תבעתהו “רוח רעה”. יראתי מפניו משנה יראה, יראת איש החיל מחצר המטרה ויראת התגין והסודות אשר בספרי הקבלה. יראתי יראת הגוף פן יאחז בערפי ויפצפצני ויאכלני חי, ויראת הנפש מפני הרוח המסתתר השוכן הקרבו.

ועתה שערו נא בנפשכם, אוהבי ורעי, מה גדול פחדי ומוראי באמור אלי משה ריש-דוכנא יום אחד, מדי עלותי במעלות לבוא אל חדר תורתי ונעבור על אחד הפתחים הסגורים, לאמר: “פה יגור המעורב בדעת!” ומדי דברו משכני ויריצני למהר לפסוח על הפתח. וכן יעשה יום יום מדי העלותו אותי לחדר רבי כן יעיד בי וכן יריצני למהר לעבור על פתח הבית אשר גר בו המעורב בדעת.

נפשי יצאה בדברו. על אם הדרך אשר אנכי הולך עליה כמה פעמים ביום רובצת קללת אלהים כזאת, איש אשר רוח רעה תבעתהו, איש משוגע ומעורב בדעת! ומי זה לידי יתקע אם לא מדי עברי יום אחד יפתח הפתח פתאום והמעורב בדעת יזנק ויתנפל עלי, יאחז בערפי בצפרניו הנוראות ויבלעני כתנין?

פנים בפנים לא ראיתי את המעורב בדעת מימי; אבל במראה אלי התודע ובחלום לבי שויתיו לנגדי והנה הוא ארך הקומה רע המראה ודל הבשר, עיניו תרוטות ושערותיו קלוטות וצפרניו כצפרני עוף דורס, ועיניו בוערות באש עברתו וקול דבריו כקול המון, והוא לבוש סחבות ומקל חובלים בידו לבלע ולהשחית את כל הבא לידו. פתח הבית אשר הוא גר בו היה תמיד סגור ומסוגר וגם סדקיו סתומים ואטומים במוך; ועל הדלת רקוע פח נחושת קלל ככף איש ועליו מפותחות אותיות בשפת לא ידעתי, ומשה ריש-דוכנא באר לנו כי הפח הוא קמיע ועליו חרות שם להגן על העוברים ושבים מפני הרוח השוכן בבית הזה.

ויהי היום, ואני אז כבן שש, כבן שבע, ומשה ריש-דוכנא לא בא לקחת אותי החדרה, ותלבישני אמי ותנעילני ותאמר אלי: בני, לך בנפשך ואל תחכה לו; הלא כבר נער גדול אתה ובגפך תצא ובגפך תבוא.

בדבר אמי אלי כדברים האלה הסתרתי פני בסינר שהיא הוגרת ואבך הרבה בכה.

– על מה אתה בוכה, בני!? שאלה אמי רכות, האם תמאן ללכת החדרה? אולי חש אתה בבטנך או ראשך עליך יכאב?

– לא, עניתי ואוסיף לבכות; ירא אנכי…

– את מי אתה ירא, בני בר נדרי? חרדה לי האם הרחמניה, אולי יכך רבך; הגידה אל תכחדה!

– לא, לא את רבי אנכי ירא, עניתי, כי אם את המשוגע…

– המשוגע! איזה משוגע? שאלה ברגזה ובשממון אף היא.

– המשוגע הגר בקומה השניה בבית חדרנו.

לדברים האלה הבהילה אמי את אבי מן החדר השני ותשים לפניו את פחדי ומוראי ואת דבר המשוגע הגר בבית אשר חדרי שם.

– אל תאבי לו ואל תשמעי אליו, הרגיעה אבי. לא משוגע יגור שם כי אם – צבי המעורב בדעת. הטרם תראי כי תואנה הוא מבקש לבלתי לכת היום החדרה?

– לכה בני החדרה, האירה אמי פניה אלי ותשנה את דברי אבי. לא משוגע יגור שם כי אם – צבי המעורב בדעת, והוא לא יעשה רעה לאיש. לך לבטח, אל תירא מפניו.

ככה נדברו אבי ואמי ולא שעו אל דמעותי, ולא בארו לי מה בין משוגע ובין מעורב בדעת, ומי הוא זה צבי הרובץ כארי על אם הדרך אל חדרי? ואיכה לא אפחד מפניו ומפניו יפחדו משה ריש-דוכנא וכל חברי הגדולים ממני? את כל זה לא בארו לי ולא בקשו להרגיעני, ובבוא אמי לנשק לי ותרא כי נפלו פני ואני מרעיד, נסתה עוד הפעם דבר אל אבי לאמר:

– ישב נא הנער היום ביתה. הלא תראה כי נשמה לא נשארה בו?! גם הנה השמים התקדרו עבים ומטר גשם יהיה…

– הן תנואות עליו תמצאי – גער בה אבי – והוא כבן תענוגות יתחטא עליך: “נשמה לא נשארה בו!” – “מטר גשם יהיה!” – ומה אם יהיה הגשם? האם כחלב יתיכהו וכדונג ימסהו? הכתוב אומר: בבית אלהים נהלך ברגש, ראשי-תבות: ב’רד, ר’וח, ג’שם, ש’לג. ולמה תפריעיהו מעבודתו ותכליאיהו הביתה? ילך בשם אלהים ורעה אליו לא תאונה.

לא ידעתי ממי למד אבי את פשט הפסוק אשר הביא, כי לא אמר דבר בשם אומרו; אבל כך היה דרכו בביתו: אם היתה אמי מגלה דעתה כנגד דעתו היה הוא נסמך באיזה כתוב והיא כבת ישראל כשרה לא העזה פניה כנגד “מה שכתוב” ובטלה רצונה מפני רצונו.

ובכן נשאתי את רגלי ואלך החדרה מר בחמת רוח, ובכל הדרך אשר הלכתי לא שמעתי את קול המון הגשם אשר ירד וירטיבני עד פי כתנתי, רק שמעתי כי תרגז בטני ומתני מלאו חלחלה ובגשתי אל המעלות אשר דרך הנה יעלו אל חדרי החלותי לקרוא בחשאי פסוק “שמע ישראל”; אבל – גם זה לא הועיל להותי.

השטן מקטרג בשעת הסכנה! כל הימים אשר הלכתי לחדרי בלוית ריש-דוכנא לא קרה לי אפילו פעם אחת לראות את הפתח פתוח ויש יוצא מבית “המעורב בדעת”; ובפעם הזאת בגשתי אל תחתית המעלות נעויתי משמוע קול אנשים עומדים על גרם המעלות בקומה השניה משוחחים בשפת לא ידעתי, כאלו בצפצוף מצפצפים, ובעלותי נבהלתי מראות שנים אנשים יצאו נצבים על פתח בית “המעורב בדעת”. האחד מהם עמד ואחוריו אלי ולא ראיתי פניו, אבל ראיתי כי לבוש הוא בגדים כיוצא לדרך, מעיל ארוך עליו ואזור צמר חבוש במתניו וקצות האזור סרוחות לו כזנב על אחוריו וראש לו חפוי מגבעת גבוהה כעין נרתיק בעל קרן חדה; והשני עמד ופניו אלי והוא איש צעיר לימים ארך הקומה ודל הבשר, ואף על פי שלא היה רע המראה ולא לבש סחבות ושערותיו לא היו קלוטות וצפרניו לא ראיתי, כי אם היה לבוש מדים קצרים ונעלים מגוהצות ושערותיו סדורות לו תלתלים וזקנו השחורה מסורקת למשעי ומקפת את לחייו כערוגת הבושם, אבל עיניו היו בוערות כגחלי אש, כאשר נראו אלי בחזון לבי; עינים חודרות ועוברות משכיות לבב כאלה לא ראיתי כל ימי לעולם, ודמיוני לאט דבר עמי, כי האיש אשר עיניו כגחלי אש הוא “המעורב בדעת” והאיש בעל הקרן אשר לו הזנב מאחוריו הוא – “הרוח הרעה”, הוא השטן בעצמו. הרגשתי כי תסמר שערת בשרי ונטפי זעה פורצים על פני; בברכים כושלות התגנבתי לעבור על פניהם בהחבא על יד קיר החומה, אבל האיש נתן עיניו בי בעברי וכמעט נעשיתי גל של עצמות. התחזקתי ואעל את יתר המעלות בנשימה אחת ואבוא אל חדרי כל עוד רוחי בי.

בנשימה אחת עליתי אל חדרי וירדתי משם ביום ההוא בלי כל נשימה. אחרי שבתי אל השולחן כשעה אחת הרגשתי ברקותי קול דופק כקול איש מנקש על הדלת. דמי קדח בעורקי כאש המסים וכל ראשי לחלי. כאגמון אשר נגע בו חרמש הקוצר הטיתי ראשי על הספר ואשב נדהם ולא דברתי דבר עד אשר התבונן רבי אלי וירא כי חורו פני ורסיסי זעה נוטפים על מצחי ויבן כי חולה אנכי – ויבהל. האיש הקשה וקצר אפים זה אשר ברגע באפו היה מכה במקל אשר בידו בלי ראות, לפצוע מוח ולרוע קדקוד, גם הוא היה ירא ורך לבב וכמעט ראה חתת ויבהל. “מה לך בני?” שאלני בפה רך ובקול רועד אשר לא שמעתי ממנו בלתי היום. “ראשי, ראשי!” עניתיו ואסגור שמורות עיני ואפול אפים על השולחן לפני. “משה! – פקד הרב על ריש-הדוכנא – שאהו והניחהו על מטת הרבנית, ישכב רגע ויחליף כוח”. ריש-הדוכנא פשט את ידיו הארוכות ויקחני על זרועותיו, ברגע ההוא נדמו לי ידיו ארוכות מארץ מידתן וזרועותיו כזרועות עולם. וישאני וישכיבני על מטת אפריונו של ר' טודרוס שעמדה על יד התנור בתוך יריעות. שכבתי ואישנה ומן אז והלאה לא ידעתי דבר מכל הנעשה אתי. לא הרגשתי את עקיצות הפרעושים אשר סביב שתו קן למו בצלעות המטה ובסדקי הקיר; לא ידעתי איכה ומתי הביאוני מבית רבי אל חדר הורתי. כחולם חלום זכרתי כי בא הרופא לבקרני ויחזק בדופקי ויתופף על לבי וימשש כל עצמותי ויסתכל בלשוני ובגרוני ויקרא במלה רומית את שם מחלתי, אבל לא אזכור איזו מלה רומית מצא בי הרופא, אף לא אזכור כמה ימים או שבועות עברו עלי במעמד זה אשר לא ידעתי נפשי; ובשוב חושי בי ודעת לנפשי, ראיתי והנני שוכב במטתי בבית אמי ואמי יושבת למראשותי, ראשה מוטה על לבה והיא נרדמת, כי כל הלילה שנה בעיניה לא ראתה. ומרחוק שמעתי קול אנשים מתלחשים בחדר הסמוך והכרתי קול דודי ר' חאצקיל וקול רבי ר' טודרוס, אשר באו לראותי ולדרוש בשלומי, מדברים עם אבי.

– אין רע, שמעתי קול אבי מדבר אליהם. בלילה הזה הזיע והסכנה עברה. עתה הנהו ישן. הרופא אמר כי בעוד ימים אחדים יקום ויחי מחליו.

– ברוך השם, ענה ר' טודרוס.

– ומה היתה סבת מחלתו לדעת הרופא? שאל דודי.

– הרופא אמר, הוסיף אבי, כי הקטן נבעת פתאום ואחזתו עוית. האם לא שמעת מה היה הדבר? שם אבי פניו אל רבי. אולי נפל עליו כלב בלכתו לבדו בדרך?

– כלב? שמעתי קול ר' טודרוס עונה. מאין יבוא כלב? בביתנו אין מי שמגדל כלב.

– או אולי נבעת הילד מפני המעורב בדעת? הוסיף אבי לשאול. כי כן התאונן באזנינו בפעם האחרונה כי את המשוגע הוא ירא.

– אולי נבעת, ענה ר' טודרוס ברוח שוקטה, כאלו אין הדבר נוגע אליו.

– כי עתה טוב שתבקש לך חדר בחצר אחרת, אמר אבי.

– כן אעשה, הסכים ר' טודרוס. מהתחלת “הזמן” אשנה דירתי.

– איזה משוגע? איזה מעורב בדעת? שאל דודי את רבי.

– צבי המעורב בדעת גר בבית ההוא אשר חדרי נמצא בו, ענה ר' טודרוס בקרת רוח.

– צבי המעורב בדעת? מי הוא זה ואיזה הוא? הוסיף דודי לשאול.

– הלא הוא צבי מבראד (או כמו שהוא אומר: מבראדי ) המחזיק חנות של סחורה אנגלית ברחוב המזגגים. בר אורין הוא ובר אבהן ובעל מעשים טובים וגמילות חסדים, וחבל על האסון אשר קרהו, כי בכל הדברים הוא בריא בשכלו כאחד מאתנו ורק בדבר אחד נטרפה דעתו…

– ומה הדבר? הגד נא כי תדע! נכסף דודי לדעת.

– זה דרכו כסל לו, הואיל ר' טודרוס באר להם, כי כל אשר יראה בעיניו ובאזניו ישמע יאמר: דבר זה מאנגליא בא. שערו נא בנפשכם: פעם אחת עמדנו במקצוע רחוב היהודים והמזגגים לקדש הלבנה ונחסר לנו אחד למנין והנה צבי החנוני עובר ונקרא לו לאמר: ר' צבי, בוא נא אלינו לקדש הלבנה. ויעננו: “אין לי חפץ בלבנה שלכם; יש לי בביתי לבנה טובה משלכם, לבנה הבאה מאנגליא”. ככה עננו ויעבור על פנינו ולא בא לקדש החודש אתנו.

– אולי צחוק עשה לו בפעם הזאת? נענה אבי.

– וכי מצחקין בדבר שבמצוה? השיב רבי. ובערב פסח העבר בא השמש להזכירהו למכור חמצו ויגרשהו מפניו ויאמר: לך לך; אנכי מוכר חמצי לדזאן-בולל הסוחר בלונדון אשר עמו אנכי עושה את עסקי תמיד.

– וחמצו נשאר חמץ שעבר עליו הפסח? שאל דודי.

– וחמצו נשאר חמץ שעבר עליו הפסח! ענה ר' טודרוס ויוסיף לספר: וביום שמת אביו עבר צבי החנוני לפני התיבה והתפלל ערבית וכשסיים קריאת שמע קרא בקול: "ה' אלהיכם אמת ". והתיז המ' והת' עד שנשמע “מת”. ושמעו המתפללים וחרדה גדולה נפלה עליהם וינקשו על עמודיהם ויקראו בקול גדול: "אמת! אמת! " אבל הוא לא שת לבו אל קריאתם ולא חזר על דבריו לתקן את שבושו כי אם סיים את תפלתו; וכאשר שאלוהו אחר כך על זה אמר כי כך קוראין באנגליא: אמת, מלרע. אז ראו כל המתפללים עין בעין כי רוח תזזית נכנסה בו וירפו ממנו.

גם אבי וגם דודי החרישו ולא דברו דבר, כי גדל בעיניהם כוח האות הזה מאד, ור' טודרוס הוסיף ויאמר: ובכל זאת לא יצא טבעו בעולם כמעורב בדעת עד מוצאי שבת קודש שלפני א' דסליחות העבר. בערב ההוא באנו להתפלל ערבית בבית-המדרש לקצבים וגם צבי החנוני בין המתפללים בבית-המדרש ההוא. החזן כבר כלה לנגן “למנצח” ועוד לא הגיע הזמן לאמר “ברכו” והקהל יושבים ומספרים איש אל רעהו חדשות. בכותל מזרחי ספר ר' למך… הידעתם את ר' למך?

– ר' למך המגיד לקצבים? מלא אבי דבריו בדרך שאלה.

– כן הוא, ר' למך המגיד ספר את מאורעות אביו הצדיק שהלך זה כמה שנים לארץ-הקודש וטבעה ספינתו בים הגדול שהוא ים אוקיינוס. על זה העיר החנוני כי ההולך מארצנו לא“י איננו בא בים אוקיינוס, כי אם בים התיכון שהוא נקרא בתורה ים הגדול. וכאשר נסתייע ר' למך בדברי תרגום יונתן שים הגדול הוא “ימא דאוקיינוס” נסתייע צבי החנוני במפת הארץ שנדפסה בלונדון ולא נמנע מלגלות דעתו ברבים שהתרגום טעה. אז קם ר' למך בחמתו ממקומו וירקע ברגלו ויקרא באזני היושבים: אל תשמעו אל דברי המעורב בדעת הזה המהפך דברי אלהים חיים. ים הגדול הנזכר בתורה הוא ים אוקיינוס כדעת התרגום, שהיא גם דעת חז”ל (גטין ח'), הוא ולא אחר, ואם אלפי חכמים בעיניהם כאלה, חדשים מקרוב באו, יבואו ויגידו לכם ההפך, אל תאבו להם ואל תשמעו להם, כי לא יפול מדברי תורתנו הקדושה דבר. לדברים האלה רמז ר' למך להחזן ויאמר “ברכו” ובית-המדרש שקט ממלחמה. מני אז ידעו כל העם כי צבי החנוני מעורב בדעת הוא ויצא לו שם זה בין כל שכניו מסביב.

לדברים האלה הוציא ר' טודרוס מחיקו ארגז קטן מלא אבק טאבאק וינקש באצבעו עליו ויפתחהו וירח בו להשיב נפשו אשר עיפה בספורו, ויתן גם לאבי ולדודי עמו להריח בו.

– פעם אחת ראיתיו, אמר אבי, בשלחו את הטאבאק אל אפו, וכל רואהו יכירו בעיניו כי – מזיק במוחו; כי עיניו בוערות כגחלי אש וכל המסתכל בהן לבו מהתת.

גם דודי שלח ידו ויקח אחוז אחד מאבק הטאבאק ויחטם לו ויזורר פעמים שלש בקול גדול כי לא נסה בזה, ולקול עטישותיו הקיצה אמי משנתה ותרץ אליהם בחמה שפוכה ותקרא:

– גזלנים, הילד ישן ואתם מעמידים קול זועות! הלא את נפשו אתם קובעים!

ויחרישו ולא ענו אותה דבר, כי היו האנשים נכלמים מאד; אבל את נפשי לא קבעו, כי מן היום ההוא שבתי הלוך ושוב אל איתני, ושיחתם ערבה עלי מאד כי על ידה נודע לי את אשר חפצתי לדעת זה כמה ואשר אולי לא הייתי יודע כל ימי.

ובכן גדלה וקשתה יראתי את המעורב בדעת מכל המוראות אשר עברו עלי. יראתי את איש החיל רק פצעה את חוטמי, מקריאת גציל העגלון חרדה נפלה עלי ואתחלחל, ויראתי את המעורב בדעת הביאה עלי מחלה אנושה וחיי היו תלואים לי מנגד ימים רבים. אבל בחמלת ה' עלי ובכוח העלומים אשר מלאו עצמותי נמלטתי ממנה בעור שני וכל חבל לא השתכח בי.



ג  עפעפי-שחר

עברו עשר שנים – והשביעית מימי שנותינו. אין בכל חיי האדם שנים יקרות, שני תבואות, כעשר השנים משנת השש עד שנת השש-עשרה. הן הנה שנות החנוך והלמוד, אבן הפנה לחיי האדם. עד העת ההיא האדם הוא גולם והימים האלה יעשוהו כלי, יצורו אותו בחרט אנוש ויטבעו בו את חותם התכנית אשר ישא על פניו כל ימי חייו. אני אז כבן שש עשרה שנה. החדר והרבי כבר עשו בי את משלחתם, אכלוני הממוני, מלאו כרשי מעדניהם. האכילוני את המן אשר בו יתפרנסו בני דור המדבר עד בואם אל ארץ נושבת ואשר ישבות ממחרת באכלם מעבור הארץ. המן הזה נבלע באברי וטעמו כטעם לשד השמן עמד בי כל ימי עד היום האחרון. בן שש עשרה שנה הייתי, דעת קדושים ידעתי וחכמת אדם לא למדתי; נחשבתי עם “הנערים הטובים”, הייתי בקי בכמה מסכתות, בהרבה מאות דפי גמרא, והייתי בער מאיש ולא בינת אדם לי. ויהי המעט אשר לא למדתי ספר ולשון וכל חכמת מדע אשר ידע אותם האדם וחי בהם, כי גם לא ידעתי ולא עלתה על לבי כי יש חכמה בגויים ויש למודים אחרים חוץ מאלה אשר למדוני רבותי. ככה תקצורנה שנות העברי המגודל בנעוריו בקרני-הזויות שהתורה מונחת בהן! אם חיי כל האדם כיום כי יעבור, חיי העברי – יום תקופת טבת: עד סוף אשמורת הבוקר לא יראה בעפעפי שחר ועד מחצית היום לא זרחה השמש עליו.

“בני! – אמר אלי אבי ביום טוב אחד – קצרה ידי משלם בעדך שכר-למוד ואתה כבר יש לאל ידך ללמוד בעצמך. רב לך להיות תינוק של בית רבו; שב בבית מדרשו של החייט ולמד”. תורתי אשר הבאתי בידי מחדרי מלמדי לא היתה תורה כלולה, תורה שלמה ומסודרה, כי אם תורה בלולה מזני מרקחים, מקוטרים מכל אבקת רוכל. רבותי אשר יצקתי מים על ידיהם בילדותי ואשר החלפתים כחליפות שמלות “מזמן לזמן” לא למדוני ש“ס על סדר המסכתות ולא בשיטה מבוררת, כי אם היו מדלגים על הסדרים, מקפצים על המסכתות. לא ידעתי בשלמי היה הדבר, אם מאשר כל אחד מן “הרביים” בחפצו לעשות מלאכת ה' בלי רמיה, כדי שלא ליקום בארור, למד לתלמידיו רק את המסכת אשר היתה שגורה בפיו, או שכל אחד מהם הציץ ומצא בי סגולה אחרת והשתדל ללמדתי תורה לפי טבע נפשי ושורש נשמתי אשר היא מסוגלת לה ביותר. הרב אשר שמשתי לפניו בהיותי בן עשר ראה בי בלי ספק יתרון הכשר חכמה להיות קצב או שו”ב ולמדני פ' אלו טרפות; הרב אשר למדתי אצלו כבן עשתי-עשרה עסק עמי בדיני ממונות; בשנה שנעשיתי בר מצוה קרא הרב עלי “מועד” לשבור בחורי, וביד איש מהם לא עלתה “לשבור בחורי” כמו ביד רבי אשר קרא עמי בהיותי כבן י"ד בסדר נשים. ובכן בצאתי מן החדר הייתי כס' תקון ליל שבועות מלא חוליות חוליות מכל מקצועות שבתורה ותורתי בתוך מעי נעשית קרעים קרעים. ואולי בשביל כך שלחני אבי לבית-מדרשו של החייט כדי לתפור את הקרעים ולאחדם לשלמה שלמה אחת, ורמז רמז לי לאמר: קלקלת עובדך סב חוט וחייט!

בית-מדרשו של יודל החייט אשר בחר בו אבי לשבתי לא היה בית-ישיבה, מרבץ “לבחורים עניים” ומרעה “לאוכלי ימים”, כי אם בית מדרש “לבני בעלי-בתים”, מהם נשואין שהיו מסובין על שולחן חותנם ומהם חתנים שלא נכנסו עוד לחופה ומהם בחורים שלא הגיע פרקם עוד להיות חתנים. ואלה תולדות החייט בקצרה אשר יסד את הבית הזה. יודיל החייט היה תופר בגדים לפקידי הצבא באחד מגדודי החיל, ויהי בהיות מלחמה בארץ ויצאו אנשי הצבא ויבוא גם החייט בתוכם; אלה יצאו בחרבם ובקשתם והחייט יצא במחטו; ובעת אשר הכה הגדוד באלפיו הכה החייט ברבבותיו, בתחלה על ידי “יתור” ולבסוף על ידי “רבית”, וישב אל ביתו כבד בכסף ובזהב, ואז הניח מחטו ונעשה קבלן חוכר חכירות. יודיל החייט היה אדם פשוט ועם הארץ גמור, לא עלינו. לא ידע קרוא וכתוב לא בכתב אשורי ולא בלשון עברי ולא בדבור מצרי; מכל הלשונות המתהלכות בארץ ידע רק את הלשון הנאכלת בחרדל, מכל החקירות – את חכירת הבשר. ובראותו את עשרו וכבוד ביתו אשר עשה לו כוחו ועוצם ידו בלי דעת ובלי “לומדות” ויאמר: שוא למוד ספר ומה בצע למחברי ספרים וקוראיהם ובביתם אין לחם ואין שמלה? ויהי מלעיב בחכמים יודעי ספר ובחקרי לב החוקרים לכל תכלית; ומרגלא בפומיה דברי בעל העגלה למשרתו בעת אשר נפל סוסו בבור: “למה לנו המצאות? אחוז בזנבו והעלהו!”. הוא היה אומר: “תכלית כל בינה ויסוד כל מדינה היא – אסתרא בלגינא”. וככל איש הדיוט בעלותו לגדולה היה יודיל החייט, הנקרא עתה “ר' יודל” או “ר' יודקי” סתם, איש נשען אל בינתו, עז פנים וגס רוח בא בטרוניא עם הבריות, זורק מרה במשרתיו ומטיל אימה יתירה בתוך ביתו. לא נשא פני גדול ממנו בתורה ולא הדר פני זקן ממנו לימים; כבוד הבריות היה כאין בעיניו ולחיי איש כמיצר שהחזיקו בו רבים; ויהי הנקל לו לחרף איש עד דור אבותיו וברגע באפו להניף יד ולהכות באגרוף רשע; על כן יראו מפניו רבים וסביביו נשערה מאד. הגדולים והנכבדים נטו מפניו, כי אמרו: השעה משחקת לו, אל תתגרה בו. פעם אחת במושב זקנים פגע החייט בכבוד אחד הזקנים הנכבדים. “יודיל! ענהו הנעלב רכות בפני הנאספים, אינני נושא פנים לא לתורתך ולא ליחושך אף לא לעשרך כי אם – לאגרופך הקשה; כי ידעתי כי כל אשר תפגע בו בשרו עליו יכאב”. והמון העם בראותם כי בכל אשר יפנה ירשיע ובכל אשר ירשיע יצליח ואיש לא יעמוד בפניו לתבוע עלבונו מידו, אמרו בלבם כי איש תקיף הוא וכל אשר יחפוץ יעשה, ויראו את פניו כפני עריץ. מאליו מובן שהיה ר' יודיל או ר' יודקי איש ירא אלהים, דבק בתלמידי חכמים ורודף אחרי המצוות ואחרי – הכבוד. ידיו יסדו את בית-המדרש כדי שיהיה הוא בו גבאי ראשון; וכל כך היתה המצוה הזאת חביבה עליו עד שהיה מתגדר ומתפאר בה תמיד, וכי יבוא אליו איש ממיודעיו ומכיריו, בין שהוא בן ברית ובין שאינו בן ברית, ושאלהו ר' יודיל לאמר: הראית את “מקדש אדוני” כוננו ידי? והביאהו לראות את בית נכאתו. ובשביל כך היה מקפיד על הנקיות ועל הטהרה ולא נתן ליכנס לבית-מדרשו להבחורים העניים לובשי הסחבות. ויראתו וצדקתו של ר' יודיל גדלה בה במידה אשר גדלה בתו היחידה, אשר השתדל להשיאה לתלמיד חכם בן תלמיד חכם. וכשגדלה בתו והגיעה לפרקה וה' הצליח בידו למצוא לה איש כלבבו “ילד שעשועים”, חוטר גאוה ממקל תפארה“, נין ונכד לה”נהורא-סדור", ור' יודיל זכה לראות את חתנו “ר' משה” אומר הפרק בכל יום אחר התפלה, אמר בלבבו השמים עלה, ויקנאוהו כל עצי עדן.

כתלי בית-המדרש לא היו מעוטרים ברצועות כחדרו של ר' טודרוס, וריש-דוכנא לא נמנה לאפוטרופוס עלינו, ובכל זאת לא הותרה הרצועה גם שם. גם שם היו משגיחים על הליכות “הצעירים לימים” שלא יפסיקו משנתם וגרסתם וישיחו כאילן נאה ובניר נאה ועל אחת כמה וכמה בבריות נאות, ושלא יקריבו אש זרה לפני ה' על הגמרא. ההשגחה הפרטית על זה היתה מסורה בידי “יחיאל השמש”. איש אלהים קדוש זה היה עובר עלינו תמיד, מאזין ומקשיב את שיחותינו ובודק את “עמודינו” אם לא ימצא שיחת חולין או ספר פסול. והיה אם שמע איזה דבר בלתי הגון או ראה איזה ספר חדש המוטל בספק והגיד יחיאל השמש לר' יודיל ור' יודיל היה נמלך באורים ותומים. כלומר בחתנו ר' משה, ועל פיו יקום דבר. אם יאמר ר' משה כי הספר הוא מספרים החיצונים ונשא בעל הספר את עוונו, כי יכלימהו ר' יודיל ברבים או כי ישלחהו מבית-מדרשו. ככה יעשה ר' יודיל כל הימים.

ואולם לפי שעשה ר' יודיל את המצוה שלא לשם מצוה לא עלתה בידו כהוגן, ובין בני “הבעלי-בתים” אשר באו להסתופף בבית-מדרשו התגנב בעוונינו הרבים רוח הטומאה, הוא רוח ההשכלה וחופש הדעות אשר החל לפעם בימים ההמה את בני הנעורים. לא הועיל לר' יודיל כל עמלו לכלוא את הרוח; ואף כי היה יחיאל השמש מלא עיניים כמלאך המות וכשרונותיו, כשרונות מרגל חרש, אשר חננו בם הטבע, היו רבים וכן שלמים, בכל זאת נעלם ממנו הרבה ממה שעשו הנערים בסתר, ויש אשר צלחה בידי בני בעלי-בתים על ידי סגולה בדוקה לאחוז את עיניו ולתפוש אותו בלבו. אחיזת עינים זאת היתה לא מעשה כשפים כי אם – מעשה כספים, כי כל איש אשר שמר מועדו להביא ליחיאל השמש מדי חודש בחדשו אגורת כסף “דמי ראש-חודש”, לו נשא האיש הקדוש ההוא פנים והעלים עיניו ממנו. ובדרך הזה מצאו בבית-המדרש של ר' יודיל למו מהלכים ספרים קצרי קומה וקצרי שורות, חדשים מקרוב באו לא שערום רבותינו, ובלבות היושבים שם לפני ה' התעוררו דעות חדשות המתרגשות לבוא לעולם ואחדים מהם הניחו לבסוף הויות דאביי ורבא וילכו אחרי הויות העולם.

אני בבואי לבית-המדרש בתומי הלכתי ונפשי גרסה לתאבה והגיתי בגמרא יומם ולילה. כי מלבד אשר אז היה כל ישעי וכל חפצי למלאות את חסרונות בית רבי ולהיות “בקי בש”ס", הביאתני ללמוד בשקידה גם יראתי מפני יחיאל השמש. צריך אני להקדים ולאמר כי אני בעניי מראשית בואי לא מצאתי חן בעיני האיש הזה. ואף כי יש כלל גדול כי “העוני לא יחשב לעוון”, ואף כי לא בי האשם כי אם באבי אשר לא השיגה ידו לשלם “דמי ראש-חודש” תמידים כסדרם, והיה משלם רק לסירוגין; אבל יחיאל השמש היה איש קנוא ונוקם ופוקד עוון אבות על בנים, ולא היה לומד מן הכלל על הפרט וכיון שעבר יום שני של ראש חודש ותשורתי לא באה, הפך לבו לשטום אותי וכל אשר מצאה ידו לעשות למורת רוחי עשה; גם את מפתחות ארגז הספרים מנע ממני, גם נרות היה נותן לי שהאור מסכסכת בהם, ויהי עוין לי תמיד ומבקש תואנה להביא את דבתי רעה אל ר' יודיל ולהבאיש את ריחי בעיני הקהל; ואני כאיש הירא ורך הלבב מטבעי יראתי מפניו יראה גדולה ומכל משמר נזהרתי שלא לתת לו פתחון פה לקטרוג. שקדתי ואהיה משכים בבוקר ומאחר בנשף וכל היום וכל הלילה לא פסיק גרסא מפומי ואהי בולע פרקים כזיתים ומסכתות כביצות, ובכל זאת לא עצרתי כוח לעמוד בפני שבולת מי החיים ולא עברו ששה חדשים כימי זמן אחד והרוח אשר היה מפעם אחדים מבני הנעורים באי בית-המדרש צרר גם אותי בכנפיו וצרעת ההשכלה דבקה גם בי.

בין בני הנעורים השונים, אשר היו מבלים שעות יומם בבית-מדרשנו, היו שנים אשר דבקה נפשי אחריהם ביחוד וגם נפשם דבקה בי, באמרם כי ראו בי סימן ברכה. שניהם היו זקנים ממני לימים; האחד היה בעל אשה והשני – “חתן”. הנשוי היה ר' ירמיה חתן ר' נחמיה הגובה, המוציא והמביא את חכירת הבשר אצל ר' יודיל; והוא עודנו מיסב על שולחן חותנו. בבית-מדרשנו היה נודע בשם “המופלא”, כי באמת היה למדן מופלא ובקי בכל מקצעות הש“ס. עודני זוכר כי בני בעלי הבתים באי בית המדרש היו יושבים ועוסקים איש בספרו אשר לפניו, והיה כאשר יתקשה אחד מהם ושאל את פי ר' ירמיה והוא יענה תוך כדי דבור תשובה כהלכה בעל פה לאיש ואיש בכל מסכתא דקאי בה. שם הכבוד “המופלא” נתן לר' ירמיה בעוד כבודו חדש עמו. כלומר לפני בוא ר' משה לביתו של ר' יודיל; אז היה “המופלא” הראש והראשון בבית-המדרש וגם ר' יודיל היה נוהג בו כבוד, ואולם מיום שנשא משה את בת ר' יודיל נטלה הבכורה מחתנו של ר' נחמיה ונתנה לחתנו של ר' יודיל. – השני, “החתן” הבלתי נשוי, נודע בבית-המדרש בשם “המושלם”, כי כן קרא לו יחיאל השמש, לפי שהיה יודע לכתוב בלע”ז והיה כותב לו אדריסין על גבי אגרותיו. ואולם “משולם” שם האיש הזה בעצם אבל “ר'” לא יתקרי לפי שלא נשא עוד אשה ולא התעטף בטלית. שני האנשים השלמים האלה הועילו להוציאני מן המחשכים ולפקוח עיני מעט מעט לראות אור. “המופלא” פקח עיני על ידי זה, שבבואי לפעמים לשאול מאתו איזה דבר בגמרא, היה מבארו לי באופן המתקבל על הדעת פשוט וישר בלי כל פלפול, ופעמים רבות קרה שאחרי פירושו במשנה לא היה מקום לקושיות הגמרא ואחרי פירושו באיזה סוגיא בגמרא לא היה מקום לקושיות התוספות והמהרש“א, וביחוד האיר עיני בבארו דברי אגדה על דרך הפשט הקרובה אל השכל ואל המציאות. “המושלם” משך את לבי אליו בתחילה על ידי תכונת מזגו הנחמד. לבו היה טוב עליו תמיד, פניו מאירים ומפיקים נוגה הנפש, לשונו תמהר לדבר צחות והיה אוהב לבחור לשון ערומים ולדבר חדודין ומילי דבדיחותא; וזאת ערבה עלי מאד. אביו היה אחד הסוחרים בבר ולחם ונמנה בעירנו בין בעלי צורה. דירתנו היתה ברחוב אחת ובצאתנו מבית-המדרש היינו הולכים יחדיו ומשוחחים על “כל אשר יעלה המזלג”. משיחותינו אלה נודע לי כי משולם היה “חתן” לוקח את בת אחד הסוחרים המפורסמים, “בראדאווסקי” שמו, וכי מחותנו הוא מן “המשכילים”, אף כי “המסתתרים”. כל זה היה בעיני בתחילה כחידה. לא נפלאת בעיני אשר לא ידעתי שם הסוחר המפורסם בראדאווסקי, אחרי אשר הייתי יושב אהלים ולא ידעתי אדם עם יושבי חלד וגם המפורסמים היו צריכים אצלי לראיה. אבל חדשה היתה בעיני לשמוע איש עברי נקרא על שם משפחתו ולא ר' פלוני בן פלוני; וכן השם “משכיל” שמעתי בפעם הראשונה מפיו ולא ירדתי לסוף הוראת המלה הזאת; אף לא הבינותי מה זה מן “המסתתרים” ומדוע יסתתר? בשיחותינו אלה עוררני “המושלם” לא פעם ופעמים ללמוד ספר ולשון ולהשתלם במדעים, באמרו כי לא על הגמרא לבדה יחיה עתה האדם. בעצתו החלותי ללמוד “עשרים וארבע” בספרים הנמצאים בבית-המדרש דפוס סלאוויטא עם “מצודת דוד”. ספר “צהר התיבה” נתן לי ויעירני ללמוד דקדוק, גם ספרי ראשית הקריאה בלשון אשכנז ורוסיא נתן לי ואחל להגות בהם מעצמי, כי אמר כי כל איש אשר אין לו לא כתב ולא לשון בזוי הוא מאד ומותר האדם מן הבהמה אין לו. כאיש הירא ורך הלבב לקחתי את ספריו בלב נמס ובידים רועדות; ויהי מיראתי לעסוק בהם יומם ואעש לילה בחדר משכבי בעלותי על מטתי, שמה קראתי את כללי הדקדוק מעל הספר ובלכתי בדרך מביתי לבית-המדרש הייתי חוזר על פה כל נטיות השמות והפעלים ולפעמים – לא יחשוב ה' לי עוון! – הייתי הוגה בם במחשבתי גם – בשעת חזרת הש”ץ. וכוח זכרוני עמד לי ללמוד בדרך מקוטע כזה עד סוף הזמן ראשית כללי דקדוק לשון-הקודש. אף מצאה ידי לקרוא מאמרים שלמים בלשון אשכנז ורוסיא, אף כי לא הבינותי את אשר קראתי. “משולם” שמח על זה שמחה גדולה ויעירני לשקוד על דרכי הלאה, וכן עשיתי גם בזמן השני, בימות הקיץ: כל היום שקדתי על תלמודי ובשעה שאינה לא יום ולא לילה פניתי לבי לקרוא ספרים חיצונים מאשר מצאה ידי בלשון-הקודש ובלשון עם ועם.

כשלמדתי בספר הדקדוק כללי הנקוד ודיני מלעיל ומלרע, התעורר בלבי פתאום זכרון מימי ילדותי אשר שמעתי מפי רבי, כי איש אחד אשר קרא “אמת” מלרע היה בעיני שומעיו כמעורב בדעת; ועמדתי משתומם רגע אחד וקראתי: הלא הדין כהמעורב בדעת! ואומר אל לבי כי בודאי יטעני זכרוני ולא כך היה מעשה, ואסיח דעתי מן הדבר ואשכחהו. אבל בראשית הזמן השני נתן לי ידידי “משולם” ספר “שבילי עולם” עם מפת הארץ, וכשהגעתי לים אוקינוס שבתי ונזכרתי מימי ילדותי את השיחה התמה של ר' טודרוס רבי ונוכחתי גם הפעם כי צדק האיש אשר התנגד לר' למך המגיד וכי ים הגדול באמת איננו ים אוקינוס, ונשארה אצלי פירכא בלי תשובה: למה אפוא יצא טבעו של אותו האיש כמעורב בדעת והוא הלא בדעת ידבר!?

מלבד שני בני היצהר האלה, ר' ירמיה “המופלא” ומשולם “המושלם”, עומדת לנגד עיני בקומתה ובצביונה עוד תמונת ר' משה, “ילד השעשועים” וחוטר הגאוה, אשר לקח ר' יודקי לבתו לה לאיש. ר' משה זה היה מטבעו פתי וחסר לב. כ“ילד שעשועים” היה משתעשע ומתענג במעשי צעצועים ובדברים של מה-בכך. וכ“חוטר גאוה” היה מתפאר ביחוסו ובכבוד בית-אבותיו. סדור “נהורא השלם” כרוך בעורות אילים מאדמים וחקוק עליו שמו באותיות זהב גדולות לנקר עיני הרואים, היה מונח בבית-המדרש על העמוד לפניו ומעיד על בעליו ככרוכיא: “העורים הביטו לראות: יוצאי ירך הנהורא-סדור אנכי!” כתוכי המתגדר בנוצותיו, כן היה הוא מתהדר ומתגדר בעטרה שעטרה לו חותנתו על טליתו ביום חתונתו. בחבה יתירה היה רץ לעולם להפטיר בתורה, לקרות את המגלה ולנגן אקדמות, כדי להראות את השלמתו בקריאת עברית ואת קול הנגינה אשר דמה כי יש לו. בגלל סכלותו ותבליתו היה ר' משה מטרה לחדודי משולם ולזעם לשונו, וגם כל בני הנעורים באי בית-המדרש שחקו עליו שלא בפניו ויבזוהו בלבם, ויוסיפו עוד שנוא אותו על גסות רוחו וגאותו שהיה מתגאה כנגדם תמיד. בתורה לא היה כוחו גדול, ואין צריך לאמר שלא הגיע לקרסוליו של “המופלא”, אף על פי שהיה “המופלא” נכנע לפניו ונזהר בכל דבריו ומעשיו מנגוע בזיו כבודו של ר' משה לבלי יחבל לו, כי ידע את נפש חותנו ופרנסת ביתו הוא חובל. בכובד ראש היה יושב כל היום על הפרק לשמוע פרקו של ר' משה כשומע דברים מפי הגבורה, ועל כל דבר פיו היה מנענע ראשו כאומר הן הן. פעם אחת אזכור שאמר ר' משה על משנה ממס' דמאי “פירוש עם הארץ”, ולא יכול ר' ירמיה עוד להתאפק וענה ואמר בשפה רפה: כמדומה לי, ר' משה, שפירוש המשנה כך וכך. ר' משה נתבלבל רגע אחד, אבל גאותו ורום לבו היא סמכתהו לבחור לשון ערומים ויאמר: נוכל לפרש המשנה גם באופן זה, והבוחר יבחר. ומן היום ההוא נתגלתה שנאתו אל ר' ירמיה וראו כל בשר כי כקוץ מונד הוא בעיניו, ומאד ינעם לו לו מצאה ידו לבער את הקוץ הזה מן הכרם.

מקום הצדק שמה הרשע! בית-מקדשו של ר' יודיל, אשר אמרתי בצלו אתלונן בצל שדי, היה לי לבית המהפכת אשר בו נהפכתי לאיש אחר ונמלתי את ערלת לבבי, ושני “הזמנים” אשר עשיתי בו היו לי זמן עלות השחר. אף זהירותי עמדה לי להנצל מן הפחים אשר טמן לרגלי יחיאל השמש. רק פעם אחת אירע לי מאורע, אשר על ידו כמעט הייתי בכל רע, כי סוף סוף אין טומנין מרצע במרצוף לפי שהוא מבצבץ ויוצא.

פעם אחת פגש בי בחצר בית-הכנסת מוכר-ספרים וישם לפני לקנות ממנו ספר אחד בזול. פתחתי את הספר וראיתי והנה הוא כתוב בלשון עברית צחה כשפת ספרי הקודש ונדפס בדפוס מהודר לא ראיתי כמוהו. ואחרי אשר לא נודע לי תוכן הספר ובין ספרי “העשרים וארבע” לא ראיתיו, דמיתי כי הוא ספר מספרי הכתובים האחרונים אשר ידעתי היותם ובעיני לא ראיתים עד היום ההוא, ואחרי אשר הספר נמכר בזול מאד קפצתי וקניתיו וביום השני הבאתיו אתי אל בית המדרש להגות בו ברגעי הפנאי, בין פרק לפרק. הספר הזה היה – אוי לי אם אומר! ספר “ברית חדשה”. ואני בתומי החזקתי את הספר בתוך העמוד ואהיה מתבונן בו ולא ראיתי כי השמש נגש אלי בלאט וישם את עינו בשער הספר ויבן כי מספרים חיצונים הוא. ואחרי אשר בראש-חודש העבר לא הבאתי לו “דמי ראש-חודש” מצא בעל החוב כאן מקום לגבות את חובו. ויור לי באצבעו ליראני ויאמר: בוא תבוא על שכרך, שקץ! עוד היום אספר לר' יודיל במה אתה עוסק. נפל לבי ואירא מאד, אמרתי נגזרתי אבדתי, לולא הדיוטותם של השמש ושל הגבאי עמדו לי להצילני. יחיאל השמש נשתבש מעט ויספר להגבאי כי ראה אותי מחזיק ספר “ברית חדש”, והגבאי מצדו נשתבש יותר וביום השני למחרתו אחר התפלה, בשעה שהוא כורך את תפיליו וכל יושבי “מזרח” עומדים עליו מימינו ומשמאלו, ספר לר' משה חתנו כי ראו אותי קורא בספר – “פרי חדש” ושאל אותו אם איננו מן הספרים הפסולים. ישרת לבו של ר' משה סמכתהו להגיד לחותנו ר' יודיל בפני קהל ועדה כי הספר “פרי חדש” איננו מן הספרים החיצונים; ועל ידי זה נצלתי. ובואו ונחזיק טובה לאבותיהם של החייטים שלא ילמדום תורה, שאלמלא היו כל החייטים יודעי ספר לא היתה שום בריה יכולה לעמוד מפני המזיקין.

שמע משולם את הדבר הזה וישחק. וכדי להשיב חרפה אל חיק השמש על הרעה אשר אמר לעשות עמדי, אמר אליו ביום המחרת בכובד ראש: ר' יחיאל, היום הראית לדעת כי איש אלהים קדוש אתה, משנה “דמי ראש-חודש” תקבל ממני בחודש הזה. ואני כבר התבוננתי בצרופי אותיות ומצאתי כי שורש נשמתך ממקום קדוש יהלך, כי שמך “יחיאל” בגמטריא של השם היוצא מראשי-תבות של הפסוק בתהלים קי“ט נ'. השמש הבין כרגע אל מה ירמזון דברי משולם, כי היה מזמור קי”ט שגור על פיו, וכאשר חשב ומצא כי הגמטריא עולה יפה, הביט אליו בפנים נזעמים ויאמר: “ידוע אדע מכבר כי “לץ” אתה. אבל מה אעשה ואתה מתחטא לפני כבן שמתחטא על אביו”.

בערב שבת “נחמו” הלכנו אני והורי כחמש פרסאות מן העיר לחתונת בת דודי ר' חצקיל, ועשינו בדרך הלוך ושוב ארבעה ימים. כבואי ביום החמישי לבית-המדרש ראיתי את כל הנערים והנה פניהם זועפים ו“המופלא” ו“המושלם” אינם בבית-המדרש.

– מה זה רוחכם סרה? שאלתי את אחד הנערים.

– האם לא שמעת את אשר קרה בזה בהיותך בדרך? “המופלא” איננו עוד! גרש גרשהו ר' יודקי מבית-המדרש!

– את ר' ירמיה? שאלתי בתמהון לבב, על מה זה ולמה?

– ספרי מינים מצאו אצלו…

– ספרי מינים אצל ר' ירמיה? בחור, האם יצאת מדעתך? ואיזה ספרי מינים מצאו אצלו?

– ספר תעודה בישראל נמצא בידו…

– ספר תעודה בישראל? ועל דא אפקוהו לר' ירמיה מבית מדרשא?

– האם אין די בזה? נכנס יחיאל השמש בדברי המספר.

שמעתי את קול השמש ונבהלתי. יראתי פן יודע הדבר כי קניתי גם אני את הספר הזה ומצאני עוון גם אני; על כן נטיתי מפניו ואומר:

– אם די או אין די לא ידעתי; אבל תמה אנכי: אפשר? המופלא באחת ולא עלתה בידו?

– נקטינן: וסביביו נשערה מאד! נענה התלמיד המספר.

– וכי שלחוהו לא שלחוהו ריקם, לגלג עליו יחיאל. אמנם, הענק העניק לו ר' יודיל ממתת ידו הרחבה…

דברי השמש האלה העתיקו מפי מלים. נמלכתי להשיאם לדבר אחר ואשאל את הנערים:

– ו“המושלם” איהו? האם לא היה בזה “המושלם”?

– אתמול היה בזה והיום עוד לא בא.

קדמתי לצאת ביום ההוא מבית-המדרש ואלך לבקש את “המושלם” ולשמוע מפיו את פרטי המקרה. וזה אשר ספר לי “המושלם”:

ביום אחד קרא החייט אליו את נחמיה הגובה ויאמר אליו: שמע נא, נחמיה, הידעת כי הבאת תועבה אל ביתך? חתנך אשר אתה מתפאר בו – מין ואפיקורוס הוא.

– חתני – אפיקורוס? נרעש ונפחד ר' נחמיה. ומה שמץ דבר נמצא בו?

– ראו ספרי מינים נושרים מחיקו.

– ומי הגיד לך כי הספרים ספרי מינים הם? הרהיב נחמיה עוז בנפשו לשאול.

– מי הגיד לי? אחת היא לך מי הגיד לי! ר' משה הגיד לי ואחריו אין להרהר; אף אני בעיני ראיתי אותו כי איננו רוקק ב“עלינו לשבח” וכורע הוא ב“מודים” כאלו כפאו שד.

– ומה אדוני מצוה על עבדו? שאל ר' נחמיה רתת.

– מה אני מצוה? האם לבך לא יגיד לך דבר מה לעשות? האם אינך עברי ואינך יודע מה לעשות באפיקורסים?

– אנכי לא שמעתי עד כה כי חתני אפיקורוס הוא וספרי מינים בידו לא ראיתי, אם יאמנו דבריך עשה בו כטוב בעיניך ואנכי לא אעמוד לימינו, כי לא אהיה מסייע ידי עובר עברה.

ביום ההוא בין מנחה למעריב שלח החייט לקחת מאת ר' ירמיה את מפתח עמודו ולא נתן. אז צוה וישברו את מכסה העמוד ויחפשו וימצאו בו – ספר תעודה בישראל. אז לבש ר' יודקי חמות כמדו ויתנפל על ר' ירמיה הנדהם ויקרא: מופקר! תועבה תביא אל בית-מדרשי! צלם אתה מעמיד בהיכל! ובדברו הכהו לחי הכה ושוב ואחז בערפו ויהדפהו מבית-המדרש 1.

– ואיש מכל ההמון הרב לא עמד בפניו להצילו? שאלתי את משולם המספר.

– כל העם רואים את הקולות ואין דובר דבר, כי נפל פחד החייט עליהם.

– ונחמיה?

– נחמיה לא בא בערב ההוא לבית-המדרש, כי אמר: אל אראה ברעתו; אבל לא טוב הוא מאדוניו החייט. כשוב העלוב אל ביתו אבל וחפוי ראש לא נתנהו הגובה בגובה אפו לבוא הביתה באמרו כי קלון ביתו הוא. וילן ר' ירמיה בלילה ההוא בביתי.

– ומה עשה אחרי כן?

– ביום השני שב האומלל בבושת פנים אל אשתו בעת אשר לא היה חותנו בביתו, והנה הוא יושב שם כמנודה, ונחמיה ואשתו דורשים שיתן ספר כריתות לבתם…

– ירא נחמיה את החייט, כי ממנו לחמו נתן ועל פת לחם יפשע גבר, אמרתי אני.

– אל תלמד זכות עליו, כמוהו כהחייט, ענה משולם. מחומר אחד קורצו שניהם. לא לחנם הלך זרזיר אצל עורב אלא מפני שהוא מינו.

– ומה יעשה האומלל עתה? הראית אותו אחרי כן?

– ראיתיו ואמר לי כי אשתו ממאנת להתגרש, כי אמרה: אהבתי את אישי ואחריו אלך; אבל הוא לא יחפוץ לשבת עוד עם עקרבים אלה. וגמרנו לחכות עד שוב מחותני בראדאווסקי מנסיעתו, כי הוא תמיד יבקש את נרדף ובלי ספק יהיה גם בעזרו.

– אתמול “מופלא” והיום “מנודה” – נעניתי אני באנחה. מירושלים ועד צוק רק תשעים ריס!

המקרה הזה העכיר את רוחנו ויכריענו. אם ר' ירמיה “המופלא” בחכה הועלה מה יעשו דגי רקק כמונו? אני “הירא ורך הלבב” כצל בנטותו נהלכתי ואהי מפחד תמיד כל היום מפני חמת החייט, ומשולם נתן אל לבו לנקום בר' יודקי וחתנו בגלל הנבלה אשר עשו בר' ירמיה ולהשיבם על עקב בשתם.

שבע תועבות יעשה רשע וקם ובאחת ילכד ויפול. יצא החייט נקי בפגעו בר' ירמיה, יען כי חותנו מכרו וגואל דמו הסגירו, והוא כגר בארץ המצפה לשולחן אחרים ולא יכול לדון עם שתקיף ממנו; אבל השור המועד הוסיף לנגוח על ימין ועל שמאל, עד אשר הכה בצור ותשברנה קרנותיו, עוונותיו ילכדונו את הרשע ובגסות רוחו נוקש גם ר' יודקי.

לר' משה הביאו “עמוד” חדש ויעמידוהו לפני מקום שבתו בבית-המדרש; וכדי שלא יחליפוהו ולא ימירו אותו, צוה לחרש-העצים לחרות על עבר העמוד ממול פניו שלש המלות: חזק, חזק, חזק! שהן בגמטריא משה, שכן קורין את המלות האלה בשעת סיום התורה לזכר שם משה רבנו. וחתן הגבאי חפץ להראות בזה את כוחו ועוצם ידו מסתרי תורה ובגמטריאות. על תבליתו זאת החדשה שחקו בני הנעורים כל ימי השבוע ויתקלסו במשה חתן הגבאי ויאמרו: עתה אמר לכל כי סכל הוא. והנה בערב שבת בהתאסף העם לקבל שבת וכל “הדגל הזהב” עומד איש על מקומו בצד מזרח, ויהי בהפנותם את פניהם בחרוז “בואי בשלום” לקבל פני שבת מלכתא ויבט ר' משה לתומו על העמוד לפניו וירא והנה המלות “חזק חזק חזק” מנוקדות כזה: “חזק, חזק, חזק” 2. פלצות אחזתהו וכמעט פרחה נשמתו. ור' יודיל גם הוא ראה וחמתו בערה בו וינופף ידו ליחיאל השמש העומד על הבימה ויבוא ויעמוד לפניו ויורה לו באצבע על העמוד וישאלהו בחרי אף: מי הוא ואי זה הוא אשר מלאו לבו לעשות כן? – “לא ידעתי” ענה השמש הנבהל, אבל עוד מלתו זאת על לשונו ובעוד החזן בנגון מנגן: “תוך אמוני עם סגולה, בואי כלה, בואי כלה”, נשמע פתאום תוך אמוני עם סגולה קול מכת לחי אדיר וחזק, קול חוצב להבות אש – ידו של ר' יודקי נחתה בעוז על לחי יחיאל השמש.

– מה פשעי ומה חטאי? צפצף השמש בקול בוכים. אנכי יצאתי אחר חצות לבית-המרחץ. אין זה כי אם מעשה “הלץ הידוע”, כי הוא היה בזה בצאתי והיה נוטל את צפרניו באיזמל.

– איפה הוא? שב ושאל הגבאי בשצף קצף.

– שם הוא עומד על יד אביו בקרן מזרחית צפונית.

בחמת זעמו שכח ר' יודקי את המקום ואת השעה אשר הוא עומד בהם וירץ בטיסה אל המקום אשר עמד שם משולם על יד אביו ויתן עליו בקולו קול עז: “שקוץ משומם! האם בשביל כך אתה בא לבית-מדרשי? לעסוק בליצנות ולחלל קודש הקדשים? צא צא מזה בן נעות המרדות וכף רגלך אל תהי בזה!” וירם את ידו להכותו אף הוא. אבל משולם נזהר ויקדם פניו וירם בידו את העמוד אשר הוא נשען עליו ויקרא: “יודקי הרואה אתה מה זה בידי? נס נא ושלח ידך וגע אל עצמי, אם לא על פניך אברכך בעמוד הזה”. ואבי משולם גם הוא הרעים עליו בקולו נפלאות: חייט, הדיוט, בור דאוריתא. מי הוא המחלל קודש – האחרים או אתה? הלהרגני אתה אומר כאשר הרגת את ר' ירמיה? ואיככה לא יראת לשלוח ידך בבן טובים אשר קטנו עבה ממתני חתנך וכל מרבית ביתך? התאמר בלבבך כי נחמיה הגובה אנכי ובני – חתנו אשר אין לו דמים?" ובדברים האלה נאחז באצבעותיו בסבך זקנו של ר' יודקי למרטה ולהכותו לחי.

נקל לכל קורא לתאר בנפשו את המהומה אשר קמה בבית-המדרש. התפלה נפסקה, כי כל המתפללים התגעשו ונדחקו למקום המעשה. אלה קמו לפייס את ר' יודקי ולשכך כעס וחימה ואלה עמדו לימין משולם העלוב אשר בפניו אזיל סומקא ואתי חיורא, וכאשר עלתה ביד הנועדים עליהם להפרידם, קמו הנעלבים ויצאו מבית-המדרש בחרי אף; ואבי משולם קרא בצאתו ויעופף אגרופו על פני הגבאי אשר עמד ופניו חפו: כתר לי זעיר, איש הדמים ואיש הבליעל! זכור תזכירני עוד וידעת כי יש שופטים בארץ".

על השערוריה הזאת רעשה כל העיר, וכל יום שבת היתה הקהלה כמרקחה. ועוד גדלה המהומה במוצאי שבת בשעת גמר תפלת ערבית בבוא פתאום שוטרי העיר ואחד הפקידים בראשם ויסובו את בית-המדרש ויכתבו בספר והעד עדים את כל הנבלה אשר נעשתה במקום ההוא אמש, ויקריבו את המשפט לפני השופטים, ועל ר' יודקי אסרו לצאת את העיר עד אשר יצא דינו מבית המשפט.

אז שח גבהות ר' משה ובבוא משולם יום אחד לבית-המדרש ויבוא ר' משה להתרפס לפניו ויבקשהו לרפות מאף ולעזוב חימה, ויאמר אליו: סוף סוף הלא אתה העולב ואני הנעלב! כי הלא תודה כי אתה הוא המנקד את העמוד ואנכי לא נגעתיך ולא עשיתי לך רעה מעודי.

– פס היד אשר כתבה לבלשאצר “מנא מנא תקל ופרסין” היא נקדה גם את עמודך, ענה משולם את ר' משה לכל הנצבים עליהם. אם בי לא נגעת לרעה יען כי לא יכולת, למה תשכח את אשר עשית לר' ירמיה, אשר נפשך יודעת מאד כי טובה צפרנו מכרסך? האלהים יבקש את נרדף וגם דמו הנה נדרש?

מקץ שבעה ימים יצא דינו של ר' יודקי לשבת במאסר שני חדשים ואת בית-מדרשו סגרו לצמיתות ולא יפתח עוד.



ד  צבי בארץ חיים

לא לספר לך את תולדותי ודברי ימי חיי באתי, ידידי הקורא. כי מה יתן ומה יוסיף לך לדעת קורות איש הירא ורך הלבב כמוני? כמה אנשים יראים ורכי לבב נמצאים בשוק וכחיי זה כן חיי זה ודרך אחד להמה. הלא כל עם ה' יראים ורכי לבב הם, וזה לך האות כי נסים הם מעבודת המלחמה כאשר ינוס איש מפני הארי, ובבוא עתם לצאת לצבא ילך כל אחד מהם וישוב לביתו כמו שצותה התורה. לא בשביל כך הוגעתיך בדברי, הלאיתיך בספורי, כי אם להגיד לך באתי, איזה הדרך נפקחו עיני לראות אור וסר מעלי פחדי ויראתי מפני – המעורב בדעת, הוא האיש אשר הרך לבי בימי ילדותי והבהילני בחלומות בחזיונות בחרותי, האיש אשר לשמע אוזן שמעתיו מפי הורי ומורי כי צבי מודח הוא ומן אנשא טריד, ועתה עיני ראתהו כצבי בארץ חיים וזיוה יתוב עליה ורבו יתירה הוספת ליה.

כאור הגז היוצא מרקב עצמים נפסדים ובא על ידי מחלות מתחת לארץ, כן הופיע אורי וישעי מבית-מדרשו של החייט ומעלילותיו ברשע. אם שיחות בני הנעורים הנעורים אשר שמעתי שם והספרים החדשים אשר נתן לי משולם לקרוא בהם המיטו את מוסדי דעותי, נחלת ר' טודרוס רבי ומשה ריש-דוכנא, הנה גרוש ר' ירמיה מבית-המדרש ומבית חותנו והמכות אשר הפיצה ידו הקדושה והגדושה של ר' יודקי על ימין ועל שמאל לאנשי עברתו – המה הכו את דעותי הקודמות לרסיסים ויהפכון למעלה. “הזה הוא דרך הקודש, דרך אמונה אשר בחרתי? אמרתי אני בלבי. איש תם וישר וגדול בתורה מוכה ומעונה על לא דבר, על ספר קטן – כדי לזרוק בבהמה! עם הדומה לחמור, אשר חייט בעל אגרוף כר' יודקי וכסיל צבוע כר' משה ונפש רמיה אוהבת אתנן כיחיאל השמש מושלים בו – בסודו אל תבוא נפשי”. קצר היה הזמן אשר עשיתי בבית-מדרשו של החייט, לא עלתה לי בו שנה, אבל פריו היה רב ותוצאותיו גדולות לי לכל ימי חיי. אחרי השערוריה על דברת העמוד המנוקד, עקרתי רגלי מבית-המדרש ונסגרתי בחדרי בבית הורי ללמוד ולהגות. וראה זה מצאתי כי נהפך לי לב אחר ורוח נכון חודש בקרבי: לא נכספתי עוד להיות “בקי בש”ס ופוסקים" כי אם “להשתלם במדעים”. אם כי לא הנחתי גם שם את תורתי בקרן זוית ואהיה אוחז בזה וגם מזה לא הניחה ידי, אבל מה שהיה קודם לזה עיקר נעשה עתה טפל, כי נתתי אל לבי למלאות החרבה בידיעותי, לקרוא את ספרי הקודש מפורשים בשום שכל, להעמיק בספרי חכמי ישראל האמתים, לדרוש ולתור בחכמות חיצוניות ולסגל לי את לשון המדינה על בוריה. יומם ולילה שקדתי ואהיה כצפור בודד, אין מנהל ואין מורה דרך ועל כולם – אין בידי הספרים הדרושים לחפצי ונחוצים להשלמתי.

ויהי היום ויבוא משולם אלי לראותני. כשלשה חדשים עברו מיום אשר נסגר בית-המדרש ואני לא ראיתיו.

– ר' ירמיה יברכך וישם לך שלום, אמר אלי משולם.

– אנה פנה ר' ירמיה ומה מעשהו עתה? ספרה נא, ספרה! פצרתי בו בנפש שוקקה.

– בקשתי את פני בראדאווסקי לבוא לעזרתו ויעתר לי, וישלחהו לאודיסא עיר רוכלת העמים ומכתב נתן בידו לאחד ממכיריו שמה. שם ילמד ר' ירמיה מעשה הכתב והחשבון בבתי המסחר, ואז יהיה לחמו נתן, מימיו נאמנים.

– ברוך השם אשר לא השבית גואל לעלוב נפש זה. כמה גדולים מעשי מחותנך!

– ולא זה בלבד עשה מחותני! אמר משולם בנחת רוח. כי מי הושיב את החייט העריץ במאסר ויסגור את בית-מדרשו, אם לא – בראדאווסקי?!

– בראדאווסקי? לא שמעתי בלתי היום! ואיכה היה הדבר?

– פשוטו כמשמעו. התזכור את השערוריה אשר עשה החייט לנו בליל ערב שבת? למחרת היום ההוא בא אבי ומחותני אתו אל ראש השופטים אשר בראדאווסקי ממיודעיו ומכיריו, ויספר לו בראדאווסקי את דבר הנבלה אשר עשה החייט במקום של פומבי, במקום קדוש. ולהפצרתו שלח את אחד השופטים ביום ההוא למקום הרשע ויצו עליו בחזקה לדרוש ולחקור הדבר בלי משוא פנים ולהעמידהו על הדין. ואת היותר ידעת.

– ומה יעשו עתה ר' יודקי הגבאי ויחיאל השמש? שאלתי בשחוק. הראית אותם?

– ראיתי במקרה את ר' יודקי בבית-הרחצה בצאתו מבית האסורים, ויחיאל השמש הולך אחריו ונושא את כליו. השמש הנהו כחמור שנקטפו אזניו והגבאי כשור המועד שנטלו קרניו; כמדומה לי שלא יוסיף לנגוח עוד.

– ור' משה?

– ר' משה רובץ בין ספריו בבית-מדרשו השמם כשמשון בחרבות בית-דגון. ובצוק העתים האלה נתגלתה בו “השלמה” חדשה אחת.

– ומה היא?

– בימי ראש השנה העבר הלך לבית האסורים, מקום אשר חותנו עצור שם, – לתקוע לו בשופר.

– שחקתי אל רעי הדובר בי ואומר: מאד יצר לי כי לא ראיתי את ר' ירמיה לפני צאתו.

– יציאתו היתה בחשאי ובחפזון, כי ירא פן ישמע חותנו ושם לו מכשולים לבלי יעגן את בתו.

– ובכן מעז יצא מתוק, אמרתי ברמז על החייט עז הפנים; הן עתה ילמד ר' ירמיה אומנות נקיה והיה לפועל מועיל ולא יהיה – למלמד. הרי לך שלפעמים מגלגלין זכות על ידי חייב.

אז דרש משולם למעשי וללמודי אני, ואספר לו את אשר למדתי במשך הזמן הזה, ואשים לפניו את מאמרי אשר נסיתי ידי בהם בלשון-הקודש ובלשונות אחרות וייטבו בעיניו.

– ובכל זאת אין רוחי נוחה הימני, התאוננתי באזני משולם בהללו את פעלי.

– יען מה?

– יען אשר אין לי הספרים הנחוצים למלאכתי, אף אין מטרה גלויה לעיני. ידעתי כי הולך אני ולא אדע לאן אני הולך.

– הידוע תדע את אשר נעשה? אציגך לפני מחותני בראדאווסקי. הוא יתן לך ספרים ככל צרכיך מבית אוצרו, כי אוצר ספרים רב לו; והוא ינהגך גם בעצתו, כי איש הוא המעורב בדעת עם הבריות.

באמור משולם על מחותנו כי איש מעורב בדעת הוא, חרד לבי רגע אחד ויתר ממקומו, וכמעט יצא מפי דבר לאמור: לא אלך לראותו, כי ירא אנכי מפני מעורב בדעת, אבל בהוסיפו המלות “עם הבריות” נח לבי ויעמוד מזעפו.

– הבא, אמרתי אליו, אנסה לעשות כדברך, כי איש טוב אתה וטוב תיעץ. מתי אוכל לבוא ולראות פני מחותנך?

– בכל עת ובכל שעה אשר תחפוץ. הבה אתן לך מכתב קטן אליו וקבל יקבלך בסבר פנים יפות.

בראדאווסקי גר ברחוב הרחבה. עד העת ההיא היה אסור לבני ישראל מטעם המלכות לגור ברחוב הרחבה, וימים מעטים לפני זה נתבטל האיסור, ויהי בראדאווסקי מן הראשונים אשר קבעו דירתם שם.

ממחרת היום ההוא לבשתי את בגדי החמודות, בגדי שבת, וסרקתי ותלתלתי את פאותי, אשר לא עלה עוד עליהן מורה, וכחצות היום עליתי במעלות לבית משכן בראדאווסקי; וארא על הדלת האחת מבחוץ פח נחושת קלל רקוע עליו בכתב רומי ובדבור אשכנזי: “הירש בראדאווסקי, סוחר בסחורת אנגליא”. לא ידעתי אם נבואה קטנה נזרקה בי, כי האיש אשר אני באתי לראותו הוא האיש אשר אני ירא מפניו כל ימי, או מאשר לא נסיתי עד כה לעמוד בפני גדולים ונכבדים ממני, אבל רטט קל החזיקני וביד רועדת משכתי את חבל הפעמון, וצליל קולו אשר עלה באזני החרידני כקול בוך שופר.

הדלת נפתחה ונערה יפה עד מאד כבת שמונה-עשרה שנה נראתה לעיני על סף הבית.

– את מי אתה מבקש, אדוני?! שאלתני בקול יונים.

בתחלה עלה ספק בלבי אם אלי היא מדברת, יען כי אמרה אלי “אדוני” ומעודי לא קראני עוד איש בשם הכבוד הזה; ואולם בפנותי כה וכה וארא כי אין איש בלעדי בפרוזדור הבית, הבינותי כי אני הוא “האדון” אשר היא אומרת, ואומר אליה: דבר לי אל האדון בראדאווסקי; האם בביתו הוא?

– אבי בביתו וסועד ברגע הזה פת שחרית, ענתני מעדנות. הואילה וסורה הלום, שבה וחכה כמעט רגע.

לדברים האלה פתחה לפני את דלת החדר לימין הפרוזדור ותניחני לבדי ותעלם מעיני; ואנכי נכנסתי החדרה וארא והנה חדר רחב ידים ובו חלונות שנים. באמצעו עמד שולחן הסופרים מצופה בגד תכלת ועל השולחן שתי מנורות נחושת מוצהב וגליונות ופנקסים שונים וכל כלי הכתב והמכתב. ובחדר מטה כבודה וכסאות עץ מהוקצעים מעשה חרש; ואל קיר החדר במקום המונח ארגז גבוה מן הקרקע עד הטפחות מלא ספרים מכורכים לתפארת.

רגעי מספר ישבתי וחשבתי על אודות העלמה העדינה אשר ראיתי. “אין זה כי אם “כלתו” של משולם היא, אמרתי בלבי; אשרי האיש שככה לו!” ופתאום שמעתי קול צעדי איש הולך לאט על היריעה הפרושה על קרקע החדר הסמוך ונגש אל החדר אשר אנכי שם. ראיתי מנגד את האיש והנה הוא איש קומה ודל בשר, שנותיו מארבעים וחמש עד חמשים, והוא לבש מדים קצרים, שערותיו סדורות לו תלתלים וזקן שחורה אשר גם שיבה זרקה בה מקפת את לחייו ומוספת לו הדרת פנים. רגע אחד נדמה לי כי הפנים האלה בלתי מוזרים לי כאלו כבר ראיתים בימי חיי, אבל רגע שבתי ונחמתי, בדעתי כי מימי לא ראיתי ולא ידעתי את מחותנו של משולם.

בראדאווסקי נגש ויפקח עיניו עלי – ויאחזני רעד. העינים כעיני צבי המעורב בדעת אשר ראיתי פעם אחת בימי ילדותי – בוערות כגחלי אש. “הוא הוא ולא אחר!” ענני קול מקרבי ואעמוד כבול עץ ולשוני לחכי דבקה. אבל הוא לא ראה ולא ידע את כל אשר נעשה בחדרי לבי ויפתח את פיו ויאמר אלי בלשון רכה:

– מה חפצך, בני, אלי ובמה אוכל לשרתך?

לא קמה בי עוד רוח לענות לו וכאלם לא יפתח פיו הושטתי לו את מכתב משולם מבלי דבר דבר.

בראדאווסקי פתח את המכתב וישם את עיניו בו, ומדי קראו ראיתי כי קרן עור פניו ויהיו מפיקים טוב לב ונדיבות רוח; ואתאפק ואומר אל לבי: הפנים לא פני איש מעורב בדעת הם.

– משולם “חתני” ממליץ בעדך ומדבר עליך טובות, אמר אלי במתק שפתים, מה שמך, בני, כי אדע?

– שמי: “איש הירא ורך הלבב”.

– שם בן ד' תיבות! שחק אלי בראדאווסקי בפנים מסבירות, כשם אחד הלורדים מאנגליא.

האיש הטוב הזה לא חש ולא הרגיש כי בדבריו אלה משך בקשת לתומו ויור אל חדרי לבי. זכרתי את אשר אמר ר' טודרוס רבי על אודות המעורב בדעת, כי באחת יבער ויכסל, כי כל אשר יראה בעיניו ובאזניו ישמע יאמר: דבר זה מאנגליא בא; ועתה אזני שמעה זאת וקרב-לבי התחדש בקרבי, בין פחדי ומוראי אשר נשארו כרוכים בי מימי ילדותי ובין שכלי המיושב אשר שחק לפחדי וילעג למורך לבי.

ובראדאווסקי הוסיף ויאמר: ולמה תעמוד, בני?! שבה לכסא ונשוחח. אף אם אץ אנכי כעת לצאת מביתי, בכל זאת אאצילה לך רגעים אחדים. משולם מעיד עליך כי “נער טוב” ומוכשר לקבל חכמה אתה, אפס כי אזלת ידך לקנות לך ספרים כפי צרכך ומצפה אתה בזה לסיועם של אחרים. בכל חפץ לבי הנני נדרש להיות בעזרך באשר אוכל, הגידה נא לי במה עסקת עד כה?

שמתי לפניו את סדר למודי והגדתי לו כי עד כה עסקתי רק בתלמוד ונושאי כליו ובימים האחרונים נטיתי לבי לעסוק בידיעות חול ועד כמה כוחי גדול בהם.

– לא אכחד, ענה ואמר בראדאווסקי, כי ידיעותיך מקוטעות. גם ספרי חז"ל גם כתבי-הקודש לא למדת בסדר נכון וברוח באר, ולבשונות הגויים לא קראת את ספרי הסופרים החדשים העומדים לנס עמם; בכל זאת כאיש הלמד בעצמו, רבות פעלת במשך זמן קצר כזה ויש תקוה לאחריתך. הנה משולם אומר לי כי ראה בידך מאמרים ערוכים בלשונות אשר למדת. אולי יש אל תחת ידך מכתביך אלה, למען אוכל לשפוט מהם על שקול דעתך ועל מהלך הגיונך.

– לא לקחתי בידי מאומה, עניתיו בשפה רפה, כי לא ידעתי כי ייטב בעיניך לקרוא אותם.

– כי עתה אפוא זאת עשה; שוב ובוא אלי ביום הראשון הבא, כי אז נקי אנכי לביתי, תחת אשר עתה רגעי ספורים; ואז נדבר ברחבה בלי מעצור ואשימה עיני על כתביך אשר תביא.

לדברים האלה פתח בראדאווסקי את ארגז הספרים ויוצא ספר כרוך בעור שחור, ויכתוב על דפו הראשון שורות שתים ויתנהו אלי ויאמר: את הספר הזה קחה מאתי לזכרון ליום הראשון אשר בו ראינו איש את פני אחיו ואשר אקוה כי לא יהי גם היום האחרון. הספר הזה הוא – תנ“ך נדפס בלונדון. זאת הפעם הראשונה אשר ספרי קדשנו יוצאים בכרך אחד במהדורא יפה כזאת. בארצנו לא נמצאו הספרים האלה ואני בבואי מאנגליא הבאתי מהם מספר. שימה לך לחוק לקרוא בספר הזה על הסדר שלשים פרקים בכל יום, כי בחשבון הזה תסיים את כ”ד הספרים בחודש; וכן תחזור חלילה עד אשר תהיה תורת ה' תמימה שגורה בפיך.

לקחתי את הספר מידו בידים רועדות בזכרי כי הספר – נדפס בלונדון ובא מאנגליא; אבל רוח בראדאווסקי הטובה ופניו המסבירות ודבורו בנחת עמי, כבר חזקו ואמצו את לבי עד כי הבלגתי על פחדי, ואודה לו על חסדו והבטחתיו לבוא אליו שנית ביום המיועד.

על גרם המעלות שבתי ושמתי עיני בפח הנחושת אשר על הדלת וקראתי את שמו: “הירש בראדאווסקי”. זכרתי כי גם ר' טודרוס קרא את המעורב בדעת בשם “צבי” אבל שם כנויו היה אחר. וברגע ההוא לא זכרתי מה היה כנויו בפי ר' טודרוס; וכמה הייתי נותן אלו היה האיש הנכבד והטוב הזה, אשר דבקה נפשי אחריו, - צבי אחר ולא צבי המעורב בדעת!

אני חושב מחשבה זאת ויורד לאט במעלות ואפתח לתומי את הספר אשר נתן לי בראדאווסקי ואראה על הדף הראשון כתוב לאמור: “לאיש הירא ורך הלבב, לזכרון מאת – צבי מבראדי”. ראיתי – ונזכרתי כי בשם זה קרא אותו ר' טודרוס והתבוננתי, כי הוא צבי מבראדי הוא הירש בראדאווסקי; בשם הראשון נקרא בקודש ובשם השני בחול. עתה היה לי ברור כשמש כי בראדאווסקי אשר יצאתי עתה מעם פניו, אשר משכני חסד ויקח את לבי ברוח נדיבתו, הוא צבי המעורב בדעת, אשר מפניו יראתי ולשמו ולזכרו חרדתי חרדה גדולה כל ימי, ועתה עיני ראתהו – ואיה מוראי! האיש כזה אירא ואם מפניו אחיל? לא, שקר ענו בו ר' טודרוס ומשה ריש-דוכנא. האיש הזה איננו מעורב בדעת ופחדי מפניו היה פחד שוא, כפחד אשר פחדתי מפני גציל העגלון בעל התפלה ומפני איש החיל בשער המטרה ומפני התגין ב“שערי ציון”.

אבל מדוע יבער ויכסל האיש החכם והמשכיל הזה בזאת האחת, כי כל אשר יראה בעיניו ובאזניו ישמע יאמר: דבר זה מאנגליא בא? – גם באזני הזכיר היום פעמים את שם אנגליא: “שמי ארוך כשם אחד הלורדים מאנגליא והתנ”ך אשר נתן לי בא גם כן מאנגליא!" אמת כי שני דברים אלה כנים הם ובדעה צלולה נאמרו, אבל איככה אפתור לי “לבנה הבאה מאנגליא” ו“מכירת חמץ לסוחר אנגליא?” האין זה סימן מובהק על ערבוב הדעת? או אולי כזב ר' טודרוס ויחפא עליו דברים שלא היו מעולם? או אולי שחק בראדאווסקי ויהתל באנשים אשר דבר אליהם הדברים המוזרים ההמה? אכן למה לו לשחוק מהולל כזה, ולאיזה תכלית התהולל לעיניהם?

מזמות זו חשבתי בכל הדרך מבית בראדאווסקי לביתי, ובשובי הביתה בחנתי לבי והנה אין עוד פחד המעורב בדעת לנגד עיני ועקבותיו לא נודעו. ולעומת זה גדלה בי התשוקה לדעת פשר השאלות ההן אשר שאלה נפשי. ומי יפתרן לי? מי יודע אם ידע משולם ואם ידע גם בראדאווסקי כי נחשב הוא בעיני ההמון למעורב בדעת? ואם יודעים הם, הילך לבי לשאול את פיהם ולהעציב את רוחם – וכן לא יעשה. השלכתי יהבי על הימים הבאים כי יבוא יום אשר יגלה לי גם הפליאה הזאת והסחתי דעתי ממנה לפי שעה.

ביום הראשון שבתי ובאתי לבית בראדאווסקי ואמצאהו יושב בחדרו, ויקדמני ברכות טוב. מסרתי לו את כתבי ויקראם ויבקרם בטוב טעם ודעת ואחר השיבם לי ויאמר: שמע נא, בני, את אשר אומר אליך. הנה כל הדברים האלה טובים ויפים. רואה אנכי בך כשרון ודעת ואם תפנה לבך לזה אולי גם היה תהיה לסופר ומליץ. אבל מה יתן ומה יוסיף לך כל זה להיטיבך באחריתך? שני חסרונות גדולים יש בך אשר אמנם לא באשמתך באו לך אבל אחריותם עליך: יהודי ואיש מסכן אתה: חכמת המסכן בזויה וחכמת היהודי בזויה עוד יותר ואין יתרון לו בעמל הסופרים. לו גם תהיה סופר ומליץ כויזל בלשון-הקודש וכפושקין בלשון רוסיא וכשיללער בלשון אשכנז, כל זה לא יועיל לך לבנות ביתך. עשה זאת אפוא, בני, והנצל: הכון והכין לך לבוא בבית ספר ולהשלים חוק למודים בבית מדרש החכמה והיית לאיש נשוא פנים בקרב הארץ ולגבר צולח כל ימיו.

בדבריו אלה דלה איש תבונות זה מחשבות עמוקות בלבי. אני עמדתי משתאה ומחריש והוא הוסיף ויאמר:

– אם את הדבר הזה תעשה וצוך אלהים ויכולת עמוד ביום מסה מכל למודי הגימנזיום פעם אחת, כי הנה כבר מלאו לך שבע עשרה שנה ולא תוכל עוד לבוא באחד מחדריו התחתיים, על כן אל תתמהמה מעשות את הדבר, פן תתמהמה ועבר זמנך ואבד עליך כלח.

– אבל איככה אעשה את הדבר הגדול הזה, עניתיו, ולי אין מורים ומלמדים ואף הספרים הנחוצים אין אתי.

– בעל כשרונות טובים אתה, אמר הוא, ואין צורך לך למורים ומלמדים. אתה תשא ואתה תסבול ותמלט. הא לך רשימת הלמודים הנשמעים בגימנזיום והא לך מכתב למוכר הספרים והוא יתן לך את כל הנחוץ לך. עוד היום תחל מלאכתך ויהי נועם ה' עליך. ועתה הגידה לי, הילך לבך למלאות את עצתי אשר יעצתיך?

– את טובתי אתה דורש ועצתך כאשר ישאל איש בדבר האלהים. לו יהי כן ה' עמדי כאשר אחפוץ למלא כל עצתך.

– סמוך לבי לא יירא כי עשה תעשה ויכול תוכל; אבל אחת אשאל מאתך אותה תבטיח לי בטרם תפנה לעבודתך.

– מה תאמר נפשך, אדוני, ואעשה לך?

– הבטיחני כי בפנותך לעבודתך החדשה, לא תפנה ערפך לשפתנו הקדושה ולחכמת ישראל; ואם יהיה אלהים עמך והרכיבך על במתי ארץ לא תקשיח לבך לאחיך ולא תשכח את צרכי עמך המרובים ודעתו הקצרה.

לדבריו אלה לא עמד לבי ועיני מלאו דמעות. פציתי פה לדבר ולא יכולתי, כי סערת רוחי העתיקה ממני מלים.

– אל תיגע לדבר, מתשובתך חדל! ענה ואמר לי הוא. טובו לי עיניך הרוחצות בדמעות מאלפי תשובות והבטחות. עוד מחשבה אחת עלתה על לבי אבל עוד לא בשל פריה ובעתה אחישנה להודיע לך על ידי משולם ידידנו. ועתה לך לסבלותיך וה' יאציל מרוחו ומאורך אפו עליך ויתן לך כוח לעשות חיל.

בצאתי מפניו היו כל מחשבותי: הוי השמים חושך לאור ואור לחושך! הוי על ר' טודרוס רבי ועל משה ריש-דוכנא אשר נתנו את האיש הזה – למעורב בדעת.

                                                                                   ____


כעשרה חדשים עברו ואני יושב בעליתי סגור ומסוגר, משים לילות כימים ועוסק בלשונות הגויים חדשות גם ישנות, בחכמת החשבון והטבע, בידיעת דברי הימים וגלילות הארץ. מעט מעט נגלו לי רזי עולם וסתרי תורה אלה ויבואו כמים בקרבי וכשמן בעצמותי. בכל הזמן ההוא באתי רק פעם אחת לבית בראדאווסקי ליום חתונת בתו ומשולם ידידי. שם שאלני בראדאווסקי לשלומי ולשלום עבודתי וישמח באמרי לו כי שניהם כאחד טובים; שם שמעתי הבשורה הטובה כי ר' ירמיה עשה חיל בלמודיו אף הוא וכי בקרוב יספחוהו אל אחת הכהונות ויקח את אשתו אליו ויעש לו בית באשר הוא שם; ושמה ראיתי פנים חדשות: פני רבים מבני הנעורים בני טובי העיר אשר נלוו על בראדאווסקי ויהיו משכימים לפתחו ובאורו ראו אור.

מקץ עשרה חדשים והקיץ היה בארץ ויבוא אלי משולם לשאול בשלומי ויאמר:

– במלאכות חותני אני בא אליך, ידידי; חותני עושה חדשה בארץ: מיסד הוא חברה להגדיל ההשכלה והחכמה בין בני הנעורים אשר בעירנו. החברה תקרא בשם “חברה תעודה”…

– “חברה תעודה”? פסקתי את דבריו בתמהון לבב ולא אכחד כי בסתר אמרתי אני אל לבי: האף אמנם מעורב בדעת האיש ההוא כי יעלו על לבו דברים זרים כאלה!

– ולמה תתמה על החפץ? ענני משולם בהשקט ובבטחה. למה תהיה בקרבנו חברה אלשיך, חברה חיי-אדם, חברה קב-הישר, ולא תהיה גם חברה תעודה?

– ומה יהיה משפט החברה ומעשיה? ומי חבריה?

– חבריה – כל הקורא בשם חכמת ישראל ודגל ההשכלה עליו אהבה. מעשיה – לתמוך בידי בני הנעורים המבקשים ללמוד חכמה או אומנות למען יאכלו יגיע כפם בבואם באנשים ולהרבות בקרב עמנו חכמת ישראל, דעת לשון-הקודש וקורות האומה. לתכלית זאת האסף יאספו אחת בשבוע בבית חותני כל איש יודע דעת בבני הנעורים, והחכמים שבהם יקראו באזניהם דברי מדע והשכל מכל הנוגע לעם ישראל, אם מתוך ספרים טובים מעשה חכמים הראשונים או איש מפרי תבונתו אשר יכתוב מעצמו על ספר. ואם ימצאו בהם דברים טובים הראויים להשמע יבואו אחרי כן בדפוס כדי להעיר את רוח הכותבים וכדי לזכות בהם את הרבים.

– הדברים האלה כולם אהובים כולם ברורים, אמרתי אני; אבל למה בחרתם בשם “חברה תעודה”, המבלי אין שמות אחרים בלשוננו יותר מתאימים עם תכלית החברה? הלא ספר “תעודה בישראל” לא יהיה נקרא באספות החברה!

– נניח שבספר “תעודה בישראל” לא יקראו באספות החברה, אבל הספר הזה היה הראשון אשר כרה אוזן לבני ישראל במקומותינו לשמוע בלמודים, ועל שמו תקרא החברה הפועלת ברוחו, כמו שקוראים למשתה שמנים בשם “לחם רב” אף על פי שלא יאכלו שם לחם כי אם בשר ויין. ועוד כי לזכר עולם תהיה החברה הזאת להנבלה אשר עשו בעירנו לר' ירמיה ידידנו על דבר קראו בספר “תעודה בישראל”; ולתעודה בישראל תהיה לבלי יוסיפו מורדי האור לעשות כדבר הזה עוד. בקרב הימים יבוא ר' ירמיה הלום לקחת את אשתו אליו וישב אתנו ימים אחדים, ובעת ההיא תהיה אספת החברים הראשונה וחנוכת החברה, למען ידע כי לכבודו יצרנו אף עשינו את החברה הזאת.

– טוב ויפה הדבר, אמרתי בלב שמח, הורתו ולידתו בקדושה ואשרי יולדתו!

– והנה חותני מבקשך, הוסיף משולם, כי תכין גם אתה איזה מאמר חכמה ודבר-סופרים כיד הטובה עליך לפאר את נשף חשקנו ההוא.

– ומתי יהיה האות הזה? שאלתי.

– באחד מן הימים הטובים שהיו להם לבני ישראל, אמר משולם, ביום חמשה-עשר באב הבא.

החרשתי רגעים אחדים ושתי עצות בנפשי, אחר אמרתי:

– טוב, ידידי, כל אשר בכוחו לעשות אעשה לפאר את נשף חשקכם, אף אם נפשי יודעת מאד כי הקטן שבכם קטנו עבה ממתני.

בשבוע שאחרי זה החלו ימי המסה בגימנזיום ואני עמדתי על המבחן בין יתר התלמידים. שבוע אחד ארכו ימי המסה וביום י"ד אב כלו ואנכי יצאתי כולי זכאי ומכתב תעודה נתן לי לבוא לבית-מדרש הגבוה בלי בחינה חדשה. הסתרתי הדבר עד יום המחרת אשר בו נקבעה האספה הראשונה לחברת “תעודה” בביתו של בראדאווסקי. הנשף היה באמת נשף חשק ויום חג. כשלשים אנשים ממשכילי ישראל נאספו, הידועים לי ושאינם ידועים לי. שמה ראיתי את ר' ירמיה ראשונה אחרי שובו ונשמח איש על אחיו שמחה גדולה. ומה נשתנה האיש הזה במשך שנה אחת! גם תוכו גם ברו שונה וכמעט נהפך לאיש אחר. שערותיו היו סרוקות למשעי, בגדיו קצרים כבגדי אשכנז, גם שפתו היתה מטוהרה, גם על פניו לא שכנה עוד עננה כאשר עד כה.

בראדאווסקי פתח את האספה בקראו את פרטי תקנות החברה, ואחר-כך נשא דרוש קצר בשבח המדעים וההשכלה ותועלתם לבני ישראל. בדרושו הקצר השכיל לבאר תמצית דברי הספר “תעודה בישראל”. אחריו נשא ר' ירמיה בלשון אשכנז צחה דרוש נחמד על יקרת ערך התלמוד ושאר ספרי חז"ל כמקור נאמן לקורות האומה. משולם קרא שיר קצר בלשון הקודש אשר חבר בשם “צדקיהו בן כנענה בהכותו את מיכיהו על הלחי”. כל השומעים מחאו כפים, כי כולם ידעו למי ירמזון דברי המשורר, מי הוא בן כנענה ומי הוא מיכיהו. אשת משולם פרטה על הנבל פרק אחד משיר “היהודית” מחברת הלוי, הוא הפרק אשר בו אלעזר הזקן מבכה על רחל בתו המוצאת לשרפה בפקודת האינקוויזיציאן. בת בראדאווסקי הקטנה, עלמה בת שלש-עשרה שנה, קראה בעל פה בטוב טעם ודעת בלשון אשכנז את השיר “שבת מלכתא” מאת המשורר היינה. ובהגיע תורי אני להשמיע את אשר הכינותי קמתי על רגלי ואמרתי: “רבותי, אתם שמעתם מפי מיסד חברתנו כי אחד מחפצי החברה הוא לתמוך בידי צעירים לימים בבקשם חכמה ודעת. לכבד את יום הפתח חברתנו לא ראיתי טוב מזה כי אם לשום לפניכם את הכתב הזה, אשר ממנו תראו כי מיסד החברה הנכבד הוא מן האנשים המקדימים נעשה לנשמע; וראיתם והיה לבכם בטוח כי תחת ידו תצליח החברה בכל אשר תעשה”. לדברים האלה הוצאתי מחיקי את מכתב התעודה אשר נתן לי ביום אתמול מאת הגימנזיום ואתננו על יד משולם; ויפרוש משולם את המכתב ויקראהו באזני הנועדים לאמר:

“לתעודה בידי “איש הירא ורך הלבב” כי היום הזה עמד על המבחן בכל ענפי הידיעות הנלמדות בבתי הגימנזיום ונמצא שלם בכל ידיעותיו עד להפליא ותמים בכל מעשיו, וראוי וכשר לבוא לבית-מדרש הגבוה בלי בחינה חדשה. ולראיה נתנה לו התעודה הזאת בגושפנקא דמלכותא ואשרנוה וקיימנוה כדחזי. נאום… ונאום…”

הדבר הזה היה בשורת פתאום לכל הנאספים, וכולם נועדו עלי כאיש אחד ובראדאווסקי בראשם ויחבקוני וינשקוני ויברכוני וישאלוני אנה פני מועדות עתה, ובאיזה ענף מענפי עץ הדעת עם לבי לאחוז. רובם יעצוני לאחוז בענף חכמת הרפואה, כי ממנו פרי רב נמצא ואוכל למכביר; ואולם אני הגדתי להם כי אינני מוכשר להיות רופא, יען כי איש ירא ורך לבב אנכי ולא אוכל לעמוד על דם ולנגוע במת לכל נפש אדם, ועל כן יש עם לבבי ללמוד חכמת בני קדם. ובראדאווסקי הסכים עמי ויאמר כי לכך נוצרתי.

אז קראתנו בעלת-הבית אשת בראדאווסקי אל חדר האוכל ותשפות לנו חמים ומגדנות וממתקים ונאכל ונשתה ונרוה דודים עד חצות הלילה; ויקומו להפרד ולשוב איש לביתו. ואני בטרם צאתי ויעכבני בראדאווסקי וילחש לי באזני:

– ידידי, דבר סתר לי אליך, סורה אחרי אל לשכת הסופרים אשר לי ונשתעה עוד רגע אחד.

בבואנו החדרה ואיש אין אתנו ויאמר בראדאווסקי אלי:

– היום הראית לדעת כי איש תבונות אתה ולא תוביש פני המיחלים לך. ועתה אתה הולך לארץ רחוקה; ידעתי כי אין בכפך מאום. הא לך מאה רו“כ צידה לדרך ולשאר צרכיך, וכל ימי שבתך בבית החכמה תקבל ממני עשרה עשרה רו”כ לחודש להספקתך.

– אדוני, אמרתי אליו, קטונתי מכל החסדים אשר תעשה עמדי עד כי בושתי וגם נכלמתי להרים פני אליך. אכן גם את הטוב הזה אקבל מידך, בידעי כי אין שמחה לך מעשות טוב; ואולם למלאות כל תגמוליך עלי הרשני נא ואשאלך שאלה אחת הרובצת על לבי ככובד אבן זה כמה, ועתה בצאתי מאתך לימים רבים לא אוכל שאתה אתי…

– הגד, מה תאמר נפשך ואעשה לך.

– בטרם דברי צריך אני להקדים כי אולי לא יערבו לך הדברים אשר אדבר ואתה שא נא לפשעי ואל תחשוב לי עוון, כי מאהבתי אליך שאלתי על זה.

– למה לך, ידידי היקר, להקדמות ולמסירת מודעות? הטרם אדע כי ישרה נפשך בך ולבך טוב אלי? דבר דבריך ואשמעם!

– הגידה נא לי, אדוני, אל תכחד, הידוע תדע את אשר המון העם דובר עליך ובאיזה שם יקראוך?

רגע אחד עמד בראדאווסקי משתאה ומחריש ויעמד את פניו; אחר צחק ואמר: ידעתי, ידעתי. מעורב בדעת יקראוני, משוגע אני בעיניהם.

– אמנם כן הוא. ומדוע…?

– האותי תשאל מדוע?? ומאין לי לדעת מדוע? לך ושאל את פיהם! האנכי אערוב את דבריהם או הפיות האנשים ההם אסתום?

– אנכי יודע מדוע ולא אעשה בנפשי שקר לכחד כי אתה נותן להם פתחון פה להוציא עליך שם רע זה.

– אנכי? במה?

– בדברך עמהם תהפוכות ובעשותך מעשים זרים. ולמה תתחמק ותסתתר לעשות מעשיך הטובים ולא תעשם נגד השמש, גלוי לכל העם?

ואספר לו בקצרה את אשר שמעתי על אודותיו מקדמת ימי ילדותי.

בראדאווסקי החריש רגעים אחדים, אח"כ פתח פיהו ויאמר:

– מה אומר ומה אדבר לך, בני, ומה אשיב על תוכחתך? צעיר אתה לימים ולא נסית לבחון בני אדם ויצרי מעללי איש; על כן אחת אשיבך ולא אוסיף, שמע נא ואתה דע לך: אם עלה עליך הגורל להולד ממקור ישראל, אם המר שדי לך מאד לפקוח עיניך בין יושבי חושך אלה, לך השתגע, והיה כשוטה בעיניהם, או אז ישקטו ויביטו במכונם ולא ישיתו לבם אליך ולא יחבלו את מעשה ידיך, ותסיר כעס מלבך ותעביר רעה מבשרך, כי הדבר אשר באופל יהלוך דבר כבד מאד…

רגעי מספר עמדנו מחרישים ואין דובר דבר; אז חבק בראדאווסקי לי וינשק לי ויברכני בשלום, ואנכי הבינותי לשכל מליו ואצא מעמו מר בחמת רוח.

                                                                    _________


ככה עזבתי את חכמת ר' טודרוס ומשה ריש-דוכנא מורי ומדריכי בימי קדם, ואלך ללמוד – חכמת בני קדם.






מעשה שהיה.  ↩



במלות האלה ישתמש ההמון אצלנו לגנאי ואדם הקורא לחברו “חוזק” יורד עמו לחייו; ומשם התואר חוזק נעשה גם שם המקרה “מחזקות” להוראת שחוק ומהתלות. טעם הדבר לא הוברר לי.   [המחבר]  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5322