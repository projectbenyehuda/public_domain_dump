


	
	הערב
	



(שירי־זהב א)


מה־נעים הערב ללבב כל־גבר,



אם מר־נפש הוא, אם גבר צולח;



לזה עם הערב יבא קץ שבר



וזה בערב פי שבע שמח.


  


כי רעש היום, אור שמש זורח,



ילאו הנפש ויקצצו האבר,



ובדממת ערב אל נגה ירח



תנפש אף תחליף עצמה ושבר.


  


על כן לזמן ההוא ערב קראו,



כי ערב הוא לגו, מתוק לנפש –



בשר ורוח בו ענג ימצאו.


  


גם יום חייך אם עמל לך ירב



אל נא ישקע לבך ביון הרפש,



כי־חיש יחלף היום ובא הערב.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7206