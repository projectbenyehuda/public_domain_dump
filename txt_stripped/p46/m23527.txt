


	
	אצבון בעל העגלה
	








הידעתם את אצבון בעל העגלה?

יש־לו סוסה אחת רזה ובלה,

בשארית כל כחה ובעמל רב

תמשך עגלתו עגלת הצב,

וברכה רבה אל ביתו תניח –

והוא כלי ובעל מזמות כשועל

יאכילנה רק שחת ועלי שיח;

ומחלב כליות שבלת־שועל

לא יתן לה אף לטעם ולהריח.





לסוסתי ברכבי בעל העגלה

עדת הקוראים־עברית נמשלה!

עלובת הנפש מרב ממרורים,

יבש חכך עד כי לבחון לא יבן

בין שבלת־שועל ושערים,

מאכל תאוה לסוסים וחמורים,

ובין לחם הקלקל בליל קש ותבן

אשר לך יבל

אצבון הנבל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23527