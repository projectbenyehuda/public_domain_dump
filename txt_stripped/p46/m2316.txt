


	
	באבוד עשרי בענין רע
	



(בשנת תרי"ח)

  

איך אדאגה מריש

והחכמה תחצוב פנינים מהרריה

(ר"ש הנגיד בס' בן משלי)


  



הלכתי עם שוא ואעש לי עשק



ויאבד כל הוני; או אז נואשתי



ואמר: מר לי מר, עתה רששתי,



ובביתי יהיה העני בן־משק.


  


אמנה נחמתי – לחכמה כחשתי,



הנה טוב סחרה מכל הון דמשק



ובאהבתה כי אשגה בעזוז חשק



אז אשכח רישי, אז הרבה רכשתי.


  


ככה זמתי, ככה גם עשיתי:



החכמה שמתי כציץ לי על מצח



וחמדות חלד חשבתי כרפש;


  


אז טוב לי חבלי ודאגה נשיתי



ואברך שם מוריש ומעשיר נצח,



שהצילני מפזור־הנפש.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2316