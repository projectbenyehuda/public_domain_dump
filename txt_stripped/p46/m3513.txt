


	
	בירח בלילה
	



א.


היום רד ויפנה מקום ללילה



ותשאות הארץ לדממה קמו;



הסהר התיצב במרומי מעלה,



רוחו סרה, פניו כהו נכתמו.



ירח יקר! מה נפלו פניך?



התקנא בשמש כי תקטן מנו,



או אולי יען עד נאמן הנך



בפעלות האנשים שוכני ארצנו?



יומם חתמו למו, בגד ילבשו,



בלילות יתערו, לא יתבוששו.


  


בלילות יראו נכלי צבוע,



מסכנות מתעשר, מעגלי הבורח;



תרא דמעות אמלל ימסה היצוע,



מחתרת הגנב, מחבא רוצח;



תדע סוד האורב ומרגלי חרש,



מחשבות מלך, תחבלות שר החיל,



תעלמות ההרמון, רזי הערש –



תדע סתרי כל חי, משל הליל!



לו מלאך אני, לו בית אל הייתי



ובסלם יעקב אליך עליתי!


  


במחשבה זאת את נפשי שעשעתי



עת לכתי בשדה בדד לשוח,



חיש קול שוט קול רעש אופן שמעתי



וארא רכב אש יורד ברוח,



וברכב ארבעה סוסי להב



וכרוב נער קטן נהג במו



ובכוכב-שבט ידפקם, ימחץ רהב,



ובמושכות הקשת יטה אותמו,



ורפידת הרכב חשמל ונגה –



מרוממות המראה נפשי נמגה!


  


וכבר ירדה ארצה זאת המרכבת



עת אליה וחנוך עלו שמימה



ומלכת השמים בה יושבת



מחם יום כי תרד לרחוץ המימה;



בה יושב אל זעם יום יחת מטה



לביא על עזביו כליון וקרץ.



מרכבת-כבוד זאת ירדה גם עתה



ותעלני מתחתיות הארץ;



כדמות יד יצאה מלב הלהבה



ותושיבני אל תוך המרכבה.


  


הסוסים נתרו – לשחקים ארקיע,



הים נס, הארץ נחבאה הפעם,



גלגל הרוח מסביב יריע,



תחתי חדרי ברק, סתר הרעם;



פה גלגל האש – פה שער שמים –



ויסב על צירו ויפתח;



אז סוס ורכב נמסו כמים,



ואני הצגתי על חוג הירח.



הבטתי לדעת איפה הייתי –



אך חשך סביב – ומאום לא חזיתי.


  


הבטתי וארא מרחוק מתחת



כדמות כדור מאיר מפיץ קרנים –



הלא את היא, ארצי, את הזורחת



תאירי ללבנה פה בשמים!



אז אמצתי לבי רגלי נשאתי



ולאור הארץ בסהר הלכתי,



ובכל המקום שמה לא מצאתי



כל נפש חיה אשר בו דרכתי;



רק כוכבים ושרפים עפים ברמה



כאשר תעשינה הצפרים באדמה.


  


צדקו האומרים – אל לבי אמרתי –



כי הירח ארץ לא נושבת;



עד לגבול נגה הארץ עברתי



אין עקבות עיר מושב – רק שואת מות



אין בית אין שדה, אין עץ אין זרוע,



אין רכב ברזל, אין מכס היין,



אין חוט ברזל דק על עמוד רקוע,



אין בית-המדרש אף בית-משקים אין;



אין שוטר אין נוטר לשאול מי אני



אם יש מכתב-מסע ומי אספני.


  


שמה בארץ האנשים עצמו,



איש אחיו ידחקו מאין ידים,



על כן על כל הבלי שוא ילחמו



על כל גוש עפר ישפכו דם כמים;



פה עשר ונכסים לא אדון למו,



אוצרות חשך לא חלו בם ידים;



מסע ופסילים כל הון יקר במו



שדות ומגרשים חמדת עינים;



הרי מחצב, הרי זהב ובדלח,



מכרה אבני פחם נתר ומלח.


  


לו שלטו בתבל זאת האובדת



אז חדל דל ורעבים נשאו עמר,



גוי אבד מצא לו ארץ מולדת



וערמים הכינו מלבוש כחמר!



יוצר כל! – שאלתי –מה-זה עשית,



מה עולם מלא לתהו הקדשת?



למה לאדם דרך כה לא גלית,



או מדוע בשביעי לשבות חשת?



עוד יום לו עמלת, לו עוד יומים,



גם פה תעשה אדם כדגי המים!


  


עודני משמים וארא ברוח



אחד השרפים העפים ממעל



ירד על הר נשפה עמד לנוח.



“ויהי מה! אעלה-נא אליו” – ואעל.



השתחויתי ואמר: "כי שאני



"כי לעפיל הלם לבי השיאני,



“גר פה בארץ – בסהר הנני…”



– ידעתי מי אתה, הוא הקדימני,



אתה המשורר פלמוני אלמוני! –



“אמנם כן הוא, ומי אתה אדני?”


  


– אני זגזגאל, – בנדבה ענני.



“האם המזגג לארבות שמים?”



– לא כי הסופר לבני מרום אני.



"הגד-לי אפוא, גלה לי אזנים:



“מה תכלית כדור זה? מה פה תפעלו?”



– דבר זה, ענני בשחוק, הנהו



מסתרי הבריאה שלא יגלו



אך לך המשורר אגלה רק קצהו,



כי לו לאחרים גלותו אוית



לא יאמינו לך, כי לשקר נסית.


  


למלאכת הציר צור העולמים



פה הוא בית המלאכה, פה האבנים.



הארץ תסב על צירה יום תמים,



עמה יסב הסהר בשמים,



ומדי עברה מעשיה נכתבים



בכתב-אור-השמש נכחה זורח,



על לחות העדות הם הכוכבים



הערוכים לה במכונת הירח,



וחצי הסהר השוכן בערפל



הוא חדר האישון1, לשכת האפל2.





עתה התבוננתי לתמונת הלבנה



כי היא כמכונת חוקקי-אור אצלנו;



כוכב נגה כעדשה יציץ מקנה



ופיה ערוך אל נכח ארצנו,



מלאכי השרת כוכבים הורידו



ישקום מי-כסף כראי צח הזכו,



וכלחות במכונה אותם העמידו,



שם צלמי אדם עלימו החקו –



הוציאום ויריצום חיש למקום סתר,



ויצרי הצל יאחיזו בנתר.


  


הנה דברי חכמיכם – הוסיף – טבו,



כי כל מעשיכם נכתבים בספר,



אך לא בכתב-אנוש, כאשר תחשובו,



לא בדיו וקסת ובאמרי שפר,



כי בכתב-האור יחקו יצרו



כדמותם וכצלמם פה ברקיע,



כל מעשה כל מקרה אשר יקרו



במקום אשר אור היום שם מגיע;



כי קרן האור בו מוסדות כל חמר



הוא חרט האמן יוצר כל באמר.


  


ואתחנן אליו: "הפלה חסדך,



הראני חקקי האור על הלוחות".



חדל-לך, גער בי, עזוב חפצך



אם איש אוהב אתה שלום ומנוחות,



הן תוי שדי רמות לא ידעו



ובעצם תארו יראונו כל גבר.



אוי אוי לך אם צלמם עיניך ראו



חייך ירעלו עד רדתך קבר.



שור, שם יצא שחר, ירד ארצך;



לך ואחוז בכנפו, הוא יורידך.


  

ב.


הוא הורידני – אך מן-הוא והלאה



את חקקי-האור רגע לא שכחתי.



לא ידעתי שלו ושנתי נגזלה



וכמכה-ירח שולל הלכתי



כליותי יסרוני, לבי הכני;



מדוע לרדת ארצה מהרתי



הן זגזגאל ריקם לא השיבני,



לו אליו הקשיתי, לו בו פצרתי.



ובכן חרצתי נשבעתי ואקימה –



לעלות, ויהי מה, שנית השמימה.


  


אך איזה הדרך אעלה שמימה?



אהה, לא כל יום יעשו נפלאות!



לילה ולילה יצאתי המימה,



שטתי בשדה בהרים ובקעות.



ראיתי הלבנה ארצה נבטה,



ראיתי כוכבים עפים ברוח,



ידעתי כי זגזגאל יחרות עתה



פנים חדשות בכתב-אור על לוח.



אכן קול אופן אזני לא שמעה



ומרכבה לשאת אותי לא באה.


  


הגדלתי מעשי תחבלות הרביתי;



בניתי לי מגדל באויר פרח,



עשיתי לו צנה, קיטר מלאתי,



ואשב בצנה לעלות ירח,



ארומם, אנשא, הס כל הארץ…



על במתי עב אני, חיש אהיה שמה…



אך חיש גז הקיטר גז ויתפרץ,



נבקע המגדל ואפל הימה;



כמעט שטבעתי והדגים אכלוני



לולא הדיגים באו וידיגוני.


  


עזבתי דרך חל – דרך התבונה



הטמון בחול האכזב כמים,



ואבחר דרך הקדש – דרך אמונה



ארח לצדיק העולה שמים;



הלכתי אל עיר למקום צדיק קדוש



ובידי פדיוני כיס מלא וגדוש,



גם אשה עקרה שם עמי נקרתה;



ויהי בהסתכלו בצורות המטבעות



ויבלבל הצדיק בטעות הקמעות –



ואוליד בנים, והיא שמימה עלתה.


  


עשיתי תשובה ואצום הפסקה



ובמקוה כשר, חציו מי-רגלים



ואכון בתפלה את לבי לשמים



ואזכר בסלודים את שם הקדשה…



אך השם כמו הגה פשט ויעף



ואני – ככלי מלא כלמה ובושה



נשארתי על עמדי מר-רוח וזעף.



או כי לא ידעתי אכנהו, לעלבוני,



או כי נלאה הוא לשאת כבד עון כמוני.


  


נואשתי, אמרתי: אבדה תקותי!



ואתהלך משמים מר והרוג-כעש –



ופתאם לפתע באה עזרתי



ממקום לא קויתי ובהסח הדעת:



מאתים אלף בגורל זכיתי



ועדת חנפים ומלקקים עודני,



לגביר ולגדול בישראל הייתי



ולכל לראש נטלוני וינשאוני,



שבע ביום את תהלתי הביעו



עד השמים את שיאי הגיעו.


  


על דבשת החנפה עליתי שמים



ואמצא זגזגאל פרקו אז ישיר.



ואגש ואספק לו על הכתפים



ברוח נגידים ובעזות כעשיר:



– השלום, זגזגאל ידידי!? – קראתי–



לא עוד משורר אני, לא כנור אעירה;



עשרתי, מצאתי הון, ולבקרך באתי. –



ויפסוק זגזגאל פרק השירה



ויסב אלי על כף רגל עגל



ויקרא: "שמח לך לבי ויגל!


  


שלום בואך!" – ובדברו עמדי



הוציא מתחת לכנפיו יד אדם



ויחבק וינשק לי ויאמץ ידי;



גם מלאכי השרת פשטו לי ידם



ויעזבו איש מלאכתו אשר עשו



ויחרדו אלי בתעופת עין



בגד בוץ כיריעה אל רגלי פרשו



ויצלו לי בשר ויסננו יין;



ואבין כי גם במרום יכבדו עשירים



ואלפי שקלים טבו מרבבות שירים.


  


ובאכלי רנת כוכבים הקשבתי,



ולקולם בהדר בצל עצי-תמר



על חף מי-מנוחות לנוח שכבתי



אז פנה זגזגאל אלי ויאמר:



“מה-חפצך אלי עתה נא הגידה!”



– כל ישעי כל חפצי לראות הלוחות. –



" הלוחות? הרף נא! עוד בך אעידה,



“הן ערמות תלכנה פה הרוחות…”



– ידעתי, ידעתי; וכבר אמרתי



כי לא אירא דבר יען… עשרתי. –


  


"אם לך – ענני – צל הכסף יסך



"ובאברתו תחסה מעברת זדון,



"פחדי אנכי בזה לא יחשך



"ובעריצי מטה לא אתגר מדון;



"הן הם גם שמימה לעלות יהינו



"בראותם כי סודם לאנוש גליתי,



"לפני בית-דין של מעלה עלי ילשינו



"ומי ידע מה-תהיה אז אחריתי,



"כי משוט לשון גם בזה נגורה



"גם פה יש שטן ופולסי דנורא.


  


"הבה לא אכחד הלוחות ממך



"עליהם מלאכות הקהל רשומות



"ויחידי הדר לא אוכל אראך



"את נשמותיהם הולכות ערמות;



"אותם ראה תראה בפעם השלישית



“כי תבוא הלם לבלי שוב עוד באדם”…



ובדברו נשבה בי רוח חרישית



ושמרות עיני נאחזו וארדם,



ואכף ראשי ואדם כי ערבה שנתי



ותהי בעיניו כהודאה שתיקתי.


  


ויקחני זגזגאל ירכתי צפונה



ויעמידני על ראש אבן השתיה –



מימיני הגלגל החוזר כמכונה,



משמאלי עולם התהו, ארץ הנשיה;



על ראשי רקיע הקרח נורא מראהו



ותהם רבה רבצת אל רגלי מטה,



ולפני הראל ודמות זבול עליהו



ויריעת ערפל את פניו לאטה.



וימשך משכות כסיל ויפתח



ויגל המסך מזבול הירח.


  


וארא בזבול ארון-עז פתוח



ומגרעות לו סביב ושפתים,



ושדרה בשדרה לוח אל לוח



אלפי אלפים רבוא רבותים



לוחות ענקים להם יראה וגבה.



ועליהם תבניות שונות ומשנות:



לא מלאה נפשי לראות לשבע



אף כי קמו עיני מראות בתמונות.



אז אספקלריא מאירה לי יושט



ויאמר: הבן במראה ודעה קשט.


  


וארא בתמונה היכל תפארת



ובקיעים בו רבו פרץ על פרץ



טיחו נופל, קורתו מתפוררת,



ובשכבת אבקו ירמוש כל שרץ,



וזקנים על משכבותם בטח נרדמים,



מפני המפלת לא יפחדו פחד,



ובעד החלונות עולי הימים



מתמלטים מן ההפכה אחד אחד.



ואשאל: “מה-זאת”? ואשמע תשובתו:



זה בית ישראל, זה היכל תורתו!


  


ואשוב וארא בר מלא רפש



ומטות ארוכים על פניו נטוים



ושחוטים ברב סמנים, שחוטים עד הנפש.



תורים ובני-יונה במטות תלוים;



ראש המט בערש, קצו בקבר,



והאפרוחים תלוים מטה ראשמו



ויעלעו דם ויפרפרו וינדו אבר



ויפרפרו מערשם עד פי קברמו.



“בית השוחט הוא ערב יום כפורים?”



– לא, חדר המלמדים, שחטי בני הנעורים!


  


וארא ים גדול ורחב ידים,



בו ילדי העברים חיים יטלו,



ואראם עולים ויורדים על המים,



נאבקים עם מותם טרם יצללו;



אך מספר אנשים מעיהם המו



לבני בטנם, ובתבות עצי גפר



בסוף על שפת הים אותם שמו



המשוחות מבית ומחוץ בכפר,



ויאמר לי: “הים הוא ים הגפ”ת



“ושפת הקדש – התבה בזפת”.


  


וארא איש זקן מכה סנורים



ובראשי אצבעותיו גרגיר עדשים,



וסביבו קהל רב עורים אחרים



ופניהם פני גבר, לבם לב נשים;



וירם הזקן על ראשם גרגירו,



ויהי הגרגיר להר ויפרץ-פרץ.



וידכא תחתיו את כל אנשי עירו



ויגדל יתר עד כל אפסי ארץ.



– מי זה הוא העור ומה העדשה? –



“רב מברך את עמו בחמרא חדשה!”


  


שם אנשים נופלים ארצה אפים,



פיהם הכפישו בעפר ופניהם,



ואיש מדה, לו שש ושש אצבעות ידים,



ירע קדקדם ויחפש בגדיהם;



את שימצא 3 יוציא אל חיקו מחיקם



וכבר כיסו הרחב מלא על גדותיו,



וכבר כיסם רזה וכליהם ריקם



ונטויה עוד ידו ושלוחות אצבעותיו.



– מי אלה הראשים? – “ראשי עם קדש!”



– ומי איש המדה? – “פרנס החדש!”


  


הנה בקעה גדולה רחבת ידים



ובה המון עם דומים בתמונתם



בונים להם מגדל ראשו בשמים,



אך שונה ובלולה רוחם ושפתם;



איש איש מהם שפת אחיו לא יבן



ובידם חפצם על כן לא יצליח:



זה ישאל חמר, זה יושיט לו אבן,



חול במקום גזית, תפל תחת טיח.



– דור הפלגה הוא ושפתו הבלולה?! –



“לא כי אנשי דורך המחישים הגאלה!”


  


וארא רפת צר ובתוכו עדר



שכלן שכלות ומתאימות אין,



צמרן נגוז, אין אליה אין פדר,



ובראשן עתודים עורי עין;



אין מרעה לצאן, לא יעלה כל עשב



ובקימוש וחוח מעיהם ימלאו.



איש איש מהם, שור או עז או כשב



ירעה קדקד אחיו ובשר רעהו.



– הכרתיך, אחותי, בת ציון האמלה!



עדר אדני הוא, הוא עם הסגלה!!


  


הנה לוח אחר מלא אבעבעות



פרחות נבקעות כקצף על מים…



–מה הנה אלה? – הן הנה הישועות



“להן בנעוריך נשאת עינים!”



– אהה, קראתי, ואליט את פני,



מכל חלמותי לא נשאר מאומה:



“טהרת הקדש”, “השכלת רבני”,



“ישוב הארץ ותקומת האומה” –



ומגדל הכאב, מרב הקרץ,



נפלתי רגע משמים ארץ.


  

(תרל“ח-תרמ”ב)






אישון, מן אישון לילה  ↩



Camera Obscura  ↩



כאן יש שיבוש דפוס בטקסט.[פרויקט בן–יהודה]  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3513