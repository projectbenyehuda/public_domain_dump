


	
	האיל
	



האיל / יהודה ליב גורדון




במסבי הר הגלעד בנאות עשב



הרביץ רעה עדרי בקר וכשב



וכדברם כל היום רעו, רקדו



ובעת האסף המקנה בקרב הליל



ויחלל בחליל – אז חיש נועדו



פרים עם עתודים, שה עז ועגל,



איש איש למקמו, איש תחת הדגל;



וכשר צבא נשא את ראש החיל



אחד לא נעדר, בלתי אם האיל –



לא אבה שמע לחליל רעהו,



מאן לנטש רבצו אהב מרעהו,



עד כי עורר הרעה עליו שבט.



ויתאנף האיל בו ויאמר:



„עם מרי האדם, דר כעם וממר



הזרע בם לצדקה יאכל פרי כחש!



הכי בן-בוז אני כי במקל אחבט?



הלא איל אנכי רם היחש!



אבי כביר כח לב וגדל-רוח



(יבא שלום על משכבו ינוח!)



הערה נפשו למות שם במזבח,



במקום אל-אביך הוכן מטבח;



גם עוד היום עת כי תצקו לחש



תזכירו את אבי נשרף לאפר



בעבור לחיים תחקו בספר.



אבל בך הנמצא דבר טוב אחד



כי תחפץ הכבד ותבקש נחת?! ”



– אני? הלא אבי הוא העלה תחת…



„ידעתי כל, דבר מני לא נכחד,



אבל אתה בנפשך



מה-עשית ואכבדך?! ”



– אנכי? לא דבר! – „כי אז הסכלת



לדרש שכר ומאומה לא פעלת;



אביך עשה טוב ינחל תפארת,



גם היום זכרו אתנו משמרת,



אך אתה, איל צאן טוב בשר ומח,



רק האכל צלי תצלח צלח ”.


  


מה רבו אילי הארץ אתנו



האמרים: כבוד ויקר הבו לנו,



כי אבתינו פעלמו הגדילו!



בני אלים! מה-ימריצכם היחש



אם אתם מאין ופעלכם כחש,



ומתים לחיים מה-זה יועילו?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7657