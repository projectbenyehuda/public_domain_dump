


	
	הצפרדע אשר ביאר מצרים
	







ומשפטים בל ידעום הללויה (אמרי אינשי)






בחול על חף שיחר נחל מצרים

הצפרדע את ביציה טמנה,

ותעזב על השמש בשמים

לחמם ולבקע אתנה;

והיא הלכה מנגד ותשב

בין צללי הסוף, על רך העשב,

לאכל נבלת חיה בבץ הניחה

עד רקבה ותבאש ותעל צחנה,

ובאכלה לילדיה מרחוק השגיחה.

אל ריח הניחח ולקול הטחנה

ירד עליה העיט

ויגזל מפיה הציד.

ותתמרמר הצפרדע הגזולה

על השודד בצהרים

בעל הכנפים.

ובשצף קצף וברב המלה

שנסה מתניה ותאמץ את כחה

לנקום בעיט ולמלט מלקוחה.

ותבער המלחמה ותטש המצה.

ובחמו שכח נחש הבריח

את ביציו אשר לארץ הניח,



ובין כה עכבר־היאר1 הגיח



ממארבו מסתר קנה ובצה,

ויוצא ויגמא את הביצים

וקלפתן זרק בין העצים.

הה גם במלחמה

יד העיט רמה,

ורעבה שבה ותרא הצפרדע

כי גם ביציה האויב בלע,

ויפג לבה ותורד דמעות עינים,

ותתן קולה בבכי וישמע מצרים.





למה תבכי, הצפרדע,

למה זה תריעי רע?!

הן גם רב חיים ממיפעת

אדם ערום, כסה דעת,

ראש הקהל אצלנו,

הצית ריב בקהלנו

על השוחטים ועל החלפים.

וירבו הנלחמים

ותפרץ המחלקת,

וישפכו דמים

כמים בשקת;

הה, דמי הקהל הם ושקליו עפים

למאות ולאלפים,

כי על פי הדבור

של פרנס הצבור

נתן רבי צמח

נאמן הקהל

ממכס הקמח

כל אשר שאל.

עתה חכמת רבי חיים נסרחה,

חמת המחלקת כמעט שככה,

אך אוצר הקהל דלל, כלה כעשן –

וכפרותינו עוד ישחט השוחט הישן.









Ichneumon  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23511