


	
	רפואה בדוקה
	




תחת יד זכרונותי עת כי התיפחתי

אל פורה שר-של-שכחה את כפי שטחתי

ואתחנן אליו לאמר: חלה הנני,

זכרוני הכריעני, אנא החלימני;

הן זכר כל צרה כל תוכחה ונאצה

אתה מחה ומסעף, פארה, במערצה!

ופורה אל טוב רב-עצה וגדל-עלילה

לא אטם אזנו, לא שך לו מעבר תפלה;

בחכו כיין הטוב את נפשי חיה

ויענני ממכון שבתו מארץ נשיה:

"מכה הזכרון, נכמרו רחמי אליך!

הנני בא בא וממחלתך ארפאך.

אכן לא ברפאות-האליל אשר נקבת,

אם אמנם ממעין קדוש אתהן שאבת;

התחבלות ההן הבל וריק הנמו

לאיש מאחיך אשר לא יאמין במו;

ולרפאך בכתב שעל גבי הקבר

עוד לא בא יומך, עוד לא בשל השבר.

רפאות אחרת טובה אתי לך הבאתי;

אני עשיתיה ובשמה גם נקראתי:

פורה דרכתי לבדי – משקה עשה-פלא,

יפה הוא לשכחה מכל תחבלות אלה;

בא נא אל היקב לחשף חמשים פורה

ורוח לך ורפא לך. – אני רופאך פורה!"

אודך כי עניתני ותרופה לי הבטחת!

רק אחת, שר-של-שכחה, אחת רק שכחת –

שכחת כי עברי אני, נפש לא מטמאה,

כל משרת ענבים מעודי אל פי לא באה;

טובה עצתך לחולים מבני הנכר,

ואני העברי לא אשתה יין ושכר.

לא תוכל, אפוא, פורה, לגהות מנו פרץ!

אל זר אתה, אלהי נכר הארץ;

גם לא אל זר אתה ככמוש או כבעל,

נער אתה פרה – הנער לירבעל!

יעבדוך כל העמים מכוש עד הדו –

היהודים האמללים אתך לא יעבדו.

אהה, עברי אנכי – נזיר מני רחם,

יין לא ישכח רישי, בשתי לא אנחם;

ואהה משכיל אני, טעמתי מפרי-כחש,

בסגלות לא אאמין, לא קסם בי, לא נחש;

אוי אוי לי משכיל עברי, אין מזור אל שברי,

רפא לא ארפא עד באי אלי קברי.


  

כ“ה סיון תרמ”ה, כפר-המלך.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/425