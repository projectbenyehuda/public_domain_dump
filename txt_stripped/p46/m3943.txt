


	
	[דור המדבר]
	




"אל המדבר תשוב תשית פניך

ולמשואות נצח תרים פעמיך;

מה-בצע כי תעיר ותחיה לנו

זכרנות נשכחים זה אלפי שנים

ורקב עצמות אבות בבור נטמנו

היפרח, היוציא פרי לבנים?

קום התהלך לפנינו בארצות החיים,

על מושבות אחינו פקח נא עינים,

הבט ארחם ורבעם באשר הם שם;

אשר תראה תגיד, תביא אלינו,

תגיד גדלות גבוריהם ראשי העם

בעבור באשרם תאחז גם רגלנו". –

על מה אדברה, אחי, על מה רוחי אביע?

אוי לי אם אחריש, אוי אם קול אשמיע.

כל אהלי יעקב חפרתי, מששתי, –

מעפר ראש דלים עד ראשי המורים

ובכלם לא מצאתי אשר בקשתי –

את מי אשלח, מי ירד לי בגבורים.

גלה כבוד מישראל, חייו נצמתו

נסחפו גבוריו, משער שבתו,

פעלם והדרם לנו לא יראו;

המון בית ישראל כבני צאן וכשב

כל מזמותיו – נאות דשא וירק עשב,

רעיו (רעים נפשם) אותם לא רעו.

את מי אשלח, מי ירד לי בגבורים –

את רבנינו הגאונים המאורים,

את צדיקינו הקדושים בארץ,

העשירים – גבורי ציד וטרף,

המשכילים הנותנים לנו ערף,

הצבועים הטובלים ובידם שרץ??

הוי גבורים לשמר חטין

ואנשי חיל לפסל גטין,

מפיחי קריה עקב שוחט

ובעד חזן יגרו מדון,

שתף של עמלק קהלתו סוחט

ובכל גבאי היא קונה לה אדון.

הוי צדיקים פקדי עקרות

ובלשון שקר פעלי אוצרות,

בפדיונות ימלאו כיסם

ובמעדני מלך – המעים,

ומחירם יתנו לצאן מרעיתם

קמיעות בדוקות עם שירים.

הוי משכילים לאכל טרפות

ובקוביא לשחק אנשי מופת,

המאחרים בכלוב לשתות שכר

ובתיאטראות כארבה ירעשו,

כקפים יחקו ילדי נכר

ובשם ישראל יתבששו.

הוי עשירים מפנקי נפשם

ובעלי הון לקנות פלגשים,

מהיכלי שן כל טוב מלאו

מנחת שלחנם, הלומי יין

בשרם יפנקו ומעיהם ישבעו

ומאחיהם יעלימו עין.

הכזה יהיה גבור אבחרהו?

גבור לא יוכל לכבש את יצרהו

גדול – יען כי יצרו גדול מחברו?

גבורים בוסים בטיט, חבקי רגבים,

גבורים – כנמלים, גדולים – כחגבים,

העליהם יעיר המשורר כנורו?

על כן אלכה מהם, עיני אעלימה

ולדור המדבר את פני אשימה,

עם גדול ורם בני ענקים כלם,

הם נפלו – חרבותם תחת ראשיהם,

גם היום בעבר הערבי עליהם

ובכידונו לא יגיע עד קרסלם…


…………………………………….


שובי, בת שירי, שובי המדברה…


…………………………………….






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3943