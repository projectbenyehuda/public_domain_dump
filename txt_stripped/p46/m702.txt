


	
	משלי יהודה:האדם והצפע
	




איש אחד ראה צפע



ויאמר: "עתה אגמול גמולה



לתבל, טובה מכל סגלה.



מכל עשר ושפע".



לדבריו אלה, החיה הרעה



(הוא הנחש, לא הגבר!)



נתפשה ובכלי שק הובאה.



אף הואיל האדם הורידו קבר



מבלי דרש אם יש בו חטא אם אין;



אפס לבלי יעשה מעשה רוצח,



לשפוך דם מבלי משפט, עם תוכחת



דבר עמו קשות לאמר: רע עין,



סמל המשטמה, כל תגמול שוכח!



בעון רעת לבך אורידך שחת,



ובערתי מן הארץ מות ועכס



לבלי עוד ירימו לתפתה מכס.



ויען הנחש בלשון אפעה ויאמר:



אם כה תשפט ותנכא מן הארץ



כל שלמי רע, כל פרצי פרץ,



מי יעמד אפוא מכל ילדי חמר?



נס נא לבך ובחן דרכך אתה



אם לא משפט זה גם עליך יחרץ!



ואני הנני הולך למות עתה, —



כי בידך הנני



אם תחפץ תמיתני. —



אך לפני מותי, אל יחר אפך,



אם אגיד כל לבי, לא אשא פניך.



דע כי צור מחצב כל הוות וכחש,



כי סמל הקנאה אל בגדי בגד,



כי מעין כל עמל ומקור כל שבר



לא הנחש כי אם — הגבר!



כשמע האיש את דברי הנחש



ויתר אחרנית ויעמד מנגד:



"עז מצח! — קרא — מה עזו אמרי פיך;



הנך בידי, לו חפצתי המתיך!



אבל עוד רגע אחד אותך אחן



עד משפטנו לפלילים נקריבה".



טוב! — ענה אותו ההולך על גחון.



על ידם באחו פרה רעתה,



ותשב היא לשפט ושניהם קמו



ולפניה דברי ריבתם שמו,



והיא, עצמותיהם אחרי כי הקשיבה:



מי הוא זה לא ידע — אותם ענתה —



כי כנים המה דברי הצפעני?



ומי זה עוד יוכל יעיד כמוני



כי לב האדם רע כל חסד שוכח?



הן זה שנים רבות אותו כלכלתי,



מעטיני הינקתיו חלב ולח,



מיום עד לילה בעבורו עמלתי,



אני גם עוללי אשר ילדתי;



אחרי כן כי זקנתי ושבתי



במקצעת רפת גלמודה העמדתי,



מבקר עד ערב צמאתי רעבתי



על אבוס רק אין מספוא אין תבן,



אף אסרתי לבלי אצא ממעוני



פן דבר אמצאה לשבר רעבוני.



ואך לאדם לב כזה לב אבן!



כי לו לשפיפן הקדשתי עבדתי



לא היה זה חלקי בימי שבתי.



האיש השתומם על עזות הפרה:



"אך מכת שגעון היא, או אולת;



ישפט נא השור בינינו" — קרא.



“ישפט!” ענתה החיה הזחלת.



נחרצה, נעשתה. השור הקריב אלימו



ובשום שכל שמע את כל מלימו



ויענם לאמר: הואילו ושמעו



תולדות חיי, ומשפטכם תדעו;



הן מיום הולדי לאדם אני עבד!



אני אנהיג רחים, גתות אדרכה,



ולהיטיב ניר שדהו הדמן אוציאה.



אי אשא על, מחרשת אמשכה



אשא משך הזרע, העמרים אביאה —



ובשכר עמלי מה-יזבדני זבד?



דרבן ומהלמות, מקל ושבט!



כל עוד בי כח כן אכה, אחבט,



עד אזקן, עד ינוס מני כח ולח,



אז יוסיף עוד על אכזריותו פשע,



ולכפר חטאתיו כי הרבה רשע



ישפך את דמי על קיר המזבח.



"גש-הלאה, עד שוא וכזבים יפח!



— גער בו הנשפט בחמה בערת —



גם בדבריך האמת נעדרת!



לא אחפץ עוד בך שופט כתהו;



זה העץ ישפט העומד נכחנו!"



ומה ענה העץ? הה כמוהם כמוהו



הצדיק את הנחש, האשים אחינו



על רע לבם, על משלוח ידם,



באמר כי גם הוא הגביר חסדו על האדם



ויהי צל לו מחרב, מחסה מזרם,



וינוה כל גן וייפה כל כרם,



ויתן נצה באביב, באסיף פרי,



צאלים בקיץ, בסתו אור כירים —



ובמה יגמל לו זה בן המרי?



כי יניף האכר ברזל עליהו



ובכשיל יכשיל כחו ויקצצהו



ובעוד היה מפריח מריח מים.



כשמע האיש כי שפטיו כלהם



הרשיעו אותו, קרא בחמת זעם:



"יסכר פיכם, דברי כזב ושקר!



אתם מאין, משפטכם מאפע" —



וינפץ אל הצור את ראש הצפע.


  


בן-אדם, הראית את כחך,



את הצפע הרגת לא חמלת;



אבל האם בטלת



בזה את דברי מוכיחיך?
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/702