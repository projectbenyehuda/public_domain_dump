


	
	תמרורים
	




תמרורים אבכה ומררות אכתבה,



אראה לדר ולדר יבא אעזבה,



אסף החצץ בו מלאו את פינו,



אבני האפל מהם אנשי כסל



פסלו ויעמידו בהיכל הפסל;



יראו הסגדים לו, אולי יבינו.

יראו עיניהם את תבנית חיינו,



ידעו מדוע ידדו ראינו,



מדוע היינו לשחוק וקלס,



אולי יתעודדו לתקן המגרעת



ולפלס ארחם בתבונה ודעת,



לשום אמת לקו, שכל לפלס.

שימי תמרורי אל נכח פניך,



שימי, בת-עמי, לדרך עיניך



בה נחוך זה כמה, ינחוך גם עתה;



שימי ודעי מי מסך סף הרעל,



מי הסב לך עניך, יד מי במעל,



כי ירדת, כי תרדי עוד מטה מטה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3722