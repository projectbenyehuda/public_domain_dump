


	
	השועל, הזאב והסוס
	



השועל, הזאב והסוס / יהודה ליב גורדון




שועל נער אך ערום כמלא שנים



ראה סוס ראשונה בימי חייהו.



ויאמר לזאב: אחי, חרק נא שניך,



הנה שם חיה רעה אל עיניך,



לך-נא אליה התראה פנים.



וישאל הזאב את פי השועל רעהו



לאמר: "אולי חזקה היא ממנו?



מה-תארה, הגד לי אם תדענו!"



לו ציר הייתי



אזי זאת עשיתי,



אבל אבתי, הן ידעת כמוני,



דלים המה וידועי עני



ולבית הספר אותי לא נתנו.



ובכל זאת בא, רע!



כי מי זה יודע



אולי הקרה אלהים טרף לנו.



והסוס רעה באחו



ויגש השועל אליו וישתח



ויאמר: "אדני! אנחנו עבדיך



חפצים לדעת את שם כבודך!"



אולם גם הסוס לא היה בער



(כי גדל בין אנשים לא ביער)!



ויענם: אדני! אם לשמי תדרשו



הא לכם רגלי, אלי הלום גשו



על עקב נעלי חרות הוא, קראוהו!



השועל עמד תחתיו, לא נגש אליהו,



יען כי הוריו לקרוא לא הורוהו;



ויגש הזאב וישח ראשהו,



ויבעט בו הסוס בחמת רוח,



ויתץ לו ארבע שנים,



וינקר לו שתי העינים.



ויפל הזאב אחור ארצה סרוח,



ויפרץ דם המכה ויז הנצח.



ויאמר לו השועל בלזות שפתים:



עתה השמיעך זה את לא שמעת



ובפרסת רגלו התוה לך על מצח:



“אל תאמין לאיש מתמול שלשם לא ידעת!”







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8109