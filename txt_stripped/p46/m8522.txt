


	
	משלי יהודה: האריה והצרעה
	



משלי יהודה: האריה והצרעה / יהודה ליב גורדון

אימת מפגיע על ארי

(שבת ע"ז.)


גש-הלאה, רם זלות, חרפת הארץ! —



גער בצרעה אריה זעם זעם.



ותעל חמת הזבוב זאת הפעם



ויקרא עליו מלחמה וקרץ.



"העל כי העז אתה בבני-שחץ



— קראה — העל כן אירא מפניך?



העל כן אחיל אשא שד ולחץ?



שור נא! הנה השור גדול ממך,



ואני על אשר אחפצה אטהו!"



קראה — ותרועת מלחמה הריעה



וברעש וברגז בארי הפגיעה,



ותעמד על ערפו ותשכהו.



פתע נעור הארי ובשצף קצף



כידודי אש מעיניו יתמלטו



ינהם כים, כאשדה יזה קצף;



כל חיתו ביער נבהלו וחתו!



ומי זה המרגיז ממקומה ארץ?



צרעה נתעבה ממשפחות השרץ!



אך הצרעה דבקה בו כצרעת:



פה תמחץ מצחו, תקב כמרצע,



פה תשך שוקיו ובאפו בוקעת.



ויחרד הארי ויהי כמשתגע.



שוא ירים צפרניו, ינהם יריע,



שוא יחרק שניו וזנבו יניע



ויקרקר עורו גם יספק על ירך;



בסתר בטח תשב אויבתהו,



תלעג על אפו, תבז לחמתהו,



עד שבה מקרב בתרועה, ותברך



רב כחה כי ראש אויביה הכניע,



ותמהר חיש קל אל כל מכיריה



להיות גם החצצרה עזה לשמיע;



ובמהרה פגעה בשממית מתפשת



ובשלי נאחזה בסבך קוריה,



ואהה! רדה-הארי אבדה ברשת.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8522