


	
	הדג הקטן והדיג
	



קבא מארעא ולא כורא מאינרא (פסחים קיג.)




דג קטן העלה בחכה,

ויהי הדיג שמח:

"הן גם הדגה הדקה

— אמר — תבא בית מרזח!"

ויאספהו אל המכמר.

אולם הדג בלשון רכה

התחנן אליו ויאמר:

"הדג אני כי תשית אלי לבך?

אם תנין כי תשים עלי משמר?

המאה כמוני לך יאסף

ומצא להאכיל חצי בשרך?

שוב נא אפוא המימה השליכני

עד אגאה בנחל אז תשוב תצודני,

ולבית שר טבחים כי תשאני

אז ישקל על ידך כסף — רב כסף",

אל תדאג לי, דג — הדיג ענהו —

מה לעשות בך אנשי ביתי ידעו,

אך אתה לא עוד תעבר במים,

כי באש תבא ובאור כירים.

טוב מלא כף נחת את פנינו

ממלא חפנים בקצות ארצנו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5604