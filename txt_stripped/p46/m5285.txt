


	
	משלי יהודה: האריה והעכבר
	



משלי יהודה: האריה והעכבר / יהודה ליב גורדון




הסכן-נא ושלם עם כל עמיתיך



כגדול ממך כקטן ממך;



אל תחרש על אדם רעה,



שאין לך אדם שאין לו שעה.


  


מחרי עפר מתחת לארץ



יצא העכבר, ויקר מקרהו



לעבור בין פרסות אריה מלא זעם,



עת נהם כרעם



עלי טרפהו.



אבוי לך, העכבר! שד לך וקרץ!



אולם גם בחרות אפהו



לא שכח האריה חנות שכח



כי נאוה למלך ארך-אפים;



וישם נפש העכבר בחיים



וירבה לסלוח.



לא ארכו הימים ויהי הערב,



ויצא הארי לטרוף טרף



ויפל בשבכה.



שוא הרים האמלל נהם וצוחה,



שוא הרעיש היער, הרעים הריע,



ובחריהן עיניו כפלדת בערו —



פרסתיו וזנבו מרשת אסרו,



לא יוכל השגב, נפשו הושיע.



וישמע העכבר ותפעמהו



רוחו לצאת אל הארי לישע,



לישע הארי איש חסדהו,



אשר נשא לו פשע



ולשלל נתן לו חייהו.



ויבא בלאט ויקרב לגשת,



ויבא ויאכל כדי הרשת



ובשניו קצץ עבות המכמרת,



וימסו אסוריו כפתיל הנערת,



ויוצא את הארי לחפש



וישלם נפש תחת נפש.


  


בארך-אפים אחרית ותחלת



וקצר רוח מרים אולת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5285