


	
	סוף דבר [עד פה בת שירי]
	




עד פה בת-שירי בכבדת הגיעה

ופה אספה כנף עדי ארגיעה,

ותצג כף רגלה ארצה לנוח

מעמל ימים רבים עמל בשר ורוח.

ומי יתן ועבדתה

לא להבל היתה,

לא לריק ורוח כחה כלתה!

כי הנה האולת

באדם כיבלת

ומשל ומוסר הם המאכלת

לכרות אותה מתוך לבמו,

לבלי ישוב בשר חי לעלות במו,

ומי יתן ומשלי ירצה

אל כל העם מקצה!

לא-יגה כי יגהה לב אנשי שחץ,

יחבש לא יכאיב, ירפא מבלי מחץ,

כי יתן כשושן ריח ניחח,

לא ידקר כקמשון, יקב כחוח,

ירץ עת יצר, יאהב עת יוכח,

אז אדע כי מדרך אמת לא נטיתי

ששמתי לי כמטרה אל נכח,

ואלהים ענני – לישועתו קויתי.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2265