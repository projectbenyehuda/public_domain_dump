


	
	סיר יוצר חרש וסיר הנחשת
	



סיר יוצר חרש וסיר הנחשת / יהודה ליב גורדון


משא כבד ממך לא תעמס ולעשיר ממך לא תתחבר,



למה יקרב כלי חרש אל כלי נחשת אם ינקש בו שבר


(בן סירא י"ג ב' ג')


סיר הנחשת נועץ ויאמר



אל מרעהו סיר החמר:



“הבה נלכה בדרך יחד!”



לא – ענה זה – כי אפחד פחד



פן צור מכשול בדרך יפגעני,



כתות לא יחמול לשבבים יכני.



הן אתה דבר לא תירא לא תחוש,



חזק מצר אתה ובשרך נחוש,



לך לשלום, נכח אדני דרכך!



ואני חלכה



לא אוכל אלכה,



לי אין טוב תחת השמים



רק לעמוד על שולי כירים.



לא אחי, לא! – נחשתן יעננו –



לך עמי, אל יבא בלבבך מרך,



אני אסך לך מכל רע בדרך:



כי ארא צור מכשול בא לקראתנו,



אז אעבור אני ביניו וביניך



לבלי בך לפגוע יגש אליך.



ויפת הסיר ללכת עם רעהו



וילך הלך וטפוף על ידהו,



אף שמר אחיהו



את מוצא פיהו



ובכל עת ובכל רגע



שקרה אותם פגע



כל דבר קשה, צורים או אבנים,



עבר הוא וישם לו סתר פנים.



כן ירדו בבקעות, עלו בהרים,



אך הה! מדי לעבר ירים פעמיו



לגן עליו ממפגע זרים,



יגף הוא החרש במטילי גרמיו:



פצעי אוהב נאמנים



ובכל זאת יכאיבו ימחצו!



ויהי כמעט צעדו עוד צעדים



אחדים



ובדי סיר החרש התפרקו נפצו.

בחר לך לחברתך



אנשים כערכך.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/681