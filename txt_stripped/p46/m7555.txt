


	
	משלי יהודה: המוות ומקושש עצים
	



משלי יהודה: המות ומקשש עצים / יהודה ליב גורדון


תחת נטל עציו ידכה ישח



איש זקן בא בימים ורפה כח,



גבר רש הוא חטב עצים ביער,



עתה ישוב אל ביתו לפנות ערב



ובלבבו עמק בקרב



שננה הדאגה לשון כחרב



ויבטאו בשפתיו יגון וצער:



הוי רק באנחה עלי אבד כלח!



ומה כל חיי? תפל מבלי מלח!



ירחי עמל מנו לי עת ופגע



ומנוחה לא יום, מרגוע לא רגע.



ובשובי למעוני גם שם לא אנוח.



במעוני הצר, מלא קיטור סרוח,



שם אשת מדינים



גם שבעה בנים



ישאלו לחם, אכל יבקשו —



ולכל אשר לי נשים נקשו!



הלא טוב מות מחיים כאלה?



כה הגה המקשש ויטל



משכמו ארצה את הנטל



ויקרא למות. פתאם (הוי פלא!)



בא המות ויאמר: הנני,



מה-לך, הזקן, כי תקראני!?



"לעמס לי את נטלי אשר נשאתי



— ענהו הנבהל — אותך קראתי!"

כמקשש זה כן כל-האדם



פה אחד ודברים אחדים



לאמר: יה, יסר יסרני,



אך למות אל נא תתנני!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7555