


	
	הנרות הללו
	



הנרות הללו / יהודה ליב גורדון




הנרות הללו היום מדליקין



כל שומרי מצות בני הותיקין –



ככבי אור המה המאירים חשכנו



מאז קדרים נלך בישימון דרכנו.


  


הנרות הללו בימים השמנה



בני חשמונאי הדליקום ראשונה



לפני שנים אלפים ומאתים



לפני מזבח האל בירושלים.


  


הדליקום לזכר חסדי אל עמנו



בקום עלינו אדם לכחיד קימנו,



כי את עמו האל לא יטש לא ירף



ובנפש אויביו לא יתנו לטרף.


  


הנרות הללו מאז לא כבו



בכל משכנות יעקב באשר ישבו



כי אותות הם לנו לזכר ראשונות



ומופתים – לבטח ולקות אחרונות.


  


הנרות הללו נגד עינינו



צלם דמותנו הם, תבנית עמנו:



לפשתה הכהה בת-יעקב נדמתה,



שמנה – הזכרונות מימי קדמתה.


  


הנרות הללו אנו מדליקין



שמרו אתנו מפני המזיקין,



לאורם נמלטנו לו רק בעור שנינו



ועל הרי נשף לא התנגפו רגלינו.


  


אך הנרות הללו שאנו מדליקין



לאיר חשכנו עוד אינם מספיקין,



טוב היה אורם בימי החשמונאים,



אך הימים ההם לא שבים, לא באים.


  

לחנוכה תרמ"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3824