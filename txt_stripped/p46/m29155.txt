


	
	השיר החמישי
	



קשה כשאול קנאה…


הוי קנאה קשה! הוי קשה משחת!

שניך ברזל ולשונך להבת

על מזבח לב כל כאש את קדחת

גם על כל בית חבר תפרידי כמות.





טובך כמלא כף – רעתך חפנים! –

כמעין בישימון יחרב משמש

כשבלים בודדות בעמק הרפאים

כברק אור יתע במשואה ואמש.





ומבטנך קנאה טובות כי תעו

וכמו מגוית אריה רד הנפת,

הוי! רבים אריים אזי יגועו

ומלאכי רעים יולדו לתפת!





כי הורת כל שבר את לבני חלד

ובנותיך: דבה ומשטמת נצח;

הנקמה גם היא על ברכך תולד

וחלבך הינקת למות ורצח.





על גן עדן אהבה קנאה נצבת

ובידה חרב – שלהבת יוקדת

ובאזנים אלף כל קול קשבת

וברבוא עינים כל שעל מדדת.





ויום וליל ככרוב מלא זעם

תשמור מבא זר על אדמת הקדש:

אך גם לבעליה תקדיר כל נעם

כקדור אור הסהר בעבור החדש.





אם לא עדן גנים חלד הנהו

לאיש כי יאהב נפשו בחרת.

אם לא יהפך לשאול אל עינהו

עת רוח הקנאה עליו עוברת.





שם ירבה תחבלות יתחכם נער

וביקהת פניו הדאגה נשקפת;

מצחו יחרש כים בשאון סער

ושפתו אל לבו אמר מטפת:





"זה הרבה עשר תחת השמים

זה קנה לו שם, זה עשה לו חיל;

ואני מה? האני אלך בעצלתים?

מבלי משים אגוע במשואת ליל?"





שם זקן עומד על עברי פי פחת

עוד יסב עיניו אל ארצות החיים

ושאון תבל ישמע לא ידע נחת

ולעולל עלילות יחגור מתנים.





כי שפה נעלמה קרבו דוברת:

"רב אדם יענוד זר כבוד על מצח

לך וקנה גם אתה לך שם תפארת?

עוד תנח דיך על חיק הנצח!! "





ומי גזל מהם ענג החיים

וימלאמו תאוה עמל ואבל?

אם לא את קנאה רבת העינים

את מקור משחת אל כל איד וחבל!





ומה כל הענין תחת השמש

אם לא ילדי קנאת גבר מגבר?!

ובמקום יש אחד תוציא מאמש

המון אין מספר תוריד לבאר קבר.





שם קנא הסוחר ויעש חיל;

ופה קנאו בו ויכהו נפש.

זה קנא לאלהיו ירן בליל;

זה קנא בעמיתו לא עוד ינפש.





שם לבות רבים תבער אש החשק

מי זאת אפוא בם המוקד הבעירה?

פה יבך הישר ויהולל העשק –

אך קול הקנאה בשנימו אכירה!.





שם יריבו רעים אחים ינצו –

מי זה שת איבה במסלות לבמו

שם בדמי אדם רגלים ימחצו –

מי זה נתן החרב אל ידמו?





מי הביא הגנב שם במחתרת?

מי שם לב אבן בחזה המרצח

כי יומם וליל עינו שומרת

להרוג במסתרים נפש אורח?





שם על דרשי חכמה על תופשי קסת

קנאים רבים יתנפלו בזעם

איש איש את אחיהו בעמיתו יסת

צא! ובעד האמת הלחם הפעם!.





באמת יתאמרו, יעלו עדי צדק

וכנף שקוצים תחת האדרת;

בין עלי השושן יפריש החדק

ובמסוה אמתם קנאה נסתרת.





הוי קנאה קשה! הוי הורת כל שבר!

את בבני חלוף ממשל רב מושלת,

ומקום ינבע נחל אשר לגבר

שמה חמת פתן ידך מהלת.





ובעת רגעי נעם לאיש יגיעו

ולבבו יתרפק למצוא מנוח –

משחתם תוך חיקם אתם יביאו;

ומחלב חטה יצא לו חוח.



*



נודי, נפש דוד! צפור מפרח,

אל תינקי דבשו מתוך הגביע;

חזי! גם עכשוב שם סרוח סרח

וחמתו צוף פרחך תבאיש תביע.





אל נא, את האהבה אל תעיר עתה!

שם קנאה קשה מאהבה ומות,

תדרך חציה וחניתה מרטה;

פן תשחית האוהב עם האוהבת.





הטרם תרא – הוי איש לא צולח!

כי בדבש אהבתך מהול הרעל?

כי צר ומלשן בך חמס יפח

נפשך בכף על כל פשע ושעל.





כי בלבב המלך העז כסלע

קנאה חלה גם ילדה רעיון רצח

ומתי און יוסיפו דברי בלע

ויציתו עברה שומרת נצח.





ובנוח עליו שגעון ורוח

ויעמד בןֿישי וינעם זמר

עינו אל נבלו ולבבו בטוח –

כי לא ידע תם מרצח השמר.





חיש הרים שאול חניתו ויטל

לשפוך דם המנגן ארצה כמים,

פעמים הרים נשקו זה לקטל

ויסוב דוד מפניו פעמים!.





כי האל צלו, הוא אותו נוטע,

הוא הצל הצילו, מרדת שחת;

ובן-ישי אמר: "הוא משתגע,

לא בצדיה צדה נפשי לקחת!"





אמנם כי אין דעת במשנה טעם –

אבל כל תעתעיו משאות שוא אלה

הד מחשבותיו הם לפני בוא הזעם,

וכמו בוא החלום מר­ב ענין סלה.





ומלבב המלך לא נכחד כחד

כי אצבע האל הצילה שנאהו

ויירא מפניו ויפחד פחד,

ויאמר לעשות במחשך מעשהו.





ודברו היה עם המחבלים שבר

לטמון בארץ אל רגליו הרשת:

"לא אני – אמר – אחצב לו פה קבר,

תהיה בו יד הגבורים לפלשת".





ומלאך בא אל בן-ישי שלוח,

נפת בשפתיו ובלבבו רעל

ויאמר: "הן המלך לא ינוח

עד אל מיכל בתו תהיה לבעל.





ידע את לבך ככסף לטהר

על כן בחר בך מכל שרי פלך,

אין לו גם חפץ בכסף ומהר

כי אם בנקמך מאויבי המלך.





איד לערלים ולפועלי און נכר!

ומאה ערלות כי תביא מפלשת

אז קץ לעמלך לפעלתך שכר

ותחבק בת מלך אז לך כאשת".





אחרי צו מלכו לא שנה העלם

ויאסו­­ף אנשיו וירד שער;

וכרעה שושנים בינות לתלם

ירד ויך בם כחוטב ביער.





כי גם שם שלחה לו עזרת שמים

וזרע אדני עליו נגלתה,

ויזל דם אויביו כאפיקי מים

חרבו אכלה בשר דמים רותה.





ובמחנה הפלשתים הרג כפלים

על אשר דרש המלך ממנו:

הוא דרש מאה, הוא הביא מאתים

הביא מהר למלך, וימלאנו.





אז גם מצא לחלום חייו הפשר,

תאות נפשו בקש – וימצאנה;

האביר כנץ וירקיע כנשר

ויעפיל אל שמשו ויורידנה.





כי מלא מלכו עתה מאוייהו,

בשכרו כדברו מיכל נתנה –

שם ינח הגבור מעמל חייהו

בזרעות רעיה ובערש רעננה.





כוכבים נא דמו נגה אל תהל!

אסוף סהר אורך כביום צאת חדש

הורידו הפרכת על האהל

לבלי תחדור עין זר למקום הקדש.





הס בת שירי! ירגיע היגע,

הניחי לעיף – כי סר אהלה;

הן הכל גז חיש – הה! ומי יודע

אם רגעי מרגועו ימשכו סלה









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29155