


	
	אחרית שמחה תוגה
	



אחרית שמחה תוגה / יהודה ליב גורדון

א: מלחמת מצוה

ארוכה היתה המלחמה בין ר' לייבעלע ובין ר' וועלפעלע שני גדולי רבי ישראל על דברת העיר זרקישק וכל גבולה סביב. וזרקישק עיר גדולה לאיש האלהים אשר יש בה הרבה משתים עשרה מאות אדם אשר לא ידעו בין ימינם לשמאלם ובהמה רבה נותני צמר וחלב ובני צאן ובקר; ושלל העיר הרבה מאד כי יושביה אנשי מקנה וקנין ובעלי נכסים ורכוש רב ומורא רבם עליהם כמו כמורא שמים. איש איש כי יחטא לאלהים – ואדם אין צדיק בזרקישק אשר לא יחטא – ונשא כופר פדיון נפשו למלאך פניו, הוא הרבי, ונסלח לו. דבר כי יהיה בארץ, רעב כי יהיה, בצורת ומטר סוחף וכל מכת מדינה כי תהיה, כל מחלה וכל קטטה וכל גזרה רעה – יפנו אליו ויושעו מכל אפסי הארץ, יצו על המלאך המשחית ויאמר הרף. כל איש מצוק וכל מר נפש, כל איש אשר לו נושה וכל איש חסר פרנסה וחשוך בנים; כל אשה יודעת צרת נפשה, אשה עזובה ועצובת רוח, אשת נעורים כי תמאס, אשה עקרה אין לה ולד; דבר כי יגונב, אדם קורא לחברו רשע, איש כי יורד עמו לחייו – בכל כאשר לכל ישימו פניהם לקדוש ישראל זה ובאו והביאו איש אגורת כספו ואיש אגורת זהבו להשתחוות לו והוא ממרום שבתו ישלח דברו וירפאם ולא יוסיפו לדאבה עוד. אשרי מי שזכה לעלות ולראות את פני הטוב שביהודים, יושב במושב חסידים, משרתים עומדים ממעל לו והפ"ץ עומד ומשרת! אשרי עין ראתה זבול המתוכן, הצדיק בו שכן, בהסגרו לבוא חדר בחדר ואדוני שמה, בהגיע תור עלית הנשמה! אשרי מי שראה פנים בפנים, בתת הרבי לעקרות בנים, בפרשו כנפיו עליהן ויברכן, ברכות שדים ורחם, והנשים הצובאות תבאנה עקרות, ותצאנה – הרות! אשרי העם שככה לו!! אשרי העם שה' אלהיו נתן להם תחתיו נציבו בארץ וימלא ידיו באותות ובמופתים ובנפלאות עד אין מספר ויסגר לו מפתחות השמים ופתח ואין סוגר וסגר ואין פותח; ויתן תחתיו את צבא השמים וכסיליהם ואת צבא הארץ וכסיליה, אראלים ושרפים וחיות הקודש, ויגזר אומר ויקם לו, ישלח דברו ומלאכים יחפזון לעשות רצונו, ואיש כי יהיה לו דבר ונקרב אל האלהים וילך לדרוש את ה' בהיותו קרוב לו. אי לך עם בינות הולכי בשרירות לבם! כעורים באפלות תמששו חושך ולא אור ובחכמתם תתימרו; אנשי אמונה אבדו מתוככם, כל סתרי הבריאה סתומים וחתומים לכם, שערי שמים ננעלו ודבר ה' יקר, לא תמצאו חזון מנביא ועצה מצדיק ודבר מאיש מופת ולא יעשה ה' בקרבכם נפלאות!

ואנשי זרקישק מרובי אמנה, מאמינים ברבי ובנפלאותיו ומבקשים פניו תמיד. מרבים לחטוא ומרבים העם להביא; לא יכבד מהם כל עוון אשר חטא ולא יקר פדיון נפשם בעיניהם לעולם. על כן היתה זרקישק לעיר ריב ולעיר מדון לשני צדיקי ישראל, לר' וועלפעלע היושב בקרוזישק ובאגפיה ולר' לייבעלע אשר אוה את קרימבילישק למושב לו ומצודתו פרוסה על כל נפות הנגב. כי זרקישק על הגבול יושבת בין ארצות ממשלת ידי שני הרבנים הנלחמים ותהי מלחמתם נצחת. זה אומר כולה שלי וכל סחרה ואתננה חונה ופדיונה קודש לאוצרי וכל הנותן פרוטה לוועלפקע מורה השקר כזורק אבן למרקוליס; וזה אומר שלי לי ושלך שלי, לי זרקישק וכל אנשיה, לי הכסף ולי הזהב, אבל לייבקע פלסתר ותורתו פלסתר וכל כת דיליה מסטרא דמסאבותא. ככה נתן ר' לייבעלע את ר' וועלפעלע לחרם ור' וועלפעלע את ר' לייבעלע לגדופים ושניהם נתנו את זרקישק למשסה ויושביה לבוזזים. ובני זרקישק בתום-לבבם יראו להכניס ראשם בין שני הרים גדולים טוחנים זה את זה בסערה, והיה כל מבקש ה' אל כל הישר בעיניו ללכת ילך. והזהירין המהדרין משום ספיקא דגופא, נתנו שלוחים לזה ולזה כדי לצאת ידי שניהם ושני הקדושים קבלו בלא לשבעה מזה ומזה ועין איש צרה בשל חברו; ויוסיפו להלחם איש באחיו ואיש ברעהו באף ובחמה ובקצף גדול.

ארוכה היתה המלחמה ביניהם ומהומה רבה בפמליא של מעלה ואיש איש מתחזק על עמדו ואיננו נוטה מפני אויבו כחוט השערה; עד אשר העיר ה' את רוח אחד משלומי אמוני החסידים, את רוח יצחק בעל המלון בזרקישק ויתן בלבו עצה טובה להשלים בין שני הנלחמים באופן השוה לשניהם. וזה דבר השלום: לר' וועלפעלע בת שהגיעה לפרקה ולר' לייבעלע בן יחיד ממלא מקום אביו וישם ר' וועלפעלע באמצעית יצחק בעל המלון לפני ר' לייבעלע לאמר: קח נע את בתי לבנך לאשה ואתנה לבתי שלוחים את זרקישק ומשכתי את ידי ממנה. ויואל ר' לייבעלע.

כל ימי הקיץ רצו המשולחים והצירים מקרוזישק לקרימבילישק רצוא ושוב מורדף בלי חשך ויצחק בעל המלון הוא המניע והוא המנהיג, הוא הרוח החיה באופנים! הוא אמץ את רוח בני עירו ויחזק את לבם לבלי יהיו עוד פוסחים על שתי הסעפים ויסחוב את צעירי הצאן אחרי אביר הרועים ר' לייבעלע, הוא פתח את אוצרו הטוב ואת אסמיו המלאים לכל הבאים בצל קורתו ושקוייו בדברי חן ושכל טוב מסך ויבואו כיין בקרבם וכשכר בעצמותם. הוא הניח את פרנסתו ואת חית ידו על יד גדולה אשתו וישב שבע שבתות תמימות בקרוזישק ושבע שבתות אחרות בקרימבילישק לצדד הדבר ולהרים מכשול מדרך השלום. כי בהיות הדבר קרוב לגמר מלאכה נמצא עוד מכשול גדול אשר כמעט ספק היה בידו להפוך את כל הענין לתוהו ובואו. הירשילה בן הרב, החתן המיועד לבתו של ר' וועלפעלע, נתן עינו בשרה, אחות מרדכי סוחר העצים בקימבילישק, אלמנה צעירה לימים ויפת תואר מאד, וכמעט נעשה גל של עצמות בשבילה, ואף על פי שנפשה בחלה בו ולא הטתה אוזן לדברי אחיה אשר חפץ בין באונס בין ברצון לתת את אחותו לאשה לבן הצדיק, בכל זאת הקשיח הירשילה את לבו בתחלה לשדוכים אחרים; אבל גם פה יצחק הנבון תחבולות מצא וחכמתו וערמתו היא סמכתהו להטות את לבב הירשילה הצדיק-לעתיד-לבוא מאחרי אשה משכלת פרוצה ומופקרת הפורטת על פי הנבל וממהרת לדבר צחות בשפת עם נכר – דברים אשר לא יבואו בקהל החסידים עד עולם. סוף דבר יצחק בעל המלון בזרקישק הכניס ראשו ורובו בעובי הקורה ולא נח ולא שקט עד כי הסיר את כל המונעים, ואלמלא הוא לא היה הדבר הגדול הזה יוצא לפעלו לעולם. ובגלל הדבר הזה הסב ר' לייבעלע את שמו ר' איצקע ויבטיח לו שכר טוב בבואו לשבת ימים אחדים בזרקישק עם כל הכבודה אשר ברגליו וכל האורחים אשר יבואו לקבל פניו בימי החגים הבאים, אף תקוה פתח לו להרימו בקרוב מתוך שאר חסידי זרקישק למעלה כבודה ונשאה למעלת – רובע הרבי.

באחרית ימי הקיץ הודיע ר' וועלפעלע דברו ברבים כי ותר את זכותו על זרקישק לר' לייבעלע מתנגדו לפנים ומחותנו עתה, וכשם שאין הכוכבים מריבין זה עם זה כך לא יהיו עוד הצדיקים מריבים זה עם זה. וכרוזא קרא בחיל בכל מקום אשר דבר ר' לייבעלע מגיע כי בימים טובים הממשמשים ובאים יהיה חג משנה לחסידי קרימבילישק; כי בין כסא לעשור יחוג הרבי את חג נצחונו ויבוא בעצמו ובכבודו בתרועה ובקול שמחה בשערי זריקישק לרשת אותה, כאשר יבוא הגבור לוכד עיר במלחמה; ובין יוה"כ לסוכות, ימים שאין השטן שולט בהם, ישא ר' הירשילה בנו את בת ר' וועלפעלע מקרוזישק שיחיה בחופה וקדושין כדת משה וישראל.

ב: חסידים ברינה יגילו

ותעבור הרנה במחנה החסידים וינועו ויועדו יחדיו איש ממקום שבתו הקרובים והרחוקים לעלות ולראות את פני רבם ולשוש אתו משוש ביום משנה שמחתו. איש איש עזב ככפיר את ביתו; עינו לא חסה על כליו, לא הפנו אבות אל בנים; לא נפל לבם ולא נס כוחם ללכת בדרך רחוקה ולעבור רגלי דרך הרבה מאות כברות ארץ פעם אחת. החנוני עזב את חנותו ומוכר המשקים את בית משקהו; החייט הניח את מחטו מידו והסנדלר את סדנו מבין ברכיו; איש צרור כספו בידו ואשר טפח ואשר אסף על יד על יד בזעת אפים ימים וירחים; וינצלו את ביתם ויעזבו את נשיהם ואת טפם בערום ובחוסר, למען לא יבדלו מתוך הקהל ולא יגרע נחלתם בברכת הצדיק אשר יתן להם, המונים המונים נהרו מכל צד ובכל פנה אל זרקישק. בם מרכבות כבודות רתומות לסוסים אבירים מלאות כל טוב וכל יקר, ובם עגלות העגלונים נמשכות מצמד סוסות רעות המראה ודקות הבשר טעונות אדם רב משא לעיפה, ובם עולי רגל עניים מרודים אשר כל חילם בצרורם והונם בילקוטם אשר על שכמם. ותהי זרקישק עיר הנכחדת לעיר תשואות מלאה קריה עליזה. ברחובותיה שטו המון אדם רב זקנים ונערים ילדים וילדות. בכל רחוב הסוס אסור אל העגלות מאפס מקום באורוות.

ורחוקים יבואו מכל קצות הארץ. שמה נראו חסידי ליטהויען קורלנד, דלי הבשר ורעי המראה, שמה גם חסידי וואהליניען ופולין המלאים והבריאים.

בכפר פונדעלאווע, כשמונים פרסה ימה מקרימבילישק, קם ביינוש המלמד ויטוש את צאן מרעיתו, הם עשרה תלמידיו, ביום החודש אלול, ויקח את חיימקע בנו יחידו, נער בין שתים עשרה שנה אתו ויקם וילך, ולא שת לבו אל תחנוני אשתו השוכבת חולה על מטתה.

– ביינוש, עטרת ראשי! – התיפחה החולה, – האם גם בשנה הזאת תלך?..

– בודאי אלך גם בשנה הזאת!

– יודעת אנכי כי חרוצים ימי וכי קרוב קצי; אם תוכל שבה עמדי ותשית ידך על עיני.

– זה לי עשרים שנה אנכי עולה שנה בשנה לראות פני הצדיק – ועתה לא אעלה! היהיה לי כפרה על זה?

– וגם בננו ילך עמך?

– גם בננו ילך עמדי. כבר מלאו לו י"ב שנים ועת לחנכו במצוות.

– ומי יסעדני על ערש דוי?

– הבה, אקחה עמי מטפחתך, מטפחת הצמר אשר לך, והצדיק ישית ידו עליה ויברכך ורפא לך.

– לך לשלום וה' עמך, - אמרה האומללה באנחה שוברת חצי גופה ותשק לבנה ותטבלהו בדמעות עיניה, כי ידע לבה כי לא תוסיף לראותו עוד עד עולם.

וביינוש לא ראה ולא ידע מאומה. –

בכאנדיקעווע, עיר קטנה ואנשים בה מעט כשמונים פרסאות מקרימבילישק נגבה, בהגיע שמה דבר הרבי, החל אייזיל החנוני למכור מעט מעט את סחורת חנותו בחשאי ולשום את כסף פדיונה בצרורו ולא שת לבו לצרת נפש אשתו אשר הפילה תחנוניה לפניו בראותה את חנותה הולכת ומתרוקנת יום ביום.

– מה תהי עלינו? – התיפחה העלובה לפניו ותפרש כפיה. – הנך הולך מאתנו לימים רבים; שכר החנות לא שלמנו בעד מחצית השנה שעברה ובעל הבית דוחק. הסחורה אזלה מן החנות, התריסין ריקים וימים טובים וימי החורף ממשמשין ובאין.

– בשביל כך אני הולך! – אנה החסיד בלב בטוח, – כי אזכה ואראה פני היהודי-הטוב וכעב עברה צרתנו. כי אם הוא לא יושיעני מאין יבוא עזרי?

– כי עתה לך לך, אבל הניחה לי למצער את הכסף אשר אגרת זה שני ירחים ימים. אחשבה לדעת כי מאה רובל תחת ידך – בכסף הזה הלא תהיה לנו תשועה גדולה! קל מהרה אשלח ואביא לי סחורה חדשה ואסתום פיות נושאי המיראים אותי לבלעני.

– ואנכי אלך בלא כסף ובלא הוצאות? האם אחזיר על הפתחים?

– קח לך חצי והבה לי הנותר.

– ומנחה לאיש האלהים?

– אבל הלא מימיך לא נתת פדיון רב כזה.

– האם לא ידעת אם לא שמעת כי הטוב ברוך הוא משיא אשה לבנו? ואיככה אבוא ואראה ותשורה אין בידי ליום חתונתו?

– ומדוע לא יעלה על לבך כי בתנו שפרה בגרה והגיעה לפרקה? ומדוע לא תראה כי צבקה ורבקה ערומות וחסרות כל? כי זלמן וקלמן הולכים בטלים כל היום מאין כסף לשלחם אל החדר?

– ובשביל כך אני הולך…

האשה האומללה לא הוסיפה לדבר על העץ ועל האבן; אבל לבה נהפך בקרבה ותבקש לבכות ותבוא החדרה ותבך שמה בכי תמרורים להקל מעל לבה.

כצאתה לא היה עוד האיש בביתו כי הלך בדרך מרחוק וגם את בניו ובנותיו לא ברך בטרם צאתו. –

בקרמפון, כשמונים פרסה קדמה מאיתן מושבו של ר' לייבונו, בהגיע דבר השלום והשמחה, מיד נתעוררו טובי העיר וירימו את תרומתם תרומת הקודש, נוסף על מתנת ידם מדי שנה בשנה, מנורת כסף טהור להדליק נר של חנוכה משובצת אבנים יקרות מחירה אלף ומאתים שקל מנחה לבן הרב ליום חתונתו. ורבים מבני מרום העיר ודלת העם מצטידים לעלות ולראות ולהשתחוות לפני האדון אשר הם נושאים את נפשם אליו.

התלך אל הטוב? – שאל חייקל תלמיד חרש ברזל את ברוך בן גילו, נער בן עשרים, עושה במלאכת צורפי הזהב.

– מאד נכספה וגם כלתה נפשי לחצרות הטוב ברוך הוא, - ענה הצורף. – שמעתי אומרים כי גדול יהיה כבוד החג בקרימבילישק. הראית את המנורה היקרה אשר עשה אדוני לאנשי עירנו מנחה להטוב ברוך הוא?… אבל מה אעשה וידי ריקניות.

– אדם ערום תחבולות יקנה, – השיאו החרש המסגר, – מלא חסרונך במותרות בעל ביתך. הלא הוא מתנגד הוא ויפזר ממונו לתענוגי העולם הזה ואתה תוציאם לדבר מצוה, לדבר שבקדושה.

– אבל האם לא יהיה זה מצוה הבאה בעברה? – שאל הצורף בזהב אשר בקרב לבו היתה עוד לפי שעה הקדושה רוכבת על הקליפה.

– תשא אתך מנחה ומתת לאיש האלהים ויכופר לך העוון הזה.

ברוך החריש רגעים אחדים ויתבונן.

– ומה תהי אחריתנו? אמר אחרי התבוננו בינה. – מה תהא עלינו אחרי כן ככלות מועד, כעבור החג, כשוב ישראל לאהליו – אנה נשוב אנחנו ואיפה נמצא מנוח לכף רגלנו? הן הלום לא נוכל לשוב עוד עד עולם!

– הוי מחוסר אמנה! – נתן עליו רעו בקול תוכחה. – תדאג דאגת מחר לאחר זמן! ולמה לא תקוה כי תעמוד לנו זכות הצדיק לעשות לנו בית באחד המקומות אשר נבוא שמה?

– בכל המקומות אשר נבוא שמה אין יודענו ואין מכירני ומי יאסף אותנו ומי ישים לבו אלינו? השכחת, בעל החלומות, כי נערים בני בלי שם אנחנו?!

– על זאת ידעתי אענך. הנה אנחנו עוברים דרך קרוזישק; הנה שם ר' שעפסעלע עתה ממלא מקום הטוב ב"ה שכבר נסע לקרימבילישק. אותו נבקש והוא יתן לנו מכתב לאנשי שלומו מדבר טוב עלינו וממליץ בעדנו.

– ואיככה ידבר עלינו טוב במכתב והוא לא ידענו מתמול שלשום?

– אנכי ידעתי את האיש הזה ואת שיחו. מורה שעות זהב טוב יורה לו את אשר יוכל לעשות לטובתנו; ובמלתחות בית אדוניך רבו מורים יקרים ושאר דברי חפץ…

– אבל בצאת אדוני את ביתו יסגור את הארגז ואת המלתחה ונעל.

– וחרושת הברזל למה נבראה? אם תקחני אתך ותכלכלני בדרך אז אעזור לך לפתוח הסגור.

– הבה עשה כדבריך אם בעל נפש אתה! שלי שלך יהיה; חלק כחלק נחלוקה.

בבוקר-לא-עבות אחד מימי הקיץ האחרונים, בשוב עוואלד הצורף אדוני ברוך ממסעו אשר הלך דרך יום לבקר את אחד ממיודעיו מצא את מלתחתו וארגזיו פתוחים וריקים וברוך תלמידו וחייקל שוליא דנגרי אבדו ואינם ועקבותם לא נודעו. –

בראדישק, כשמונים פרסאות מקרימבילישק צפונה, גר ר' זכריה הנגיד, בעל בתי חומה, בעל מאה אלף שקל כסף, בעל חוטם ובעל דעה בעיר, גם בעל אשה יפה נשואה לו כעשר שנים – אבל חשוך בנים.

– מה חפצנו ברכושנו, – אמרה האשה אל אישה, – ואנחנו הולכים ערירים. אין לנו ולד.

– ומה תאמרי נפשך נחמתי ואעשה לך?!

– הקמיעות והסגולות שהיו לי מאת הצדיק מקרוזישק לא הועילו; ובודאי גרם החטא. עתה הלא שמעת את שמע איש המופת ר' לייבעלע קרימבילישקר, אשר גם ר' וועלפונו מודה בו. הנה הוא בא לזרקישק. הבה נלכה נא אליו בעת רצון זאת ואקדמה פניו במנחה גם אני אולי יחנני ואבנה ממנו.

– עשי אשתי כטוב בעיניך, – אמר האיש, – הנני הולך עמך לשלחך הדרך ולא אסע בשנה הזאת למאקאריעוו.

נחמה לא שנתה אחרי דברי בעלה ותמלא את אמתחותיה מבחר בגדיה ומבחר תכשיטיה, שמלות יקרות ואבנים טובות ומרגליות להתנאות בהן לעיני בני אדם. ותקח צרור כסף בריא ומלא בידה מנחה לאיש האלהים ליום שמחת לבו וארבע מנורות כסף תשורה לבנו ליום חתונתו, ותוציא מרכבה כבודה רתומה לארבעה סוסים אבירים – ותלך. –

ככה נהרו מארבע כנפות הארץ לשם ר' לייבעלע הבוער ממרחק. יושבי קצוות אליו יחרדו, איש ותאותו בידו, אשר לרפואה ואשר לפרנסה ואשר לבנים ואשר – לזווג יפה. הכל הולך אל מקום אחד! לבוא ליום הכסא למעיני הישועה בזרקישק מגמת פני כולם, בעת אשר יהיו הצנורות פתוחים ורחמין רתיחין מתפשטין בעולם, בעת אשר ישב אביר הרועים לדלות ולהשקות את הצאן, - בעלות המנחה בעת רצון.

ג: המשמשים את הרב

וזרקישק עיר שכולה יהודים ובתיה בנויים כשאר ערי השדה אשר בני ישראל יושבים שם. בתי עץ בעלי קומה אחת עומדים צפופים איש אל עבר פניו, בית יוצא ובית נכנס, אלה יעמדו ופניהם אל הרחוב ואלה פונים צדם החוצה; פה ישתרע גדר קרשים המאחז פני שתי חצרות, ופה מקום מונח ורוח בין הדבקים; אלה ספונים גבים ואלה מסוככים בנסרים ואלה מכוסים תבן וחציר גגות. יש בית בנוי כעין ראש תור, ויש כמין כ"ף יונית ויש כאריח על גבי אריח; דופן עקומה כשרה וקיר נטוי וגדר הדחויה אין רע. בערים נכחדות אלה ישימו הבונים את עינם רק על קרב בתימו לעולם. יבנו חרבות למו, ימהרו חומתה והוכן הסוכך, יעמידו הדפנות וצורת הפתח על גביהן למען יוכלו להקדים לבוא לשבת בקנם זה או להושיב את שכניהם ואת גרי ביתם נותני שכר דירתם. לא ישימו לבם ולא יקפידו על צורת הבית מחוץ; לא ימדדו את תכנית ולא ישמרו את כל צורתו ואת כל חוקות המשטר והסדר המהודר לפאר את פני העיר ולתת חן המקום על יושביו. ואם בתים אחדים, בתי פני העיר אלו העשירים, טובים וגדולים מן הנותרים, מפוזרים ומפורדים כה וכה, כמוהם כאין, ויעלמו מן העין. רק שני בתים מצוינים במדת גדלם ובתכנית בנינם מיתר בתי זרקישק התנוססו כאיים בתוך ים העיים, שני הבתים האלה יעמדו זה לעומת זה בשוק העיר; הבית האחד עומד משמאל איש בבואו, פניו אל הרחוב, והוא בנוי לתפארת. ששה חלונים שקופים ובהירים מביטים בעיניים מפיקות שמחות וגיל. הבית ספון גבים וקירותיו מבחוץ מהוקצעים למשעי ומשוחים בצבע שחור אדמדם ומכסי חלונותיו ירוקים ככרתי; ומעקה לבית סביב לעומת הרחוב, ושלבי המעקה ומסגרותיו סביב צבועים כעין הבית. ויציע על פני פתח הבית וקירות היציע מלאים חלונים סביב ודלתי הבית לפני גלילים ומשוחים עצי שמן, ולבית חצר קטורה מוקפת גדר קרשים סביב ובגדר שני שערים לצאת בהם, קטן וגדול שם הוא. הבית הזה יפה להלל, אין כמוהו בכל העיר זרקישק. דמיונו בין שאר בתי העיר כיער תמרים ונאות דשא במדבר ישימון. בשאר ימות השנה יגור בבית הזה נציב העיר ועתה פנה אותו בכסף מלא לשלשה ימים להרבי הבא.

הבית השני אשר אמרנו לא ידמה ולא ישוה אל הבית הראשון ביפיו אבל ארוך וגדול הוא ממנו על אחת שלש. באמצע הבית לארכו נמצא הפתח ובשלש מעלות יעלו בו ומעקה למעלות סביב. בבית הזה נראה כשתי רשויות שונות אשה מאת רעותה. כעינים מעידות על כשרון נפש האדם וקרב לבו ככה יעידו החלונים על מעמד הבית הפנימי. בחצי הבית אשר מימין המעקה כל החלונים שלמים ונקיים ויש גם מכוסים ביריעות קצרות, כאשר תלבשנה הנערות אפודי בד; והקירות הנשקפים בעד החלונים לבנים ומשוחים בשיד ורצפת הבית נקיה ומעופרת בגרגרי חול לבן. ואולם לא כאלה חלק חצי הבית השני אשר לשמאל המעקה. שמשות החלונות יש מהם שבורות ועומדות פתוחות, ויש דבקות בפסי גליון שונים בצבעם, ויש ממולאות בקרשי עץ. על שלבי החלונים על המשקוף ועל המזוזות יקננו לאלפים ולרבואות זבובי מות ויצפום מבית ומחוץ בחלאתם ובחוראיהם. והזבובים עזי נפש לא ייראו גם מפני העכביש אשר פרש כשחת רשתו בזויות החלונים מלמעלה ויצודד לנפשותם. קירות הבנין בחלק הזה שחורים כאהלי קדר והתקרה חשך משחור תארה, מקוטרים עשן ופיח הכבשן מן התנור הגדולה העומדת בתוך הבית ואש תמיד תוקד בה לא תכבה. רצפת הבית לא ידעה יעה ומטאטא מיום היותה, ושכבת הרפש עליה היה עב מחוספס עד כי לא נודע היש כרותות עץ תחתיו אם אין. מגג הבית הזה בתוך עלית קיר קטנה משקפת בגבהות עינים על יתר בתי העיר ועל השוקים ועל הרחובות אשר תוכו לרגליה. ולעבר הבית בירכתים מחובר עוד בנין עץ גדול ורחב ידים; אבל לבנין הזה לא היה חלונים ולא דלתים בקירותיו ולא ארובות העשן על גגו מלמעלה – עדות מרחוק למקום משכן בני אדם! אפס שני שערים גדולים ורחבים, שעגלות וקרונות נכנסות בם, פתוחים בבנין הזה איש אל עבר פני רעהו, והיה בבוא איש דרך השער האחד נכחו יצא דרך השער השני. הבנין הזה הוא אורות סוסים ובית-מרכבות, בלתי ספק כבר ידע מעצמו הקורא הנבון כי הבית הזה הוא בית מלון אורחים, אבל עודנו לא ידע כי בית מלון אורחים זה הוא היחיד ומיוחס בכל העיר ומחזיקו בעתים ההמה היה – יצחק בעל המלון.

צורת הבית הזה אשר תארנו הוא כדמותו וכצלמו בשאר ימות השנה. אולם בימים ההם בזמן הזה אשר אנחנו עומדים, לכבוד הימים הטובים והאורחים הטובים העתידים לבוא, היתה בו יד בעלת הבית ותשנהו לטוב. בחצי הבית מימין העמידו מחיצות של קרשים בתוך החדר הגדול ויעשוהו קנים וחדרים קטנים ככף איש כדי לקבל את האורחים המרובים. בתוך מחיצות של קבע העמידו עוד מחיצות של עראי כדי להרבות בקטוניות. גם לשכת העצים פנו גם בלולין של תרנגולין וברפת הבקר הכינו מקום ללון. במקום שברי הלוחות ופסות הנייר העמידו בחלונים לוחות זכוכית שלמים; גרפו את הרפש במגרפה ויטאטאו במטאטא השמד; את התקרה והקירות והתנור שדו בשיד, את השולחנות והכסאות והספסלים הדיחו במים וימלאו את החדרים מטות ומסעדים ומושבות וימלאו את מאבוסיהם תבן ומספוא לסוסים ואת האסמים בר ומזון ויין ושכר לרוב וירבו רקוחיהם, ויכינו למרבה כל אוכל ומשקה למיניהם, וייפו פני הבית הזה מבית ומחוץ עד כי לא על נקלה תכירנו עין רואה אותו מלפנים, כאשר לא נקל להכיר לך, קוראי ארך אפים וגדל-כוח, את האיש לבוש-מחלצות העומד ביום השבת אחרי פת שחרית בחצר בית הכנסת בקומה זקופה ובפנים צוהלים לשמוע נגיינות החזן ושריקות משורריו כי הוא הוא בעל-החיים אשר פגשת אתמול על יד שער העיר עטוף סחבות ומלחים ומלוכלך ברפש וטיט בחצי עד שתותיו, ראשו מוטה לארץ כהולך על ארבע וקופת הרוכלין כמגדל דוד תלויה לו מאחוריו עד לב השמים.

ויצחק בעל המלון הזה אשר נתעלה בימים האחרונים למעלת ר' איצקע רובע-הרב-לעתיד-לבוא, עודנו עצור בקרימבילישק אשר הלך שמה לקבל פני הרבי בכסא ליום חגנו, כי עצרו ר' לייבעלע להיות עד גמר הענין הסרסור בינו ובין ר' וועלפעלע הבא גם הוא ובני ביתו וקרימבילישק לראש השנה ולהתיעץ עמו על צפונות עיר ממשלתו החדשה, אשר היו נהירין לו כל שביליה כשבילי דתמניא אפי. בעצתו קרא הרבי עוד שלשום אליו לקרימבילישק מטובי העיר זרקישק את ירוחם בעל הרחים, את הלל הבלן, את געצל סוחר פשתן ואת משולם ירחמיאל בעל הגורלות לשוב בלויתם אל עיר מגורם להגדיל כבוד היום. ותחתיהם שלח הרבי מקרימבילישאק את ארבעת רבעיו את ר' טרייטל הבטלן, את ר' למך החוזר, הנקרא בפי כל ר' לעמל הנקלש, את ר' שרענצעל השוחט ואת ר' זאנוויל ממעזעריטש ממשפחת המלאך והוא עור באחת מעאיניו – ארבעת חסידי קרימבילישק רואי פני הצדיק היושבים ראשונה בסעודה שלישית. הזקן שבהם היה ר' טרייטל, הוא הרובע הראשון וחבריו נשמעים לו אף על פי שאחת ממדותיו היתה להתלוצץ לפעמים ולהתל בחבריו. פקודתו של ר' לעמל החוזר היתה, כמובן משמו, לחזור ולבאר לשומעים את דברי התורה אשר יטיף להם הצדיק אם יקרה לפעמים שיקשה מהם הדבר. ר' שרענצל שוחט דקות היה גם מוהל מומחה ותהלתו בפיו כי בימי חייו הכניס בבריתו של אברהם אבינו ג' אלפים ועוד תינוקות ובביתו נמצאה “גבעת הערלות”, היא חבית גדולה מלאה חול שהיה טומן בה את ערלות הילדים הנמולים על ידו. ר' זאנוויל העור היה חכם גדול רואה את הנולד אף על פי שבדברים ההווים היה טועה לפעמים כמקל של סומא. על ארבעה רבעי הרב אלה נוסף ר' חוצפית המתורגמן או השתדלן, הוא שתדלן הצדיק ומתורגמנו לעת הצורך כשיש לו דבר בערכאותיהם, והוא גם השתדלן לאנשי שלומו לפני הצדיק בכל הדבר הקשה הצריך השתדלות; ועוד שני גבאים הבאים עם ר' וועלפעלע מקרוזישק ושמותם ר' בונם מהוצופלוץ והוא פסח ברגלו ור' דוד הארוך הנקרא בפי כל ר' דוד לולב, כי בעמדו בקהל חסידים יגבה מכולם משכמו ומעלה כלולב בתוך ארבעת המינים; ועמהם משרתים ושמשים הרבה מאד, ובכללם גם אחד המשרתים הגדולים בסיעתו של הרבי, אשר עיני כל אליו ישברו; הוא ראובן הגבן ראש טבחי הצדק הממונה על המבשלים והאופים. כל אלה באו לפקח על עניני החג, לשים סדרים והכנות הנצרכות בחדרים אשר ישימו בם מנוחתם כבוד הצדיקים, לחלק אכסניא לאורחים הגונים ולקבלם בסבר פנים יפות ולקחת מידם את אשר יביאו.

היום יום חמישי שלפני יום הכפורים שחל להיות בשבת. בית המלון מלא אדם מפה לפה והדלת תסוב על צירה תמיד, זה יוצא וזה בא, וברחבה שלפני הבית רומשים המונים המונים, מדדים בסך הנה והנה ועיניהם פונות אל הדרך אשר משם יבוא האדון אשר המה מבקשים.

כל חנויות העיר סגורות על מסגר אין יושב בהן איש; גם קול מקבות והגרזן לא נשמע. כל מלאכת חרושת וכל משלח ידים שבת וינפש. שכח הרבי בזרקישק כל מלאכה וכל מעשה כביום מועד ושבת! רק בתי המשקים פתוחים לרוחה וידי המוזגים מלאות עבודה לצקת על כל הכלים, להגיש המלאים והריקים להסיע.

ממבוא היציע אשר על פתח בית הנציב, המקום הנבחר מאת הרבי לשום את משכנו שם, יצאו חוצץ ר' טרייטל ור' לעמל ור' שרענצעל ור' זאנוויל, ור' חוצפית; מלאכי הצדיק המועדים לקבל את האורח ההגון הזה בבואו ולהביאהו אל חדריו. עבי גבי מגנם ובטנם כערמת חטים יעידו במו_ כמאה עדים כשרים כי אנשי צורה הם, חשובים וידועים בקהל חסידים, ואחריהם ר' דוד לולב ור' בונם הפסח בקב שלו רואי פני הצדיק מקרוזישק והכרת פניהם תענה בם כי גם המה לא צמחו בקנה אחד עם שבע השבלים הדקות ושדופות הקדים. כולם לובשים בגדי משי, ומגבעות עגולות כלבנה במלואה על ראשם; איש וכלי מקטרתו בפיו. עתה כלו את מלאכתם בחדרי הצדיקים, הציעו היריעות המרוקמות והמטות הכבודות, העמידו מנורות הכסף, מלאו את המרתף ואת אסמי ובית המבשלות, ויעמידו את השמשים איש על מקומו, המבשלים לבשל, המשקים למזוג ושומרי הסף לשמור ולסור אל משמעת.

– גבריאלקע מנקה הארובות! – קרא ר' טרייטל אל אחד החסידים העומדים על ידו, גדל-הקומה ארך הצואר וקצר הזקן.

– עלה הגגה ושב שם על המצפה! את אשר תראה תגיד.

הדבר יצא מפי ר' טרייטל וגבריאל מנקה הארובות מטפס ועולה כחתול על קירות הבית; ופתאום ראוהו יושב על ארובת העשן אשר על הגג; יושב דומם ומצפה ומעלה עשן ממקטרתו אשר בין שניו. ויהי כארובה על גבי ארובה.

ארבעה רבעי הרבי ובני לויתם שמו פניהם אל בית המלון.

– מדוע זה בושש לבוא? – שאל איש אחד מתוך הקהל ויגש אליהם בפנים נזעמים ויגרד את גבחתו בראשי אצבעותיו.

– ולמה זה אתה דוחק את השעה, מאטקע? – שאל ר' חוצפית המתורגמן.

– בעל ברית אנכי היום ומחכה על הטוב ברוך הוא שיבוא לשבת אצלי על כסאו של אליהו, – ענה הנשאל, הוא מרדכי סוחר העצים מקרימבילישק.

– בעל ברית אתה? – קרא ר' טרייטל, – ולמה אתה מחשה, אדם-עץ-השדה?! פתחה מאבוסיך ויפוצו מעינותיך חוצה.

– הביאה ששה קנקנים חמי חמין! – קרא בעל הברית אל נער בית המלון במסדרון הבית.

נער בית המלון יצא תוך כדי דבור לעשות כמצווה עליו. מאחד החדרים אשר לימין הבית יצא אליהם איש לבש מעיל צמר-גמלים חדש וכתונת בד לבן נראה לו מבית צוארו.

– הרואה אנכי נכוחות? – אמר ר' זאנוויל ויקרוץ בעינו האחת. – אייזל מכאנדיקעווע!

– אני אני הוא.

– שלום עליכם, אייזל! – אמר ר' טרייטל ויושט לו ידו הימנית.

כל הנצבים עשו כמעשה ר' טרייטל ויתקעו כפם לאייזל החנוני ויקראו לו: “שלום עליכם!”

– ומתי באת לזרקישק? – הוסיף ר' טרייטל לשאול את אייזל שהיה כפי הנראה מכירו מלפנים.

שלשום לעת ערב באתי הלום.

– זריזין מקדימין למצוות.

הרבעים וסיעתם נכנסו אל החדר הגדול אשר לשמאל הבית וגם אייזל החנוני נוסף עליהם. שמה מצאו את גדולה בעלת הבית צופיה הליכות ביתה ואמהותיה ומשרתיה עוסקים על ידה איש איש במלאכתו.

– ראיתי מעשה ונזכרתי הלכה! – אמר ר' חוצפית כבואו החדרה. – גדולה! דבר בפי אליך מאת אישך, בואי הלום ושמעי כי בשורה מוצאת לך.

– איש טוב אתה ובשורה טובה תביא; דבר כי שומעת אנכי.

– ר' איצקע בקש אותי להודיע לך כי מצא חתן לבתך גרונה, איש כלבבו אשר ישמח אלהים ואנשים.

– חתן לבתי! – שאלה עקרת הבית בתמהון, – איכה נעשה הדבר לפתע פתאום והוא לא הגיד דבר מזה בהיותו פה.

– גם הוא לא ידע מזה בהיותו פה כי בפתאום היה הדבר. שני נערים נכבדים בני טובים ויודעי חן באו ליום הכסא לקרימבילישק, שם האחד ר' חייקעלע ושם השני ר' ברוכקע. ר' וועלפעלע ברוך הוא הציגם לפני הטוב ברוך הוא ודבר טוב עליהם; והטוב ברוך הוא רמז לר' איצקע שאחד מהם בן זוג לבתו.

– מכתב הביאו בידם מר' שעפסעלע מקרוזישק להטוב שלנו, – מלא ר' דוד הארוך את דברי ר' חוצפית, – והוא המליץ בעדם לפני הטוב שלכם.

– ראיתי את שניהם ביום הכסא בבית הטוב שלנו, – הוסיף ר' בונם. – כפי הנראה בני עשירים הם, כי הון עתק ראיתי בידם, מורי שעות שרשרות גבלות מעשה עבות וטבעות שאין עליהן חותם, כולם מקשה אחת זהב טהור.

– ואיזה מהם הוא המיועד לבתנו? – הוסיפה בעלת הבית לשאול.

– זאת עוד לא נודע, – ענה ר' חוצפית. – הטוב ברוך הוא יבחר בין שניהם.

– והשני? והשני? – שאל בחפזון אייזיל החנוני בשמעו את השיחה הזרה הזאת.

– ולמה אתה שואל, כאנדיקעווער, – שאל ר' דוד הארוך. – האם יש גם לך בת להנשא?

– יש ויש! – אמר אייזל, – ובשביל כך באתי להתפלל אל הטוב ברוך הוא.

– על זאת יתפלל כל חסיד, – אמר ר' שרענצעל.

– גם לי בת כמוך, לא נופל אנכי ממך! – אמר אחד החסידים.

– ואת מי אין כמו אלה? – אמר אחד מחסידי זרקישק העומדים; – גם לי שתי בנות בוגרות…

– אם כן אפוא זאת עשו, – יעץ ר' זאנוויל החכם הרואה את הנולד, – נפילה גורלות והיה האיש אשר יזכה את החתן בגורל לו יהי.

כל השומעים הריעו כשמעם את העצה הנפלאה הזאת, כי ישרה בעיניהם.

– כשוב משולם ירחמיאל בעל הגורלות הלום, – אמר האיש אבי שתי הבנות הבוגרות, – נעשה עצתך ר' זאנוויל.

– אבל המבלי אין יהודי טוב בישראל אשר יוציא משפטנו כאור והלכנו לשאול אל הגורלות? – השיב אייזל אשר לא ישרה בעיניו להעמיד דבר גדול כזה במקום סכנה.

– או המבלי אין שתדלן בקרימבילישק שישתדל בדבר לפני הטוב ברוך הוא? – אמר ר' חוצפית.

– לא, לא טובה עצת המלאך היום! – החליטו השומעים.

ד: יין של צהרים ושיחת בתי כנסיות

משרת בין המלון בא ויבא את הקנקנים ויערכם על השולחן.

ר' טרייטל אחז את הקנקן וימלא את הכוסות בחריצות יתירה כאיש מהיר במלאכתו, וישתה כוסו בבת אחת ולא עוה פניו ותשק לשונו לחכו ויקרא: “הדר הוא לכל חסידיו!”

– נוקב ויורד עד התהום! – החזיקו אחריו יתר המסובין בהציגם איש את כוסו ריק על השולחן.

– אבל האם כבד יכבדך הטוב להיות סנדק לבנך? – שם ר' זאנוויל פניו אל מרדכי בעל הברית ויקרוץ בערמה בעינו האחת.

– כך הבטיחני הפ"ץ שיחיה.

– ובמה המתקת מרירות הדין שהיתה מקטרגת עליך?

– קשה היה לי הדבר כקריעת ים סוף. שלשום באתי לבית הטוב ברוך הוא! הבאתי פדיון ח“י רו”כ, חליתי פניו שיהיה סנדק אצל בני ולא שעה אל מנחתי ויענני ע“י הפ”ץ “יחכה!”. באתי אתמול אליו, הבאתי ב' פעמים ח“י, ולא שעה אל מנחתי ויענני “יחכה!”. אז שמתי פני אל ר' חוצפית והוא השתדל עבורי; יישר כוחו שהשתדל! ונתתי פדיון ח”י אדומים וח“י קני המדה עצים להסקה בבית מדרשו של הטוב ברוך הוא. קדמתי היום בבוקר והטוב ברוך הוא כמעט קם ממטתו ועודנו לבוש לבנים ועטוף לבנים – והפ”ץ נכנס במקום שנכנס ועמד במקום שעמד ושאל מאת לבוש הבדים, ויצא ואמר לי “בזרקישק!” מהרתי לקחת את אשתי ואת בני הנולד וקדמתי לבוא הלום.

– שתדלנותו של ר' חוצפית עמדה לך, – נענה ר' זאנוויל. – בזול קנית את זכותך, אשריך וטוב לך.

– מי יתן וזכיתי להיות המוהל! – אמר ר' שרענצעל ויחל למזוג את הכוס שנית להמסובין.

הדלת נפתחה ואיש חסיד אחד בא החדרה ונער קטן נוהג בידו.

– ביינוש פונדעלאווער! – קרא ר' טרייטל, – הגם אתה פה?…

– הגם אנכי פה, – הפסיק הנשאל את דברי השואל להראות כי לא נחה דעתו בשאלתו. – ומתי נעדר ביינוש פונדעלאוואר בקהל חסידים? ומתי נפקד מקומו בסעודת מצוה?

– הס, קטגור! – נתן הרובע הראשון עליו בקולו כמצחק. – קח מקומך אל השולחן והגד לנו מתי באת ומתי יצאת מביתך?

– עתה באתי, – ענה המלמד מפונדעלאווע ויקרב כסא וישב עליו – ואת ביתי נטשתי עוד ביום החודש אלול.

– קל רגלים אתה! – שחק עליו ר' בונם הפסח. – חמשה שבועות עשית בדרך.

– לא בי האשם! – התנצל ביינוש ויבט שלא במתכוין על רגלו הנכאה של האיש הנדבר בו. – ה' ענה בי ושדי הרע לי. אמרתי בלבי אבוא ליום חגגו בכסא לקרימבילישק ואראה שם פני הטוב ב"ה כמו שנסיתי שנה בשנה; אבל בדרך נתבשרתי שמתה אשתי ונהגתי אבלות שבעה.

– ריקא! – קרא ר' לעמל – העוסק במצוה פטור מן המצוה וההולך להקביל פני רבו פטור מכל המצוות האמורות בתורה.

ביינוש שמע חרפתו ויקבלה באהבה כי ראה כי שגג ואשם.

– רואה אנכי בזה סימן רעה לעצמי – אמר ביינוש ויורד לארץ ראשו. – בפעם הראשונה בימי חיי לא הייתי בראש השנה אצל הטוב ברוך הוא.

– אל תתן את פיך לחטיא את בשרך! – הוכיחו ר' זאנוויל.

– מר נפש אתה, – נחמהו ר' טרייטל ברחמים גדולים – ואין אדם נתפס על צערו. אבל, – הוסיף במלאותו הגביע מן הקנקן אשר לפניו, – צער קשה יין מפכחו; הרחב פיך ואמלאהו.

– אין מסרבין לגדול, – אמר ביינוש בענוה יתירה ויאחז את הכוס ויריקהו אל גרונו בבת אחת.

– ומי הפרחח הזה אשר על ידך? – שאל ר' שרענצעל.

– בני יחידי הוא אשר לקחתיו עמי לחנכו במצוות.

– הגמיאהו נא מעט חמין מן הכוס הזו, כדי לחנכו במצוות.

ביינוש לא שנה אחרי דברי מי שגדול ממנו.

מזגו את הכוס שלישית. ברגע הזה נשמע ברחבה שלפני הבית קול רעש רכב והמון גלגלים. ר' בונם הקטע קפץ ויאחז בקב שלו וכל המסובין אחריו נזדעזעו ממקומם.

– הכבד ושב תחתיך, מרבה רגלים! – אמר ר' טרייטל בלב בטוח ולא קם ולא זע ממנו. – כל עוד שגבריאל מחשה לא בא עוד הטוב שיחיה.

– מי זה בא שמה במרכבה? – שאלו היושבים אצל החלון את העומדים ברחוב.

– זכריה רדישקער ואשתו באו.

הנער משרת בית המלון יצא לקבל את האורחים החדשים ולפנות להם חדר לשכנם.

– זכריה רדישקר חשוך בנים הוא ועגל מפוטם בדינרי זהב, – לחש להם ר' דוד הארוך באזניהם.

– מהרו וקראו אותו הלום, – פקד ר' טרייטל.

בעוד רגעים אחדים ישב גם ר' זכריה רדישקער בקהל השותים.

– מזגו לר' זכריה מנותר קנקנים! – אמר ר' בונם בחלק שפתים.

– זכריה רדישקר איננו שותה מנותר קנקנים, – אמר האורח החדש בגודל לבב. – מלאו אותם מחדש.

וימלאו.

– אבל זכריה, – קרא ר' שרענצעל אשר כבר החל עשן החמים לעלות אל ראשו ופניו נעשו מתולעים ועיניו נוצצות כעין נחושת קלל. – הגם אתה בין הקרימבילישקער?

– אנשים אחים אנחנו עתה!

– אמת דברת, זכריה – התרונן ר' שרענצעל מיין ויפול על צוארי זכריה ויחבקהו וישק לו. – קושטא קא אמרית! אהבה ואחוה… אהבה ואחוה… שלום ורעות… שלום ורעות… ויספוק את כפיו וילך בבית אחת הנה ואחת הנה.

– האם בוא יבוא גם חתן דנן הנה עם אביו? – שאל זכריה את ר' טרייטל אחרי הוציאו את צוארו מתחת לזרועות ר' שרענצעל.

– מי? ר' הירשקה? פשיטה, בודאי יבוא גם ר' הירשקה הנה!

– ומה טיבו של עובר זה? – הוסיף זכריה לשאול.

– של מי? של ר' הירשקה? לא דבר קטן הוא ר' הישקה! חסידא קדישא, צדיק יסוד עולם, מפורסם מאד בישראל. 1

– שנאה מקלקלת השורה! הוסיף זכריה בהתגלות לבו. – אצלנו ברדישק היו מחליטים שהירשקה בן הרבי מקרימבילישק הוא נער משולח ונעזב במדבר.

– משולח ונעזב במדבר? – קראו רוב המסובין בשממון.

– נער משולח, יושב קרנות והולך בטל כל היום. כל היום ראוהו מתעסק על חוף הנהר על הספינות ועל הרפסודות, מניף ברחת ובמזרה ובולס חטים…

– הן הן גבורותיו, הן הן נפלאותיו! – פתר ר' לעמל לנחת רוח המסובין – באמת היה ר' הירשקה כל היום מסבב בשוקים וברחובות ויהי הראשון לכל דבר שבפומבי. שט בנהר, עלה בכבש ונתלה באילן, גם הרבה ענותנותו להתחבר עם נערים כגילו מסיעי עצים ומשיטי דוברות. כל זה עשה להונות עיני הרואים ולגנוב את לבבם כמו שעשה הזקן בעצמו.

– מי הוא זה הזקן בעצמו? – שאל חיימקע בן ביינוש, הנער המתחנך במצוות.

– בנך, ביינוש, הוא בבחינת אחור באחור, אמר ר' שרענצעל, – למד לפותה זה בינה.

– הזקן בעצמו, למד ביינוש את בנו בינה, – הוא הבעש“ט ז”ל.

– ובמה כוחו גדול, – שאל ר' בונם מהוצופלוץ על ר' הירשילה בן הרבי, – בנגלה או בנסתר?

– בכל כאשר לכל, את הגלויים לנו ואת שאינם גלויים לנו; הכל גלוי וידוע לפניו, – החליט ר' שרענצעל כדבר ברור ויגמא ברעש וברוגז מן הכוס אשר לפניו.

– אבל מתי זה למד את כל אלה? ועל ידי מי? – הוסיף ר' בונם לשאול.

– מתי? על ידי מי? – קרא ר' טרייטל ויתעבר, כי נראה לו שר' בונם מטיל פקפוק בדברי חבריו. – היד ה' תקצר לגלות סודו לבחיריו? מי למד ליוסף שבעים לשון ומי גלה לרשב"י במערה פקודי רעיא מהימנא?

– ידעתי, ידעתי! אבל שאלתי היא: על ידי מי למד? על ידי מגיד או על ידי גלוי אליהו או מפי עתיק יומין בעצמו?

– במופלא ממך אל תחקור! – ענה הנשאל בנחת.

– מי מעייל ראשו ביני אריותא? – הוסיף ביינוש וירק את כוסו.

– אשרי האב שיש לו בן כזה! – נאנח זכריה העקר שבא בשביל בנים.

– על מה אתה נאנח, רדישקער! – הוכיחו ר' שרענצעל. – קוה להטוב והוא יושע לך.

– אבל אנחה ועצבות מה היא עושה היום, – קרא ר' טרייטל. – מלאו הכוסות וייטב לבכם.

– ר' שפוך איננו, על כן יחסר המזג, – אמר ר' שרענצעל.

– מי הוא זה ר' שפוך? – שאל זכריה.

– אפרים מוכר המשקים, אחיו של ר' קאפל; הוא הממונה אצלנו תמיד על מזיגת הכוס ונקרא על שם שליחותו.

– ומדוע לא בא אפרים הלום? – שאל ביינוש.

– בודאי יבוא עם הטוב ב"ה.

– שרוי בצער הוא, – אמר ר' טרייטל. – המוכסת המרשעת סגרה את בית המשקים שלו.

– ומה היה סופה של המוכסת? – השיא ביינש את ר' טרייטל לדבר אחר אחרי אשר מזג את הכוסות מחדש.

– המוכסת עודנה עומדת במרדה, – היתה תשובת הרובע הראשון.

– והטוב ברוך הוא מחשה?

– הטוב שיחיה מחשה. במקום שאתה מוצא גדולתו שם אתה מוצא ענותנותו.

– דרך ענותו לכי הגדולה.

– מה היה המעשה עם המוכסת? – שאלו ר' דוד הארוך ור' בונם הפסח. – שמענו רק ראשי פרקים אבל עיקר הדבר לא ידענו.

– יוכבד המוכסת היא אשה אלמנה ועשירה מרימה את מכס היין בקרימבילישק. שוטריה ומרגליה תרים את העיר לארכה ולרחבה, בודקין בחורין ובסדקין להתגולל על סוחרי היין ולהתנפל על מוכרי המשקים, לקחת את כל הון ביתם בעונש אשר תשית עליהם. בחורף העבר הביא ר' הירשקה בן הרב יין לפסח למכור, ומאשר לא חפץ לסייע ידי עוברי עברה ולהחזיק בידי המוכסת – העביר על המכס. ואנשי התרים אשר להמוכסת חפשו וימצאו ויבואו המה והמון הערלים ויגזלו את היין מן המרתף וישימו עונש כסף רב, על בן הרב.

– סתם מוכסן גזלן הוא! – הבליע ביינוש בין שניו.

– והטוב שלכם החשה ולא עשה דבר?

– הטוב ברוך הוא שלח דברו אל המוכסת, והיא מיראתה פן יפקוד עליה עוונה העבירה את העונש מעל בן הרבי וגם השיבה את היין אשר גזלה ורק בתנאי שלא ימכור את היין הטבל שלא נתן מכסו בתוך העיר כי אם יוציאנו את העיר ויעשה מה שלבו חפץ.

– גדולים מעשי רבנו! – קראו השומעים ויתמהו איש אל אחיו.

– התזכור את התורה שאמר אז הטוב ב"ה? – שאל ר' שרענצעל את ר' לעמל.

– אם אזכור? איכה לא אזכור? דבר נפלא כזה לא ימחה מהר מזכרוננו.

– השמיענו גם אנו ונדעה! – שאלו ר' דוד ור' בונם.

– ספרה נא, ספרה, – החרו החזיקו בידם שאר היושבים.

– כבוא תשובת המוכסת להצדיק נענע בראשו ואמר בחן שפתיו:

“הן לזאת הגזירה איני יכול להתנגד מפני שכבר שנרמזה בתוה”ק. “הד”א אוסרי לגפן עירה ולשרקה בני אתונו, כלומר לפיכך אסרה המוכסת את היין גפן בעיר לפי שהיא להירשקה בני שונא".

– פלאי פלאים – קראו ר' בונם ור' דוד.

– שפתים ישק! – ענו הנותרים אחריו אמן.

– ליכא מידי דלא רמיזא באורייתא, – נענה ביינוש בינתים.

– ולמוכסת לא עשה דבר? – שאל זכריה.

– ר' קאפל הפ"ץ הוא הממונה על בית המוכסת, המוציא והמביא את כל עסקיה; והוא עמד בפרץ לפני הטוב ברוך הוא וישב חמתו מהשחית.

– בלתי ספק עוד לא הגיעה שעתה! – הצדיק ביינוש את הדין.

– והמוכסת, – הוסיף הרובע הראשון, – שלמה לר' קאפל רעה תחת טובה. וזה לא כביר סגרה לאפרים אחיו את בית משקהו ותרד עמו לחייו.

– הרי אני כבן ארבעים שנה, אמר ר' זאנוויל, וכבר הגעתי לבינה ולא זכיתי להבין: האשה הזאת בתוכנו יושבת ורואה עין בעין את פרשת גדולת הצדיק ואת כל מעשה תקפו וגבורתו והיא כפרה סוררה עומדת במרדה ומתנגדת לנו. על זאת יתפלא כל חסיד!

– הטרם תראה פשר דבר, גלוי עינים! – התל בו ר' טרייטל, – הטרם תדע כי משורש נחש יצא צפע: האשה הזאת מעשה אבותיה בידיה כי נין ונכד היא להמתנגד הגדול אליה מווילנא.

קול דהרות סוסים ורעש מרכבות נשמע מרחוק.

– הנה זה בא! הנה זה בא! – נשמע פתאום קול החסיד העומד על המצפה.

כנשוא נהרות דכים בהיות בהם רוח סערות ותחבוט שבלתם, כן התנשאו גלי אדם אלה לקול הקריאה הזאת. נתפרדה החבילה אשר ישבה בבית המלון אל השולחן וימהרו איש אל מקומו ואיש אל פקודתו. מן הבתים ומן החצרות אשר התחבאו שם יצאו החסידים כדי ארבה לרוב ויפשטו על הדרך. וברגע נראה ענן אבק הולך וקרב, ושני אנשים רוכבים בסוסים אבירים דוהרים בכל עוז; לא ברוכבים הרבי! ואחרי הרוכבים עגלות צב רתומות שנים שנים סוסים אמוצים; לא בעגלות הרבי! ואחרי העגלות כרכרה יקרה משוכה משני סוסים לבנים – לא בכרכרה הרבי! ואחרי הכרכרה מרכבה מרקדה רתומה לארבעה סוסים ברודים, חבושים מתג ורסן של כסף מעשה חרש להלל מאד; ונהדר בכבוד על המרכבה יושב על יריעה מרוקמת אדר היקר ר' לייבעלע מקרימבילישק בכבודו ובעצמו, לבוש לבנים ועטוף לבנים כמלאך השרת ושני חסידים בחורים לבושי מכלול עומדים על מסעד המרכבה לאחריו ושנים אחרים יושבים על המושב לפניו מנהלים בסוסים ומשמיעים קול שוט; וגדוד פרשים, עשרה חסידים מלובשים בגדים כקזקין, רוכבים על סוסים קטנים מיוזנים, עוטרים את מרכבת הכבוד משלושת עבריה והמון צבים וכרכרות דוהרים ומכרכרים בכל עוז; ואחריו כל אדם ימשוך ולפניו אין מספר; המון רב למאד.

בכרכרה ישב “שרקה בני אתונו” הוא ר' הירשקה בן הרב, עלם בריא וטוב כבן עשרים; שער זקנו אך החל לצמח ויצורי פרצופו הגסים יעידו עליו כי יצרו גדול משל חבריו; ועמו מחותנו ר' וועלפעלע מקרוזישק. בעגלות הצב ישב ר' קאפל הפ"ץ עין ימינו של ר' לייבעלע, ואחיו אפרים מוכר המשקים ור' חצקיל פורקעס הגבאי, העומד ביום ההוא על המשמר, ור' איציק הזרקישקי ור' ירוחם ור' געצל ור' הלל ור' משולם ירחמיאל קריאי העדה מזרקישק. שני הבחורים העומדים על מסעד מרכבת הרבי מאחוריו המה ר' ברוכקע ור' הייקיל שני הנערים האורחים מקראנפון “בני טובים ויודעי חן”. שני הרוכבים הרוכבים ראשונה המה וניה שר-האורוות של הצדיק וחרחס שומר הפרדס אשר למרדכי סוחר העצים. עשרת הקזקין בני יומם המה שמואל הבורסקי, רפאל הסנדלר, בענדעט אומן מקיז דם ומיכאל טוחה גגות, ארבעה חסידים מקרימבילישק המשרתים לעת מצוא את פני הצדיק, קליטא וברקוס שני בחורים מסיעי עצים העובדים עבודה תחת יד חרחס בשוק העצים אשר למרדכי וארבעה עגלונים שבאו עם משפחת הכלה; כולם חסידים שלמדו להשתמש בבעלי חיים ולרכוב על גבי בהמה. וברום עינים ובגודל לבב כעבדים על סוסים המה מניפים רצועותיהם על ימין ועל שמאל ונותנים בקולם קול עוז: פנו דרך! פנו דרך!

ההמון נטה אל צדי הרחוב ויעברו הרוכבים ויעמדו על יד היציע אשר לבית הנציב כשני טורים שומרי הראש; ויעברו העגלות והצבים והכרכרות; ובגשת מרכבת הכבוד אשר הצדיק בעצמו יושב בה אל רחוב העיר, יצאו מתוך הקהל חסידים בעלי אגרופין ולבושי להבות ויאחזו במתג הסוסים ויפתחום ויביאו את צוארם במוסרות וימשכו את מרכבת הכבוד על שכמם והמון רב דוחה; וקול ההמון כקול מים רבים קורא" ברוך הבא בשם ה'! ותבקע הארץ לקולם.

סוסי אדם אלה הביאו את מרכבת הצדיק עד יציע בית משכנו. שמה קדמו פניו ארבעה רבעיו אשר ראינו משוחחים בבית המלון ועמם משרתיו וגבאיו רואי פניו ויורידוהו מעל המרכבה ויובילוהו על מצע יריעות מרוקמות אל חביון בית משכנו ויסתר מעיני העדה.

ה: תקונים

בבית אשר בחר בו הצדיק לשום את כבודו שם חדרים רבים. חדר לפנים מחדר. מן היציא אשר לפני הבית בבוא איש יבוא אל מסדרון גדול ומשם בהפנותו שמאלה יובילוהו רגליו אל חדר מרווח גבוה ורחב ידים, קירות החדר משוחים בששר והרצפה משוחה למשעי ועליה מוצעות יריעות תוגרמה גדלות שער אשר בדרוך עליהן איש לא ישמע קול צעדיו בלכתו. ועל הקירות בין החלונים גליונים כמער איש במסגרות-עץ מהוקצעות ומוצהבות, והשולחנות והכסאות והארגזים והמטות הכבודות כל כלי הבית עץ הבנים מהוקצע, מעשה ידי חרש חכם. כל אלה הביאו שמה בעגלות מקרימבילישק לפאר מקום הרבי ולהנוהו, ובירכתי החדר המרווח הזה שני פתחים מחופים קלעי ארגמן כפולים ועב כמטיל זהב על פניהם, דרך בם יבואו לשני חדרים כלילי יופי, הם חדר המשכב וחדר היחוד – עין לא ראתה. ולימין איש בבואו במסדרון שני חדרים גדולים הם בית האוכל ובית המבשלים. שמה ישבו המשמשים את הרב בתתו משמעת למבקשי פניו ושמה יבוא כל איש אשר לו דבר אל הרבי והביא פדיונו וכתב לו איש את מאויי לבו על גליון קטן הנקרא קוויטל, והרובע יביא את הפדיון ואת הגליון אל הגבאי העומד על המשמר והגבאי יביאהו אל הפ“ץ והפ”ץ יכנס לפנים ממחיצתו של הצדיק ברוך הוא ושאל ויצא וענה לאיש כשאלתו אשר נתן לו.

בשעה השנית אחר הצהרים בא הצדיק וישם כבוד מנוחתו בחדריו וברגע היה כל הבית כעיר נצורה. אנשים ונשים וטף נסבו על הבית מקצה. אבל דלתות היציע נסגרו בעד הצדיק ובני לויתו אחרי בואם אל הבית; ועל יד היציע מחוץ עמדו שני שומרי הסף מיכאל טחה גגות מימין וגבריאל מנקה ארובות משמאל ועמהם שנים מן הקזקין המתפללים כמנהג ספרד. ושמואל הבורסקי ורפאל הסנדלר ואפרים מוכר המשקים המכונה ר' שפוך נראו לשמש את הרב בחדריו פנימה.

– מה יעשה הצדיק עתה? – שאלו העם הנסבים על הבית איש את רעהו בלחישה.

– בלתי ספק יש לו עתה עלית הנשמה! – ענה אחד העם. ובאמת נשמע קול ר' חצקיל פורקעס הגבאי מבפנים הולך בבית אחת הנה ואחת הנה ומזמר: זכאין אינון צדיקיא דאתדבקין נפש ברוח ורוח בנשמה ונשמה בהקב"ה.

– אשרי הצדיקים ואשרי דבקיהן! – נענו הנשים הצובאות בחוץ.

והצדיק וחבורתו ישבו מסובין אל השולחן. ר' וועלפעלע מחותנו מימין והירשלה בנו משמאל, ור' קאפל ור' לעמל ור' טרייטל ור' חצקל ור' חוצפית ור' שרענצעל ור' זאנוויל ור' איציק ור' דוד ור' בונם וארבעה מנכבדי חסידי זרקישק, ארזי הלבנון עמודי החסידות, בעלי כרסין בנגלה ובנסתר, כולם אוכלים ושותים כבני אדם ומסעדים לבם. ועל השולחן כל נתח טוב ירך וכתף צלי אש ומבושל ואפרוחים שלוקים וברבורים אבוסים ובני אוזין ממולאים ובקבוקים מבקבוקים שונים מלאים יין הטוב ועל הפקק אדמה כחותם המרצופין וחקוק עליה “כשר”. ואפרים מוזג הכוסות ושמואל ורפאל עומדים ומשמשים השולחן, מגישים המלאים והריקים יסיעו.

בשעה שמזגו את הכרוסות רביעית פתח ר' וועלפעלע בשבח מרתפו של ר' לייבעלע: חמר חורין עתיק הוא שדעת חכמים נוחה הימנו.

– טעום נא מן הבקבוק הזה, – אמר ר' לייבעלע במזגו בעצמו ובכבודו כוס חמישי לר' וועלפעלע מאחד הבקבוקים העומדים בקרבתו.

ר' וועלפעלע גמא מן הכוס כמלוא לוגמיו ויתבונן רגע ויקרא: “לעילא ולעילא!”

– יין קפריסין הוא, יין ישן בן שבעים שנה; מצאתיו במרתפו של אדוני אבי זקני ז"ל.

ובנחת רוח הביט הצדיק בפני מחותנו ובפני יתר המסובין וירא את ר' טרייטל ויאמר: בואו ונחזיק טובה להרובע הראשון בעד כל הטוב אשר מצאנו בזה, כי הוא טרח ויגע הרבה לתקן הכל דברים כסדרם וכהלכתם. אפריון נמטי לך, ר' תרטיאל!

פני הרובע הראשון צהלו משמחה ומטוב לב כשמעו את הצדיק מזכיר אותו לשבח ומשנה את שמו כשם אחד מפמליא של מעלה. כל המסובים הביטו אליו איש ממקומו בעינים מפיקות כבוד ויקר.

ובת עין הצדיק שבה ונחה על פני ר' שרענצעל היושב נכחו בתחתית השולחן ומתחזק על מושבו בכוח רב כי עברו היין.

– שרענצעל, – אמר הצדיק בשחוק, – רואה אנכי כי נשמתך איננה מסוגלת לקבל השפעת אלה הצנורות.

– פני שרענצעל נתכרכמו.

– לא בך הקולר תלוי – שב הצדיק וייטיב פניו אל הנעלב. – כל זמן שישראל שרויים בגלות הכוחות מתמוטטין והשתיה איננה כדת; אבל לעתיד לבוא עתיד כל אחד ואחד מחסידי ישראל לשתות כנגד ששים רבוא.

– מקרא מלא הוא, – מלא ר' הירשלה את דברי אביו: – ידין בגוים מלא גויות מחץ ראש על ארץ רבה מנחל בדרך ישתה על כן ירום ראש, כלומר כשיהודים שרויים בגויים אזי אפילו מלא גביעות ימחץ את הראש, אבל כשיהיו על ארץ רבה, היינו בארץ ישראל, אז אפילו מנחל בדרך ישתה ויוכלו להרים ראש".

קם ר' וועלפעלע נשיק ליה לר' הירשילה באנפוי ועל עינוי ובריך ליה ואמר ליה: “תהא מברך מפומא דקב”ה ושכנתיה בכל מדה ומדה דיליה ובעשר ספירן דיליה ובכל שמהן דיליה“. וכל היושבים ענו כולהון ואמרו אמן וקב”ה ושכנתיה הודו בברכתיה.

ור' לייבעלע הוסיף ויאמר: “היין הוא הסרסור בין הנשמה ובין הקב”ה ולכן נקרא היין דם ענבים, ענבים ל' עניבה וקשירה והתדבקות; כן התפלה נקראת על שם הדביקות כמד“א נפתולי אלהים נפתלת 2היין והתפלה מרגילים את האדם לדבקות”.

אף ר' וועלפעלע פתח ואמר: “הה”ד כי תראה ערום וכסיתו, ערום קאי על השכינה כביכול, וכסיתו – תעשה כסא לה. כך מקובלני מבית מדרשו של ר' חייקא ז“ל 3ואני אומר ערום אלו הנשמות שבגוף דאזלין ערטילאין, וכסיתו תעשה כוס לה, שעל ידי כוס של ברכה אדם מעלה את הניצוצות מן הקליפה בסוד אשר ישתה אדוני בו והוא נחש ינחש בו”.

– ותנא דמסייע לך, – נענה ר' הירשילה – אדם נכר בכסאו ובכוסו.

– בבחינת פנים בפנים אתה, בני רחימי. מובטחני בך שתהיה מרביץ תורה ומורה הוראה בישראל – אמר ר' לייבעלע, אבל עתה עת לסלק הכוסות והכסאות, כי העולם ממתין.

בשעה הרביעית נפתחה הדלת ור' חצקיל פורקעס הגבאי העומד על המשמר קרא: “מאטקע קרימבילישקר! איה הקוויטל שלך?”

מרדכי בעל הברית נדחק בתוך העומדים והוציא מחיקו גליון דק מחוספס כתוב עליו כדברים האלה:

"להרב הצדיק דקרימבילישק החסיד האמתי הגדול והקדוש בשמים ובארץ!

“נתתי פדיון ח”י אדומים וח“י קני המדה עצים להסקה לביה”מ ובזכות זה אנכי מבקש שישב רבי על כסאו של אליהו להכניס בברית את בני הנולד לי במז"ט.

חבר אני לכל אשר יראוך ולשומרי פקודיך. – מרדכי בין טודרוס".

הגבאי נכנס ובעל הברית אחריו. הגבאי מסר הקוויטל להפ“ץ והפ”ץ נכנס למקום שנכנס. בעוד רגעים אחדים יצא הצדיק בעצמו ובכבודו. ראה מרדכי ונזדעזעו אבריו.

– מאטקע בני! – אמר הצדיק, – אליהו מכבד לשבת על כסאו את ר' וועלפעלע מחותני. לכה נא הכון והכן הכל ושרענצל השוחט יהיה מוהלך.

מרדכי יצא בכובד ראש. מיד נתועדו עליו חסידים רבים.

– ומה? – שאלהו בייניש פונדעלאווער.

– הטוב בעצמו לא ישב על כסאו של אליהו.

– לא ישב? ומי ישב תחתיו?

– ר' וועלפעלע מחותנו.

– ר' וועלפעלע? בודאי כך הראו לו מן השמים!

– כך גלה לו אליהו ז"ל בעצמו.

– ולמה אפוא חרה לך ולמה נפלו פניך?

– רואה אנכי שעוד לא עלתה בידי להמתיק מדת הדין שמקטרגת עלי, אלמלא היה בלב הטוב טינא עלי היה נוטל רשות מאליהו לשבת הוא בעצמו על כסאו.

– ובשביל מה יש בלב הטוב טינא עליך?

– בשביל שרה אחותי הארורה. מיום שהמרתה רוחי ובטלה רצוני להיות לאשה לבן הרב אין דעת הטוב ברוך הוא נוחה הימני.

– “נחמה אשת זכריה ומרידשק באה בשביל בנים!” – הוסיף לקרוא הגבאי.

– תכנס!

מתוך העדה יצאה אשה כבת עשרים ושמונה בריאה וטובת מראה מעולפת ספירים וכל אבן יקרה מסוכתה ותבוא אל החדר.

רגעים אחדים בוששה נחמה בחדר הרב ואחר יצאה ובידה תכריך לבן.

– מה ענך הטוב ומה דבר בך? – מהר אישה לקראתה וישאל את פיה.

– אשרינו, מה טוב חלקנו! – קראה המאושרת בעליצות לבה ועיניה זלגו דמעות.

– ומה ענך הטוב? – הוסיף האיש לשאול.

– נפקדתי, נפקדתי – הבטיחתו אשתו בתום לבבה.

– אבל מה דבר בך? ספרי נא לי!

– לא דבר בי מאומה, – ענתה נחמה אחרי שוב רוחה אל קרבה, – כי אם סמך ידו על בטני ויברכני וגם צוה על הפ"ץ ויתן לי את זה.

לדברים האלה פתחה את תכריכה ותוציא את מצפוניו והנה – מכנסי עור בידה.

– אלה המה מכנסי הצדיק שיחיה שנשא על בשרו ויצוני לשאת אותם על בשרי עד אשר יחנני ה' ויפתח את רחמי.

קול שמה ושרקה נשמע בתוך הנועדים ויתמהו איש אל אחיו.

– המאושרת! – נאנחו אחריה כל הנשים שבאו בשביל בנים.

– וכמה נתת פדיון? – הוסיף האיש לשאול בדרך העברה.

כאשר צויתני, – ענתה האשה ותגלום את המטמון אשר נתן לה הצדיק בתכריך בוץ וארגמן ותקשרהו בקשר של קיימא,

– ח“י שטרות בני כ”ה רו“כ להטוב ברוך הוא וח”י שטרות אדומים מעות רמב"ן.

– טוב מאד, בזול קנית רפואתך; לכי וזכי במקחך.

– “יעמוד – אייזיל מכאנדיקעווע הבא בשביל הכנסת כלה!”

אייזיל מכרנו נכנס ובעוד רגעים אחדים ראוהו יוצא ופניו מאירות. מיד הקיפוהו חסידים בשאלותיהם כתנור של עכנאי.

– אל תשאלו ואל תפצרו בי – השיב להם אייזיל – כי לא אוכל לענותכם דבר; סתום וחתום הדבר עד עת קץ.

העומדים עליו החלו לבקש פשר החידה הסתומה הזאת זה בכה וזה בכה והנה נפתחה הדלת לימין המסדרון ור' חצקיל פורקעס קרא בקול: מי אשר דבר לו אל הצדיק יגש הלום.

כפרץ רחב אתיו המון חסידים לקול הקריאה הזאת ויסובו כדבורים את הגבאי איש והקוויטל שלו בידו; והגבאי אסף את הפתקאות לשומם לפני הצדיק פעם אחת, ומדי אספו שאל לאיש איש את חפצו גם בעל פה.

– מה חפצך, ירוחם! – שאל את הראשון. – מה אתה שואל מעם הטוב ברוך הוא?

– כל ימי הקיץ היה חורב על הארץ והשמש לחכה את המים אשר בתעלת הרחים שלי ועוד מעט ובטלו הטוחנות כי מעטו המים; על כן אנכי מבקש את הטוב ב"ה שיהיה גשם על הארץ; מטר גשם יתן לנו.

– ומה שאלתך אתה, נפתלי? – שאל את השני.

– אריס גנות ופרדסים אנכי ושאלתי שלא ירדו גשמים כדי שלא יתקלקלו הפירות וזרועי הגן כשיהיו נאספים הביתה.

– ואתה אליקום בעל בית משרפות היין על מה אתה נאנח?

– שמוע שמעתי שעתיד גדוד יונים לבוא לחנות בגבולנו ונפשי בשאלתי שימהרו היונים לבוא בקרוב בימינו.

– ואתה ר' משולם ירחמיאל על מה אתה נושא תחינה?

– שתי בקשות אנכי מפיל לפני הטוב ברוך הוא, – אמר בעל הגורלות, – האחת היא שתעלה הזכיה הגדולה בין הגורלות אשר אנכי מחלק.

כעין צחוק דק מן הדק נראה בין שפתי הגבאי ויתאפק ויאמר: “והשנית?”

– בני עירי בחרו בי וישימוני למחלק אכסניא ללגיונות והנה באה השמועה כי גדוד רוכבים יבוא לגבולנו ומאין לי אכסניא לתת לכל העם הזה, לגדוד סוסים ורוכביהם? על כן אנכי נושא תחינה שתהיה השמועה המבשרת צבא רב שמועת שוא שאין בה ממש.

– ואתה, ידידי קזק בן יומו, – שאל הגבאי את פי אחד העגלונים הלובש בגדי קזקין לרכבה, – מה תאמר נפשך? אולי תחפוץ להיות שר חמשים או שר עשרות?

– אחי בני אומנתי בחרו בי להיות להם לפה לבקש מאת הטוב ברוך הוא שיעקור מן העולם הגזירה של מסלות הברזל. אבותינו לא ידעוה, וגם אנחנו לא נחפוץ לדעתה.

– גם ידי תכון עמם בבקשה הזאת, – נענה ר' מאיר מחזיק בית הדוהר בזרקישק.

– ואתה ר' גצל? אולי שלא יפול גץ לתוך הפשתן שלך?

– אנכי הייתי תמיד ממבקשי פני הקרימבילישקר ברוך הוא, – ענה ר' גצל מוכר הפשתן, – וזכותו עמדה לי שלא אירעה לי מעודי שום תקלה, ועתה אנכי מבקש שמסלת הברזל שתבנה כעת תלך דרך עירנו זרקישק; כי יש לי הרבה משלש מאות ככר פשתן וכבד עלי הדבר להגיע את סחורתי לעיר החוף במועדו מפני הדרכים המקולקלים.

– גם אני בבקשתי זאת, – אמר אחד מן העומדים. – יער לי ובראתיו; ובמשוך מעגל הברזל דרך כה אמכור את סבכי היער לאדנים תחת מטילי הברזל ולעמודי הטיליגרף אשר ליד מעגל.

– ואני השלישי בחברתכם! – אמר אחר והוא סוחר מחזיק חנות כוללת מכל סחורות מסקוי. – כמה יגיעות אנחנו יגעים לקבל בכל פעם ופעם את הסחורה לבית המסחר אשר לי.

את כל הפתקאות והתפלות האלה וכיוצא בהם אסף ר' חצקיל הגבאי כעמיר גורנה להעלותם לפני כסא כבוד הצדיק ב"ה.

לפנות ערב ננעלו הדלתות והמשרתים הדפו אחור את הנדחקים לבוא, ומועד נתן להם ביום מחר. ועשרה אנשים מרואי פני הרבי נקראו לחדריו להתפלל תפלת מנחה ויתר העם התפלל בין האילנות ברחבה שלפני הבית.

כעלות המנחה קם הצדיק בעצמו ובכבודו ויעמוד על רגליו לפני כל קהל החסידים; וקהל החסידים עומד ופיו פתוח ורירו נוטף. ויברך ויאמר: ברוך כו' שהחינו וקימנו והגיענו לזמן הזה לראות כל חסידי זרקישק שבין לארחא דמהימנותא, יהי רצון שיהא לבם זה להם כל הימים! הנני קורא לכם דרור לשנה תמימה מכל מחלה ומכל פגע רע והנה אנכי נותן לכם פרנסה בכבוד וחיים טובים במשך שנה תמימה. לא ימות איש מכל הנצבים עלי היום בשנה הזאת. ועתה הנה היום נוטה לערוב; לכו הטבלו טבילה חמורה וסבבו כפרותיכם בכונת הלב, כונו לבכם לשמים לאהדורא נשמתא דפרחין כצפרין.

הצדיק החשה וקול ההמון נשמע קול רעש גדול אדיר וחזק משמיעים קול: “ברוך כבוד הצדיק ממקומו!”

ו: סבוב כפרות

הצדיק והשמש הסתתרו יחדיו איש אל חביון עוזו. כמעט נטיו צללי ערב והנה האירו פני זרקישק מהמון נרות ומנורות אשר העלו איש בחלוני ביתו. חסידים ואנשי מעשה התעסקו כבר ימים אחדים לעשות את המנהרה, לכבד את רבם באורים; עתה הדליקו הנרות, העלו אבוקות והשיאו משואות ותאר העיר. ביחוד היתה האורה יפה לפני בית משכן הצדיק. בין ענפי העצים תלו פנסין של נייר בעלי גוונין הרבה, ועל כלונסאות של עץ היו מסודרות עששיות של זכוכית בתמונות שני משולשים מהופכים ומשולבים זה בזה או חותם דוד המלך. ובכל בתי העיר כקטן כגדול נראו נרות דולקים שנים שנים מכל שמשות החלונים; ותהי כל העיר כמדורת אש גדולה ויאר את הלילה.

ומרדכי יצא מלפני הצדיק וימהר אל ביתו להכין הכל. כבואו מצא את אשתו היולדת יושבת על ראש המטה ועיניה רכות מבכי.

– חנה למה תבכי?… – שאל מרדכי ברגזה.

המילדת הטתו הצדה ותלחש באזניו כי הילד הנמול איננו בריא אולם, כי אחזתהו צנה בדרך.

– לא אאמין לשמועתך, – ענה האב הבוטח, – לולי היה חשש סכנה בדבר כי עתה לא שלח הטוב שיחיה את מחותנו לשבת על כסאו של אליהו.

כעבור חצי שעה החלו המסובין להאסף ובעת ההיא נשמע קול גלגלים משתקשקים ועגלה כבודה באה ותעמוד על פתח הבית וממנה יצא ר' וועלפעלע הקרוזישקי, איש כבן חמשים בעל פנים אדומים, גב עב ובטן מלאה, ועמו ר' שרענצעל המוהל. עיניו כעין הזכוכית ופניו פני להבים ושער ראשו וזקנו הצהובים כעין הזהב העלו סמר. מרדכי קדמם בסבר פנים יפות.

המילדת הטתו הצדה ותשב ותלחש לו באזנו: האינך רואה כי האיש הזה שותה שכור? ההוא ימול את בנך?

– אל תפחדי ואל תרהי; האיש הזה מומחה באומנתו.

– אבל ראה נא גם ראה, הוא יהוג וינוע וכל חכמתו תתבלע.

– אין דבר, – הרגיעה האב, – לולי היה חשש סכנה בדבר כי אז לא שלחו הטוב שיחיה למוהל לבני.

בדבריו אלה דמה להניח את רוח האם המפחדת וילך להכניס את בנו בבריתו של אברהם אבינו.

והחסידים שמעו בקול רבם וילכו ויטהרו ויטבלו טבילה חמורה במי מקוה ובמי מעינות, ויועדו כולם איש למקום תחנותו לקיים מצות סבוב כפרות בכונה הראויה כמצווה עליהם. אולם אהה מעשה שטן! לא נמצאו בזרקישק תרנגולים לבנים לכל ההמון הרב הזה.

כשלשים חסידים נאספו ובאו בחדר הגדול אשר בבית מלונו של ר' איצקע, ור' דוד לולב בראשם, משכמו ומעלה גבוה מכולם. לב ר' דוד היה טוב ביין ובשמחת היום.

– פונדקיתא, הבי לנו תרנגולים לכפרות! – קרא הלולב בקול נגיד ומצוה.

– אין תרנגולים בעיר! – ענתה בעלת המלון. – כל התרנגולין והתרנגולות, אוזין ובני אוזין, תורים ובני יונה שהיו בעיר לוקחו ונשחטו ונתבשלו ונצלו לשולחנו של הטוב ברוך הוא ובני לויתו.

– הבי תרנגולים, – קראו שלשים קולות בבת אחת, – ויעבור עליך מה!

– יש אתי תרנגול-הודו שמור לימי הסוכות; אם אותו תקחו לכם קחו, כי אין אחר בזה.

– תני אותו הלום.

הביאו את תרנגול ההודי רגליו אסורות בדליל.

– תנה לי מוט ארוך הלום, – פקד ר' דוד על הנער המשרת אשר הביא לו את התרנגול.

השלימו גם את חפצו זה.

– האם נוכל לסבב כפרות? – שאל ר' דוד את הנצבים עליו. – היש ר' איציק בעל הבית בביתו?

– לא, ר' איציק איננו גם ר' טרייטל איננו… – ענה אחד מן האספה.

– ריקא! – גער בו ר' זאנוויל, – הלא ידעת אם לא שמעת כי הטוב ב"ה הסב את שמו ר' תרטיאל. כל הקורא לתרטיאל טרייטל עובר בעשה.

– ר' תרטיאל ור' איצקע נעצרו בחדר הטוב ברוך הוא, וכפי הנראה יסבבו שם כפרות.

– אבל גם ר' בונם וביינוש מפונדאלאווע אינם פה אתנו.

– נסבב כפרות בלתם! – יעצו אחרים.

– לא לא! נחכה לבואם, – אמר ר' דוד, – נקרא בין כך וכך תקוני זוהר.

– חיימקע בן ביינוש, קרא עמדי! – אמר ר' זאנוויל אשר עינו האחת קמה ולא יכול לראות.

– אבל אינני מבין דבר וחצי דבר מכל אשר אני קורא – אמר חיימקע – ולמה זה אני קורא?

– קרא בן בלי תרבות, – גער בו ר' זאנוויל, – גם אנחנו איננו מבינים אבל הקריאה מסוגלת לנשמה.

– הנה ר' בונם, הנה הוא בא! – קראו העומדים בקרבת הפתח, – נסבב ולא נחכה על ביינוש.

– מדוע בוששת לבוא, אילה שלוחה! – נאץ אותו ר' דוד האוחז את התרנגול ההודי תחת אצילי ידו האחת ואת המוט בשניה, –  ואנחנו מחכים עליך זה כמה. עתיד אתה ליתן את הדין על כי לא חסת על כבוד הצבור.

– טבלתי ש"י טבילות! – ענה ר' בונם בנחת.

– ש"י טבילות! מתוקן ומקובל וטוב ויפה! – קרא ר' זאנוויל. – ונכפר לך על כי אחרת עד בוש.

ור' דוד קשר את התרנגול על ראש המוט ויעמוד בתוך בקרב העדה ויסבב את המוט על ראש כולם מקצה הבית עד קצהו ויקרא בקול גדול ובכוונה רבה: “זה כפרתנו, זה תמורתנו, זה חליפתנו!”

– “זה התרנגול ילך למיתה ואנחנו נכנס ונלך לחיים טובים ארוכים ולשלום!!!” – קרא ההמון אחריו בקולי קולות.

וקול התרנגול ההודי משתקשק וממחא בכנפיו וקורא הולדיר! הולדיר! מעל ראש המוט – קול גדול ולא יסף.

כל קרבנות הצבור טעונין נסכים! – אמר ר' דוד בהשליכו את התרנגול הכפות אל תחת הכירים. – פונדקיתא! העבירי הפקק מעל החבית ותירוש יקביך יפרוצו!

ועליזי הלב ישבו לפלגות חבורות חבורות לשולחן מיוחד וימשכו ביין את בשרם.

ז: שושנה בין החוחים

עלית קיר קטה יושבת כצפור בודד על גג. שני חלונים בהירים במלואת משקופם ומזוזותם מעץ שמן יביטו החוצה כעיני יונים מבעד לגבותם. יביטו החוצה אל תוך גן נחמד למראה מלא ברכת ה'! מתוך ערוגות שושנים ותלמי בושם ירימו ראשם עצי תפוחים מתוקים לחך ונעימים לאף. וכהעור שחר ובין ענפי העצים יקיצו המזמרים בעלי הכנף אז יפתחו גם חלוני העליה; ערוגות הבושם ועצי התפוח יעלו את קטרתם לריח ניחוח, וקול ישורר בחלון, וידים ממהרות ירוצו ויתרוצצו בין מיתרי הנבל ויעלו את הקולות ואת השברים לקחת אזנים ולצודד נפשות. ויש אשר בין קול הנבל ישמע גם קול כקול אדם.

קול אשה נסתרת מזמרת מעדנים והצפרים תענינה לעומתה ובמקהלות תברכנה את ה' ממקור נפשן ולב עמוק, ובצאת השמש על הארץ אז נראה אין בעין את המשוררת הנעלמה המסתתרת בחביון עליתה, בדמות אשה יפת תואר רכה בשנים ומלאה עלומים, הולכת הלוך וטפוף בין ערוגות הבושם ללקוט שושנים רעננים ורטובים לשולחנה. והיא הולכת בקומה זקופה וראשה הנוה והמעונג נשא בגאון ובתפארת על צואר השן ועל אדני הכתף. שמלה ארוכה בלתי יקרה אבל טהורה ונקיה כטל ילדות מכסה כערפלי טוהר את כל בשרה, מכפות הרגל עד חלקת צוארה; ומתחת לשולי שלמתה הארוכה והרחבה תשקפנה בלכתה פעמיה היפות, מסוגרות בנעלי משי צרים ומרוקמים; ובלכתה תלך מעדנות כאלו נשאת על כנפי רוח. שער ראשה ואודם לחיה וחן שפתיה ועדנת ידיה ויפי כל גוה ישוו אותה ויערכוה לצפור-קיץ גדלת הקומה ארוכת האבר אשר לה הרקמה, אשר היתה מעופפת בין שושני גן העדן לפני בוא המבול לשחת כל בשר על הארץ ולתת להם את קומתם וצביונם טבעם ומזגם אשר המה נראים בם לעינינו עד היום הזה.

רגעים אחדים רעתה העדינה בגן כשושנה בעלת חיים בין השושנים הצומחות לרגליה, ותקטוף ותלקט באצבעותיה הדומות אל הגבעולים ותאחז את אשר לקטה בידיה השקופות ובהירות כעין עלי החבצלת, והנה יצאה נערה משרתת מן הבית התחתון ותרא את הרועה בשושנים ותאמר: שלום עליך, שרתי!

– שלום עליך, מלכה. האם כבר קם אחי ממשכבו?

– עוד בטרם בוקר קמנו.

– מדוע אפוא כל חלוני הבית מכוסים?

– בעל הבית נסע מזה ויצו עלינו כי חלוני הבית יהיו סגורים כל היום.

– נסע מזה? אנה? ולמה?

– לזרקישק…

– לזרקישק? בלוית הרבי? והלא הוא עתיד להביא את בנו בברית.

– לקח עמו גם את היולדת גם את התינוק ושם תהי הברית…

– אל אלהים ה'! – שאגה שרה מנהמת לבה ותפזר את פרחיה ארצה ותספוק כפיה.

– אל אלהים ה'! האם האספת את רוחך מן האיש הזה את השכל ואת הדעת?

תינוק ויולדת יחדיו! בדרך רחוקה וביום בציר!!

– ואברהם הלך עמם לשלחם? – שבה שרה לשאול כעבור רגע באפה.

– אברהם התחל, – ענתה מלכה, – ולא הלך עמם; ואדוני צוה לפני צאתו לקרוא את הרופא אליו לראותו.

לזכר שם הרופא האדימו כמעט לחיי שרה ולהסתיר פניה צנחה לארץ ותאסוף את הפרחים אשר פזרה.

– ואת, המלאת את מצות מרדכי? הבא הרופא הלום? – השמיעה שרה מארץ קולה.

– כצאת בעלי הבית אמר אברהם כי טוב לו מאשר למבראשונה ולא הניח לי לקרוא את הרופא כאשר צוויתי; ועתה כבר הלך לו לבית המדרש ללמוד כמעשהו יום יום.

שרה הבינה כי ערמומית היתה בידי אברהם כדי להוציא את עצמו מן ההכרח ללכת אחרי אחיו לזרקישק.

הנערה המשרתת הפנתה שכמה ללכת ובלכתה אמרה: הנה שפרה אשת צורף הזהב באה, שרתי! ובדברים האלה הלכה לה ותבוא הביתה לעשות מלאכתה.

– שפרה רעותי! – קראה שרה בשמחת לב, – טוב בואך כאלו נקראת. האם הבאת את הענק?

– ואיככה זה לא אביאנו? האם שכחתי כי היום יום הולדת אלבירט אשר לו יעדת את הענק למנחה? היליכי את עדי הזהב ממולא בתמונת פניך כאשר דרשת.

שרה התבוננה רגעים אחדים על ענק הזהב מבית ומחוץ ותהלל את המלאכה.

– אמן חכם אישך, – אמרה. – אבל מדוע שלחו על ידך ולא על יד אחד מחניכיו העומדים לפניו?

– אנכי בנפשי בקשתי מאת אישי לתתו על ידי להשיבנו לך, כי חפצתי לראותך אחרי כי לא ראיתי פניך זה יומים.

שרה הביטה בפני שפרה בעינים מפיקות ידידות ותאמץ ידה אל לבה בלי אומר ודברים.

– וגם בזה מלא אישך חפצך? – שאלה אחרי דממה דקה.

– בכל כאשר לכל ישלים אישי חפצי ויעשה הטוב בעיני, – החליטה שפרה.

שרה שבה ותדום רגעי מספר, אחר שמה את ענק הזהב בצלחתה ותאחז בזרוע שפרה ותהלך עמה במסלת הגן אחת הנה ואחת הנה.

– האף אומנם טוב שבתך בית אישך, ידידתי! ותקותנו לא נשארה מעל.

– מי יתן והיטיב לך אלהים ככה בית בחירך במלאת שפקך להנשא לו.

שרה נאנחה ותוסף: ומה תאמר אמך עתה? העודנה שוטמת אתכם ואת יוכבד קרובתך?

עז כוח הנסיון והמופת הטוב כי יגבר על הדעות הכוזבות אשר הכו שרשן בלבב זקנינו. קשה היה הזווג הזה על אמי כקריעת ים סוף ובכל מאמצי כוחה התנגדה לבלי אנשא למתתיהו צורף הזהב. “בת ר' שמעלקעלע איך לבעל מלאכה תנשא!” היתה קוראת יום יום בבכי תמרורים בפרש ידיה ותחפוץ לתתי לאחד הנערים מחובשי בית המדרש. אבל יוכבד קרובתי אשר בידה היו עתותי נשואי כי היא נתנה את המוהר, עמדה על דעתה ותגזר אומר כי לא תתן אף גרה אחת אם לא אנשא לאיש אשר יש לאל ידו לכלכל את נפשות ביתו, ובכן הייתי לאשה למתתיהו זה אשר אהבתיו זה כמה על חריצותו וזריזותו, ואמי רגזה ותתאנף בנו ימים רבים. עד אשר נוכחה ותרא כי טוב לי בית אישי מיתר בנות משפחתה הנשואות לרבנים ולמלמדים ולשמשים ולשאר חיות הקודש, וביחוד מיום נבחר מתתיה לגבאי בבית המדרש הגדול, אז שב לבה אלינו ותרחמנו אף קראתנו לבוא מחר אליה ותברכנו לפני ה', לפני יום הדין.

שרה שמעה את דברי שפרה האחרונים בפנים שוחקות: הבה נעלה נא אלי! – אמרה ותנהג את רעותה את שפרה ותביאה אל עליתה.

– השמעת את אשר עשה המשוגע? – אמרה שרה מדי הציגה צרור פרחיה בצנצנת מים קרים.

– מי ומי?

– מרדכי אחי! השכים היום בבוקר ויקח את אשתו היולדת ואת בנו היחיד הנולד היום שמונה ימים וילך דרך ארבע פרסאות אל זרקישק.

– אל אלהי השמים והארץ! – קראה שפרה ופניה נתכרכמו מפחד.

– כבר אמרתי לך, ידידות נפשי, כי משובת הפתאים האלה הולכת ורבה מיום ליום.

– הנה נא ידעת כי מרדכי אחי איש טוב לב מטבעו; אבל אמונתו ברבי תקלקל השורה עד כי נעשה כעורב על אשתו ועל בנו יחידו אשר חננו ה' אחר עשר שנים לנשואיו.

– ואת לא נסית אליו דבר להטותו מני חפצו?

– התגנב מאתי ולא הגיד לי מאומה ובטרם בוקר היום בעוד אני ישנה השכים וילך לו. ולו גם מלאתי פי כים מלים האם שמע בקולי? הטרם תדעי ערלת לבב תועי רוח וקשי ערפם בדבר הנוגע באמונת-הבל? הטרם ידעת גם את כל הרעה אשר הביא עלי האיש קל הדעת הזה, מנעורי ועד עתה?

– ידעתי רק ראשי דברים; ואת הבטחתיני לספר את כל פרטי קורותיך ולא מלאת את דברך עד היום.

– כי עתה שבי ונשתה חמים ואני אמלא את הבטחתי.

– אבי ז"ל היה אחד מגדולי הסוחרים באודיסא. אף כי גם הוא נמנה על קהל החסידים ויתפלל כמנהגם, בכל זאת חכמתו ודעתו היא סמכתהו לבלי יפול בתעתועיהם ולבלי יתהולל כמוהם בעינים סגורות ביד המשגה והמדיח. בדרך הזה גדל גם את שני בניו, את מרדכי הבכור ואת אברהם הצעיר ואותי את בתו יחידתו. הורני לשון וספר ואתמשל ככל בנות הארץ המגודלות לרוח היום. את בנו הבכור שלח הלום כי השיא לו אשה מבנות עשירי העיר הזאת והוא ארח לחברה עם חסידי קרימבילישק וילך אחרי ההבל ויהבל כמוהם. הרבה יין עושה, הרבה חברותא רעה עושה! ואבי מת שנתים אחרי מות אמי ואני אז כבת חמש עשרה שנה; עוד לא כלו שנות למודי ויצו עלי אחי ועל אחי הצעיר לבוא הלום ולשבת אתו. ובטרם עבור חצי שנה מעת באתי בצל קורתו גלה לי אחי בסתר כי ראה לי מנוח אשר ייטב לי וכי בעוד ירח ימים אהיה לאיש. יומם ולילה בכיתי מאין הפוגות כי נחש לבי כי רעה נגד פני. לא ראיתי ולא ידעתי את האיש ואת שיחו אשר בידו יצפנו עתותי ובטרם ראיתיו שנאתיו. אבל אחי נגש ודחק ולא פנה אל בכיותי ולא שת לבו אל דמעות עיני; ובהגיע יום המיועד נתנני לנער עול ימים, דק בשר כשחיף עץ. הה, לא נתנני לאיש כי אם שמני לנוטרה את החולה! אישי היה מוכה שחפת וחולה מסוכן אשר מקומו היה בבית החולים ולא בזרועות עלמה רכה בשנים, ובטרם עוד קרב אלי נפל למשכב ולא הוסיף לקום. שנה תמימה שרתי וכלכלתי איש זר אשר לא ידעתי מתמול שלשום ולא אהבתיו מעודי, נשאתי טרחו ומשאו, כל משכבו הפכתי בחליו, ובכלות השנה קרא המות לי דרור ואשוב אלמנה כבת שבע עשרה שנה לבית אחי. ומן היום ההוא זה שנתים ימים ועוד, יושבת אנכי צרורה בעליתי זאת. יושבת וקוראה בספרים וכותבת ופורטת על פי הנבל ועושה במלאכת ידים, למורת רוח יבמתי החסידה האנפה ועל אף אחי ההולך אחרי אשתו אשר כל הדברים האלה המה לשכים בעיניהם ולצנינים בצדיהם.

– האם לא נסית לרהב ולפרק עולו מעל צוארך?

ומה אעשה ועשרת אלפים שקלי הכסף אשר הניח לי אבי ז"ל בידו המה, ובית החומה אשר הניח אבי באודיסא על שמו יקרא בנחלתנו; הוא האפוטרופוס עלינו והוא המוציא והמביא – ואני אנה אני באה?

– עניה סוערה לא נוחמה! – ענתה שפרה רכות בהביטה בפני המספרת בעינים מלאות דמעה ומפיקות חמלה ורחמים.

– אם לא יקרה איזה מקרה טוב אשר יחלצני בלי ראות מן המצר לא ידעתי נפשי איכה אמיש צוארי מתחת סבלות העריץ הזה. אין טוב לי בלתי אם לחכות עד אשר יגדל ויבוא באנשים אחי אברהם, או אז נבקש את אשר לנו מידי אחינו הבכור ביד חזקה ונתן בפלילים. אבל מה יארכון הימים עד העת ההיא! מבחר שנות עלומי ינשאו בטרם יגיע היום להעמיד חזון זה! כמה ימי שני חיינו וכמה מהם שנות העלומים!! – הגתה שרה נכאים ותתעצב אל לבה, כי כן דרכה תמיד בהגיגה להטות אחרי עצבת-לב ורוח נכאה. ורעותה הקשיבה לדבריה ותהי גם היא כחולמת.

ופתאום חיתה רוח שרה ותתעודד ותאמר: אבל מדוע לא תשתי את מנת כוסף, שפרה, אשר מלאתי? מדי דברי לא התבוננתי כי החמים נצטננו.

– האזנתי לדבריך ידידתי, ואסיח דעתי מן הכוס אשר לפני. קסם שפתיך הוגה נפשי ותדכאיני במלים.

– כי עתה הבה אמזוג לך חמים. היליכי, שימי קנה-דבש בקרבו והמתיקיהו לך כמי מרה על ידי משה רבנו, – אמרה שרה בשחוק קל להחיות רוח רעותה הנכאה.

– ומי יודע אם לא כנים דבריך! – אמרה שפרה בלקחה את סף החמים מיד רעותה, – אם לא העץ אשר הורה ה' למשה להמתיק את המים הוא הוא קנה הדבש אשר אנחנו ממתיקים בו את שקויינו עד היום!

– ראי נא, הגם שפרה ידידתי במבקרים, ואני לא ידעתי. אבל נשובה נא אל שיחתנו כי עוד לא גליתי לך את כל לבי. התדעי את אשר חפץ לעשות בי אחי בימים האחרונים האלה?

– לא ידעתי מאומה; ספרי נא לי, ספרי!

– כל ימי הקיץ העבר האיץ בי להיות לאשה… חודי נא והגידי למי!

– איככה אדע זאת? האם חכמה אנכי כאשה התקועית?

– להירשקה בן הרבי! – מלאה שרה את דבריה.

– להירשקה בן ר' לייבעלע!! – קראה שפרה ותמלא פיה צחוק, – כי עתה היית אשת הרב והיית יוצאת במרכבה וסוסים וחסידים רצים לפניך.

– והייתי רעיה לקליטא ולברקוס משיטי דוברותינו אשר הירשקה יתרועע עמם! – מלאה שרה דברי רעותה. – כי הלא ידעת משל הצרפתים: חבריה דחבריך חברך הוא.

אולם בפעם הזאת, – הוסיפה שרה לספר אחרי דממה דקה, –  שמתי לבי כחלמיש ולא שמעתי בקולו והוא ואשתו וכל באי ביתו נלחמו אלי ולא יכלו לי.

– בפעם הזאת היתה האהבה מגן עזרך; כי עזה היא משבעה אחים אכזרים חסרי טעם.

פני שרה התאדמו גם הפעם.

– ובכל זאת, – הוסיפה שרה מבלי לענות עישר על דברי רעותה, הלולא מודעתך יוכבד שהיתה בעוזרי כי אז לא הרפו ממני ולא נתנו פוגת לי; ואולי גם לא עצרתי כוח לעמוד בפניהם. אבל קרובתך אשת החיל חכמת הלב מצאה תחבולה להצילני: כראותה כי אחי המוכה סנורים מתנקש בנפשי ובאשרי והיא ידעה כי הירשקה בן הרבי מגנב יין ומעביר על המכס והעלימה עינה ממנו עד כה משום דרכי שלום, ותצו את משרתיה עושי דברה ויתפשו את היין במרתף המגנב ויוציאוהו בלוית יודעי דת ודין ויקימו אשרתא דבי דייני וישיתו עליו עונש כסף הרבה מאד, אף חפצו לתתו בבית הסוהר, עד אשר משך בן הרב את ידו ממני אז העבירה נדיבת הלב על מדותיה ותכנס עמו לפנים משורת הדין.

לדברים האלה נגשה שרה אל הנבל ותרץ ידה בין ידות מיתריו ותפרוט עליו בקול עז ובנהמת רוח כקול נהמת לבה שוקק בה.

– ומה תהי אחרית כל אלה? אלהים הוא היודע! – הוסיפה שרה. – נפשי יודעת ואת ידידתי יודעת כמוני ולא אבוש להודות לך כי בלעדי אלבירט לא אוכל לחיות; כי הוא מחמל עיני ומשא נפשי; בו בחרתי ואוהבהו וגם הוא לבו תמים עמי. ואני מאמנת באמונה שלמה כי מאת ה' היתה זאת לקרב אותנו ולהצית בלבנו את אשו הגדולה שלהבתיה. התדעי ידידתי באיזה מקום ובאיזה זמן ראיתי פני אלבירט ראשונה ואיככה אהבתיו ויאהבני?

– לא ידעתי!

– על יד מטת העלם הגווע הנקרא “אישי” עלי אדמות! בימים ההמה בא אלבירט לגור בעירנו ונקרא מאת אחי לפקח על מחלת אישי אחרי אשר כל הרופאים אמרו לו נואש. שמה ראיתיו ראשונה והכרתי מעט מעט את טוב לבו, את אורך אפיו ואת דעתו העמוקה והרחבה, אשר אמנם לא הועילה להות אישי כי מחלתו היתה אנושה מבלי הרפא. ימים אחדים אחרי מות אישי נפלתי גם אני למשכב לרגלי טרחי ומשאי אשר גברו על כוחי הרפה; אז רפאני אלבירט גם אותי ויסעדני על ערש דוי. ימים רבים הקשתה מחלתי את ערפה ותמאן להרפא; כל רפואותיו לא הועילו, וכמעט לא ירדתי השחת להצמד שמה באישי המת אשר לא קרב אלי בארצות החיים. פעם אחת גברה עלי חולשתי ולא היה בי כוח להתאפק ואבך תמרורים לעיני אלבירט בבואו לראות אותי. רופאי התאמץ לחזק את לבי בדברי חן ותנחומים.

– על מה את בוכה, עדינה, – שאלני בשפת צרפת למען לא ישמעו הנצבים עלינו, – האף אמנם התרפית וצר כוחך לסבול מכאוביך ולכלכל מחלתך?

– הניחני ואגוע! – אמרתי לו. – למה אתה מיגע את נפשך ומענה את דיני? למה תמשוך מחלתי לאורך ימים ואני – אין לי חפץ בחיים!

– אין חפץ לך בחיים בשנת השמונה עשרה שנה לימי חייך! – אמר אלי בתוכחת מגולה ובחבה מסותרת – והחיים הם כלי חמדה, כלי שיש חפץ בו למי שידע להשתמש בו! הרבה טוב אדם יכול לעשות במשך ימי חייו לו ולאחרים, לבני דורו ולבאים אחריו!

– המטרה הנשאה הזאת נצבת לכם לבדכם, הגברים! אתם המה הנושאים את קורות הדורות על שכמכם ואת העולם כולו בלבבכם! לכו נא הגברים עבדו ועמלו, רדפו אחרי הכבוד ואחרי שם עולם, כי אותה אתם מבקשים ולכם יאתה! לכם הגדולה והגבורה והתפארת וההוד! ואנחנו הנשים על מה אנחנו סובלות עמל החיים, אף כי הנשים העבריות?! אם חייכם חלום, בקשו לכם פתרונו; ואנחנו – אין לנו חלום ולא פתרון.

– רוח רעה צלחה עליך לרגלי מחלתך, חולתי היקרה! – הזיל הוא כטל אמרתו ושחוק חן וחסד רחף על שפתיו, – על כן תחזי לך משאות שוא ומדוחים. ואת לא ידעת כי הרבה אשה חכמה עושה בסתר ביתה מאשר יעשה האיש על ארץ רבה; כי לכל מעשי תקפו וגבורתו אשר יפליא האיש לעשות נגד השמש ימצא כוח ותעצומות במעין הישועה בהצלחת ביתו; ונהר יחרב ויבש בהכזב מעינו והעזור יכשל בנפול העזר כנגדו. ואם מטרה ותכלית לחיי האדם תחת השמש אז כאיש כאשה יחדיו יחלקו בה. הבליגי אפוא על הרוח הרעה המבעתתך. אל תרפי לבך וכוחך ואל תכבידי עלי העבודה לרפאותך. כשובך לאיתנך ישונו פני החיים לעיניך, תראי חזיונות אחרים, תחלמי חלומות ותבקשי פתרונם ומי יודע – אולי גם תמצאיהו, כי הלא לאלהים פתרוני חלומות החיים?!

נפשי יצאה בדברו ולבבי נמס ויהי למים ואשפכהו דרך ארובות עיני כי לא יכלתי תת פוגת לי מרפיון כוח ומכאב לב אנוש.

והוא הוסיף ויאמר בנחת רוח ובנעימה ויאחז בידי ויאמץ לה על נקלה: חזקי ויאמץ לבך, שרה! גרשי האימה הזאת מנגד עיניך ובחרת בחיים אם לא למענך כי עתה… למעני…

דבריו האחרונים דבר בקול יונים ויצנח על ראש מטתי למען ישמע קולו אלי ואחוש את נשמת אפו כלהב אש אוכלה מתלקחת על מצחי. מן היום ההוא והלאה הונח לי מעצבי ומרגזי ומן הרוח הרעה אשר בעתתני ומעט מעט נרפאתי וארפא.

– הרפואות לא הועילו עד אשר הפיק הרופא את נפשו לך לרפואה, – אמרה שפרה בשחוק נעים.

– אמנם כן הוא, ידידתי! אבל מה יושיעני כל זה? הן כרחוק מזרח ממערב כן רחקו דרכי מרדכי מדרכי אלבירט וכן רחוקה ממני ישועתי…

– האם לא נסית דבר אל אחיך על אודות זאת?

– דברי אל העץ ואל האבן! פעם אחת אמצתי את רוחי וגליתי לו את כל לבי; חפצתי לתת לו במתנה את חצי רכושי ולותר לו זכותי בבית החומה אשר לנו באודיסא כי יתן לי רק חמשה אלף כסף ובית זבול בבית ההוא ויוציאני לחפשי.

– ומה ענך?

פניו נתכרכמו כאלו אחזהו השבץ: “מופקרת!” נתן עלי בקולו קול עוז, “אחרי עוגבים לבך הולך! לא תקום ולא תהיה!”

– ויותר לא דברת מזה?

– אני לא דברתי אבל הוא לא שכח דברי ועוד לבו כים נגרש. כמה יתרפס וישכן לעפר כבודו לפני הרבי וסיעתו הנוטר ונוקם בו את עוון מריי, וכמה יאריך לשון וישפוך בוז אחרי הדלת והמזוזה על אלבירט למרר את רוחי ולהאדיב את נפשי. יכבדו את רופאם כל זמן שהם מצטרכים לו ובצאתו יפצו עליו פיהם ויחרפו עקבותיו לצנינים בעיני ולמדקרות חרב בלבי.

– לשפוך בוז על נדיב זה, – אמרה שפרה בתום לבה, – לא יאומן כי יסופר! איש תמים בכל דרכיו ושלם בכל מעשיו. לו שמעת איכה יוכבד ממלאה פיה תהלת האיש היקר הזה!

– המפורסמות אינן צריכות ראיה, –  אמרה שרה, – אבל שפרה אחותי, שבי נא לנבל את ונגני בידך מן הני מילי מעליתא אשר ידעת; נגני אולי יחשך כאבי.

שפרה לא שנתה אחרי דברי רעותה ותשב ותנגן מנגינה אחת מן היהודיה מחברת הלוי, ושרה שומעת פתח החלון וראשה מוטה על כף ידה ותצבוט בראשי אצבעותיה את הפרחים ומבין ריסי עיניה נזלו דמעות חמות כפנינים יקרים אל צנצנת המים.

ח: תפוח בעצי היער

ביום ההוא לפנות ערב ישב אלבירט הרופא אשר הזכרנו את שמו בפרק שלפני זה גלמוד בביתו ואלבירט איש עול ימים בן עשרים ושש שנה, גדל קומה וטוב תואר, חכמתו תאיר פניו וטוב לבו מציץ מחרכי עיניו. פאת זקנו גרועה ורק לחייו ושפמו מכוסות בשער שחור ומזהיר כעין עץ הבנים. והבית אשר הוא גר בו נקי וטהור וסדרים בו בכל פנות שאתה פונה. כל מותר לא ראתה שם עין אבל לא נעדר מאומה מכל צרכי בני האדם. חדר-המשכב, חדר לקבל בו אורחים שחלונותיו פתוחים לתוך גן נחמד, חדר מרווח לבקר בו חוליו הבאים אליו אל ביתו, הוא גם חדר עבודתו ושם מסודרים ספריו והמכונות הרבות אשר רכש לו הנוגעים בחכמת הטבע והרפואה, ועוד חדר אחד מיוחד למשרתו. זה בית זבול אלבירט הרופא היושב זה כשנתים ימים בקרימבילישק ועוסק ברפואה. וזה דרך עבודתו דבר יום ביומו: בבוקר היה מקבל בביתו את החולים הבאים לדרוש עצתו אשר רובם מבני עניים. ואלבירט לא השיב מעודו פני איש ריקם; כעשיר המכבדהו בעד רפואתו בזהב מזוקק וכדל הלוקח עוד מידו נדבה לקנות הצרי מבית המרקחת, כזה כן זה מצאו אוזן קשבת וסבר פנים יפות אצלו. בשום שכל דרש וחקר אחרי סבת המחלה אשר לפניו ואותותיה אשר בם התודעה ולא כתב רפואתו על פסת גליונו בלתי אם אחרי העיון הדק, אחרי שקלה במאזני שכלו במאזני צדק. מעודו לא שם לבו, לא ספר ולא מנה כמה אגורות נחושת הניחו העניים והאביונים על שולחנו, ובכל זאת מצא מדי יום ביומו סך מסוים, כי הבאים הביאו נדבה איש כפי מסת ידו מאהבתם את רופאם על טוב לבו, על חסדו ורצונו. רחוק מי שהיה עני מדוכא אשר לא שם איזה אגורות נחושת על השולחן לפני הרופא, כי הרופא לא קבל מהם את שכרו מיד ליד כדי שלא לבייש את מי שאין לו; וידיעתו בתורת כלכלת המדינה היא למדתהו להרבות את מספר המשלמים ולא את ערך השלומים. משעה העשירית עד הצהרים יבקר את בית החולים המיוסד על הוצאות יוכבד מחזקת מכס היין או כמו שיכנוה החסידים בדרך קצרה המוכסת; ומן משכב הצהרים עד אשר ינטו צללי ערב ילך לראות את חוליו אשר יעדוהו איש לביתו ובשובו יבקר שנית את בית החולים לזמן קצר. מימיו לא עלה על ערש) יצועיו לפני חצות לילה ולא אחר לקום בבוקר אחר השעה הששית ורק אחרי חצות היום אחרי אכלו את ארוחת הצהרים ישכב לפעמים כשעה קטנה לנוח ולהחליף כוח. בשבתו בביתו היה הוגה בספרים ובכתבי בינה לעתים ומתחקה על שרשי ההמצאות החדשות המתחדשות לבקרים בחכמת הרפואה ; אף לא הקשיח לבו לכל הדברים הנוגעים בנחלת עמו ישראל אשר אהב בכל לבבו, ועל השולחן לפניו יראו ספרים מובחרים וכתבי עתים מיוחדים לדברי בני ישראל, וזמן פנוי מצא לו להגות ולקרוא בם, כי לא שחק בקוביא ולא בא בית מרזח, אף לא הרבה לבוא בסוד רעים להתרועע בלתי אם לעתים מזומנות בבתי הגדולים אשר לא יכול לסרב להם. כי מצא קורת רוחו בצל קורתו וברגעי מנוחתו היה מתהלך בגן לרוח היום או מנגן בכנור ופורט בנבל לשובב נפשו אחרי עמל יומו.

ביום ההוא לפנות ערב ישב אלבירט בביתו בדד. סיר החמים עומד על השולחן וספרים נפתחים לפניו אבל כל רואה בו יכיר כי אין עינו ולבו אל עבודתו; והכרת פניו ענתה בו כי רוחו סרה וזמותיו נתקו וברוב שרעפיו בקרבו ספריו לא ישעשעו נפשו. גם קול הסיר המרתח רתחיו ומעלה קצף לא יעירנו. לשוא יתגעשו מימיו והמו כנהמת ים; לשוא יתקצפו ויפרצו מאוגנם והבית ימלא אד – כי אין איש שם על לב.

רגעים רבים ישב אלבירט כאיש נדהם אובד עצות; לבו סר ורוחו חובלה ומורשיו רותקו באזיקים. רגעים רבים התהלך בחדרו אחת הנה ואחת הנה ולא מצא מנוח לרוחו. מבלי שים על לב נכנס לחדר האחר, שם לא היה נר דולק אבל הירח השקיף בעיניו הכהות בעד החלון ויאר את כלי הבית באור יקרות וקפאון; ויפזר רצי כספו על עצי הגן העומדים בשלכת ויאריכו בדיהם כזרועות עולם המעפילות לחבוק גאות שחקים, ויראו כענקים לובשים לבנים, כצללים נודדים ומרעידים עולים מן הארץ השמימה. אלבירט פתח את החלון הפונה הגנה ורוח בציר קר וצח נשף בו ויחיה את נפשו היבשה. דממה דקה שלטת ורק מן הגג ישמע קול צפרים מאחרות בבציר מהגות ומצפצפות. מבלי שים לב ישב אל נבלו ויחל לפרוט עליו ברעם וברעש ובלי סדרים ככל העולה על רוחו, ומעט מעט שב רוחו לנדנו ויחם לבבו, ובעת יזורבו רגשותיו נצמתה קרת נפשו וימסו אסוריו מעל מורשי לבו וייקץ ויתעורר. ויפתח את פיו וישורר:


מי זאת הנשקפה,     עמד-נא צל נודד,



התמונה היפה,      אל תטשני בודד,



בלי חשך רדפה      פן לא עוד אתעודד



אחרי בהקיץ וחלום?    כל עוד בי נשמתי!



כמעט עז דרכתי,     הן חלף חלפת ,



אל רודפי נהפכתי,     כי נכסוף נכספת,



ולתפשו שלחתי      אך למה גנבת



ידי – נמוג והלום?!     לבי עם שלותי?



שוב הופע בחלומי     פן ארץ ורקיע



או השיב לי שלומי.     בכברה אניע



אז אשקוט במקומי,    ושאולה אציע



אשכח כי ראיתיך.     עד כי מצאתיך.

ככלותו את חרוזיו האחרונים נחתו ידיו על מיתרי הנבל וישמיע קול גדול אדיר וחזק, ומדי פרטו בנבל לא שמע כי נפתחה הדלת ונער לבש בגדי תלמידי הגמנזיום בא החדרה.


– אדוני הרופא! – קרא הבא בקול גדול למען ישמע קולו אל אלבירט היושב תפוש במזמות לבו.

אלבירט הפנה שכמו לעומת הבא ויבט עליו רגעים אחדים כמתבונן ופתאום קרא כאיש זוכר נשכחות: אברהם!

– אנכי הוא! – ענה הנער בחשאי.

– מה זה היה לך היום כי לבשת מלבוש נכרים ביד רמה? האם ימות המשיח הגיעו?

– הה, – ענה הנער שידובר בו, – עוד לא הגיעה גאולתנו ופדות נפשנו; עוד מגור לנו מסביב ולא נוכל לעשות הטוב והישר גלוי לכל העם; אבל אנכי מצאתי היום עת מצוא לבוא במלבושי זה להתראות פני אלופי ומיטיבי, כי ידעתי כי ישמח לבו בראותו אותי.

– שמח לבי כמו יין. וראה איך ילבשוך מלבושיך אלה! לא נכר בית צוארך האדום לפני אודם לחייך, ולבך ממולא כתרשיש מתדפק בתוך בגדך המחובר בלולאות על כל כפתוריו. ואיה פאותיך הארוכות? ואיה בגדך הסרוח על קרסוליך? הנה זה כשנה תמימה היית בא מדי יום ביומו לשמוע בלמודים מפי; וכאשר יראת את בית אחיך ואת אנשי העיר מעשות יומם ותעש לילה, ובנשף בערב יום היית מתגנב לבוא אלי בעת לא תשורך עין חסיד. שנה תמימה עמדה לך חכמתך להתחבא מפני חמת המציקים ולא כשל כוח הסבל ללמוד בשום שכל את אשר הוריתיך עד כי עצרת כוח לבוא בלשכה החמישית פעם אחת. וכל מעשיך הטובים האלה עשית במחשך להסתירם מרוכסי איש מריב לשונות; ומה היה המעשה היום, בני?!

– ידעתי מראש כי תתפלא בי, אלופי וראשי! אמת נכון הדבר כי עד היום נזהרתי מבוא בצל קורתך לעיני העם מדאגה בדבר פן יודע דבר בואי אליך ונתנו לפני מכשולים ומנעוני מהגיע למחוז חפצי; כשנה תמימה הייתי בא אליך כגנב במחתרת. בעת שכלה רגל מן השוק, ואתה בטובך הגדול מנעת שנה מעיניך ותסגר עמי חדר בחדר ללמדני לשון ודעת. וה' אלהים עלי ולא גלה סודי אל מורדי האור עד אשר באתי זה כירח ימים בבית הספר בחדר החמישי. מלבושי אלה שמורים לי בחדר משרת בית הספר ואנכי עובר בשוק בבגדי הארוך שיורד עד קרסולי ופאותי תלויות ויורדות על לחיי; ובבואי אל בית הספר אסור אל חדר המשרת, אשנה פני, אסלק פאותי אל אחורי אזני, אסיר בגדי הארוך ואלבש בגדי אלה עד צאתי.

– בורסיף ידע כל אלה? – שאל אלבירט.

– מובן מאליו שידע, כי לולא זאת לא יכלתי להתקיים אפילו חודש אחד. גליתי לו את מעמדי ואת מעמד אחינו בני אמונתנו ואבקשו לתת לי רשות להתחפש זמן מה עד עת מצוא והוא נתן לי רשות ויהללני על התגלות לבי ועל תשוקתי ללמודים וכן היה… הדבר גם היום. אפס מאשר אין אחי ואשתו בביתם וגם כל החסידים יצאו את העיר, שמתי נפשי בכפי לעבור במלבושי אלה עד הלום.

– מה תאמר? אחיך ואשתו אינם בביתם? איככה זה? הלא היא חולה ויולדת!

– היום בבוקר השכם לקח אחי את אשתו היולדת ואת הילד הנולד וישימם בעגלה ויקם וילך לפני ר' לייבעלע בזרקישק.

– את היולדת ואת הילד לקח? – קרא אלבירט ולא האמין למשמע אזניו. – הוי איש משוגע וחסר דעת, מעמיד בסכנה נפשות בני ביתו היקרים. ובשביל מה?

– בשביל שישב שם הרבי על כסאו של אליהו!

הנשמע כדבר הזה בין אנשים שדעתם שלמה או הנהיה כמוהו! לבי אומר לי כי לא תהיה אחרית טובה לדבר הזה. אבל נסיח נא דעתנו מן העלילות המגואלות האלה, שבה עמדי ונשתה סף חמים.

– אודך ביושר לבב על טובך אבל לא אוכל להתמהמה כי עוד הרבה לי לחזור על למודי ולהכין ליום המחרת ואני במלאכות שרה באתי אליך.

בדברים האלה הוציא אברהם תכריך קטן מחיקו ויתננו לאלבירט.

אלבירט מהר ויפתח את התכריך ויוציא את ענק הזהב ובפתחו עמד מרעיד בראותו תמונת שרה לנגד עיניו.

פני אלבירט צהלו משמחה ומעליצות לב.

– מנחה היא שלוחה לך מאחותי וברכה ליום הולדתך, – אמר אברהם.

בת נדיב! – קרא אלבירט בששון לבו ויגע את ענק הזהב אל פיו ויחבק וינשק לאברהם מביאו. – במה אכף לה על טוב לבה! הלא זה פתרון חלומי אשר חלמתי בהקיץ בטרם בואך, אחי אברהם. הבה השיבה לה תודתי וברכתי עם הספר.

ואלבירט לקח גליון נייר בהיר אדמדם כצבע השושן ויכתוב עליו טורים אחדים ויחתמהו ויתנהו בידי אברהם.

– אתמה מאד כי בדד הנך היום, – אמר אברהם. – ואני אמרתי אך ישבו שרים את פניך ואתה כורה כרה היום, יום זה יולדת, ובגלל הדבר הזה גם פשטתי מעלי את בגדי כלאי ואלבש בגדי הגמנסיום בלכתי הלום במלאכות שרה.

אוחז אנכי בזה במנהל ישראל, – אמר הרופא, – אינני חוגג ושמח מעודי ביום הולדתי, כי מה יום מיומים ונגילה ונשמחה בו! הלידה בפני עצמה הוא דבר מוכרח מטבעו, דבר מקריי שאינו תלוי בבחירה, ושמחה זו מה עושה? הידוע נדע מאז נולד כי אנשי מופת נהיה כי נביא תועלת והנאה לנו ולאחרים? הלידה תביא בעל חיים תחת השמש והחינוך וההרגל במעשים טובים תברא את האדם! על כן אין לנו לשמוח ביום שנולדנו בו כי אם ביום שעשינו איזה דבר גדול ומעשה מצוין, מעולם לא שמענו שיהיו אבותינו חוגגים יום הולדתם אף על פי שבין העמים אשר סביבותיהם היה נודע המנהג הזה מראש מקדמי ארץ. פרעה עשה משתה לכל עבדיו ביום הולדתו ואנו אין לנו זכרון לימי הולדת אבותינו; ירמיה ואיוב מקללים את יום הולדם וקהלת אומר כי יום המות טוב ממנו. “בשעה שאדם נולד אין הכל יודעים מי הוא ורק מעשיו ירוממוהו ומעשיו יפארוהו” אמרו החכמים, האדם שחוגג יום הולדתו הוא בעיני כגס רוח שמכריז על עצמו ואומר: אדם גדול אני וצריכים אתם לשמוח בביאתי לעולם!

– בכל פעם אשר אבוא אליך לא אצא ריקם, – אמר אברהם, – כי תקח אזני דבר פיך ואוסיף לקח. והנני נפטר מאתך מתוך דבר ההלכה שחדשת לי.

ברגע זה נשמע קול רעש עגלה והמון גלגלים קרבים אל בית הרופא. אברהם מהר לצאת כי ירא פן ימצאוהו כגנב במחתרת ויתקע כפו אל אלבירט ויפטר וילך לו.

הוא יצא לא הרחיק ועגלת הרכש רתומה לשלשה סוסים דוהרים בכל עוז נגשה אל הבית ואיש קפץ וירד מן העגלה ויפתח את הדלת בחפזון.

הרופא הכיר תוך כדי דבור את יוסטוס משרת מרדכי.

– מה זה לך יוסטוס, – שאל, – האם לא הלכת את אדוניך?

– הלוך הלכתי ומשם אנכי בא, ואדוני שלח אליך ובקשך כי תחיש בטובך לבוא אתי לזרקישק אל תוחר רגע.

– ומה היה הדבר שמה? האם חולה אדוניך או אשתו?

– לא ידעתי מאומה, אבל אדוני צוני לדפוק את הסוסים כאשר יוכלון שאת, כי הדבר נחוץ מאד.

אלבירט מהר לשתות את החמים ויוסטוס נתן מלוא קומצו מספוא לסוסים; אחר קם הרופא בחפזון ממושבו ויקרא לנערו משרתו וילבש אותו בגדי הדרך וברגעים אחדים נשמע קול צליל הפעמון והמון הגלגלים מתגלגלים בחפזון גדול ויוצאים את העיר.

ט: יעלזו חסידים בכבוד

והעיר זרקישק צהלה ושמחה. כבר עברה האשמורה הראשונה ועוד לא כלתה רגל מן השוק; עוד ינהרו המונים המונים ויסובבו בשוקים וברחובות המאירים מפני האורים והמנהרות; עוד לא סר מרזח סרוחים והמונים המונים יושבים בבתי המשקים מסובין אל השולחנות ומוזגין להם כוס אחר כוס, עד כי חדל לספור כי אין מספר.

גם מכרינו ומיודעינו אנשי גאולתנו יושבים אל אחד השולחנות בבית מלונו של ר' איציק; הפעם נלוה גם בעל הבית עליהם, גם ר' שפוך עומד על דוכנו למזוג הכוסות, גם שני הבחורים העתידים להיות חתנים יושבים ביניהם אף על פי שאינם דוברים דבר כי כוחם רב רק בנסתרות שאין דורשין בהם בכנופיא, גם ר' זאנוויל גם ר' חצקיל הגבאי גם חרחס ראש משיטי הדוברות ביניהם ועוד חסידים רבים ראשונים ושניים ושלישים בקודש, גבאים ורבעים ומשרתים וחסידים סתם “מאמינים בני מאמינים”. ויהיו אוכלים ושותים יין ומקטירים קטורת ונדברים איש אל רעהו.

– האמת הדבר, – שאל אייזל, – כי הטוב בעצמו לא הואיל לשבת על כסאו של אליהו אצל מאטקע?

– אמת ויציב! – ענה ר' חצקיל פורקעס.

– ואת מי שלח תחתיו?

– את מחותנו!

– את ר' וועלפעלע? פלאי פלאים! בודאי יש טעם בדבר.

– בלתי ספק טעמו ונמוקו עמו, – אמר ירוחם בעל הרחים.

– לא יעשה הטוב ב"ה דבר בלתי אם גלו לו סודו מן השמים, – החליט הבלן.

– אבל מדוע זה אין שרענצעל בתוכנו? – שאל בעל הבית. – הוא היה מספר לנו את כל אשר נעשה על הברית.

– את שרענצעל נהגתי והביאותי לחדר משכנו, –  הודיע בינדיט האומן, – כי עברו היין בשובו מן הברית עד כי לא היה בו כוח לעמוד. שמה כרע רבץ כארי וירדם.

– וזכריה הרדישקר מדוע לא בא אתנו אל המשתה?

– יש טעם בדבר! – אמר הלל הבלן בדרך רמז, – ולא טעם לפגם.

– צר לנו כי לא בא הלום, – אמר ר' זאנוויל, – לא בשבילו כי אם בשביל היין המשומר בענביו. יטופון נעוהי חמר!

– ומי יעמוד עתה על המשמר בחדר הטוב שיחיה? – שאל בעל הבית.

– באשמורה הראשונה עמדתי אני, – אמר ר' חצקיל, – ועתה יעמוד ר' תרטיאל.

– ומה ראית שמה, ספרה נא לנו! – הפצירו בו המסובין.

– מה ראיתי? הרבה ראיתי! אבל לא כל מה שראיתי ניתן לספר. ראיתי את הטוב ברוך הוא יושב על כסאו שותה ומדבר ומעלה עשן כל שהוא, פניו מאירים ודבריו שמחים כנתינתן מסיני; ועוד ראיתי… – הוסיף רבי חצקיל ויושט את כוסו הריק, ויקרא: “ר' שפוך!”

– מה ראית עוד? מהרה ספרה נא! – אמר אפרים במלאותו את כוסו.

– ראיתי כי שב ר' וועלפעלע מן הברית והוא סר וזעף שלא כדרכו…

– ר' וועלפעלע סר וזעף?

– כמו שיהודי אנכי! וכמעט ראה אותו הטוב ברוך הוא הכירו בפניו כי השטן נזדקר בו וימלא את גביעו גביע הכסף ויקרא: לחיים ר' וועלפעלע! אין השכינה שורה מתוך עצבות!

– אבל על מה היה ר' וועלפעלע נעצב?

– מי ידע זאת בבירור! אבל שמעתי מאחורי הפרגוד אלו לאלו ממללים שקרה אסון על הברית מילה.

– ומה היה הדבר?

– התינוק הנמול נוטה למות.

– הוא הדבר אשר לא הלך הטוב בעצמו לשבת על כסא אליהו, – אמר אייזיל, – כי ידע מראש כי הס"ם נצב לשטן לו.

– גדולים מעשי רבנו! – הסכימו כל המסובין.

– אבל הידעתם מה עשה הבעל הבית שלי? – אמר חרחס – הוא לא בא לדרוש בהטוב שיחיה ולבקש ממנו להעביר הסכנה מעל ראש בנו, כי אם הלך לדרוש ברופאים וישלח את יוסטוס משרתו לקרימבילישק להביא משם את הרופא.

– בודאי גלגול אחזיה הוא, – אמר ר' זאנוויל שעיין בפסוק בין השמשות.

– בלתי ספק יצא מדעתו מחמת צער, החליט רפאל הסנדלר.

– ועוד גדולה מזו עשה בעל ביתי בשגעונו, – הוסיף חרחס המספר.

– גדולה מזו! מה היא?

– נפל כדוב שכול על שרענצעל וירד עמו ללחייו 4.

– על שרענצעל שמל את בנו? – קרא אחד היושבים.

– ועוד גדולה מזו עשה, – הוסיף המספר לגלות בלכתו מן הקל אל החמור. – גרש את ר' וועלפעלע מביתו בחרפות וגדופים!

– גרש את היהודי-הטוב ר' וועלפעלע סנדקו! מחותנו של הטוב שלנו ברוך הוא!

– ועוד יותר מזה עשה! – הוסיף עוד המספר שנעשה כמעין המתגבר, – אבל אירא לגלות ברבים פן ימצאני עוון.

– ספרה נא ספרה, הלא אנשים אחים אנחנו.

– הטיח דברים כלפי הטוב ברוך הוא!

– אוי! – קראו כל המסובין פה אחד קטן וגדול.

– צר לי על מאטקע! – אמר ר' איציק, – אח טוב היה למכיריו. אבל מדוע זה יצא מדעתו? אם בשביל התינוק שנוטה למות, היה לו ללכת ולהתחנן פני הטוב ברוך הוא וחי הילד?

– לא בשביל זה בלבד צלחה עליו הרוח הרעה, –  אמר אפרים שר המשקים. – ידעתי כי יש דברים אחרים בגו…

– ומה המה?

– אחותו יצאה לתרבות רעה!

– מה מעשיה הרעים אשר היא עושה? – שאל ר' בונם. – האם מפזרת היא את דרכיה לזרים?

– הס מלהזכיר!

– או אולי פטפטנית היא, פדרנית, סקרנית או צייתנית?

– חלילה וחס!

– ומה אפוא מעשיה הרעים?

– יוצאה היא וראשה פרוע!

– ראשה פרוע! – קרא ר' זאנוויל, – רחמנא לצלן מחציפו דלהון. 5

– האם עברה חמורה הוא? – שאל הבחור ברוך בינתים.

– חמורה שבחמורות, בני! – אמר ר' זאנוויל. – ההיא שערא דאתתא גרים לעילא גרים לתתא, גרים לבעלא דאתלטיא, גרים מלה אחרא בביתא. 6

– והלא זה היה כבר ימים רבים, – אמר ר' איציק, – ובשביל כך משך הטוב ברוך הוא את ידו ממנה ולא לקחה לבנו לאשה כאר היה במחשבתו תחלה.

– ועתה קמה עליו מביתו רעה אחרת, גדולה מן הראשונה, – מלא חרחס את דברי אפרים.

– ומה היא? הגידה!

– חרחס פנה כה וכה לראות אם אין איש זר בתוכם.

– אל תירא, – אמר איציק, – אנשים אחרים אנחנו; אין מלשין ומסגיר בתוכנו.

– אחיו נעשה – מומר, – אמר חרחס בקול נמוך.

– מומר!!! – קראו כל המסובין בשממון גדול.

– מומר לכל התורה כולה, ראוהו לבש מלבוש נכרים בכפתורים נוצצים מנחושת קלל, מגלח פאותיו והולך בבית ספריהם.

– בבית ספריהם? ומה הוא עושה שמה?

– מה הוא עושה? קורא בספרים חיצונים ובלתי ספק גם אוכל ושותה עמהם.

– אח לצרה יולד! – קרא ר' זאנוויל שהיה מעיין בפסוק בשעה שאינו לא יום ולא לילה.

ברגע הזה נשמע קול המולה בחצר לפני פתח הבית.

– מה קול השאון שמה? – המה בעל הבית כמו יין.

– אהה שוד ושבר, – שאגה בעלת המלון מנהמת לבה, – הנה מצאו פגר איש נטבע בבאר אשר בחצרנו.

– פגר איש! – קראו כולם ויקפצו ויעמדו על רגליהם וירוצו החוצה. והחצר עודנה מאירה מן האבוקות ומן המשואות הדולקות סביב.

– ביינוש פונדילאווער! – קרא ר' איציק רתת בהביטו בפני המת השוכב שרוע על הארץ. – איזה הדרך בא אל הבאר?

– ירד לטבול בבאר ולטהר עצמו אל הכפרות כמו שצוה הצדיק; – אמר אחד העומדים, – ירד ולא עלה עוד.

– לעולם אל יפתח אדם פיו לשטן! – אמר ר' זאנוויל. – פיו הכשילו באמרו כי ראה סימן רעה לעצמו בזה שלא היה על ראש השנה בקרימבילישק. כאשר פתר כן היה.

– אהה אבי אבי! – נשמע פתאום קול חיימקע הקם משנתו בוכה וממרט שערו. – אמי איננה ואבי איננו ואני אנה אני בא!

– הס בני הס, – נחמו ר' חצקיל השתדלן. – הרגע והשקט; הצדיק לא יעזבך, אנכי אשתדל בעבורך. בלתי ספר יתן לך מקום בבית מדרשו לגור שם ולעסוק בדברי תורה ואנחנו נכלכלך איש איש יומו! כי אביך מת על קדושת השם.

– אהה, אהה פלטו, מלטו!! – נשמע פתאום קול מר צורח מבית המלון.

החבורה כולה הפנתה מן החצר ותמהר לבוא אל הבית והנה שם באחד החדרים שרענצעל רובע הרב השוחט והמוהל שוכב על הארץ; פניו לבנים כמת; שער ראשו ופאותיו וזקנו העלו סמר; קצף על שפתיו, עיניו עמדו בחוריהן והוא מפרפר ומשמיע מגרונו קול אימה כבשעת יציאת הנשמה.

– שכור הוא! – קרא אחד הנצבים. – יישן ויפכח שכרותו.

– הבו לו מים קרים להשיב את נפשו, – אמר ר' איציק בעל הבית.

– והלא מי רגלים יפין לה לשכרות! – אמר אפרים. – רפאל! בוא לרפאות את שרענצעל! פצה שפתיו ועשה לו כאשר ידעת.

הסנדלר הכין את עצמו למלאות עצת אפרים אשר יעץ.

– מתלעותיו סגורות, – אמר רפאל וישב אחור. – דלתי פניו מי יפתח?

– הניחו לי ואקיז לו דם, – קרא בענדעט האומן, – פן יאחזהו הדם.

– עורים! האינכם רואים כי עוית אחזתו? – קרא פתאום ר' זאנוויל, – סורו סורו אל תגעו בו כי השטן בקרבו.

– סורו סורו! – קראו אחריו כל הנצבים וירתעו לאחוריהם וימהרו ויעזבו את האומלל שוכב על הארץ בין החיים ובין המות וישובו לכוסם וליין משתם.

כרבע שעה ישבו המסובין איש על מקומו וישכחו את ביינוש המת ואת שרענצעל המוטל לפניהם כאבן שאין לה הופכים ויתחרו לפכח צערם בכוס של יין והנה בא החדרה ר' תרטיאל הרובע הראשון.

– ר' תרטיאל! – קראו המסובין. – האם כבר כלית משמרתך?

– כליתי בעזרת השם.

– כי עתה שבה והשיבה נפשך, – אמר אפרים וימלא לו את הכוס.

ר' תרטיאל לא שנה אחרי דברי שר המשקים וישתה כוסו בבת אחת.

– ומה ראית בחדר הצדיק? – שאלו המסובין תאבי חדשות.

– לא ראיתי דבר, כי בעמדי על משמרתי כבר עלה הצדיק על ערש יצועיו. אבל שמוע שמעתי…

– מה שמעת? ספר נא!

– תסמר שערת בשרי מדי אזכורה את אשר שמעתי.

– הגביע הזה נחש ינחש, – אמר אפרים, – הריקהו ותנוח רוחך ואחר תספר.

– אנכי עומד על משמרתי בחדר הקרוב אל חדר המשכב אשר ישכב בו הצדיק, – החל ר' תרטיאל לספר אחרי נחשו בגביע. – יושב אנכי על משמרתי ומקטרתי בפי ומתנמנם נים ולא נים תיר ולא תיר והנה קול פחדים באזני יוצא מחדר הצדיק כגול איש מחכך בגרונו, מקיא בלעו ומוציא ליחו בכוח. מהרתי הטיתי אזני אחר הדלת והמזוזה ושמעתי את הצדיק מתהפך על משכבו. ערבתי את לבבי לצעוד על סף החדר – ומה נראה אלי? נראה לי כאלו הכרים אשר היו מראשותיו מפוזרים על הארץ רטובים ומלוכלכים בקיא ובלחות והכסת אשר הציעו במטה תחתיו מגוללה ומונחה מראשותיו כעין כר, והוא נרדם ויעף ומשמיע קול נחרו אימה. רעדה אחזתני ואמהר ואעיר את הפ"ץ הישן בחדר הסמוך; ויקם ויכנס בחדר הצדיק ויתבונן שם בינה גדולה ויצא אלי ויאמר:

– ועל מה זה אתה מתפלא? האם לא ידעת מה היה הדבר!

– לא ידעתי! – הודיתי לו.

– בבחינת אחור באחור אתה! – אמר אלי, – והדברים עתיקים ופשוטים מאד: הכרים אשר הושמו מראשותיו החלו לריב והיו מדיינין זה עם זה; זה אומר עלי יניח צדיק ראשו וזה אומר עלי יניח צדיק ראשו והיו מריבין ומדיינין זה בזה עד כי כולם נבלעו באחד.

המסובין חפצו לתמוה איש אל אחיו והנה קול אנקת מות יוצא מן החדר הסמוך.

– מה זה? – קרא ר' תרטיאל בחרדה.

– שרענצעל שבק חיים לכל חי! – אמר בענדעט בקרת כוח.

– שרענצעל!? – חזר לשאול ר' תרטיאל. – מה היה לו? ומדוע לא החשתם לו ישועה?

– השטן הזדקר בו, – אמר שמואל הבורסקי.

– ר' זאנוויל אמר, כי עוית אחזתו, – נענה חייקיל בינתים.

– לא עלה על לבנו כי מסוכן הוא – התנצל ר' זאנוויל.

– גמר חסיד! – פתח ר' לעמל החוזר ברוח נכאה.

– עיני עיני יורדה מים! – נאנח ר' זאנוויל וימח כדמעה מעינו האחת.

– אתא מלאך המות ושחט לשוחט! – קונן ר' תרטיאל על חברו.

– דשתא כתורא… – מלא את דבריו ברוך להראות שגם הוא בן תורה ובקי בהגדה.

– רבים שתו ורבים ישתו! – הוסיף להספידו ר' תרטיאל. – גלגל חוזר בעולם.

– נשתה גם אנחנו כוס תנחומים, – אמר ר' שפוך וימזוג את הכוסות.

– תמות נפשי מות ישרים ותהי אחריתי כמוהו! – אמר ר' איציק בקחתו את כוסו מיד אפרים.

– שרענצעל מת בנשיקה! – הבטיח ר' חצקיל פורקעס ויגע את הכוס על פיו.

– נפלאת היא בעיני, – מצא אייזיל את לבבו להעיר. – הלא הצדיק ברך אותנו כי לא ימות אחד ממנו בשנה הזאת… וזה שרענצעל השני המת על פנינו.

– האינך רואה בעלילות שלא היה שרענצעל וביינוש בכלל הברכה? – אמר ר' זאנוויל.

– או אולי היה בלבם שום טינא ולא חלה הברכה עליהם, – אמר ר' איציק.

– אין מהרהרין אחרי מדותיו של הצב"ה! – הסכימו יחד כולם.

ברגע הזה נשמע מרחוק קול דהרות סוסים ופעמון מצלצל.

– יוסטוס שב והביא את הרופא, – אמר נער משרת בית המלון.

– הניחו לי! – אמר בענדעט האומן, – ואמהר ללכת שמה ואשמעה מה בפיו.

בענדעט קם ללכת.

– כתר לי זעיר! אלכה גם אני אחריך אולי יהיה לבעל ביתי דבר אלי, – אמר חרחס.

ויקם ללכת ולא יכול כי עברו היין.

– תמכו בידי! – קרא בלשון גמגום ויפול אחור על מושבו.

– השיבו נפשו ועזרוהו באשר תוכלו! – פקח ר' תרטיאל. – אל תעמדו מרחוק כאשר עמדתם בנפול שרענצעל. מי יודע רפואה בדוקה לשכרות יבוא ויאמר.

– יין קשה שנה מפכחתו! – אמר ר' חוצפית. – ברייתא מפורשת היא.

– כבר אמרתי כי מי רגלים יפין לה, – אמר אפרים. – כמה פעמים רפאתי בסגולה בדוקה זו אנשים אשר שתו לשכרה ויתעלפו בבית המשקים שלי.

– כי עתה קום עשה מי שיש לו צורך לדבר ברגע הזה, – אמר ר' תרטיאל. – אין לך דבר עומד בפני פקוח נפש.

ור' בונם רובע הרב, החסיד אשר טבל לפני שעות אחדות ש"י טבילות לסבב כפרות בקדושה ובטהרה קם וימלא בפני כל קהל החסידים את העצה הטובה אשר יעץ שר המשקים המומחה על חרחס שומר הפרדס.

וקליטא וברקוס נשאו את חרחס כנשוא קורת בית הבד ויטילוהו על המטה, והנותרים כל אשר עמד כוחו בו, שבו למשתם ושיחתם והיו עוסקים ומספרים כל הלילה עד שבאו ואמרו להם זמן ק"ש של שחרית.

י: המוכסת

עברו שבעה ימים מעת חנוכת העיר זרקישק ומעת בואה תחת שבט ממשלת ר' לייבעלע.

ויהי היום יום ערב חג הסוכות ויוכבד מחזקת מכס היין יושבת בביתה בקרימבילישק והבית מפואר וכליל יופי, ולו שני מבואים, פתח אחד פתוח אל הרחוב והשני אל החצר. ושרה אחות מרדכי יושבת לפני יוכבד ועוזרת אותה במלאכתה מלאכת שמים, להשיב לעניים ליום החג את עבוטם אשר עבטו אצלה. ומשה בן יוכבד בא גם הוא מביתו לבית אמו והנה הוא יושב בחדר ואוגד את לולבו והדסיו ועוזר גם להן במלאכתן עזר מעט לרשום את שמות הלווים והעבוטים בספר פתוח לפניו. כי יוכבד המוכסת אשר החסידים שפכו בוז עליה ויעלוה על שפת לשון ודבת עם היא אשת חיל יראת אלהים נדיבה ועושה צדקה בכל עת ביד מלאה וגדושה. מלבד מתנותיה לאביונים מדי שבוע בשבוע, מלבד נדבותיה ללשכת חשאין אשר פזרה לענייה ולעניי עירה ולעניי ערים אחרות, לכל חברה קדישא ולבתי האלהים, מלבד בית הכנסת שהיא מיחדת לתפלה ולתורה באחת מחצריה, מלבד בית החולים אשר היא מחזקת על חשבונה, עוד הניחה סך מסוים לדורות עולמים להיות קרן קימת להלוות ממנו לעניים על משכנות בלי נשך ומרבית. ורשות בידי הלווים להחליף את עבוטם כפי צרכם. וביותר היו העם מרבים לבוא לפני חג ומועד כי אז פדו את העבוטים או החליפו בגדי מועד בבגדי חול והוציאו את ספרי התפלה הדרושים לחפצם ביום החג. ושרה באה להיות לה עזר כנגדה במלאכת שמים זאת.

– האם גם היום באת בתי לעזרני? – שאלה יוכבד בנדבות פיה מדי הושיטה ידה לשרה, – ואת עיפה ויגעה מרוב טרחך ומשאך לסעוד את יבמתך על ערשה ערש דוי.

– בלילה הזה לא נדדה שנתה וגם אנכי ישנתי ואחליף כוח והרופא בקר אותה היום בבוקר ויבטיחני כי תשוב לאיתנה, ועתה נטשתיה על יד אחי הצעיר ואמהר אליך.

– היטבת חסדך עמדי, בתי, אבל אחיך מרדכי מה הוא ומה שלומו, האם עוד בשגעון ינהג?

– בשגעון? האם באמת תדמי גברתי כי מרדכי אחי יצא מדעתו?

– כן שמעתי והוא קלא דלא פסיק.

– החסידים העבירו הקול בראותם כי מרד מרדכי בהם ויהפך להם לאויב.

– אבל שמעתים מספרים זאת בשם אלבירט, –  אמר משה בן יוכבד.

– גם זה אמת!

– אמת?

– אמת ונכון! בהיות אלבירט בזרקישק ומרדכי מכאב לב ומשבר רוח על מות הילד החל להיליל מר ולחרף את היהודי-הטוב אשר היה בעוכריו, נקהלו החסידים בשכרותם על בית מרדכי ויאמרו ליסרו על דבר שפתיו.

– הוי אנשי סדום! רעים וחטאים לה' מאד!

– ולולא אלבירט שמה כי אז מרה היה באחרונה. כראות אלבירט את האנשים קשים ועזי נפש ועומדים על דעתם, יצא אליהם הפתחה וידבר על לבם; והמה לא אבו שמוע. “תנה לנו את מאטקע המקצץ בנטיעות” – קראו כולם פה אחד – ונכנו נפש!" – “אבל על מה ולמה תבקשו נפשו לספותה?” – “על כי דבר סרה על קדוש ישראל”.

“אבל מה שדבר דבר בהיות עליו הרוח הרעה, כי מרוב צערו נשתגע” – “נשתגע!” – קראה עדת הפראים, קול אחד, – “רוח רעה מבעתהו! עזבוהו ויספה בעוונו כי נקמת ה' היא נקמת עבדו הצדיק”. ויפוצו העם איש לאהליו.

יוכבד מלאה פיה שחוק: נבון תחבולות יקנה וילכוד פתאים בפתיותם.

– אבל מפי עליון לא תצא הרעות בלתי הטוב – הוסיפה שרה בתום לבה. – טוב מאד זה המות אשר מת הילד, כי על ידי זה חיתה רוח אחי וישלך את חבלי השוא את עבודות החסידות מעליו.

– יקר המותה הזה לחסידי עירנו, – אמרה יוכבד, – כי נפלה מהם התרנגולת העומדת לגדל ביצי זהב, הוא מרדכי סוחר העצים אר הזיל זהב מכיסו לכיס הרבי וכסף תועפות לו.

– אבל מה יושיענו זה? – אמר משה. – חברת פועלי און אלה הולכת ורבה מיום ליום ומשעה לשעה; ואיש אחד כי יבדל מהם במה נחשב הוא?

– כן דברת בני, – ענתה יוכבד, – וכרובם כן יוסיפו לחטוא ועזות מצחם תגדל יתר. השמעת שרה את אשר עשה אפרים בעל המשקים?

– לא שמעתי דבר!

– עז פנים זה בא לבית המדרש וידבר נאצות עלי ויחרף ויגדף את זכר אבי אבי זקני זכרונו לברכה.

– את זכר הגאון ר' אליהו? תאלמנה שפתי שקר! ואת החשית ולא עשית לו מאומה?

– על כבודי מחלתי לו אבל על כבוד זקני לא יכולתי למחול ולמען לא יוסיף לספר אחרי מטתו של הצדיק החסיד האמתי ענשתיו וסגרתי את בית משקהו לימים אחדים.

– קטן עוונו מנשוא, – אמר משה. – אמי, האמיני לי!

– ובכל זאת קם שאון ביניהם והרבי שלח אלי רץ אחר רץ ומלאך לקראת מלאך…

– מלאכים ממש? – שאלה שרה בשחוק.

– מלאכים ממש! – ענתה יוכבד גם היא מהתלות, – את רפאל הסנדלר, את מיכאל טחה גגות ואת גבריאל מנקה הארובות, אבל בפעם הזאת הקשיתי את לבי ואדבר בהם דברים קשים כגידים ולא שמעתי גם בקול תחנוני קאפל בן משק ביתי; ובית המשקים יהיה סגור עוד עשרת ימים וביום האחד עשר יפתח.

– צר לי עליך אפרים, – ענתה שרה, – מי ישער תוקף נזקך! עתה בעת נאספו הלום כל שותי יין מקצות הארץ עתה בית משקך סוגר ומסוגר אין יוצא ואין בא.

– איצקע בעל המלון בזרקישק הרויח אלף כסף במשך שלושה ימים אר ישב הרבה שם, – אמר משה.

– ואחד מהם היה יום הכפורים, – העירה שרה.

– על כן גם בחרתי לאפרים בעונש הזה, כי ידעתי כי בזה יבולע לו.

– אבל בכל זאת קטן עוונו מנשוא, –  עמד משה על דעתו. – כל עוד לא נשחיתה העץ משרשיו לא יעמוד מלשאת פרי ראש ולענה.

– אבל, בני, הלא לא נקצוף על כל העדה אם איש אחד יחטא. יבוא היום ומצאם עוונם, כי יפגשו בהם בעלי אגרופין, וגדעו את קרניהם.

אחת השפחות נכנסה ותקרא את בעלת הבית לחדר החיצון. יוכבד יצאה.

– אמי איננה יודעת, – אמר משה אל שרה בצאת יוכבד מן החדר, – ולא יעלה על לבה, כי השבט אשר תיסר בו את אפרים היה לו למטה עוז והעונש אשר שתה עליו הביא לו ריוח. כי צוה הרבי לאסוף פדיון מיוחד בעד אפרים מכל המון החסידים אשר ינהרו בימים האלה לראות פניו.

– והעם מביאים? – שאלה שרה.

– מרבים להביא! – אמר משה. – קאפל סוכננו, אחי אפרים הבטיח לי כי כבר נאסף לידו יותר מחמש מאות שקל; כי הוא אחד ממשרתי הרבי הראשונים והוא הוא המאסף הנדבות בעד אחיו. אף אמר לי כי לא יוסיף אפרים לפתוח את בית המשקים כי אם ישלח במסחר ידו.

– ואתה לא גלית בזה את אוזן אמך הנכבדה?

– מה זה ועל מה זה? לא חפצתי למרר רוחה עד עת מצוא.

ברגע הזה שבה יוכבד.

– הידעתם למה נקראתי מזה? – אמרה בשחוק. – ר' לייבעלע קראני לחתונת בנו היום אחר הצהרים.

– ואת הכלה לא קראו אל החתונה? – שאלה שרה.

– את הכלה? – שאלו יוכבד ומשה בתמהון פה אחד.

– אותי, את כלתו של הירשקה! – בארה שרה את דבריה. – השכחת עדינה כי אותי ראה הרבי לבנו לאשה ולפי דבריו אשר דבר באזני מרדכי אחי באזניו שמע את הכרוז ארבעים יום קודם יצירת בנו שאנכי אנכי היא בת זוגו, אנכי ולא אחרת. ולולא השתדלת את, ידידתי הנכבדה, בין פמליא של מעלה להוציא כרוז אחר – כי אז הייתי אנכי המאושרת לעמוד היום עם ר' הירשקה תחת החופה.

יוכבד ומשה מלאו פיהם שחוק על דברי שרה.

– התלכי אל החתונה? – שאל משה את אמו.

– טוב לי ללכת אל חתונת בלהה העניה, –  אמרה יוכבד, – מלכת אל שמחת עליזי גאוה אלה.

– האם היא בלהה שפחתך ההיתה אצלך ואשר נתת לה מוהר ומתן כל צרכיה? – שאלה שרה.

– היא היא, ידידתי!

– ולמי תהיה לאשה?

– לגמליאל הבנאי.

– והיום תהיה חתונתה?

– היום אחר הצהרים תהיה חתונתה וגם חתונת זלפה היתומה; ולשתיהן אלך בחפץ לבב לא אחדל. אולי תמצאי גם את ידידתי חפץ לבוא אתי?

– צר לי כי לא אוכל לבוא אתך, –  אמרה שרה. – ולמי תנשא זלפה?

– ליוחנן מכין-מורי-שעות. ושני הזוגות קרואים אלי לימי החג לאכול על שולחני. בואי אלי באחד מימי החג לארוחת הצהרים, שרתי היקרה, וראית את פני החתנים והכלות, תחת אשר לא תוכלי לבוא היום לחתונתם.

– אודך ביושר לבב על חסדך ועל טובך! בוא אבוא לחדות בשמחה את פניכם אם לא תעצרני מחלת אחי ואשתו. אבל הגידי נא לי גברתי מה היה אחרית יענטע ושדוכה?

– ליענטע לא נתתי מאומה ובעל כרחה לא תנשא לאיש מחוסר כל.

– לא נתת מאומה? – קראה שרה כמתפלאה.

– ולמה זה תתפלאי בי? – אמרה יוכבד בשחוק קל, – גם לציפה שארי לא נתתי מאומה בחפצה להיות לאיש.

– גם ידי ציפה לא החזקת ומבשרך התעלמת? – הוסיפה שרה להתפלא.

– הטרם תדעי כי זה דרכי במצות הכנסת כלה: לא אחזיק בלתי אם בידי הבתולות הנשאות לאיש אשר סיפק בידו לכלכל נפשו ונפשות ביתו. ואולם יענטע בחרה בנער אחד מיושבי קרנות; וחתנה של ציפה אף על פי שעלם הגון הוא יושב ולומד בבית מדרשו ובקי בכמה מאות דף גמרא; אבל במאות אלה לא יסחר ותלמודו בידו לא יחיה נפשות; ולזוג זווגים כאלה אשר אין יסוד נאמן לאחריתם לא נחשב בעיני כמצוה כי אם כסיוע ידי עוברי עברה.

בדבר יוכבד השגיחה שרה לפי תומה בעד החלון ותרא את אלבירט הרופא נגש לבוא הביתה, ותגמור בלבבה לקדם בואו ולצאת משם בטרם יבוא; כי היתה יראה פן לא תמשול ברוחה להסתיר את רגשותיה כל צרכן בהתראותה פנים עם בחירה רצוי נפשה במקום רואים.

וגם יוכבד ראתה את הרופא קרב ובעמוד שרה פתאום ממושבה לפטר מפניה הבינה רגע אחד את מעלות רוחה ואת אשר בלבבה; ובכל זאת שאלה מפני דרך הכבוד: “מה זה תמהרי לצאת, ידידתי?”

– ערב יום טוב היום, – ענתה הנשאלה, – ועוד לי לעשות הרבה במלאכת הבית ואחי ואשתו חולים מוטלים על ערשותם.

– לכי לשלום, – אמרה יוכבד בנשקה את שרה מנשיקות פיה, – ובואי בימי החג, אל תשכחי.

– צנועה היא כבת ישראל אמתית, – הוסיפה יוכבד לאמר אל בנה אחרי צאת שרה מעליהם, – ואיננה מפרסמת עצמה עד שתכנס לחופה. יודעת היא שאנחנו יודעים ומכירים את תאות לבה ואהבתה אל אלבירט ובכל זאת תט מפניו בכל אשר תוכל לבלי פגוש אותו לעיני זרים. מה טובך ומה יפיך אהבה בצניעות – כפרי הדר בקלפתו! ומה יפית ומה נעמת במדתך זאת בתולת בת ישראל!!

שרה יצאה מעבר מזה וקול הפעמון נשמע מצלצל ממסדרון הבית מעבר מזה.

פתחו את הדלת הסגורה ואלבירט הרופא בא החדרה ויושט ידו ליוכבד ולבנה בחבה יתרה ויקרא להם לשלום.

– שלום, – ענתו יוכבד, – אי מזה תבוא עתה, אדוני?

– מבית החולים אשר לך, גברתי! – ענה אלבירט.

– מבית החולים? – שבה ותשאל יוכבד בהביטה על מורה השעות אשר על קיר הבית. – ומדוע זה אחרת לצאת היום?

– אחרתי לצאת יען כי בוששתי לבוא, כי אחרתי שבת היום על מטת מרדכי ואשתו ועוד…

– סלחה נא כי אכנס לתוך דבריך, הגידה לי בראשונה מה שלום מרדכי?

– אקוה כי יקום ויחיה. בלילה הזה הזיע וקדחת המוח עברה וזרועה נשברה.

– ומה שלום אשתו?

– גם היא שבה לאיתנה; עתה אערוב את חייהם אם רק לא ישובו לכסלה לנסוע לזרקישק – אמר אלבירט בשחוק.

יוכבד ובנה שחקו גם הם וינועו ראשם בזכרם מעשה מרדכי וסכלותו.

– עתה בימי החג אקח לי מועד לבקר את החולים, אחרי אשר רפתה מעליהם מחלתם ולא יהיה הבקור להם לטורח, כלה דבריך אדוני אשר דברת לאמור: ועוד…

– ועוד סבה אחרת עצרתני היום זמן רב בבית החולים, כי קראתי דרור לכמה מן החולים אשר שבו לבריאותם לשוב אל ביתם ואל משפחתם לימי החג. והא לך גברתי מספר מפקד היוצאים. – לדברים האלה הוציא אלבירט מחיקו גליון כתוב ויתננו ליוכבד.

– קח בני את הגליון ורשום זאת זכרון בספר, – אמרה יוכבד לבנה.

– אבל האם לא יבולע להם בשובם לביתם ועודם חלשים? – שבה ותשם פניה אל הרופא.

– אקוה כי לא יאונה להם כל און אם ישמעו לדברי ככל אשר הוריתים. פטרתי אותם מן הסוכה, צויתים להיות מתונים במאכל ובמשתה ושלא לאכול רק בשר עוף; ואת המשרתים בבית החולים צויתים לבקרם בביתם לעתים מזומנות להזהירם.

– טוב עשית, – אמרה יוכבד. – ואתה בני הואילה וצוה את אשר על הבית וישלח לבית החולים הנרפאים האלה כפי הרשימה אשר בידך לאיש שתי תרנגולות ואשישה יין.

– כי ירחיב ה' את גבולך, גברתי, – אמר אלבירט, – תרחיבי גם מקום בית החולים כי קטן הבית מהכיל את מספר הבאים לבקש מפלט. וכבר הרביתי עד כדי עשרים וארבע מטות ואין די.

– כבר שמתי את לבי לדבר הזה ולקחתי דברים עם קאפל הסוכן אשר על ביתי להוסיף צלע אחת על הבנין. עתה טרוד הוא בשמחת רבו; אשתדל למצוא מוצא לכסף ובקרוב כעבור ימי החג והשמחה יבן את הצלע.

אלבירט קם ללכת.

– למה תמהר לצאת? שבה עוד רגע! יובא נא יין וממתקים וסעדה לבך.

– לא אוכל – גברתי! אשת שר הגדוד שכנך חולה ואני רופאה ובא לראותה מדי יום ביומו; והיום עוד לא הייתי אצלה.

– ומה לה? האם שוכבת היא על ערשה?

– לא, הרה היא ומבכירה ותקש בהרונה.

– כי עתה לא אעצור לך ללכת, נוכח ה' דרכך אך אל תשכח כי קרוא אתה אלי לאכול אתי בימי החג.

ואתי להתפלל ולשחק לפני ה' בארבעת המינים אשר לי, – הוסיף משה ויורה באצבעו על הלולב ועל סף הכסף והאתרוג בתוכו העומדים על אחד החלונות.

– היטבתם חסדכם עמדי, נדיבי הלב! מאד ינעם לי כי אכבד להיות באוכלי שולחנך ובמנענעי אתרוגך, – אמר אלבירט ויתפטר וילך לו לדרכו.

יא: מוצאי יום טוב

שני ימים טובים הראשונים של סוכות ויום השבת הבא תיכף אחריהם היה לחסידי קרימבילישק כיומא אריכתא לששון ולשמחה למאכל ולמשתה. ערב החג היתה חתונת בן הצדיק בהוד והדר בעוז וחדוה; ובמשך שלשה ימים רצופים היה ביתה של הצדיק כביתו של אברהם אבינו פתוח לרוחה, כל החפץ יבוא וישתה, כל דכפין ייתי ויכול, ובמוצאי שבת נקראו החסידים אל סוכת הצדיק לסעודה שלישית. בראש השולחן בין כסאו של ר' לייבעלע ושל ר' וועלפעלע היה כסא פנוי, מקום מושב להזקן בעצמו. הזקן בעצמו בפעם הזאת איננו הבעש“ט ז”ל, כמו שהורה ביינוש פונדילאווער ע“ה לבנו חיימקע העומד ומשרת עתה בבית הצדיק ב”ה ויוצק מים על ידי המסובין, כי אם ר' הירשילה הזקן, אביו של ר' לייבעלע, אשר מת זה כעשרים וחמש שנה ועל שמו נקרא החתן. הזקן בעצמו הזה נתפיס בתחנוני בנו הצדיק ב"ה לעזוב שירותא דצדיקיא בגן עדן אתכתכי דדהב פיזא, ולשוב רגע אחד לביתו לשוש משוש ביום חתונת נכדו הנקרא בשמו דרחמתיה ליה עזיזא. להזקן בעצמו הזה הכינו הכסא הפנוי, ונר דולק במקומו ושולחן ערוך במקומו ומטה מוצעת במקומה כי כן צוה לו ר' לייבעלע בפומבי כדי להוציא לעז על צדיקים הראשונים. אל הכסא הפנוי הביאו את החתן והכלה והמה כפפו כאגמון ראשם והזקן בעצמו הרואה ולא נראה, הניח ידיו על ראשם ויברכם ברכות שמים מעל; לפני הכסא הפנוי הזה העמידו פעם בפעם כוס מלא ומנה אחת אפים מן המטעמים אשר הכינו; ובכל פעם ופעם טעם הצדיק הנראה ולא רואה ממנה מעט מזער ויקדש את המנה ויתננה לפני המסובין. והמסובין התנפלו עליה כזאבי ערבות וכדובין, וירעצו וירוצצו איש את אחיו, וילחכו פינכא, ויחטפו את הנותרת מן המנחה, בלי כף ובלי מזלג ובלי שום המצאות, איש כאשר תעלינה האצבעות; ויאכלו זבחי מתים עם ה' צבאות.

אך לא משמני הארץ לבד השביע הצדיק נפשות חסידיו כי גם דגן שמים נתן למו. לא רק משקה הרבה להם ומזיון, לשובע ולא לרזון, כי גם דבר לחסידיו בחזון, סתרי תורה ורזי דרזין. בתחלה השביע לכל חסיד רצון, מלתי דבדיחותא חדודין ולצון, ויקיים כדין מצות כיצד מרקדין לפני הכלה, ועם כל אחד

מאנשי סגולה, רקד מעט סחור סחור בעגולה; וכעלות המנחה בעד דרשת החתן אשר לא דרש, ויעמדו כמו נד כלי כסף וכלי זהב וכל כלי חפץ מעשה חרש, ויובא בית צדיק חוסן רב כאוצר מלכי מדי ופרס. רחב לבב הטוב ברוך הוא ופיו, ויזובו דברי תורה כמים ויערוף כמטר טל תחיה טללי אורות, על תתקע"ד דורות, שנשארו בלי רמזים וסודות ומצוות וחוקים ותורות. וכשכלו מזמוטי חתן וכלה נכנס עם יחידי סגולה לפרדס ושנה להם פרק אחד ממעשה מרכבה, וכשפתח ודרש היתה האור מסכסכת מפיו כלהבה, כל יודעי חן נשרפו בהבל פיו שרפת נשמה וגוף קים וכל השומעים פרחה נשמתם, מרוב מתיקות ודבקות; ליל שמורים היה הלילה ההוא להצדיק, עת רצון ושעת הכושר! כמה תקונים תקן בלילה ההוא בעולם האצילות, כמה ניצוצי קדושה העלה מלבושיהן, כמה מחשבות תקן שנפלו בשבירה, כמה גבורות ודינים המתיק בחסדים, כמה פתחים סגר בהיכלי גיהנום, כמה נפשות העלה מדיוטות התחתונות – הנסתרות האלה לה' אלהינו ולו לבדו ולנו רק הנגלות את אשר ראינו ונדעם ואזננו שמעה ותבן לה. בלילה ההוא זכר את נשמת ביינוש ושרענצעל אשר באו במים וביין ויתן להם מקום בגן עדן בהיכל השני המזומן להטבועים בים על קדוש השם 7; בלילה ההוא הבטיח לשלוח מהרה רפואה שלמה אל חרחס ראש משיטי הדוברות השוכב בבית החולים מפני שמוחו נתמזמז מחמת שכרות; בלילה ההוא נשא את ראש ר' איציק ויתן אותו לרובע הרב תחת שרענצעל כי הרגו יין; בלילה ההוא בת קול יצאה ואמרה: בת ר' איציקל לברוך בן קלונימוס ובת ר' אייזיל מכאנדיקעווע לחייקל בן זבולון; בלילה ההוא נגזרה גזרה שביום המחרת לעת ערב יכתבו התנאים בבית ר' איציקל בזרקישק בהמון חוגג כדי לקים מצות ילכו מחיל אל חיל, ובלילה ההוא הזמין הצדיק את כל קרואיו לבוא ביום טוב האחרון של חג לחוג עמו את שמחת התורה אשר בשנה הזאת תגדל מאד אשר כמוה לא נהיתה מימי עולם ושנים קדמוניות.

ככה נעשה בלילה ההוא בבית הטוב מקרימבילישק; וחסידיו אנשי מעשה דמו בלבם כי כבר הגיעו ימות המשיח, כי להם לבדם נתנה הארץ ואין זר בתוכם, ובכן המו ויתגעשו בכל אות נפשם ויאכלו וישתו וייטיבו לבם ויתהוללו עד חצות הלילה.

ויהי בחצות הלילה, כל יושבי קרימבילישק עלו על ערשותם. השומרים הסובבים בעיר קראו בחיל ויודיעו בחיל את שעת חצות הלילה, אחר ישבו איש איש אצל כל פנה ויגהקו ויפהקו ויתנו שנת לעיניהם. ברחובות ובשוקים דממה שלטת אין קול ואין עונה ואין קשב. פתאום לפתע נשבתה הדממה ומרחוק נשמע קול ענות גבורה, קול בכוח כקול המון חוגג ולהקת חסידים שכורים מלאים יין הטוב ירונו מטוב לב והולכים מבית הצדיק דרך הרחוב אשר לפני בית יוכבד המוכסת. לפניהם יחוג וינוע ר' בונם הפסח נשען על ר' זאנוויל העור; ור' חוצפית המתורגמן ואייזיל מכאנדיקעווע והמון חסידים אחרים הידועים לנו ושאינם ידועים לנו; והמה משמיעים פרק בשיר ומפזזים ומכרכרים בכל עוז. ישורר מיכאל טחה גגות, ויזמר גבריאל מנקה ארובות, ורפאל הסנדלר מחלל בשפתיו ומסייע להמזמרים על פי מדות המנגינה; ודוד לולב נושא על שכמו קלחת נחושת גדולה הפוכה על פניה; וקליטא וברקוס הצעירים שבחבורה בעלי אגרופין ובידיהם מוטות עץ מתופפים בקלחת ומשמיעים קול פחדים, והמון רב אחריהם הולכים הלוך ורנן איש אל עבר פניו. ותהי כל הרחוב לחרדת אלהים.

כל גרי הרחוב נעורו לקול ההמולה, ויחרדו כצפרים ממשכבותם כי דמו כי יצאה אש בעיר. בבתים רבים פתחו את דלתות החלונות ופנים זועפים שכורי שנה ופרועי שער נשקפו בעד האשנבים. בבית יוכבד נפתחה הדלת ההולכת לרחוב ויוכבד בעצמה יצאה הפתחה, עוטה שלמתה לעורה ונעלים קלים על רגליה היחפות, כי לא הספיקה ללבוש בגדיה בהחפזה לצאת.

ברגע הזה נגשה להקת החסידים החוגגים לנוכח פתח ביתה ויוכבד ראתם ותכירם.

– הלא בוש תבושו והכלם תדעו! – יסרה אותם האשה הכבודה באמרי יושר. – למה זה תפריעו את העם ממנוחתו באישון לילה ותרגיזו לבב אנשים שלוים ושקטים? ואתה מבזים את המועדות ומחללים את שם ישראל לעיני בני הנכר שכניכם.

– הס, בת נעות המרדות! – נתן ר' חוצפית עליה בקול גאונו. – אל תשמיעי מוסר ללא בקשוך! לכי, באור אשך, חבי את באהלך ולמעצבה תשכבי, ואנחנו – חדות הצדיק היא מעוזנו!

– אבל בחצות הלילה, בשוקים וברחובות?

– הסי, ארורה! גועה רפאל הסנדלר, – הלהרגנו את אומרת כאשר הרגת את אפרים? עלו אליה, אחי, תפשוה ותהי ידכם בה.

– תנו לה מגנת-לב! – החרה החזיק אפרים. – תאלתי לה! חמסי על קדקדה ירך!

– סבוה והקיפוה! – הוסיפה כל הלהקה פה אחד. – שלמו לה כפעלה; אל תחמלו עליה. – ואחד החסידים שלח את מוטת העץ אשר בידו לנגוע בה לרעה.

ראתה יוכבד את הסכנה המרחפת על פניה ותמהר להמלט על נפשה לסתר ביתה ותסגור הדלת בעדה ונעלה.

החסידים בראותם כי נתנה אויבתם עורף לפניהם לא נעצרו לרדוף אחריה ולהתדפק על הדלת כי אם הריעו על מנוסתה בקול שחוק ומהתלות, קול ענות גבורה. אחר פנה ההמון וישקוד על דרכו הלאה שטוף ועבור ברעו עד הגיעו לנוכח בית שר הגדוד. שמה יצא אליהם איש צבא אחד מן המשרתים את פני השר ויקרא בקול גדול, רוסית: “הסו עברים, ואל תריעו; כי גברתי חולה שוכבת על מטתה. לכו לדרככם דומם ואל תתרועעו!”

– מי הוא זה ואיזה הוא אשר מלאו לבו לדבר כן? – שאל ר' תרטיאל.

– כפי שאני רואה. – אמר זאנוויל העור, – יון הוא, אחד מאנשי הצבא.

– אלמלי יון הוא, – למד ר' בונם הפסח כדבר הלמו מענינו, – כי אז היה לו כידון על שכמו וחרב מצומדת על ירכו; השתא דלאו הכי שמע מינה לאו יון הוא.

– מתחפש הוא! – הבטיח רפאל הסנדלר, –  משרת בית המוכסת הארורה הוא!

– אחד מעבדי יוכבד בת הבליעל, – מלא את דבריו אחד מתוך הלהקה – אשר יצא לרדוף אחרינו במצות בעלת ביתו.

– עתה אכירנו! – קרא אפרים מוכר משקים מקדמת דנא, – הוא הוא המשרת הרשע אשר בא ויסגור את בית מחיתי; הוא ולא אחר!

– תנו לו את אשר הכינותם לה! – פקד שמואל הבורסקי כנגיד ומצוה.

ופתאום נאספו עליו החסידים ויקיפוהו ויחלו להכותו.

איש הצבא עמד על נפשו ויתאזר עוז להשיב מכה אל חיק מכיו. אבל מה יעשה איש אחד נגד המון רב שכורי יין ולבושי להבות? והמה הגיחו אליו איש איש ממארבו ויאחזו בו ויכוהו מכות חדרי בטן.

ראה המוכה כי אין מפלט ויחל לזעוק בקול גדול: “חמס ושוד!” אל קול זעקתו יצא שר הגדוד בעצמו בפתח החצר ועמו כלב עז נפש וישלח אותו בהם. למראה הכלב נפלה עליהם אימתה ופחד ויסוגו אחור ויחלו להשתמט אחד אחד.

– אויה לי כי נדמיתי! – קרא פתאום בקול פחדים ר' בונם אשר התנהל במנוסתו לאטו לרגל רגלו הנכאה. – פלטוני, מלטוני! הכלב נשכני מנשיכות פיהו!

ר' דוד לולב זרק את קלחתו מעל שכמו וימהר ויעמוס את חברו הנשוך תחתיה.

– איפה נשכך? – מהר לשאול אותו ר' דוד. – הראני נא את המקום הנשוך!

– שים נא ידך תחת ירכי! – קרא הנשוך בקול גנוחי גנח וילולי מילל. – תחת ירכי הבריאה! אויה לי כי נדמיתי!

– אוי נא לנו! – קרא פתאום ר' זאנוויל. – רואה אנכי עוד כלבים יוצאים מן החצר. אהה, אחי, ששים רבוא כלבים! נוסו, נודו, מלטו נפשכם! איש לאהליו ישראל!

מקול הפחד החלו רבים להתרוקן משכרותם וידעו את השערורה אשר עשו מאד וימהרו וינוסו מנוסת חרב ממקום הרשע ודוד לולב נשא על ידיו את ר' בונם הפסח עתה בשתי רגליו, כאשר ישא האומן את היונק. ויפוצו העם איש לאהליו.

– הוי אנשי שלומנו! – קרא ר' איציק מזרקישק במהרו גם הוא לנוס באשר ינוס. – אל תשכחו כי חג תנאי בתי מחר. האנשים אשר לא יבואו אלי לזרקישק עם צדיקים אל יכתבו.

– נבואה, נבואה, – נשמע קול נסים ופליטים מכל עברי הרחוב.

נבואה, נבואה, – נשמע קול ר' בונם כקול אשה מצרה מתחת זרועות ר' דוד לולב.

בעוד רגע חדלו הקולות ותקם סערה לדממה ותשקוט הרחוב.

יב: השמים יתקדרו עשים

ובידי אלבירט הרופא המומחה עלתה להעלות ארוכה למחלת מרדכי, ומאהבתו שאהב את שרה העדינה ומחמלתו שחמל על צערה ודאבון נפשה השכים והעריב אל מטת אחיה אשר חלה משנה חליו, חלי הגוף וחלי הנפש, וידיו עשו תושיה להשיבו לאיתנו בימים מועטים. וביום הראשון בשבוע הוא יום השני לחול המועד סוכות, התחזק מרדכי לשבת על המטה, אף יכול לשוחח עם האנשים הבאים לבקרו.

אולם לא רק ממחלת בשרו נרפא מרדכי כי גם ממחלת נפשו ורוחו. במשך ימי מחלתו השיב אל לבו וירא און ויתבונן כי לרגלי חסידיו והבליהם נקטף בלא יומו ילד שעשועיו; ראה והתבונן כי האנשים אשר ארח לחברה אתם מבחר ימיו אינם רק קשר רועי רוח ורודפי הבל, נרפים ועצלים אשר כל מגמתם למלאות תאותם והנאתם, רובם בורים והדיוטים שאינם עוסקים לא בתורה ולא בחכמה ולא בישובו של עולם, ומערימים כלפי שמים וגונבים דעת הבריות לכסות את מערומי דעתם בצעיף שחור בעפלי הסוד והקבלה; והמה נמשכים כסומים בחבלי השוא אשר בידי ראשי הרמאים המה הצדיקים, העושים צדקה בכל עת שמפרנסים בכבוד ובנחת את נשיהם ובניהם ובנותיהם וכל אשר להם; המה הרועים הרועים את עצמם, היושבים ספונים בהיכלי עונג וחלקם שמן ומאכלם בריאה בלי יגיע כפים ובלי זעת אפים, האוכלים שאר עדתם ועורם יפשיטו ודמיהם ילוקו ועצמותיהם יפצחו כתות ולא יחמולו, ואת רוחם ימיתו מותי ערלים ערלי לב. ראה והתבונן כי כל נסיהם תוהו וכל נפלאותיהם הבל הבלים; כי אין ליהודים הטובים דריסת הרגל בבית דין של מעלה ואין מלאכי השרת נזקקין להם כלל וכלל. ולעומת זה ראה בכל יום ויום פעמים שלוש איש צעיר לימים תמים דעים, מדבר בצדקה רב להושיע, אשר חכמתו נראה לעיל ונפלאותיו ביד יקחו, כי חכמתו נאצלת מן החכמה אשר בה יסד ה' ארץ ונפלאותיו הנה נפלאות היוצר המחדש בכל יום תמיד מעשי בראשית ופלאי הבריאה. ידי היהודי-הטוב הזה הושיטו לו מדי יום ביומו סמים למרפא אשר הקילו כאבו וגהו מזורו ומשפתותיו נזלו דברי דעה בינה והשכל אשר רפאו גם את תחלואי נפשו ויניחו את רוחו. ובכן נפלו מעט מעט הסנורים מעל עיניו ויראה אור בהיר ובסתר לבבו השלם לאחותו אשר היתה עד כה כצנינים בעיניו על המרותה את רוחו בדרכיה ובעלילותיה, וישם אל לבו לבלי ידחפנה עוד בשתי ידים ולבלי ישים עוד מכשולים על דרך חייה לבוא אל המנוחה ואל הנחלה אשר ראתה לה. ובעוד מוחו רופס ולבו פוסח על שתי השעפים, באה כמלאך אלהים יוכבד הגבירה לראותו ביום טוב שני ותחזק את לבו בדבריה. סוף דבר, בשוב מרדכי לאיתנו מן המחלה אשר הדביקתהו נהפך לאיש אחר עד כי כמעט לא הכירותו בני ביתו.

ביום הראשון ההוא אשר התחזק מרדכי ראשונה לשוב לשבת על ראש מטתו ושרה אחותו יושבת מראשותיו כפעם בפעם ושומרת את פיו להושיט לו את שקוי המרפא לענות לו בטרם יקרא ולמלאות שאלתו בטרם תבוא.

– שרה אחותי, – אמר מרדכי בהחזיקו ידו בידה, – מרגיש אנכי כי הנני שב לאיתני; היום אאמין בחיים כי אקום ממטתי ושב ורפא לי.

– ברוך רופא חולים! – ענתה שרה ותשא עיניה השמימה.

– וברוך אלבירט לאל עליון כי על ידו שלח אלהים דברו וירפאני. מה שלום חנה?

– גם היא שוב תשוב לקדמתה, אחי; אפס כי עודנה חלשה ומצות הרופא חזקה עליה לבלי תרד מעל משכבה.

דעי אפוא אחותי כי עתה בשוב גויתי לאיתנה שבה גם רוחי לטהרה. בחליי נראו אלי איקונין של אבינו עליו השלום והמראה הזה נתן לי לב חדש ורוח חדשה ולא אוסיף עוד פנות אל רהבים ושטי כזב.

שרה החרישה ותסתר שמחת לבה בחובה.

– אבל על אחת ייסרני לבי ויכה בחרפה לחיי, על הקשיחי לבי עד היום לך ולאלבירט אהובנו; ידעתי כי אשם אנכי נגדכם וחטאתי כבדה מאד.

– אל נא, אחי, – שסעתהו שרה בדברים, – אל נא תרגיז מנוחת נפשך בתוכחות על עוון אשר לא העוית. השמר והשקט והשיב נפשך למנוחתה והיה בהיותך בריא אולם אחר ושמת לבך על דרכיך.

– איך תנחמיני הבל! ידעתי כי אשם אנכי, ואלמלא היתה לי עוד עתה היכולת לתקן את אשר עותי כי אז היה מוסר כליותי אכזרי ונפשי מאנה להנחם, אבל עוד אתמול הבטח הבטחתי ליוכבד בבואה לראותי כי ראשית מלאכתי בקומי ממשכבי יהיה לעשות לך בית ולדאוג לך להיטיב אחריתך.

אברהם בא בחפזון החדרה אשר מרדכי שוכב שם ויאמר: “אוכתינוס פקיד העיר בא לראותך, מרדכי; הנה מרכבתו באה בחצר”.

ויתחזק מרדכי וישב על המטה.

ברגע הזה נשמע קול הפעמון מצלצל במסדרון ויוסטוס המשרת העומד על משמרתו בפרוזדור פתח לו ויפשט את פקיד העיר את אדרתו מעליו ויפתח לפניו את הדלת אל החדר אשר מרדכי ושרה יושבים שם.

פקיד העיר נכנס קל כצבי וילך שפי על בהונות רגליו. והוא איש חיל לבוש בגדי השרד כי שרת בצבא, גדל קומה בריא ושמן, והוא כבן חמשים ובשער זקנו זרקה שיבה אבל קלות תנועותיו וצעדי אונו יעידו כי עודו דשן ורענן ועצמותיו מלאו עלומים ולשד החיים.

– שלום עליהם, יקרי! – אמר בסבר פנים יפות וישתחו ויושט ידו בענות חן לשרה אשר קמה ממושבה בגשתו אליה ותשתחו; אחרי כן שם פניו אל החולה וישאל לשלומו.

– השבח לחי עולמים! – ענה מרדכי. – הנני שב מעט מעט לאיתני ואקוה כי בעוד ימים מעטים אקום ואתהלך בחוץ.

– לא אתפלא על כי מהרת להרפא, – אמר הפקיד בפנים מסבירות לשרה, – אם אשת חן כזאת תסעדך על ערש דוי ושומרת לראשך לכלכל מחלתך.

– גלוי וידוע אוכתינוס הפקיד כי חכו ממתקים ודבריו מחמאות, – אמרה שרה. – הכי תצעדנה בנות קרימבילישק עלי שור לשמך ולזכרך! אבל האם לפזר חונף וחלקלקות בא כבודך הלום? הואילה שבה נא למראשותי אחי והשתעה בו כי לכך באת.

לדברים האלה פנתה שרה מקום מושבה לפקיד העיר; אבל הוא מהר כאילה שלוחה ויושט לה כסא אחר לשבת עליו.

– סלחה נא לי ר' מרדכי, – אמר הפקיד בשבתו, – כי לא באתי עד כה לראותך. כי טרדותיו רבו למעלה ראש וראשי סחרחר כל ימי השבוע, על כן החלטתי היום לבוא אליך כי חג היום ובית הפקידות סגור.

– מחזיק אנכי לך טובה מרובה על חסדך ועל אמתך, – אמר מרדכי בקול ממושך.

– גם סמנגלוף שר הגדוד יבוא היום לראותך, כי כן אמר לי אמש בהיותנו יחד בבית ראש האצילים הנסיך בהרציון.

– מאד ינעם לי לראותו כי איש תמים דעות הוא מאד ובחן שפתיו רעך הוא.

– מחניף בחלקלקות! – אמר פקיד העיר.

ברגע הזה בא החדרה דרך הפתח השני אלבירט הרופא ויקרא לשלום לשרה, לפקיד העיר ולמרדכי.

– אי מזה תבוא דרך הפתח הזה? – שאל פקיד העיר את אלבירט בפנים שוחקות – האם נחבאת מפני בבואי?

– אל מטת החולה בעלת הבית ישבתי, – אנה אלבירט, – ומשם באתי.

– שכחתי, – התנצל הפקיד, – כי הבית הזה בית חולים הוא לפי שעה.

– ומה שלום אשתי היום? – שאל מרדכי.

– אשתך הולכת וטוב. איננה חסרה לבריאותה בלתי אם להיותך בריא אתה. דואגת היא לך וראות פניך תדשן עצמותיה ותחזק כוחה. אבל אתה מה שלומך, הגידה לי כיום?

– טוב לי היום עד כי התחזקתי לשבת על המשכב. אקוה כי לא יחר אפך בי בשביל זה.

– הטוב שברופאים הוא החולה בעצמו, – אמר אלבירט, – מי כמוהו יודע אם כוחותיו מתחזקים או מתרופפים.

– ומה החדשות אשר צמחו בעיר, אדוני? – שאל מרדכי בראותו כי חוט השיחה במהרה ינתק. – זה כעשרת ימים לא יצאתי מפתח ביתי ולא ידעתי עד מה מכל הנעשה תחת שמי ה'. אתך, פקידי, יש בלי ספק חדשות ונצורות.

– רבות ושונות הנה החדשות אשר תצמחנה יום יום בחדר פקידותי אבל אין לך עסק בהן. ואולם ראה זה שנים שלשה דברים נתחדשו אצלי אשר אולי נוגעים הם גם בלך.

– ומה המה? הגידה נא לי!

– ידעתי כי חבר אתה להמקשיבים בקול ר' לייבעלע צדיקכם.

– חבר הייתי, – נכנס מרדכי לתוך דבריו, – הייתי ולא אוסיף.

– היית! – אמר הפקיד, – מאד ינעם לי לשמוע כי משכת ידך מלוצצים אלה. כל ימי אני אומר כי אין אלו אלא קשר הנללים וזוללים ולא נאה לאדם הגון לבוא בברית אתם.

– אבל מה היה הדבר? – הוסיף מרדכי, –  ספרה נא לי ספרה!

הפקיד הוציא תכריך מכתבים מחיקו ויקח מתוכם שני גליונות ויאמר: בפאסט האחרונה קבלתי שני אלה ונכון אנכי לקראם באזניך.

– לכי נא אחותי והביאי דבר לסעוד לבב אורחינו היקרים, – אמר מרדכי אל שרה למען הוציאה מעליהם, – כי דמה כי המכתבים אשר התעתד פקיד העיר לקרוא דבר סתר בם.

פקיד העיר הבין את כונתו ויאמר בחלקת שפתיו: “אל נא ר' מרדכי, אל נא תגזול ממני נחת הרוח לשבת בחברת אחותך היפה בנשים ואל תטריחנה לשוא, כי את פרשת הכתבים האלה תוכלנה לשמוע גם אזני אשה עדינה”.

כי עתה היטיבה ברצונך וקרא את הרשום בכתביך. אזני עשויות כאפרכסת!

הפקיד פתח את אחד הכתבים ויאמר: "פקיד העיר כאנדיקעווע אשר בנפת הנגב כותב אלי כדברים האלה: “היהודיה שפרה אשת אייזיל חנוני מפה כאנדיקעווע קבלת קדמנא כי זה כחודש ימים עזב בעלה אותה וששת ילדיה בעירום ובחוסר כל ויקח את כל הון ביתו בידו ויקם וילך לקרימבילישק לראות פני הצדיק דשם; והנושים אצים בה לשלם את חובותיה ומיראים אותה לחבול את יתר מטלטליה ושלמתה לעורה ולשימה בבית האסורים. ואחרי אשר החנוני אייזיל חמק עבר גם בלי מכתב תעודה לנסוע, על כן הנני מחלה פני כבודך לתפוש את הבורח ההוא בכף ולהשיבהו למקומו בלוית אנשי הצבא כדין הנוסעים בלי כתבי מסע”.

– הידעת את האיש אייזיל הלזה ואת שיחו? – שאל אוכתינוס הפקיד בקפלו את כתב הנשתון ויטמנהו בחיקו.

– שמו שמעתי בהיותי בזרקישק, – ענה מרדכי באנחה מסותרת, – ואותו לא ידעתי.

וזה אשר יכתוב פקיד העיר קראמפון, – הוסיף אוכתינוס. – שערוריה נעשתה מאד שמה: “לפקיד העיר קרימבילישק. בעשתי עשר יום לחודש העבר באו גנבים בבית הצורף בזהב עוואלד אשר בזה וישברו את דלתות מלתחתו ויגנבו מתוכה כלי זהב ותכשיטין, אבנים טובות ומרגליות במחיר אלפים וחמש מאות רובל כסף. ואחרי אשר דרשתי וחקרתי היטב נגלו לי כי השודדים האלה המה שני נערים בני בליעל, האחד ברוך בן קלונימוס תלמיד הצורף הנ”ל אשר גר בביתו ועסק במלאכתו, והשני חייקל בן זבולון שוליא דנגדא. שני הנערים האלה נעלמו פתאום מתוך הקהל בליל עשתי עשר לחודש הנ“ל, בו בלילה אשר נעשתה הגזלה בבית הצורף. לפי עדות אנשי אמנה נמצאים שני הנערים הגנבים כעת בעיר קרימבילישק מקום משכן כבודו או בסביבותיה; ועל כן הנני מבקש מאת כבודו לתפוש את שני הגנבים ההמה, לשומם בכבלים ולהגיעם לידי לעיר קרמפון”.

– חייקל… ברוך… – דובב מרדכי בלאט כאיש מתאמץ לזכור נשכחות.

– השמעת גם את שמות האנשים האלה?

– שמעתי אומרים עליהם כי “בני טובים המה ויודעי חכמה נסתרה”.

– חכמה נסתרה המה יודעים עד להפליא, – אמר אוכתינוס, – כפי שאתה שומע מדברי פקיד העיר קרמפון.

– אחד מהם נועד להיות חתן לבת איצקע בעל המלון בזרקישק, כך שמעתי, – הוסיף מרדכי.

– והשני – לבת אייזל החנוני מכאנדיקעווע אשר הזכרת במכתבך הראשון, – שת אלבירט נוספות על דברי מרדכי.

– מאין תדע אתה אדוני הרופא את סתרי החסידים? – שאל מרדכי ויתפלא.

– והיום לעת ערב יהיו התנאים משנה בין שני הזוגות האלה בבית מלונו של ר' איציק בזרקישק, – הוסיף אלבירט לגלות ולהפליא את שומעיו מבלי להשיב על דברי מרדכי.

– אבל מאין תדע באמת את כל זאת, – שאל פקיד העיר, – הגם אתה בחסידים? אולי נספחת אתה עליהם למלאות החרבה בנפול ר' מרדכי מעליהם.

– הנסתרות האלה נגלו לי בדרך הטבע, אל תיראו! – פתר אלבירט את חידתו וישחק. – בענדעט האומן המשמש בבית החולים בקש מאתי רשות ללכת היום לזרקישק ובשאלי אותו לסבת נסיעתו ספר לי את כל אלה.

– טוב לי כי גלית את אזני. הנה כל האנשים אשר אנכי מבקש נאספים יחד אל מקום אחד כצפרים האחוזות בפח; משם אקחם ואעשה בם כמשפט. הנה גם איצקע בעל המלון בעצמו נאחז בסבך.

– איצקע בעל המלון? – שאל מרדכי. – מה שמץ דבר נמצא בו?

– נציב זרקישק מודיע כי בבית מלונו מתו שני אנשים לפתע פתאום בלילה אחד בשבוע העבר ויקברום ביום המחרת מבלי אשר נודע סבת מיתתם.

לזכר ליל עמל ההוא נפלא חשכה גדולה על פני מרדכי ויכף ראשו כאגמון ויתעצב. מעיני אוכתינוס לא נעלם כל זה וכדי להשיא את שיחתם לדבר אחר שם פניו אל שרה ויאמר:

– ועתה את עדינה, עליך לשעשע את אורחיך בחדשות משמחות לב. אמרי מה נהיתה חדשה בגבולך.

– מאיר בעער המציא פרק חדש בשיר, ודבורה הטבחה הקדיחה תבשילה בבית המבשלות אצלנו – ענתה שרה בשחוק נחת.

– צר לי כי לא היה ההפך, – ענה אוכתינוס גם כן בשחוק, – לו הקדיח מאיר בעער תבשילו ברבים ודבורה נתנה מתקה ודבשה בבית המבשלום כאשר הסכינה!

מדברי שחוק אלה סר הענן מעל מצח החולה ויצהלו פניו כמעט.

– ואתה אדוני הרופא, – שם הפקיד פניו אל אלבירט, – מה הלכה נתחדשה בחכמת הרפואה?

– הנה חכמת הרפואה נוגעת אל לבך, אדוני, פחותמחכמתה של דבורה, – ענה אלבירט גם הוא בשחוק, – ומה יתן ומה יוסיף אם אשמיעך החדשות אשר צמחו בה? אבל ראה זה דבר חדש נקרה היום לפני: היום בבוקר נקראתי לרפוא חסיד נשוך כלב.

– נשוך כלב! – קראה שרה בצער.

– בלי ספק היה הכלב אחד מכלבי דשמיא – אמר מרדכי גם הוא בשחוק – או אולי גלגול הוא ועתה יתעלה.

– חסיד נשוך-כלב הוא בדרך הטבע, – אמר פקיד העיר. – מראש דברך דמיתי שאתה אומר “כלב נשוך חסיד”.

כל השומעים מלאו פיהם שחוק על דברי הפקיד המלאים חדודים.

– אבל איכה היה הדבר? – הוסיף הפקיד לשאול בכובד ראש. – איכה זה ישוך הכלב איש בראש חוצות? ואיה היה בעליו ומדוע לא ישמרנו?

– את כל זאת לא ידעתי, אדוני!

– אבל באיזה מקום, כלומר, באיזה אבר מאבריו נשכו הכלב ואם גדולה החבורה ויש בה חשש סכנה?

– את זאת לא אגיד לכם עד אשר תואיל עקרת ביתנו למלאות את עצת אחיה הטובה אשר יעץ עלינו בראשונה.

שרה הבינה אל מה ירזמון מלי אלבירט, כי כבר הסכינה בסגנון לשון חכמתו, נודע כי ראש כונתו היא להעלותה רגע אחד מקרבם עד אשר אם דבר דבריו. בכל זאת עשתה את עצמה כאלו איננה מבינה את כונתו הפנימית ותקם לצאת ותאמר: “אבל בתנאי שלא תספר ספורך עד שובי, כי נכספה אנכי לדעת סוף דבר”. ומבלי לחכות אל תשובת אלבירט החליקה ותעלם אל החדרים התיכונים.

– הכלב נשכהו בירך הימנית – אמר אלבירט אחרי צאת שרה מעליהם, – קרוב אל האשכים מלמעלה; והנשיכה חזקה כי כל השוק הימין צב והמכה טריה וקודחת.

– ויש סכנה בדבר? – הוסיף לשאול אוכתינוס בדאגה.

– סכנת נפשות אין, – הרגיעו אלבירט, – אבל הנשוך יוכל להשאר צולע על ירכו, כי כמדומה לי שנכרתה צומת הגידין.

פני הפקיד הפיקו צער ורגזה.

– אבל מה שיש פלא בדבר, – הוסיף הרופא, – הוא שהנשוך צולע על ירכו השמאלית מקדמת דנא; עתה יהיה פסח שתי רגליו.

– צולע על ירכו השמאלית! – חזר מרדכי על דברי אלבירט, – הרימותי ידי אם לא בונם מהוצופלוץ הוא.

– האם ידעת את האיש הנשוך? – שאלו אוכתינוס.

– אם הוא באמת האיש אשר אמרתי כי עתה ידעתי: מבני לויתו של וועלפעלע קרוזישקר הוא.

ברגע הזה באה מלכה ותבא רקוע פח כסף ועליו צנצנת יין וכוסות וממתקים בספות זכוכית ומעשה אופה בסל של נצרים ומטפחות לבנות מקופלות לקנח בהן הידים, ותעמידו על השולחן; ושרה נכנסה אחריה ותאמר: בי אדוני!

– אחרת לבוא, גברתי, – התגרה בה אלבירט, אחרת משמוע את ספורי, אבל הנני למלאות נזקך ולשלם לך נחומים בדבר אשר ינעם לבעלת הבית המכנסת אורחים הרבה יתר מעשרה ספורים כאלה.

בפיו דבר ובידו מלא את הכוסות לו ולפקיד העיר ושרה צהלה ושמחה בראותה את אלבירט עושה כאדם העושה בתוך שלו.

וישא אלבירט את כוסו ויאמר: “לשלום בעל הבית, העני המדוכא הרואה יינו שתוי לעיניו ולשונו בצמא נשתה”.

– ולשלום הממלאה מקום בעלת הבית אשר חכה כיין הטוב וכולה ממתקים, – אמר אוכתינוס ויטעם מן הממתקים אשר על הקערה ויושיטה גם לשרה.

– תודה רבה לך, אדם נכבד! – ענתה שרה ותמאן לאכול. – אדם שחכו יין הטוב וכולו ממתקים אין לו צורך עוד ביין ובממתקים.

יג: העבים ימלאו גשם

ברגע הזה נשמע קול כלב נובח בחצר. אוכתינוס שם אל החלון פניו.

– האין זה הכלב שנשך את חסידך, הרופא! – נפלה כנבואה קטנה מתוך פיו של הפקיד בראותו כלב עומד בחצר ונובח. – אבל ראה נא גם ראה גם בעליו עמו. סמנגלוף שר הגדוד בא לראותך ר' מרדכי, כאשר הגדתי לך!

שר הגדוד עשה רגעים אחדים במסדרונה, אחרי כן נשמע קול יד מנקשת בחשאי על הדלת. ותאמר שרה: “יבוא!”

ויבוא סמנגלוף שר גדוד הרוכבים, לבש בגדי חופש לרכבה, על לבו ממול פניו אותות כבוד ויקר שונות נוצצות כספירים, ודרבונות הכסף על עקביו דא לדא נקשן; ויתן שלום למרדכי וליושבים לפניו ויאמר: “השלום מרדכי נותן עצי ונרותי?” ויאמר: “שלום!”

– שמחתי באומרים לי, – שם סמנגלוף פניו לאוכתינוס, – כי גם מעלתך יושבת בזה. ואני אמרתי אסורה אליך הביתה כצאתי מזה כי דבר נחוץ לי אליך, דבר חדש שלא היה בעולמו אמש בשבתנו יחד בבית הנסיך בהרציון. ואקוה כי תעשה למעני את אשר תוכל.

– הנני מוכן ומזומן לשרתך בכל מאודי, – ענה פקיד העיר, – מה תאמר נפשך ואעשה לך?

– דברי אליך יוכל להיות לטורח על החולה, ועל כן נסורה נא אל החדר הסמוך ברשיון בעלת הבית, שרתי בבנות – אמר סמנגלוף ויבט אל שרה.

שרה פתחה את הדלת אל אחד החדרים הסגורים ותאמר: “הואילו אדוני סורו הלום!”

המה יצאו ואלבירט קם ויגש אל מטת מרדכי וימשש את דופקו ויבט וינסה את סמי הרפואות ותנח דעתו ויבטיח לו כי בעוד יומים יוכל לקום ממשכבו.

– לא האמנתי לשמועה, – אמר מרדכי, – כי במשך עשרה ימים ישוב ורפא לי מן המחלה אשר עברה על נפשי.

– אהבת אחותך העדינה ודאגתה לך בימי חליך היא סמכתך.

– אל נא, אדוני הרופא, – אמרה שרה בענות חן, – אל נא תגדיל פעלי להקטין ערכך. מה אני ומה דאגתי לאחי אם לא חכמתך ודעתך הרבה היא סמכתהו.

– שניכם יקירי גם יחד דאגתם לי ותכלכלוני בימי דוותי ושניכם גם יחד אני מכיר טובה; וראשית חובתי בקומי ממשכבי יהיה לשלם לכם כפעלכם ולהביאכם למחוז חפצכם תחת אשר עד כה נתתי מכשולים לפניכם.

– שרה השפילה עיניה ותתאדם, ואלבירט שם עיניו במרדכי כאיש שואל פשר דבר אשר שמעה אזנו ולא תבן לה.

– למה זה תביט ותראה בי, רופאי היקר! – הוסיף מרדכי, – האם תדמה כי טח מראות עיני ולבי מהשכיל כי חשקה נפשך בשרה אחותי? אם עד כה בהיות עלי רוח העועים התנגדתי אל חפץ לבבכם, עתה ראשית חובתי לתקן את המעוות ולשובב אתכם אל המנוחה ואל הנחלה אשר תרתם לכם. אני שלך, אלבירט, ואחותי שלך, כי לך יאתה, הבה תקעו כף לאות ברית אהבה ואני אברככם.

לדברים האלה שם מרדכי ביד אלבירט את יד שרה הנכלמה והמשפלת לראות, ואלבירט הרים יד שרה ויגיעה על פיו; אחר חבק למרדכי וישקהו.

– ידעתי מראש, – אמר, – כי נדיב לב אתה ועל נדיבות תקום; אבל לעת כזאת הסיח דברים כאלה מלבך, כי עוד לא שבת לאיתנך פן יבולע לך בהתרגזך.

ברגע ההוא שבו שני השרים מן החדר הסמוך, ואוכתינוס החזיק גליון פתוח בידו ויאמר: אין להסתיר הדבר מר' מרדכי ובני ביתו. ראה מרדכי, הנה מכתב זה נוסף על הראשונים אשר קראתי באזניך; אותו סגר בידי האדון שר הגדוד הנצב אתנו בזה. וזה פתשגן הכתב:

“בלילה הזה בסוף האשמורה הראשונה ואנחנו ישנים שלוים ושקטים על משכבותינו והנה לפתע פתאום קם שאון ברחוב, ומרחוק נשמע קול המון אדם רב ברעה הולך וקרב אל ביתי. שלחתי לקראתם את אנגריון אחד ממשרתי ויצא ויעד לבלי ישאון ויתהוללו ברחובות קריה בעתותי לילה. אבל תועי רוח אלה תחת שמוע לקולו הקיפו עליו יחד ויכוהו הכה ופצוע. אין ספק אצלי כי היו מכים אותו עד מות לולא מהרתי לקול צוחתו ואצא גם אני אליהם וכלבי טריזור ברגלי. ויהי בשלחי בם את כלבי הנאמן ויאחז בעקב אחד מהם אז חרדו כולם וינוסו מנוסת חרב. אבל משרתי נגוע ופצוע ובודאי יפול למשכב מן המכים אשר הכוהו וגם אשתי חלתה מאד מן הפחד אשר פחדה, ואתה ידעת את מעמדה… ועל כן הנני מחלה פניך, ידידי שר העיר, לשום לבך לדרוש הדבר למצוא את בני הבליעל המפריעים את שלום אנשי העיר ומנוחתם, להביאם במשפט על כל אלה ולשלם להם כפעלם”.

פקיד העיר כלה לקרות וישם פניו אל שר הגדוד ויאמר: “האם לא תדע אדוני אחד מן המתעללים אשר יהיה לנו למפתח מזכיר עוון?”

– לא, ענה שר הגדוד, – לדאבון לבי אינני יודע אף גם אחד מהם פנים בפנים.

– כי עתה יקשה הדבר מעט לגלות עקבותם, – אמר אוכתינוס. – אבל ידידי הרופא, האין לבך כלבי שיש התיחסות בין המקרה אשר הודיע לי שר הגדוד ובין החסיד נשוך הכלב אשר רפאת היום בבוקר? כמדומה לי שנבואה נזרקה מפי באמרי על טריזור שהוא הכלב אשר נשך לאיש חסידך.

נמצאתי וגם נתפשתי, – אמר אלבירט אל לבו ויתעצב, –  ממני תפתח הרעה על האנשים האלה! למה זה אנכי? ואני פציתי פי ולא אוכל לשוב. פושק שפתיו מחתה לו!

– קרוב הדבר שהוא הוא הנשוך הלילה, –  השמיע אלבירט קול דברו, – אבל לא ידעתי אכנה מה שמו ומה שם בנו, כי לא כתבתי לו עלה לתרופה, כי אם עלוקות הושבתי על מקום הפצע.

– הגידה לי איפה הוא חונה? ואני אלך שמה ואשמעה מה בפיו.

– שוכב הוא חולה בבית-משקים סגור בקרבת בית הפקידות אשר לך.

– בית אפרים מוכר המשקים הוא, – אמר אוכתינוס, – מעון הוא תמיד לזוללים ומקלט לשכורים. – ומה שם האיש ההוא, ר' מרדכי, אשר אמרת בתחלה?

– לפי השערתי הוא בונם מהוצופלוץ הבא הלום בלוית וועלפעלע קרוזישקר. אבל רק כמו שער בנפשי כן הוא.

אוכתינוס רשם את זאת זכרון בספר קטן לפניו אשר הוציא מחיקו.

– מפי החולה לא תציל היום דבר אמת, – אמר אלבירט, – קדחת תקפתהו והנה הוא כשוכב בראש חבל; רוחו חובלה, שפתו בלולה ודבריו לעו.

– נזכרתי, אדוני, – אמר סמנגלוף, – כי אנגריון משרתי יודע כמה מן האנשים אשר הצו בו, והוא יודיעם לך.

– הבה אפוא ונלכה יחדיו אל ביתך, אדוני שר הגדוד – אמר אוכתינוס, – וגם הרופא ילך אתנו! ונכתוב בספר ונעיד עדים ונחתום כדת את מעמד אשתך החולה מפחד בלילה, ואת מעמד משרתך המוכה, ונשמעה גם מה בפיו ואז נדעה נרדפה לדעת את הדבר.

– הבה נלכה, – אמרו סמנגלוף ואלבירט ויקומו ממושבם.

– אדוני! – אמר מרדכי ויתעודד על מושבו, – סלחו נא לי אם אעצרכם במלי; אדבר נא דבר באזניכם. הנכם נכונים לבוא במשפט עם האנשים האומללים האלה. התבוננו נא מראש בינה במה אשמים המה, מה פשעם ומה חטאתם…

זרוק חוטרא לאוירא אעיקרא קאי, חשב פקיד העיר בלבבו.

– מה פשעם ומה חטאתם? – אמר סמנגלוף ויקמוט את מצחו. – האם לא שמעת את כל התועבה אשר עשו האנשים האלה…

– שמעתי, שמעתי! – אמר מרדכי, – אבל אני שואל מה אשמים האנשים ההמה? הצאן מה חטאו אם רועיהם התעום, מוריהם שובבום, אחרי מי אתם רודפים, אחרי פרעושים ויתושים? ואתם הלא ידעתם בצואר מי תלוי הקולר! ואם תענשו את מספר האנשים עושי התועבה ותשלחום ביד פשעם, עוד לא נצלנו, עוד לפתח שער עירנו חטאת רובץ ותועבות כאלה וגדולות מהנה עתידות להתחדש חדשות לבקרים. אל תתעברו בגרזן כי אם בחוצב בו! שימו לבכם למשאות הרע משרשיו; שימו לבכם אל מורי השקר המשגים העורים בדרך בחזות להם שוא ובקסום להם כזב. אליהם עלו, אותם הרחיקו מגבולנו אם תחפצו לבלי תחניף עירנו בדם. “אל תשאלו את הרופא, שאלו את החולה!” אני הגבר ראה עוני בשבט פשעם! אותי נהגו שנים רבות ויוליכו חושך ולא אור! אני אני הוא היודע את המקור המשחת אשר ממנו יצאה כל התלאה אשר מצאתני!

בדבר מרדכי את דבריו המו מעיו ולא עמד רוחו בו ויתן את קולו בבכי ויבך כאשה מצרה.

– הרף נא, ר' מרדכי, – אמר אלבירט. – האם ילד קטן אתה מבלי הבין כי התעוררות עזה כזאת תוכל לנגוע לרעה בבריאותך. משול ברוחך ושמור את נפשך מאד.

ומרדכי התאושש ויוסף לשפוך את נפשו ויאמר: כל עוד אשר המתעתע בעירנו, נבוכים כל השומעים לו, ומוסיפים אומץ רוח וחוזק מצח; רחילא בתר רחילא אזלא, והאחד בוש וירא מפני חברו, ואין שלום לאיש הולך מישרים. ידעתי כי האנשים האלה קשים, אפם עז ועברתם שמרה נצח ולא ישקטו ולא ינוחו עד אם כלו בי חמתם אחרי אשר נהפכתי להם לאויב, על כן אין לי מפלט בלתי אם לעזוב את העיר הזאת וללכת באשר אלך, אם אין היכולת בידכם אדוני לשלח מזה את היהודי-הטוב מקור כל הרעות ולהרגיע ליושבי הארץ.

– אם ככה אתה דובר נעניתי לך ר' מרדכי, – אמר סמנגלוף, – ואני דמיתי מראש כי חזרת לקלקולך. אבל לעשות עצתך יכבד מאד לפי דעתי! להגלות איש וביתו גלות שלמה מעירו לעיר אחרת, לזאת נצרכה הסכמת המיניסטר והדבר ימשך לימים ושנים ובלתי ספק יודע להם והרבו רעים ומליצים, ולפני תנואותיהם מי יעמוד.

– יש דרך ישר לפני למצוא מבוקשנו זה בדרך יותר קצרה ובטוחה, – אמר אוכתינוס פקיד העיר, אחרי התבוננו בינה רגעים אחדים, – אם תכון עמדי ידי רעי שרי הממשלה אשר בזה.

– לבך לבי וידך ידי, – אמר סמנגלוף.

– כי עתה התיצבו וראו את אשר אעשה לו. לא אנחנו גרש נגרש אותו כי אם הוא בעצמו יצא מזה ויעזוב את העיר. מחר יום מלאכי הוא; בואו אלי אדוני שר הגדוד והרופא לעת ערב להתעלס בסוד מרעים; שמה יהיו גם בהרציון גם יורקמי ונמתיקה סוד יחד.

– נלכה נא אדוני, – אמר אלבירט. – החולה צריך למנוחת נפש. שיחתנו הארוכה הכשילה כוחו.

– היה שלום ר' מרדכי, – אמר אוכתינוס, –  חזק וחזק. השמר והשקט, עתידים אנחנו לעורר גם לויתן; ולעת עתה נצודה דגי הרקק הרופשים משקע מימינו בסכלותם ופחזותם.

ויתפטרו שלשתם ממרדכי ומשרה וירכבו על מרכבת פקיד העיר וילכו.

ומשה בן יוכבד בא בזמן ההוא לבית אמו וירא אותה והנה פניה זועפים.

– מה לך אמי היקרה כי ככה דלות? – שאל משה בהביטו אליה בעיני אהבה.

– אין דבר, – ענתהו יוכבד רכות להשקיט רוחו, – שנתי נדדה מעיני הלילה ולא ישנתי כל צרכי, על כן נפלו פני. אין רע! אישן אז ינוח לי.

– ומדוע נגזלה שנתך הלילה, אמי? – הוסיף לשאול בן משכיל זה ברחמים גדולים. – הלא דבר הוא? אולי אין שלום בעצמיך?

– היה היה עם לבבי להסתיר ממך הדבר; אבל אתה מפציר בי בשאלותיך ולא אוכל להמיש משם צוארי, – דברה יוכבד בשחוק ותספר לו את כל מקרה הלילה מהחל ועד כלה.

שמע משה ויתעבר ואש נשקה באפו.

– השחוק לך הדבר, אמי – קרא – ואת מחשה מעולם! בך נשבעתי כי לא יכופר העוון הזה לשודדי לילה אלה עד כי יענשו בפלילים.

– הס בני, אל תתקצף ואל תהיה קופץ ונשבע. יצא מפי דבר ולא ישוב כי לא אתבע עלבוני מידי מנאצי אלה.

– אבל רוכסי איש אלה לוקחים להם קרנים והולכים ומתפרצים מיום ליום ומחודש לחודש ומשפט וצדקה היא לגדע קרנם ולהשיבם על עקב בשתם.

– יפגעו בהם ממקום אחר ולא אני – ענתה יוכבד בענות צדק. – בתוך עמי אנכי יושבת וגם שיבה זרקה בי ומשפטים בל ידעתי.

ברגע הזה נפתחה הדלת ואלבירט הרופא בא הביתה.

– אלהים הנחך הלום, ידידנו! – קדם משה פני אלבירט בתרועה. – היה נא אתה לדיין ביני ובין אמי היקרה בדבר אשר נוכחה. – ויספר משה לאלבירט את כל דברי תוכחתו עם אמו.

– הרגע והשקט ידידי, – ענה אלבירט בפנים שוחקים. – כנים דברי אמך החכמה: האלהים יבקש את נרדף, והוא כבר מצא את עוון הנבלים האלה ויקם עליהם רעה ממקום אחר.

– אל מה ירזמון מליך? – שאלה יוכבד בחפזון.

– יותר מאשר עשו לך החסידים, השחיתו התעיבו עלילה בחצר שר הגדוד סמנגלוף, – ספר אלבירט בקצרה. – שמה הכו את משרתו הכה ופצוע ואשתו חלתה מפחד לבבה אשר פחדה וקרובה היא לשכל.

– אל מלא רחמים!! – צעקה יוכבד ותפרש כפיה מחמלת לב ומרוך.

– ושר הגדוד מלא חמה, – הוסיף אלבירט לספר. – הנני שב עתה מביתו; שמה היה גם אוכתינוס; שמה כתבנו אמנה את כל המוצאות אותו בלילה הזה כתוב בספר והעד עדים את משרתו המוכה על ידם, וגם אנכי באתי על החתום והעידותי כי ראה ראיתי את המכות אשר הוכה משרתו, וכי אשתו קרובה להפיל עוברה. וסמנגלוף לא ינוח ולא ישקוט עד אם ימצאו המתהוללים ושולם להם כפעלם, ועל קדקדם חמסם ירד.

– ברעתו ידחה רשע, – אמר משה בקרת רוח. – ברוך אלהי המשפט!

יד: נשף חשק

על חוג שמים יתהלך ענן כבד הרה רעם וברק ואבני אלגביש; עוד מעט ומטר גשם יותך ארצה, ואש מתלקחת וברק ממרורתו יהלוך עליה אימים; ועל חוג הארץ יושבים חגבים, ענקים בעיניהם, רמי עינים וגבהי לב, הולכים בגדולות ובנפלאות, ולא ישיתו לבם אל העננה אשר על ראשם, מתי תבקע, ומה תחיל, ואת מי תורה לה למטרה. אשריך גבר שתום עין כי לא תדע מה ילד רגע! אשריך כי לא שבת שלחת ידך אל עץ הדעת כי עתה נפקחו עיניך וראית כל פגע רע אשר יארוב לך וכל איד נכון לצלעך, ומררו את טפחות ימי חייך המעטים והרעים. לך לך גבר שתום עין ומתפאר בדעת עליון! לך ככסיל בחושך הולך, ואל תדאג דעגת רגע הבא – כי דיה לצרה בשעתה!

בו ביום שאנחנו עומדים בו בשעה התשיעית בבוקר, הלמו עקבי סוס על רצפת הרחוב בזרקישק מן הדרך העולה קרימבילישקה, ועגלה קטנה בעלת שני אופנים רתומה לסוס אביר באה ותעמוד על פתח בית מלונו של ר' איציקל. היושב בעגלה הוא גם המנהיג קפץ ודלג כארי מן העגלה ויאסור את הסוס במושכותיו אל ידות המסעד אשר פתח הבית וימהר הביתה. והנה אשה כבת ארבעים לקראתו, עודנה דשנה ורעננה, יפת מראה ובריאת בשר כאחת משבע הפרות הראשונות. סדר פלה בידה והיא מתפללת; שפתיה נעות וקולה לא ישמע.

– צפרא טבא, גדולה! – אמר האורח הבא ויצהל פניו אליה.

גדולה בעלת הבית אשתו של ר' איצקע הרובע החדש הניחה את סדר התפלה מידה אחרי נשקה אותו מנשיקות פיה ותאמר בפנים מסבירות: צפרא טבא, חוצפית! האם אתה לבדך בא ואיש אין אתך?

– אני לבדי באתי לבשר לך בשורות טובות ונחמות.

– פתח פיך, מבשר טוב, ויאירו דבריך.

– הטוב ברוך הוא קיים את דברו הטוב אשר דבר, ואמש נתעלה ר' איצקע אישך למעלת רובע הרב.

פני גדולה צהלו משמחה.

– הטוב ברוך הוא בחר בר' ברוכקע לרחל בתך; וחברו ר' חייקעלע ישא את בת ר' אייזל כאנדיקעווער.

– הטוב הוא, הטוב בעיניו יעשה!

– והיום לעת ערב יהיו התנאים פה בביתך, חג משנה יהיה; כל קהל החסידים יועדו אליכם ועל כן קדמתי לבוא אליך לבקשת ר' איצקע לזרז אותך להכין הכל.

– רבים מחסורי! – אמרה גדולה בעצבון; – כל אשר הכינותי אכלו האורחים בימי שבת הטוב ברוך הוא בקרבנו; גם היין כמעט אזל מכלינו…

– ר' איצקע שם לבו לדבר הזה ודאג לך, אל תעצבי! בקרוב תקבלי שתי עגלות נושאות יין ושכר ומגדנות ועופות וכל מעשה אופה, כל מחסוריך כתומם יבואו לך מקרימבילישק. היש לך כלים ריקים כל צרכך?

– תהלות לאל עליון, יש לי רב! – ענתה גדולה בגאוה, – אין אני צריכה לשאול לי כלים מן החוץ.

– הקרואים יתאספו במחצית הבית השניה, – אמר המבשר טוב. – ור' איצקע צוה לפנות החדרים, להרוס את המחיצות שהציבו בתוכם להיות רחבת ידים והכין חדר מיוחד להחתן ר' ברוכקע וחדר אחר לר' אייזיל וחתנו.

– מן החדר הגדול הוצאתי את המחיצות אחרי צאת הטוב מאתנו, ושאר החדרים עומדים על מכונם, לא ידעתי אם יהיו מתוקנים כל צרכם לחג התנאים.

– בואי והראיני!

גדולה לקחה צרור מפתחות ותצא אל מסדרון הבית ותפתח את הדלת אל חצי הבית השני ותתן לר' חוצפית לעבור על פניה, ויכנס.

– למה תעמדי בחוץ, גדולה? ולא תכנסי אחרי?

– האם לא תפחד להתיחד עם אשה בעולת בעל, – אמרה גדולה בשחוק, – ואינך ירא משום הרהורי עברה?

– אין כאן לא משום יחוד ולא משום הרהורי עברה, הבטיחה ר' חוצפית המתורגמן, כד יהיב בעלה רשו למיהך לההוא אתרא " 8.

– מנלך הא? – שאלה גדולה בהציגה רגלה על סף החדר.

– מצדיקו של עולם דיהב לה רשו למשרי גו צדיקיא בהאי עלמא. בערב היא באה לגבי בעלה, ובבוקר היא שבה לגבי צדיקא דעלמא וכולא ברשותא דבעלה הדא הוא דכתיב וצדיק חונן ונותן 9.

וגדולה נכנסה עם ר' חוצפית חדר בחדר ותראהו את משטר החדרים ואת המטות המוצעות ואת כל בית נכאתה; ור' חוצפית יצא בפנים צוהלים כי נחה דעתו בכל אשר הראתו גדולה.

– בחדר הגדול צריך להעמיד את השולחן הארוך כי שמה יכתבו התנאים ואת שני החדרים הקטנים תכינו לעזרת הנשים ואת העליה אשר על הגג משכן להחתן.

– השמר והשקט, הכל יהיה מוכן לעת מצוא, – אמרה גדולה, – ותלך לעורר את בנותיה ואת אמהותיה משנתן.

כאשר פתר ר' חוצפית כן היה! בשעה התשיעית באו שתי עגלות נושאות משא לעיפה מיני מזונות ומשקה. חבית יי"ש שלח ר' הירשקע ממרתפו מנחה לר' איציקל שושבינו; ארגז של נסרים ממוצא יינות שונים למיניהם מנחת הטוב בעצמו; מלתחה קטנה מלאה בקבוקי ממתקים וצפיחיות מטוגנות בדבש מנחת אשת הטוב ברוך הוא; וכלוב מלא עוף טהור למינהו אשר יאכלו בני ישראל, וחבית קטנה מלאה דגים מלוחים טובים, וסל של נצרים גדול מלא מעשה אופה וארגז מלא עשב טאבאק כרות וכתות וגלומי טאבאק (ציגארען) טובים ושאר צרכי בני האדם מה שהפה יכול לדבר. את הכל עשה יפה ר' איציק בשבתו בקרימבילישק. על הכל פקח עיניו וישלח לאשתו לזרקישק הכל מוכן לסעודה. על העגלות האלה ישבו ראובן הגבן ראש טבחו של הטוב ברוך הוא ומשרתיו, ושמואל הבורסקי ורפאל הסנדלר ומיכאל טחה גגות וגבריאל מנקה הארובות וקליטא וברקוס מסיעי העצים שלוחים מאת ר' איציקל ברשות הצדיק לתמוך בידי בעלת הבית להכין תחת השגחת ר' חוצפית המלאכה המרובה ביום הקצר כי בפתאום היה הדבר.

כשעה קטנה החלו להראות אותות חיים חדשים בבית מלונו של ר' איציק ובכל העיר זרקישק. הרחוב העולה מקרימבילישק החלה להקיא המון אדם רב ואוכלוסין מרובין, המה אזרחי זרקישק וסביבותיה השבים מקרימבילישק אשר עלו שמה לרגל לחתונת בן הטוב. כחצות היום באו עגלות כבודות ובתוכם קרואים והולכים לתומם, כולם לובשים בגדי חג ומועד. במשך היום שב לזרקישק כל כבודה אשר היה לה ביום בוא הצדיק ואשר גלה ממנה בצאתו. ר' קאפל הפ"ץ ור' לעמל החוזר באו במקום הצדיק ובנו, ר' דוד לולב בא במלאכות הטוב שלו מקריזישק; גם ר' תרטיאל ור' זאנוויל ור' חצקיל ושאר כנותהון כתומם באו; גם ר' זכריה רדישקר ואשתו נחמה במרכבתם הכבודה באו בתוך הבאים; ובעגלה אחת בא ר' איציק בעצמו ור' אייזיל מכאנדיקעווע המחותן השני ושני החתנים ויעמדו בבית המלון.

לפנות ערב רואים אנחנו את כל הנקובים בשם ועמם רבים מנכבדי זרקישק נועדים בבית ר' איציקל, כי כולם נקראו אל התנאים. בחדר הגדול בתוך עומד שולחן ארוך ועליו פרושה מפה לבנה ועל השולחן ששה נרות דולקים במנורות כסף. בראש השולחן ישבו שני החתנים ברוך וחייקל; שניהם עוטים מעילים חדשים, פאותיהם מסורקות למשעי ושפת כותנתם לבנה כשלג תסוב את צוארם, מימינם ר' למך הנקילש החוזר ומשמאלם ר' תרטיאל הרובע ועל ראשם כובע שער עגול בעל זנבות; הקרואים כולם לובשים בגדי מועד ובראשם יש מגבעת עגולה כלבנה במלואה ויש כחצי לבנה. מעבר לשולחן מזה ממול פניהם של החתנים ישב איש חסיד ועל ראשו כובע עגול כלבנה במלואה, ראשו מוטה אל השולחן ופניו לא יראו, וידו הימנית מושכת בעט וכותבת על גליון גדול לפניו. בתחלה התנהל עטו לאטו ויציר על הגליון אותות מרובעות בכתב אשורית ואחרי כן הריץ ידו ויחל לכתוב כתב רועץ ביד ממהרת, רצוא וכתוב כמראה הבזק.

ר' קאפל הפ"ץ המלומד האחד בין חסידי קרימבילישק אשר ידע לכתוב עברית כתקונה יושב וכותב התנאים.

אך לא בנשימה אחת יכתוב כי רוח ישים בין הפרקים לשאול את פי המחותנים והחתנים בפרטי הדברים והשמות אשר לא נודעו לו וגם – לטעום לפעמים לגימא אחת עם חבריו מכוס של ברכה ולהמתיקהו בפיו בממתקים ובמגדנות.

בירכתי החדר ההוא נראה פתח פתוח כמחט סדקית ומבעד הסדק נראה בחדר השני נשים יושבות על מטה מלאה כרים וכסתות. כולן צנופות מצנפות על ראשיהן ופאות נכריות או סמרטוטין ירקרקין ככרתי על פדחתן כי בעולות בעל הנה. ורק עלמה אחת גלוית ראש יושבת ביניהן. פניה מפיקות תומת נפש אבל גם סכלות מעט; שתי ידיה תלויות לה משתי צדדיה כשתי ידות מכונה. העלמה הזאת היא רחל הכלה והיא יושבת כרחל לפני גוזזיה נאלמה לא תפתח פיה! לובשת היא בגדי צבעונין, שרשרת זהב גדולה תלויה לה על צוארה, עגילים נוצצים בבדל אזניה, צמידים על ידיה וטבעות על אצבעותיה; וכפי הנראה ערבים עליה מאד קשוטיה אלה. כי היא מסתכלת בהם תמיד ומוספת למשמש בהם כל שעה; וכאשר תרים עיניה מן התכשיטין עפעפיה יישירו נגדה אל המקצוע השני, אר אחרי התנור, כאלו אין לה דבר עם כל הנעשה מסביבה. לימין הכלה מוסבה אשה עודנה צעירה לימים, כבת שלושים או פחות מזה, לבושה בגד משי פסים ירקרק אדמדם; צוארה יתנוצץ בחרוזי פנינים; מחט זהב משובץ אבן יקרה יאחז פני לבושה על שדיה; ושרשרת זהב כבדה תסוב את צוארה ותלפת בעקלקלות עד לבה ושם תסתיר ראשה תחת קרסי הזהב אשר על אבנטה המחבק את מתניה מעל לירכיה. האשה הזאת כמעט כולה מקשה אחת זהב טהור היא – נחמה אשת ר' זכריה רדישקער.

לשמאל הכלה ישבה אשה באה בימים לבושה גם כן כאחת העשירות אך בגדיה חטובות כבגדי נשי הדור הישן. על צורוניה שני חרוזי פנינים גדולות כקטניות ושהרון זהב בתוכם יורד על לבה מול פניה, ועליו מצויר בצורות בולטות מעשה אליעזר המבריך את הגמלים ורבקה המשקה אותו מים מכדה, האשה הזאת היא בלומה אשת ר' יוחנן בעל משרפות היין מעשירות זרקישק. על ידה ישבה אשה שנית באה בימים, מלבושיה יגידו עליה שאיננה ממשפחת רוטהשילד ובכל זאת הושיבוה על המטה במקום נכבד על יד בלומה העשירה; כי האשה ההיא היא גיסה המגדת, אשה מלומדת ובת תורה וכל הנשים יתנו יקר לה בשביל תורתה ויאמינו באמונה שלמה שאלמלא באה גיסה ריבה לעולם כי אז היתה בודאי יהודי-טוב באחד המקומות הגדולים. גם מלכה אשת ר' ירוחם בעל הרחים שהוא גם גבאי חדש בחברה קדישא, גם פריידה אשת ר' הלל הבלן ועמה באה גרונה המקזת דם ולאה העומדת על הטבילה ועוד נשים צעירות וזקנות עד כדי שלשים במספר כולן יושבות צפופות בחדר צר ומשוחחות אשה עם רעותה ומסקרות ומבקרות אשה בגדי רעותה לגלות בהם איזה מום ופחתת, כדי לספר בהם ביום השבת הבא בבית הכנסת.

רק אשה אחת לובשת בגד צמר פשוט ושבכה חדשה בעלת פרחים רבים בראשה לא תשב תחתיה ולא תמצא מנוח לכף רגלה, כי אם תשוט בבית מחדר לחדר ומזוית לזוית, חוגרת סינר וצרור המפתחות בידה. היא גדולה בעלת הבית צופיה הליכות ביתה, מנצחת ומשגחת על המשרתים והמשרתות לתת לכל האורחים חפצם ולהשביע לכל קרואיה רצון; היא תפתח ותסגור ארגזים וארונות, שדה ושדות, תתן לרקחות ולטבחות ולאופות במדה ומדות. תמהר אל בית המטבחים, להשגיח אל התנור והכירים, ומשם תחלוף אל חדר האנשים, חיש כמראה הבזק, להיטיב את הנרות ולראות אם לא יחסר להם המזג, ומשם אל בית הנשים שנית לשמוע את שיחתן, על אודות החתן, ולהשיב גם היא אמריה, על שיחת רעותיה.

הכי תתרומם גדולה בלשון חסידים בשם “בריה גדולה”! הכי מפקחת היא על בית המלון בזרקישק, ומנהלת אותו ביד חרוצים זה עשרים ושתים שנה לשם ולתהלה לכל עובר!

– מה נשתנו לטוב פני החתן למיום ראותי אותו אחרונה – אמרה נחמה – קרן עור פניו!

– מגנה את החמה ביופיו! – הסכימה על ידה בלומה.

– שכינה שרויה עליו! – אמרה גיסה בלשון חסידים.

– כי סמך הטוב ידו עליו ויאצל מהודו עליו ויברכהו, – הבטיחתן גדולה השומעת את דבריהן מדי עברה.

– גם ברוך יהיה! – אמרה פריידה הבלנית.

– כשמו כן הוא, ברוך שמו וברוך הוא! – הוסיפה גיסה המגדת.

– וזה השני, חתן ר' אייזיל מכאנדיקעווע, גם פניו מאירים כפני ר' ברוכקע. חכמתם תאיר פניהם! – הוסיפה ותאמר נחמה באנחה מסותרת.

– על מה את נאנחה, אחותי, – אמרה גדולה ותשב רגע אחד לפניה. – הלא בקרוב בית יעשה גם לך ה' כי נפקדת על ידי הטוב ב"ה; נכון לבי בטוח כי כעת חיה את חובקת בן.

– לשמחה כזאת אשר את עושה היום עוד ימים רבים ועתים רחוקות!

– ולמה את דוחקת את השעה? – אמרה גדולה. – האם תחפצי שתהא זקנה קופצת עליך?

– לכל זמן ועת לכל חפץ תחת השמים! – שננה גיסה את דברי קהלת אשר שמעה אתמול בבית הכנסת.

– התדעי גדולה את אשר עלה על לבי ברגע הזה? – שבה ותאמר נחמה המתרפקת על בעלת הבית כילד שעשועים. – הבטיחיני כי תמלאי חפצי ואגידנו לך.

– אם יהי לאל ידי לעשות – הרחיבי פיך ואמלאהו.

– כאשר יחנני ה' ויפתח את רחמי בואי את ובני ביתך אלי לרדישק לשוש אתי ביום הברית של בני כאשר ששה אנכי עתה עמך ביום תנאי בתך.

– התשמעי? הרה היא! – אמרה בלאט לאה המטבלת אל פריידע הבלנית. – מקוה שלנו גרמה! מה טוב חלקנו!

– ישמח לבי גם אני! – ענתה הבלנית.

– אל תשאנה את נפשותיכן על שקר, – השיבה נחמה אשר אזנה לקחה שמץ דבריהן. – לפי שעה עוד לא נראו בי שום סמני הריון אבל מאמנת אנכי באמונה שלמה כי כקרוב תבוא שאלתי ותקותי יתן אלוה, כי הלא שמעתן את אשר נתן לי הטוב ברוך הוא לרפואה?

– לרדישק? – ענתה גדולה בתמהון כשמעה את חפץ נחמה, – הדרך רב ואני בעלת בית המלון, כי אישי על פי רוב עוסק בצרכי הטוב ברוך הוא, ואיככה אעזוב את פרנסתי וארחיק נדוד? דבר בלתי אפשרי את דורשת ממני, ידידתי!

– הוי עוסקת בחיי שעה! – הוכיחתה נחמה בקצף מעט. – מדוע נמנע אישי מנסוע למקריעוו וילך עמדי עד הלום? סגרי בית מלונך לשבועות אחדים או תניהו על ידי אחר ואם יהיה לך נזק אני אשא ואני אסבול.

– נדבר לעת מצוא עם איציק ונשמעה מה בפיו בדבר הזה. הלא עוד הזמן רב.

– גם הזווג יבוא עמכם אחרי החתונה למז"ט, – עמדה נחמה על דעתה בקשי עורף. – התלכי עמנו רחל?

הכלה התעוררה כאיש אשר יעור משנתו ותסב עייה ממקצוע החדר אל פני הנדברת עמה, וכחולמת בהקיץ נענעה ראשה ותאמר כמלתא בלא טעמא: הן!

ככה הקנתה נחמה פירות שלא באו לעולם ויתר הנשים הקשיבו קשב רב אל חלומותיה ואל דבריה.

בעוד אשר תנחומות אלה שעשעו נפש נחמה השתעשעו ושועו האנשים בחדר השני ביין ובספורי נפלאות, מעלים את תורתו של הצדיק גרה ונוסכים עליה נסכים ומקטרים קטורת איש איש ממקטרתו אשר בפיו. הבית ימלא עשן ור' קאפל יושב וכותב התנאים.

– אבל הטוב שלכם עוד כוח עלומים כוחו, – נשמע קול ר' דוד לולב מדבר. – הראיתם אמש איך הוא מפזז ומכרכר בכל עוז?

– כן ירבה וכן יפרוץ, – אמר ר' תרטיאל. – במקום מצוה הוא תמיד קל כצבי וגבור כארי.

– עם כל אחד ואחד מאתנו קיים מצות כיצד מרקדין, – אמר ר' ירוחם מזרקישק.

– עם כל אחד ואחד! – קיים את דבריו ר' חוצפית, – לא השאיר שריד!

– וקודם לכן רקד כמה פעמים בפני עצמו, – העיר ר' מאיר, מחזיק בית הדוהר.

– מה היתה כונתו בזה? – שאל הלל הבלן.

– ריקא! – גער בו ר' לעמל. – מטייל ליה חנגא לבהדי דשכינתא.

כל היושבים הביטו אל הבלן בעין תלעד על כי לא הבין מעצמו דבר פשוט וברור כזה.

– ר' למך! – אמר זכריה רדישקר אל החוזר, – השתא דאתית להכי הואילה נא ובאר לנו את מאמר הצדיק אמש בענין ההיכלות.

– האם במאמר אחד זכר הצדיק ב"ה את ענין ההיכלות? והלא בעשרה מאמרות דבר בהיכלות!

– כעת שזכר ר' תרטיאל את ר' שרענצעל שהלך לעולמו דבר הטוב מענין שבעה היכלות.

– הצדיק אמר, – תקן ר' תרטיאל, – שבנשמת שרענצעל נתדבק ניצוץ מן ההיכל השביעי.

– ומה כונתו בזה? – שאל זכריה.

– פשוט מאד! – ענה ר' לעמל. – היכל ז' הוא ההיכל שנקרא שמרים של יין ואלו השמרים של יין כל השותה ממנו גורם מיתה לעצמו 10.

– הצדיק ראה באספקלריא המאירה אחרית שרענצעל, – אמר ר' תרטיאל ברוח כהה. – התזכור, לעמל, את אשר אמר הטוב ב"ה עליו ביום החמישי העבר בשבתנו יחד על שולחנו?

– זכור אזכור ותשוח עלי נפשי! – אמר החוזר בדשנו את מקטרתו. – הטוב ב"ה אמר בזה הלשון: “שרענצעל! נשמתך איננה מסוגלת לקבל השפעת אלה הצנורות”.

– בזה הלשון ממש? – שאל הלל הבלן שלא היה בשירותא דצדיקיא.

– אות באות! – החליט ר' תרטיאל. – ומי האמין אז כי במלות האחדות האלה היה כלול גמר חתימתו של ר' שרענצעל ז"ל.

הנדברים נדמו כמו רגע, איש תפוש במזמות לבו.

– הלהזכיר נשמות באתם היום? – גער בם בעל הבית בחמה מדומה, – והבקבוק הזה עומד וצווח ככרוכיא: דרשוני וחיו!

ובדברים האלה מזג ר' איציק את כוסו וישתהו בבת אחת וכל המסובין מהרו ויעשו כמוהו.

– אשריכם, – הוסיף בעל הבית, – שאין ר' שפוך בתוכנו; הוא היה שופך עליכם חמתו על עלבון הכוסות. ר' קאפל! – שם המדבר פניו אל כותב התנאים, – מדוע לא בא אפרים אחיך?

– נתעכב בשביל ר' בונם החולה השוכב בביתו; אבל אמר לבוא ואולי עוד יבוא, – ענה ר' קאפל ממקום מושבו ולא הרים את ראשו.

– בין כך וכך אני אמלא מקומו ואהיה שר המשקים, – אמר ר' איציק. וילך בבית לרגל את השולחנות והצמצנות. והנה שמעה אזנו קול מריבה ומצה בין היושבים אל השולחן האחר.

– איש מתהלל במתת שקר! – אמר שמואל הבורסקי אל איש ריבו, – האתה החילות להראות לו את ידך החזקה?

– אנכי ולא אחר! – ענה גבריאל מנקה הארובות קשות.

– הכל יודעים שאנכי תפשתיו ראשונה בבית צוארו והדכיתיו תחתיו…

– אבל בטרם תפשת אתה שלחתי את מוטי ואפגע בו עשר פעמים; קליטא וברקוס עדים בדבר.

העדים נענעו בראשם מלמעלה למטה נענוע כהודאה דמיא.

– כמה לקה במוטך? – קרא שמואל – עשר מכות! ובידי לקה חמשים ומאתים מכות.

– ריקנין! – התערב ר' איציק בדבריהם. – בקבוקכם מלא ואתם ריקים!! ובמה אתם עוסקים? הראיתם שני אנשים חסידים נצים.

– מחלוקת לשם שמים היא, – ענה רפאל הסנדלר.

היה אתה לדיין בינינו, ר' איציק, שם שמואל הבורסקי פניו אל בעל הבית. – הלא אתה היית עמנו הלילה בהצותנו את היון על יד חצר שר הגדוד.

– הייתי, – ענה ר' איציק בגאוה, – וחרשתי גם אני על גבו.

– והנה גבריאלקע מתפאר כי הוא היה הראשון אשר התגרה בו; ובאמת אני תפשתיו…

– רב לך, שמואל, – פסק ר' איציק את דבריו. – הטרם תראה כי מתחבולות הס"ם הוא כדי להכשילך בעוון רדיפה אחרי הכבוד וקנאת איש מרעהו. הרף מאף ועזוב חמה; כולנו היינו הראשונים בדבר מצוה זאת. כולנו כאיש אחד חברים, כי חברים כל ישראל וכל ישראל ערבין זה לזה. הבו בקבוקכם הלום, הריקוהו ואחר תדברו.

והקרואים שמעו בקול מוכיחם וישבתו מריב וימלאו איש כוסו וישתו עם בעל הבית. ויאמר אליהם שנו וישנו; ויאמר שלשו וישלשו.

– המשל אומר: “לעולם השלישי חביב!” 11– אמר ר' איציק ויסוב מעליהם.

– טוביה חטא וזיגוד מינגד, – אמר ר' תרטיאל, ויגש אליהם ומקטרתו בין שיניו. – אתם הכיתם את היון ואת ר' בונם נשך הכלב.

– ומה שלומו של ר' בונם? – שאל ר' חוצפית. – אנכי לא ידעתי כי יצאתי את קרימבילישק בטרם בוקר.

– מכתו אנושה, – ענה בענדעט האומן. – אבל הרופא מבטיח כי אין חשש סכנת נפשות.

– האם בא הרופא לראותו? – הוסיף הראשון לשאול.

– היום בבוקר בקרהו הרופא ויצו להושיב לו עלוקות סביב מקום הנשיכה.

– עלוקות! – קרא ר' לעמל בינתים. – עתה מבין אנכי כונת הצדיק!

– איזה כונה אתה מבין, ר' לעמל? ספרה נא לנו! – בקשו כל היושבים.

– היום בבוקר כשמוע הטוב ברוך הוא את מקרה הלילה קראני אליו ויאמר: ספר נא לי מה היה הדבר! וכשספרתי לו דבר דבור על אפניו נענע בראשו וישרוק בשפתיו ויאמר: “לעלוקה שתי בנות הב הב הוא כלבא דממנא על גיהנום דצוח הב הב” (hau, hau!)12. עד עתה לא זכיתי להבין את הפנימיות של דבריו הקדושים, ועתה רואה אנכי אותם כבאספקלריא המאירה: רמז בזה שצריך להושיב עלוקות על מקום נשיכת הכלב.

– פלאי פלאים, – קראו כל השומעים, – ליכא מידי דלא רמיזא באוריתא!

גדולה נכנסה מן הפרוזדור ותשקף בחפזון על השולחנות ותגש אל אחד הארגזים ותקח את אשר לקחה ותכנס לחדר הנשים; וכשנכנסה נכנס עמה ריח ניחוח ריח בית המבשלות. ושמואל הבורסקי ורפאל הסנדלר שהיו ידועים לזוללי בשר שאפו הרוח ויריחו את ריח בגדיה וירד רירם אל זקנם ויאמרו בלבם: ראה ריח גדולה כריח גן עדן וריח שלמותיה כריח תורים ובני יונה ממוחים וצלויים שמצטמקים ויפה להם! אשרי עין ראתה כל אלה הלא לריח אף כלתה נפשנו!

משלו ברוחכם גבורי כוח, מכי היון בעברה, מרגיזי עיר בעתותי לילה. כבשו יצרכם וחכו לאומנתו של ראובן הגבן! בעתה יחישנה! בודאי אית גם לכון חולקא בגויהו, למר גדפנא, ולמר אטמא! הכי הכינה גדולה את כל הגדולה הזאת למכור באטליז? הכי אחרים יאכלו ואתם תרעבו או לנגדכם יהיו זרים אוכלים אותה ואתם תצעקו מכאב לב ומשבר רוח תילילו?? –

– הביטי נא את שרשות גבלות זאת מעשה עבות, – אמרה גדולה בחדר הנשים לבלומה, ותקח את השלשלת מעל צואר הכלה היושבת כתומר מקשה ותושיטה לבעלת משרפות היין.

בלומה שקלה את השרשרת על כף ידה כמבינה בדבר ותאמר: חמשים אדרכמונים משקלה.

– וראי נא גם ראי את הצמיד הזה; מה טובו ומה יפיו! התבונני נא על הברקת האחת המתנוססת בטבעת הזאת!

בלומה מלאה את פיה תהלת התכשיטין, מקצתה באמת ומקצתה כדי לעשות נחת רוח לגדולה ולכבדה נגד כל נשי זרקישק.

הנשים החלו להושיט את הצמיד מיד ליד ולהתפלא על יפיו, אך רחל פשטה ידה ותחטוף עדיה וחליתה ותשימם עליה, כילד החרד למעשה צעצועיו לבלי יחולל ביד זרים ולבלי יאבד.

– ראיתי גם את המתנות אשר זמן ר' חייקעלע לכלתו, – אמרה גדולה, – ואינן מגיעות לקרסולי כלי חפץ אלה. לא מנהון ולא דכותהון.

– הגם החתן השני עתיר נכסין הוא? – שאלה מלכה בעלת הרחים.

– לשניהם יש ממון קורח. מכרי זהב להם בהרי חושך.

– בהרי חושך? – שאלו אחדות מן הצעירות היושבות שמה. – איפה הם הרי חושך?

– הרי חושך נמצאו מעבר לנהר סמבטיון, – הורתם גיסה המלומדת.

נשי זרקישק מצאו קורת רוח בתשובת המגדת ולא הוסיפו לשאול עוד.

– אבל החתן דנן עשיר הוא הרבה מאד מרעהו אשר בא אתו לקרימבילישק; גם במעלות רוחו יתרון לו על חברו כיתרון האור מן החושך.

– האם גם בר תורה ובר אבהן הוא? – שאלה גיסה בלאט.

– דבר לאט עמי היום בבוקר ר' חוצפית המתורגמן, – אמרה גדולה – כי ר' ברוכקע מוכן ומזומן להיות יהודי-טוב בכל מכל כל כיום הזה.

התפלאות הנשים עלתה עד למעלה.

– המאושרת! – אמרו רבות מהנה.

– הכל תלוי במזל! – הוסיפו האחרות.

טו: קריאת התנאים

הבקבוקים יתרוקנו והשותים יתמלאון. מעט מעט תחל החדוה להגלות ולהראות בין הקרואים; רק שני החתנים והמחותן השני יוצאים מן הכלל. שנים הראשונים יושבים בכובד ראש, לא ישתו מאומה ולא ירבו שיחה עם הקרואים ולא בינם ובין עצמם אף לא יביטו איש בפני רעהו.

– למה תהיה כאיש נדהם, – הפציר פעמים שלוש ר' איציק בחתנו בברוך, – טעום מן הגביע הזה וייטב לבך.

– לא אוכל לשתות היום, ראשי עלי דוי! – ענהו פעם בפעם ברוך כחש-לו.

– אל נא ר' איציק, – אמר ר' זאנוויל לעזרת החתן, – אל נא תפצר בו; חתן דומה למלך ואל למלכים שתו יין.

וירף ממנו.

ואייזיל מתהלך בבית אחת הנה ואחת הנה כאשר יהלך איש על הגחלים; ואלמלא היו עיני הרואים משוחדות מן היין היו רואים כי המחותן השני איננו מוצא מנוח לכף רגלו, ועל כן הוא מודד בשעלו את החדר לארכו ולרחבו. שקעה האש במקטרתו, מגבעתו בעלת הזנבות נעתקה ממקומה ולא ישים על לב.

– עצבות זו על שום מה, אייזיל? – גער בו ר' איציק. – האם לא נשף חשק היום לנו?

– אזכרה את אשתי ואת בני ואהמיה! – ענה אייזיל כמעט בעל כרחו.

– הלא בוש תבוש! – יסרו ר' איציק. – הנך מתחטא ומתפנק כבן קטן שיש לו געגועין על אמו. אשתי ובני! בקרוב תראה אשתך ובניך! גם חתן תביא לבתך – ומה אתה חסר עוד? ולמה כוסך עומד מלא על גדותיו ככוסו של אליהו בערבי פסחים ואתה ישן כאן ורואה חלום באספמיא?

ולהנצל מפני נוגשו אשר לא יתן דמי לו הגיע אייזיל את הכוס על פיו ויגמא ממנו כמלוא לוגמיו.

– עד זבולא בתריתא! – נתן ר' איציק עליו בקול נגיד ומצוה אשר אין להשיב.

אייזיל עשה רצון הנוגש בו ויהי לו כפיטורא בפי ושט.

ולהסתיר מבוכתו מעט מעיני הסובבים אותו השקיף בעד החלון ויאמר: ליל אופל וצלמות הלילה, כאחד משלשת ימי אפלה.

אבל מאין בא הרוח הרע אשר יכפה את האנשים העליזים האלה ויענם ביום שמחת לבם? האף אומנם יש כליות מיסרות בחיק פועלי און, או יש נחש באדם ונבואה קטנה בלב בן תמותה?

– עתה יבואו נא ויחתמו המחותנים והחתנים והעדים! – קרא ר' קאפל ויקם מן השולחן. פקודת סופר התנאים נעשתה.

– החזק את הקולמוס כראוי, – אמר ר' קאפל אל ר' איציק, בראותו את העט יחוג וינוע בין אצבעות המחותן הראשון, – פן תקלקל לי את הגליונות הכתובים.

– אל תירא ואל תחת! – ענה ר' איציק ויחתום את שמו ושם אביו. – לא אקלקל ואם אקלקל כל המקלקלין פטורין.

– גם ידיך אייזיל רועדות – אמר ר' קאפל אל המחותן השני בחתמו על התנאים שלו. ולא הפלה הפ"ץ בין הידים הרועדות מטעם היין ובין הרועדות מרוגז לב.

– לפי כתיבתך נראה שלמדן גדול אתה, – אמר ר' קאפל בלאט אל ברוך אשר כתב את שמו בקושי גדול ובאותיות פורחות, שכמעט אי אפשר לקראן.

– ואני עוד למדן יותר גדול ממנו, – אמר חייקל בבוא עתו לחתום. – אינני יודע כלל לכתוב. אבקש את כבודך לחתום במקומי.

– הכל מוכן ומזומן! – קרא ר' קאפל. – הבה נקרא התנאים.

– הס! – קרא ר' איציק. – התנאים נקראים!

ויעמוד ר' קאפל על רגליו ויקרא בקול גדול:

“למזלא טבא, יעלה ויצמח לאלפי רבבה, כדאמרינן במערבא, מצא אשה מצא טבא. המגיד מראשית אחרית, יתן שם טוב ושארית, לאלה דברי התנאים והברית, שנדברו והותנו בין שני הצדדים היינו בין ר' יצחק בן שלמה רובע הרב מקרוזישק העומד מצד בתו הבתולה המהוללה מרת רחל ובין החתן ברוך בן קלונימוס העומד מצד עצמו. החתן התחייב לשאת את הכלה רחל בחופה וקדושין כדת משה וישראל…”

– המרוצה אתה לתנאי זה, ברוך?! – פסק ר' איציק את דברי הקורא ויספוק את כפיו על השולחן כי עברו היין.

– מובן מאליו, – ענה הנשאל בלחש.

“החתן התחיב לתת להכלה מתנות ותכשיטין כמנהג נגידים…”

– נתונים נתונים התכשיטין, – פסק עוד פרם ר' איציק את הקורא. – סמי מכאן התנאי הזה.

– למה לי למחות ולקלקל? – אמר ר' קאפל. – טוב כי תתן להחתן שטר קבלה על התכשיטין.

“המחותן רובע הרב ר' איציק מתחייב ליתן נדוניא לבתו אלף כסף”, – הוסיף ר' קאפל לקרוא מעל הגליון לפניו, – “ולהשליש ביד השליש המרוצה לשני הצדדים שלשים יום קודם החתונה…”

– זנב הלטאה שמפרכסת! – קרא ר' יצחק בטעם היין. – להשליש בידי השליש! שלשים יום קודם! אינני צריך לא לשלישים ולא לשלשים! תיכף ומיד אנכי מרצה המעות מידי לידו ממש מוכן ומזומן עד פרוטה אחרונה. גדולה הביאי את הכסף המתוכן לנדוניא.

אשת רובע הרב לא שנתה אחרי פקודת אישה ובעלה ותביא תכריך שטרות המלך ותתן לאישה עמה ויציקם לפני החתן.

– קחה לך אשר לך, בחור, – קרא בנפש רחבה; – אין לי דין ודברים עמך עוד מהיום והלאה.

החתן לא ערב את לבו לאסוף את הכסף מעל השולחן.

– קחה, בחור! – נתן ר' איציק עליו בקולו. – אנכי מצוך היום, קחה ושימם בחיקך.

– אין מסרבין לגדול! – אמר ברוך, וישם את תכריך השטרות בחיקו.

– יחדיו! – לחש לו באזנו שכנו הקרוב אליו ואיש לא שמע.

ברוך רמז בעיניו ושתק שתיקה כהודאה דמיא.

“החתונה תהיה למז”ט ביום הקצר הבע“ל”, כלה ר' קאפל לקרוא.

“נאום יצחק בן שלמה ונאום ברוך בן קלונימוס, נאום תרטיאל בן שמעיה עד ונאום יחזקאל בן גמליאל עד”.

– מז“ט, מז”ט! – קראו בקולי קולות כל הנועדים בחדר האנשים ופתאום לפתע נשמע מחדר הנשים קול שבר נבל יוצרים אשר השליכה לארץ נחמה בחזקת היד.

חכו חכו, עמא פזיזא! – קרא ר' קאפל אל הנשים, – נשוב נקרא תנאים אחרים.

– קרא לך תנאים כנפשך שבעך, – ענתה גדולה מעל סף חדר הנשים, – המבלי כלי חרס וכלי זכוכית בזרקישק?

ור' קאפל שב ויקרא בקול רם: “למזלא טבא כו' שהותנו ונדברו בין שני הצדדים בין ר' אייזיל בן גרונם מכאנדיקעווע העומד מצד בתו הבתולה שפרה ובין החתן הבחור חייקל בן זבולון העומד מצד עצמו. החתן ישא את הכלה לו לאשה בחופה וקדושין כדת משה וישראל. המחותן ר' אייזל התחיב להחזיק את הזווג שלש שנים על שולחנו ולתת להחתן שטר חצי זכר. החתונה תהיה למז”ט בעת היריד בכאנדיקעווע על הוצאות אבי הכלה. נאום יצחק אייזיק בן גרונם ונאום חיים חייקל בן זבולון במס“ק, ונאום זאנוויל בן שלום עד ונאום זכריה בן ישראל עד”.

הקריאה הזאת נעשתה מראשיתה עד סופה כתומה בלי פסקא באמצע פסוק. ואיש לא שאל מה תקפו של שטר חצי זכר זה? היש לר' אייזיל דבר להנחיל לביתו אחריו ואם יש לו במה להחזיק את הזווג שלש שנים על שולחנו. ככלות הקריאה השנית השליכה גדולה בעצמה קדרת חרס ותפוצצה ברעם וברעש וקול הקורא מזל טוב עלה מחדש וגדולה ואמהותיה החלו להגיש רקועי פחים מלאים ממתקים ומעדנות לכל הקרואים והקרואות.

– מה הנה מתלחשות אשה אל אחותה? – שאלה בחדר הנשים נחמה את גדולה בעלת הבית בהגישה לפניה סף בדולח מלא מיני טגון וכוס יין מתוק, ותראה על בלומה ועל מלכה והיושבות סביבן. – מה הנה נדברות בלאט אשה לרעותה זה רגעים אחדים, מורות באצבע עלי ומניעות ראש?

– בלומה הכבודה! – אמרה גדולה, – האם בסודות וברמזים את עוסקת היום? אולי תוכלי לגלות גם לנו סתרי תורה אלה.

– בקשה גדולה יש לנו אל נחמה הגבירה! – ענתה בלומה. – עשי הטוב והישר בעיני אלהים ואדם.

– דברי אשה כבודה! – ענתה נחמה רצון. – מה תאמר נפשך ואעשה לך?

– נשי זרקישק הנועדות פה חפצות לראות את החמדה הגנוזה אשר זכית לקבל מידי הטוב ברוך הוא.

פני נחמה חורו כשיד. הדבר הזה לא דמתה ולא עלה על לבה.

– התח-תו-נים? – הוציאה בכבדות פה, כי מרוב הפחד כמעט יבשה לשונה.

– התחתונים! – אמרה בלומה בשפה ברורה. – בנות ישראל בזרקישק חפצות להראות כמה מחבבות הן את התחתונים של הטוב ברוך הוא ועל כן צוי נא חסדך ויביאום הלום ונראם עין בעין.

– מאין אביאם? – ענתה נחמה אחרי שוב רוחה אל קרבה. – הלא אתי המה, על בשרי אשאם לא יזחו מעלי עד אשר יפקדני ה' בפרי בטן; כי כן צוויתי.

– אם כן אפוא על נקלה תוכלי למלא משאלות רבות מאחותיך הצמאות לחסדך.

– אבל איכה אעשה הדבר? תבוא נא כל אחת ואחת עמי החדרה ואראה לה את העור הגנוז.

– הלא טוב לך כי תפשטים מעליך רגעים אחדים ואחר תשובי ותלבשים.

חרדה אחזה את נחמה כשמעה את בקשת בלומה, וכל הנצבות תמכו בדבריה מזה אחת ומזה אחת: אל תשכחי נדיבה, הוסיפו כל הנצבות לחלות ולחנן, כי זכות הרבים תלויה בך.

לבב נחמה יתמה וירופף מבקשתם.

– נשמעה מה בפי גיסה המלומדת, – אמרה. – מה דעתך בזה חכמת נשים?!

– זכות הרבים הוא דבר גדול! – ענתה הנשאלה בנחת. – הקב“ה רצה לזכות את ישראל לפיכך הרבה להם מצוות ואשרי מי שיש בו ממדותיו של הקב”ה.

שמעה נחמה ותפת. ותבוא לאה המטבלת עמה החדרה ותעזרה לפשוט את המכנסים מעל בשרה, ותצא נחמה ומכנסיה בידיה.

כל הנשים מסביב התנפלו עליה כאשר תעשינה הדבורים ונחמה הרימה את המכנסים הגבה למעלה ותראם לרעותיה פנים ואחור מכפתור ועד שרוך נעל בכל דקדוקיהם ופרטיהם. פצו את פיהן כל הנשים ועיני רבות מהנה זלגו דמעות מהתענג ומרוב חבה. אז תגש גיסה המגדת ותגע את ראשי אצבעותיה בתחתונים ותשק ידה למו פיה. ראו כל הנשים ותמהרנה לעשות כמוה, ותבואנה כל הנשים אחריה לנשק להם ולהראות “כמה מחבבים הם את התחתונים” ונחמה מחזקת את מכנסיה כנשוא נס הרים מרום ונשא וגבוה מאד ומהם לא תזוע ויהי ידיה אמונה עד תום כל הנשים. בעת ההיא פחד ורחב לבב נחמה ותאמר בלבה: אני ואפסי עוד! ולמי כל חמדת בנות ישראל אם לא אלי ואל מכנסי!

– אויה לי! מה זה עשה אלהים לנו? – קראה פתאום גדולה ותנתר ממקומה כאיש אשר נשכו נחש.

מפני השאון אשר קם ביניהן על דבר המכנסים לא שמעו ולא ראו הנשים את אשר נהיה בן כה וכה בחדר הגברים.

טז: חרדה

ר' קאפל כפל את גליונות התנאים, ארבעה במספר, ויושיטם לשני החתנים והמחותנים ויניחום בחיקם. ור' איציק לקח כוס מלא בידו ויגש אל אייזיל והוא עודנו תפוש במזמות לבו ועוד לא השיב ידו מחיקו אר הניח בו את גליונו.

– ואתה בכל אלה עודך מחזיק בעצבותך ולא תצהיל פנים! – הוכיחו וידבר אתו קשות אחרי אשר חזרה הכוס חלילה על כל המסבה פעמים שלוש. – עתה הלא היה תהיה כאחד האדם! החתן לבתך תשא בחיקך, ומה עודך חסר? פצה פיך ושתה את אשר אני נותן לך.

– כבר שתיתי ואין השתיה פועלת עלי מאומה; עתה לא אוכל עוד לשתות, – ענה אייזיל וירחק את הכוס ממנו.

– ומדוע?

– לא ידעתי טעם לדבר, אבל אין נפשי לשתות. אינני בקו הבריאות.

– אינך בקו הבריות – גער בו ר' איציק. – טמן עצל ידו בצלחת נלאה להשיבה אל פיו.

וישט ר' איציק מעליו וישת בעצמו מן הכוס אשר הכין לו.

אייזיל הוציא את ידו מחיקו ויצת אש במקטרתו ויוסף להתהלך בבית אחת הנה ואחת הנה ויגש ויבט בעד החלון ויאמר עוד הפעם: הלילה חושך אפלה!

– יקחך אופל, ראש צלם! – גער בו ר' איציק. – אתה נתון בתוך האורה למה אתה מביט אל תוך החשכה?

– אוי! – קרא פתאום ר' אייזיל ויפל את מקטרתו ארצה; דמות כמראה איש נראה לי נצב על יד החלון; כמדומה לי שיון הוא.

– השטן נזדקר בך היום, אייזיל! – הוסיף ר' איציק. – חזיונות תראה, יונים אתה רואה! אולי הוא היון אשר הכיתם הלילה.

– טעות היתה בידך, ר' אייזיל! – הבטיחו ר' זאנוויל ויבט גם הוא בעד החלון. – אינני רואה כל מאומה.

– חוצפית! – שם ר' איציק פניו אל המתורגמן שעשה היום בבוקר בביתו כאדם העושה בתוך שלו. – איפה הנחת את הקופסא החתומה שבאה היום בבוקר?

– הקופסא של היין הישן שגושפנקא של הטוב חתום עליה? – ענה הנשאל. – במרתף בשורה הראשונה היא מונחת, משמאל איש בבואו. המשרת יודע מקומה.

– לך, – אמר בעל הבית אל המשרת, – הביאה שלשה בקבוקים מן הקופסא ההיא. – אם זה לא יושיעך, – אמר אל אייזיל, – שוב אין לך תקנה!

המשרת לקח את מפתח המרתף ויצא וכרגע שב וקרא:

– אהה אדוני, חיל סובב את הבית!

– מה אתה דובר? – קרא ר' איציק אשר לא האמין למשמע אזניו.

– אנשי חיל נסבו על הבית מקצה; אין יוצא ואין בא!

כקול רעם מפוצץ מעצם השמים לטוהר כן פרפרה השמועה הנוראה הזאת את לבות הקרואים הבוטחים והשאננים. איש איש מהם ידע כי בכפו דבק מאום ואיש איש שאל את לבו: בשלמי הרעה הזאת לפתע פתאום.

פני החתנים חורו כשיד.

– אבדנו, אבדנו! – אמר חייקל בלאט אל ברוך. – בא קצנו, כי בא קצנו!

לא עמד רק לב ר' איציק בעל הבית יען כי טעם היין בו עוד לא נמר.

– למה המה נסבים עלינו? – אמר ויקם ממושבו. – מה המה חפצים? הניחו לי ואלכה ואשאלה את פיהם. ויגש לפתוח הדלת.

ברגע הזה נפתחה הדלת מעצמה, אבל בפעם הזאת לא נפתח הגן-עדן, לא נכנסה גדולה ולא נכנס עמה ריח בני יונה צלויים, כי אם נפתח גיהנום ונכנסו יונים אנשי הצבא ונכנס עמהם ריח ירקות כבושין ומי שלקות.

בחדר בא אוכתינוס פקיד הגליל בקרימבילישק, יורקמי שר החלוצים-התרים, נציב העיר זרקישק, שמשרי בעל-טעם וסופרו של אוכתינוס, גמגימא ראש השוטרים. ארבעה אנשים מסביבות העיר לקוחים לעדים, ועשרה קזקין – הה, לא כקזקין המתחפשים אשר סבו את מרכבת הכבוד של ר' לייבעלע, כי אם קזקין אמתים, הגוי המר והנמהר מעל שפת נחל דן, אשר בבוא יום פקודה נער לא יחמולו ופני זקנים לא יהדרו, חרבם תלויה בנדנם על ירכם, ורצועותיהם בידיהם – רצועות כשרות, רצועות של עגל כפולות שמונה. בעד הדלת נראו בפרוזדור אנשי חיל מזוינים ואל כל חלון וחלון נצב איש חיל לבלי ינוס נס ולבלי ימלט פליט.

כל הקרואים גלו את ראשם פעם אחת, הרם המצנפת והסיר השטריימל; ותכסמו פלצות.

דממת מות שלטה בבית; אין דובר דבר, כי גדול הפחד מאד.

– איציק בעל הבית! – פתח הפקיד את פיהו, – בביתך יגורו שני בחורים אורחים מקראמפון ושמותיהם ברוך וחייקל!

– כן הוא, אדוני הפקיד!

– אימו?

– הנה הנם לפניך בזה, – אמר ר' איציק ויורה באצבע על שני הבחורים העומדים ורועדים כעלה נדף.

– מה שמך? – שאל הפקיד את אחד הבחורים.

– ברוך בן קלונימוס! – ענה הנשאל ברעדה.

– תלמיד עוזר בבית הצורף-בזהב עוואלד בקראמפון?

הנשאל הניע בראשו לאמר הן.

– ואתה חייקל בן זבולון שוליא דנגרי משם?

– כן הוא, אדוני! – ענה הנשאל בקול כאוב מארץ.

– אתכם בחורי חמד אני מבקש. סקפורטיא! אפראפרב! – אמר אוכתינוס לשני שרי עשרות מן הקזקין, – קחו את שני הבחורים האלה ושימו אותם בכבלים. אבל בראשונה חפשו את בגדיהם ומששו את כליהם.

קול אנחה דקה כאנקת מות נשמע הולך מסוף החדר ועד סופו.

– מה אדוני הפקיד עושה? – הואיל ר' איציק להעיז פניו בפני פקיד הגליל. – מה עול מצאת בשני הבחורים כי תענם ותאסרם? שניהם בני טובים המה ויודעים חכמה נסתרה; האחד מהם חתן לבתי, ואתה באת ותערבב את שמחתנו. מה זה ועל מה זה?

– ר' איציק! – אמר הפקיד בקרת רוח, – לולא ידעתיך לאיש תם וישר כי עתה לא נשאתי פניך לדבריך הקשים כגידים. בכל זאת איעצך השמר והשקט ואל תתגרה ברעה והניחה לי לעשות כאשר נוטל עלי מטעם המלך ודתיו. צר לי כי נפל בגורלי לערבב שמחתך, אבל מדת הדין לא תדע רחמים ואין משוא פנים לפניה. יהיו להם הבחורים האלה בני טובים; את אבותם אינני מרגיז מקברם; ינוחו על משכבותם! רק את חכמתם הנסתרה אנכי מבקש; בשביל כך באתי.

שני הקזקין מששו את בגדי השבויים ויוציאו מחיק ברוך את תכריך השטרות, וימסרוהו לידי הפקיד.

– אדוני! – אמר הפקיד לשר-החלוצים ולהעדים אשר באו אתו, – גשו הלום ומנו את הכסף וחתמוהו בחותמכם.

– אלף כסף – אמר אחד העדים אחרי מנותם את השטרות ויושיטו את התכריך סגור וחתום לאוכתינוס.

הפקיד מסר את תכריך השטרות לאיש סודו לפקדון.

– הכסף הזה שלי הוא! – אמר ר' איציק. – לנערים האלה לא היה כסף מזומן בלתי אם כלי זהב ודברי חפץ היה להם.

– ואיה כלי הזהב ודברי החפץ, קנין האנשים האלה? – שאל הפקיד.

– מכלי חפץ אלה נתן ברוך מתנות לבתי הכלה כמדובר בתנאים, הנה היא בחדר הסמוך. אם אותם תקח לך קח, והשיב לי את הכסף. הכסף הזה לי הוא. חי ה' אשר עשה לי את הנפש! כל הון ביתי אתה לוקח.

– הכסף לא אוכל להשיב לך לפי שעה אחרי אשר נמצא בחיק השבוי; אם שלך הם ולקחתם בפלילים, לא יאבדו. והתכשיטין שאמרת אקח על פי הודעתך כי קנין האסיר המה. לכה נא אתי.

והפקיד שם פניו לחדר הנשים ושר התרים וראש השוטרים ושני קזקין ור' איציק בעל הבית אחריו.

ובחדר הנשים עמדה נחמה וגם נצבה ובימין רוממה החזיקה את מכנסיה מכנסי העור והנשים סבוה ויקיפוה וישיתו לבם לחילה עד כי ברגעים הראשונים לא ראו את האורחים החדשים הבאים אליהם החדרה ולא ידעו מכל הנעשה מסביבם דבר. גדולה ראתם ראשונה וכמעט פרחה נשמתה ותזעק זעקה גדולה ומרה: אויה לי! מה זה עשה אלהים לנו?

– אל תפחדי ואל תצעקי, בעלת הבית, – הרגיעה הפקיד. – לא אוכלי אדם נחנו; לא יפול משערתך ארצה.

– בתי! – אמר ר' איציק בקול ענות חלושה, – נצלי נא את עדיך והבי הלום.

– את תכשיטי! – קראה רחל בקול תחנונים ותשם את ידיה על לבה להגן עליהם.

– תנים הלום; האדון דורש אותם! – אמר אביה, ויתמוך ידיה להסירם ויסר מעל בתו את שרשרת הזהב, את הצמידים ואת טבעות הזהב ויסגירם אל הפקיד.

– אהה תכשיטי תכשיטי! – יללה הכלה השדודה ותתנפל על המטה אשר היא יושבת עליה ותסתר פניה בכפות ידיה ותבך בקול גדול ובדמעות שליש.

אז הרימו כל הנשים אחריה קול בכי וקול זעקה.

– פחד ופחת היה לנו! – קראה גיסה המגדת.

– השאת והסבר! – ענתה בלומה אחריה.

– ממרום שולח אש בעצמותי! – יללה מר גדולה.

ולאה המטבלת ופריידה הבלנית פרשו בידיהן והגעינה כשור פה טבוח ברוב סימנים.

– גרשו את המכשפות האלה מזה! – צוה הפקיד. והקזקין ואנשי החיל מהרו לעשות רצון קונם.

בתוך המהומה ראה אחד הקזקין את נחמה מחזקת במכנסי עור בידה.

– יהודית! – אמר הקזק. – איפה לקחת את המכנסים האלה ולמה המה לך? תנים נא לי ואלבשם כי שלי בלו מרוב ימים.

ולא חכה הקזק לתשובתה ויגזול את המכנסים מידי נחמה ויצפינם במכפלת בתי ידיו הארוכים והרחבים.

– אויה לי כי נדמיתי! – צעקה האומללה בקול פחדים. – זכריה! זכריה! התחתונים! התחתונים! אהה שכולתי שכלתי!

לשוא תתיפחי, אמולה! זכריה איננו ומושיע איננו, גם קולך לא ישמע בתוך המהומה והמבוסה. והתחתונים נגנזו – אבדו ואין אומר השב!

בינתים צלחה בידי ר' חוצפית השתדלן לגשת אל שמשרי איש סודו של הפקיד.

– אדוני! – נסה השתדלן ללחוש לו באזנו וירזום לו בעיניו: – האם לא תכירני?

שמשרי הפנה לו עורף ויבליע בין שניו:

– אין כאן המקום!

ור' חוצפית נסוג אחור.

ואוכתינוס הפקיד לקח מידי ר' איציק את תכשיטי הכלה ויתנם על יד איש סודו בשובו אל חדר האנשים.

וחייקל וברוך מלובשים בגדי חתנים, פאותיהם מסורקות ועשויות תלתלים ושטריימליהם בראשיהם עומדים כפותים ידיהם על שכמם; ראשיהם הורידו לארץ וידמו כמו אבן, וקזקין עוטרים אותם מסביב.

– ומי זה ביניכם אייזיל בן גרונם מכאנדיקעווע? – שאל הפקיד את ר' איציק.

ר' איציק נשא עיניו בבית ולא ראה את אייזיל ויחריש ולא ענה דבר.

– לא היה בזה אייזיל בן גרונם מכאנדיקעווע! – העז לאמר בפניו ר' חוצפית.

– שקר אתה דובר, נבל! – קרא הפקיד בזעפו ויגש ויך לחוצפית על הלחי. – שני חתנים לכם ואיה המחותן השני?

החסידים תמהו איש אל אחיו: מאין ידע הערל את כל אלה? אבל אין עונה דבר.

– מי בכם אייזיל כאנדיקעווער? – קרא הפקיד בקול פחדים וירקע ברגלו על הארץ וינועו אמות הספים. – הוציאו לי את האיש ההוא פן אאסור את כולכם בכבלי ברזל.

אוי נא לי! – נשמע קול ענות חלושה מתחת השולחן אשר שם נחבא המחותן השני להנצל מן הרודפים ולא יכול עוד להתאפק מעקת לב ומקוצר רוח.

– מי הוא זה שמה הרובץ תחת השולחן? – אמר הפקיד. – הוציאוהו ונראהו עין בעין.

הוציאו את המחותן מתחת השולחן. פניו חמרמרו מני פחד, שער ראשו פרוע, כל בגדיו התקלקלו ומגבעתו העגולה כלבנה במלואה מושלכת לארץ; תרמסנה רגל רגלי הקזקין.

ויגש אליו הפקיד ויאמר: האתה הוא אייזיל בן גרונם? ויאמר: אני.

– ואיה מכתב המסע שלך?

– הטוב ברוך הוא… – החל אייזיל לגמגם בלעגי שפה.

– השמים שמים להטוב ברוך הוא, – ענה הפקיד מהתלות, ולנו נתנה ארצנו לממשלה, ובלי מכתב מסע אין רשות לעובר ושב לנסוע בארץ. – סקפורטיא, קחה את המחותן ושיתהו נוספות על החתנים.

– ואיה מקום משכן שלשת האנשים האלה? – שאל הפקיד את בעל הבית.

– גרים הם פה אתי בעלית הבית, – אמר ר' איציק.

– ואיככה זה תקבל בבית מלונך אורחים אשר כל כתב וכל מכתב אין להם! – נענה יורקמי שר החלוצים בינתים – אדוני, דורש אנכי שיכתב הדבר הזה בספר ובעל המלון יענש על זה כאשר ישית עליו דינא דמלכותא.

– ואתה קח לך שנים עדים ואנשי חיל מן הפרוזדור, – אמר הפקיד לנציב זרקישק, – ולך משש את חדר האסורים האלה; בדוק עד שידך מגעת; את אשר תמצא תגיד.

וילך הנציב.

– קראו הלום את אנגריון משרתו של סמנגלוף – פקד הפקיד.

הביאו את משרת שר הגדוד המוכה בלילה העבר. ידו השמאלית תולה במטפחת; על מצחו ורקותיו קשורים וחתולים, ועל צוארו חבורות כהות ירקרקות אדמדמות; והוא הולך וצולע על ירכו.

– אנגריון! – אמר הפקיד, – שא עיניך וראה בכל ההמון הזה, אולי תכיר את האנשים אשר ידם נחתה עליך אמש.

אנגריון העיף עיניו בכל הנצבים עליו ויגש נכחו אל שמואל הבורסקי ויאמר:

– האיש הזה תפשני ראשונה ויפילני ארצה.

– ומה? – יצא מפי הבורסקי דבר ויבט בעינים רמות בפני גבריאל איש ריבו. – מי הצדיק? אני או אתה?

– הגם האיש הלז היה באותה עצה? – שאל הפקיד היודע שפת אשכנז את שמואל.

– עברי, לאו דבורים! – קרא מפנת הבית ר' חוצפית השתדלן אשר כבר שב רוחו אל קרבו אחרי מכת הלחי אשר הוכה.

– ראה לא ראיתי ודעת לא ידעתי! – ענה שמואל על שאלת הפקיד ולא יסף.

– גם האיש הזה וגם הלז וגם הלז, – אמר אנגריון ויורה על גבריאל ועל רפאל ועל מיכאל ועל בענדעט ועל קליטא ועל ברקוס. – רבים אשר היו אתם, את אשר ישנם פה ואת אשר אינם פה.

– שים אותם נוספות על שבויי צור חרבך, קרפורטיא! – אמר הפקיד.

שר העשרות רמז לארבעה מן הקזקין ויוציאו את האנשים הנקובים בשמותם למעלה ויאסרו אותם לעיני כל העדה.

– יהודים, מה אתם מחשים? – התאונן בענדעט הנאסר באחרונה.

– ומה נעשה? – אמר ר' תרטיאל בשפה רפה.

– קראו בקול גדול! – אמר האסיר.

– ומה יושיענו זה? – אמר ר' קאפל ויאנח מרה בלחש.

– היו שלוים ושקטים, אחי! – ענה ר' חוצפית השתדלן מפנתו. – לא יפול משערת ראשכם ארצה. הכל על מקומו יבוא בשלום.

– גם הבחור העומד שם כפות הכני במקל, – הוסיף אנגריון וירא על חייקיל.

– הנח לו, – אמר הפקיד. – תרי קטלי לא קטלינן.

– גם היהודי הלז הארוך העומד שם במקצוע נשקף ביניהם, אף כי ידו לא היתה בי.

– מי אתה ומה שמך? – שאל הפקיד את האיש אשר הראה עליו אנגריון באחרונה.

– דוד קרוזישקר, סוחר מגילדה השניה.

– ואיה כתבי תעודותיך?

ר' דוד לולב הוציא גליון מקופל מחיקו ויתנהו להפקיד, והפקיד העיף בו עינו ויאמר:

– כתביך מתוקנים, אין בם ריעותא. ואיפה אתה גר בזה?

– גר אנכי בקרימבילישק באכסניא של הירושלמי יחד עם ר' וועלפעלע קרוזישקר ונקראתי הלום בתוך הקרואים.

– רשום את שמו ושם האכסניא, – אמר הפקיד לשמשרי; מחר נתבעהו אלינו בבית הפקידות, אותו ואת האיש אשר הוא קורא בשם ר' וועלפעלע קרוזישקר, ונדע מה מעשיהם בזה.

– ועתה ר' איציק עוד דבר לי אליך. הוגד הוגד לי כי ביום החמישי העבר בהיות פה ר' לייבעלע צדיקכם מתו שני אנשים בביתך; האחד טבע בבאר והשני מת בבית מיתה דחופה.

סמר מפחד בשר כל השומעים. האף עוד זאת? נאנחו בשפה רפה אחדים מהם.

– אוי נא לנו כי שודדנו! – נאנק דום ירוחם בעל הרחים גבאי חודש דחברא קדישא.

– הה, עוד לא מלאה סאתנו! – נשמע מרחוק קול גדולה מתיפחת.

– ולמה אתה מחשה, ר' איציק? – שאלהו הפקיד שנית.

– ומה אדבר ומה אצטדק, – דבר ר' איציק וילבב, – ואני אינני מרגיש בי שום עוון אשר חטא. ביינוש המלמד נטבע מעצמו בבאר; האם אשמים אנחנו בזה? הרבה שלוחים למקום! ושרענצעל – שרענצעל מת מיתת נשיקה.

– מיתת נשיקה! – אמר הפקיד. – בפעם הראשון אנכי שומע מיתה כזו. רשום את דברי בעל הבית, שמשרי, והרופא ישפוט מחר אם יש מיתה כזו בעולם.

– תתק"ג מיני מיתה יש בעולם, – אמר ר' זאנוויל ממקומו, – ומיתת נשיקה אחת מהן.

– והיא היפה שבכולן, היא מיתתן של צדיקים, – אמר ר' לעמל.

– ולמה מהרתם לקבור המתים בטרם בא הרופא והשופט לדרוש הדבר? הידעת ר' איציק את חטאתך אשר חטאת בהעלמת שני המתים? חשד שפיכות דמים משכת עליך ועתיד אתה וכל העוסקים בקבורתם ליתן את הדין.

פה נסתתמו טענותיו של ר' איציק מפחד האשמה אשר הפקיד תולה בצוארו; ור' קאפל אשר ישב עד כה דומם מצא את לבבו ויגש וישתחו לפני הפקיד ויאמר:

– ידבר נא עבדך דבר באזני אדוני!

– הגם אתה בזה, ר' קאפל? – אמר הפקיד בסבר פנים יפות, ואני לא ראיתיך. הלא בבית הגבירה יוכבד אתה עובד עבודת משמרת?

– שמה בשרי ופה רוחי ונשמתי! – ענה הפ"ץ בתום-לבבו. – ואם זכרתני אדוני הלא ידעתני ובחנת את דרכי…

– ידעתיך לאיש דובר אמת ומישרים, לאיש חרוץ וזריז במלאכתו; יוכבד ממלאה פיה תהלתך; ועל כן אתמה… – החל הפקיד ולא השלים.

– אם ידעתני לאיש דובר אמת, אדוני, כי עתה שעה ניבי והאמינה לי על דברתי כי לא מרצחים וחברי גנבים אנחנו. כנים אנחנו, את ה' אנחנו עובדים ואת רבנו אנחנו יראים; לא היו עבדיך מרצחים. ומה און מצאת בנו לעולל עלינו עוון כבד כזה חטא משפט מות?

– תוכן לבות ה‘, ידידי ר’ קאפל! גם אני מצדי ידעתי כי לא מרצחים אתם אבל למה מהרתם לקבור את המתים בטרם בא הרופא והשופט לדרוש הדבר, כמצווה עלינו בחוקי המדינה?

– אסור לנו על פי דתנו להלין את המת, – אמר ר' קאפל. – מאן דאקרי אדם ונשמתא נפקית מניה ומית אסיר למיבת ליה בביתא למעבד ליה לינה על ארעא, וכל מאן דעביד לינה להאי גופא קדישא בלא רוחא עביד פגימותא בגופין עילאין 13.

– ובגלל אמונה טפלה והבל הבלים כזה את דת המלך אינכם עושים, דת שתקנוה חכמי לב וגדולי הרופאים ושאחזו בה כל העמים והממלכות משום פקוח נפשות…

– לנו אסור על פי דתנו להלין את המת, – מצא גם ר' איציק את לבבו להוסיף על דברי ר' קאפל.

– ידעתי, – אמר הפקיד, – כי צדיקיכם ורבניכם מתעקשים ומחמירים בזה ומערימים בכל מיני ערמומיות לעבור על דינא דמלכותא ולגנוב את לב המשגיחים על זה. ולכן אנחנו אומרים לכם: משמרים הבלי שוא! ואני אמור אמרתי לך מכבר כי השמים שמים לצדיקיכם ולבעלי קבלתכם והארץ נתנה לנו לשרי הפאליצי. אזלת לקרתא הליך בנימוסיה. ובפרט בדבר גדול כזה שיש בו משום חשש סכנת נפשות.

– יש לנו סימן מובהק על יציאת הנפש… – החל ר' זאנוויל ממקומו.

– לא להתוכח עמכם באתי הלום כי אם לעשות את המוטל עלי, – ענה הפקיד דברים נמרצים. – בדבר המתים לא עלי המלאכה לגמור, כי החוקר ודורש יבוא הלום מחר עם הרופא ויוציאו את המתים מקברותם ונתחום וידעו סבת מיתתם. ואתה שמשרי, כתוב לך את כל הדברים אשר נדברנו עתה בספר והגעתו אל החוקר ודורש לספחהו אל דבר המשפט; ועל ר' יצחק בעל בית המלון הזה תצוה לבלי יצא מן המקום הזה אנה ואנה עד עת מועד. כתוב את האסר הזה על גליון ור' יצחק יחתום עליו.

ר' יצחק מלא את פקודת הפקיד ברוח קשה.

הנציב ושני העדים שבו מחדר משכן השבויים ותכריך עב בידו.

בבית הנתפש אייזיל לא מצאנו מאומה בלתי אם טלית מצויצת ושני זוגות תפלין, ובחדרי הבחורים מצאנו עוד דברי חפץ כפי הרשימה הזאת, הודיע הנציב.

– הוסיפה אותם על הראשונים, – אמר פקיד הגליל, – ולכה נא צוה על מחזיק בית הדוהר להכין לנו סוסים כדי צרכנו.

– הנה מחזיק בית הדוהר יושב בזה, – אמר נציב העיר. – ר' מאיר בוא נא אתי ונלכה לביתך בסוסים.

ויצאו שניהם.

– בעל הבית! – אמר יורקמי שר החלוצים אל ר' איציק, – העם אשר ברגלינו עיף ויגע ואני ידעתיך כי מכניס אורח אתה ומה גם היום כי יום שמחה היה לך, צוה נא בטובך ויביאו לי ולבני לויתי דבר לסעוד לבבנו.

ר' איציק לחש באזני גדולה והיא נגשה בעינים רכות ובצקות מבכי ותעמיד צנצנת יין שרף גדולה ובקבוק יין ענבים על השולחן וממתקים ומעשה אופה. והפקיד ובני לויתו שתו מן היין ויתנו גם לאנשי הצבא עמם וישתו.

– בעלת הבית! – הוסיף שר החלוצים אל גדולה, – בבואנו הרחתי ריח צלי אש נודף מבית המבשלות. הואילי נא ותני חלק מאשר הכינות לסעוד לבבנו אנחנו והאנשים אשר אתנו כי לא אכלנו מאומה מאז הצהרים ועד עתה.

גדולה יצאה בעל כרחה לעשות את בקשת השר, ובצאתה קרא הוא אחריה: “בעלת הבית, עשרים וחמשה אנשים אנחנו!”

וראובן הגבן ושתי אמהות באו וארבע קערות גדולות בידם ועל הקערות בשר שור ועגל צלי אש ואוזים ובני אוזים ממולאים וממוחיים וימלא הבית ריח טוב כריח שדה אשר ברכו ה'. ויאכל הפקיד ומרעיו ויתן גם לאנשי הצבא לאיש אשפר אחד ואשישה אחת.

– הנה שובינו יאכלו ואנחנו נרעבה, תוללינו ישתו ואנחנו נצמאה! – יילילו השבויים מכאב לב ומשבר רוח.

– בולמוס יאחזני! – קרא שמואל הבורסקי וירחיב נחיריו ויאריך לשונו כי ידיו אסורות בחבל על גבו.

– לשונך ארוכה מארץ מדה ועד הקערה לא תגיע! – נחר בו גבריאל אשר לא אבה סלוח לו על ריבו ועל מצותו.

והקרואים עמדו מנגד ויאנחו בכליון עינים ובתמהון לבב ואיש במקום מחבואו.

– שורך טבוח לעיניך! – רחשו שפתות ר' לעמל הנקלש.

– אדמתכם לנגדכם זרים אוכלים אותה! – קונן ר' זאנוויל במסתרים.

– אשר טפחתי ורביתי אויבי כלם! – נאנח ר' איציק וישב אחור.

אבל ארשת שפתות הנאנחים והנאנקים לא נשמעה מקול צלצל הסכינים והמזלגות על קערות האורחים הבלתי קרואים האוכלים בחפזון כיוצאי מצרים.

– הנה אחרנו יותר מדי, – אמר הפקיד בהביטו על מורה השעות בחיקו, – ואני חפץ עוד היום לשוב לקרימבילישק. הכונו לדרך. הוליכו את השבויים לקרימבילישק, את השנים הראשונים שימו בסד ותקעו אותם לתוך הבור או לתוך הדות ואת הנשארים הושיבו בחצר המטרה במקום אשר האחד יושב שם, אפרים בעל בית המשקים.

– אפרים בעל בית המשקים! – קרא ר' קאפל ויחרד ויתר ממקומו כאיש שהכישו נחש. – האף אמנם גם אפרים נתפש ועל כן לא בא הלום!

אבל איש לא הטה אוזן לדברי ר' קאפל, כי עיני כולם היו נטויות לראות את התפושים מובלים שבי בידי הקזקין.

כל העם השבויים געו בבכיה: “אנחנו השה לעולה!” – קראו וילכו לפני שוביהם.

– ישראל קדושים! – קרא אחריהם ר' זאנוויל, – עמדו בנסיון וקדשו השם.

– הכל בידי שמים! הוסיף ר' לעמל החוזר. – גזרה היא קבלוה באהבה.

– היו שלוים ושקטים, אחי! – קרא אחריהם השתדלן את תנחומותיו הבל. – לא יפול משערת ראשכם ארצה; הכל על מקומו יבוא בשלום.

והקזקין עטרו אל השבויים ויצאו והפקיד ובני לויתו יצאו אחריהם.

“בוקה ומבוקה ומבולקה ולב נמס ופיק ברכים וחלחלה בכל מתנים ופני כולם קבצו פארור!!!”

על מי נשאת חזיונך זה נחום האלקושי? האף אומנם ביתו של ר' יצחק בזרקישק בליל עמל זה נראה לך בחזון בדברך את דבריך אלה המטיפים לענה וראש ורצח, החוזים חתחתים ובהלות ומשואות נצח, הנבאים מהומה ומבוסה ומבוכה, אשר אין להם מרפא וארוכה? האף אמנם ראית בחזון את אלה הנרות אשר הפיצו אורה ושמחה מפיצים אור קפאון ופתילתם הכהה מהבהבת ועולה למעלה ואיש לא ייטיבנה; אלה החדרים, והמהודרים, איכה נהפכו פתאום צלמות ולא סדרים; מלאכים רעים על כתלי הבית כצללים נטיו, ומלאכי שלום במסתרים מר יבכיו? האף אמנם ראית בחזון את אלה הכסאות המבולבלים, השולחנות המדולדלים, הצנצנות כאלמנות, הכוסות כיתומים, הקערות ההפוכות, אל ארבע רוחות, המשקים הנשכחים, המאכלים המושלכים, כל נתח טוב ירך וכתף, מוטלים כעצם נבזה נפוץ, בני אוזים ממוחים קופאים על קערותיהם, ולא יעלה הכורת עליהם, וברבור אבוס צלוי על ירכו ועל קרבו, ועצם לא ישברו בו? האף אומנם נראו לך אלה הפנים שנמשכו ונמתחו, והלשונות המדברות גדולות שנתאלמו ונשתתקו, ראשי בני שחץ אלה המוטים לארץ ונשי התענוגות נוגות, מאין הפוגות, ישים רפות וברכים כושלות, לבות קרועים כליות כלות ונפשות מרוטשות? האף אמנם ראית כדמותה וכצלמה, את רחל העלמה, במטתה מתחבטת, ושער ראשה ממרטת, מתנה על בתוליה, ועל בטול תנאיה, ועל אבדן תכשיטיה, מתנות חמודיה? האף אומנם שמעת נשי זרקישק נשמטות אחת אחת, בראותן כי ערבה כל שמחה ואין נחת, גדולה מכה בשתי ידיה, ונחמה מקוננת על מכנסיה, ומנהגת בקול יונים, רבוא רבבות מונים: “התחתונים! התחתונים!”?

ר' איציק היה הראשון אשר מצא את לבבו לדבר דברים אחדים.

– נוחלה אבדה תקותי! – צעק מכאב לב ומשבר רוח. – יצא חתן מחדרו! הציגוני כלי ריק! מלאו כרסם מעדני!

– ר' יצחק, – הואיל ר' לעמל לדבר על לבו. – אל נא תהי מקטני אמנה. בעשרה נסיונות נתנסה אברהם אבינו ועמד בכולם ואתה באחד ולא תוכל לעמוד.

– כספך לא אבד, – הוסיף ר' חוצפית השתדלן, – כי סוף סוף יושב לך; אנכי אערבנו. גם חתן לבתך ימצא עוד בגבולות ישראל.

ר' יצחק לא שת לבו לדבריהם.

– הה, – נאנח הוא במרירות לעיניהם. – נשפך לארץ כבודנו, נפלה עטרת ראשנו! אוי נא לנו!

וגדולה מהלכת בבית אחת הנה ואחת הנה, מפרשת בידיה ומנהגת בקול יונים:

– משמים ארץ! מאגרא רמא לבירא עמיקתא.

– דמוע תדמע ותרד בת עיני דמעה כי נשבה עדר ה‘! – נטפל להם ר’ זאנוויל.

– אנחות מאין ודמעות מאפע, – התעודד ויאמר ר' חוצפית – מהבל המה גם יחד. נעשה חיל ונשתדל להושיע לנו. לא המדרש עיקר אלא המעשה!

– כן דברת, – אמר ר' קאפל. – נקבץ נדבות לפדיון שבויים ואתה חוצפית אזור כגבר חלציך לשחד את איש סודו של הפקיד. הלא מכירך הוא ועשה תעשה וגם יכול תוכל.

– אל תפחדו ואל תרהו! – הבטיח ר' חוצפית השתדלן. – התיצבו וראו את אשר אעשה לכם! הכל על מקומו יבוא בשלום.

– ואני הנני ממהר לקרימבילישק, – אמר ר' קאפל, – להודיע את הכל להטוב ברוך הוא; ולראות מה נעשה באפרים ומדוע נתפש גם הוא.

– גם אני אלך עמך, – אמר ר' דוד לולב, – לגלות את אזני הטוב שלי כי מחר אמר פקיד עירכם ימ"ש לתבוע אותנו לבית הפקידות שלו, למען ידע את אשר לפניו.

יז: עצת השרים והסגנים

יום העשרים ותשעה לחודש סעפטעמבער היה ביום השני בשבוע שהוא יום השלישי לחול המועד סוכות. היום הזה קדוש הוא למיכאל השר הגדול, שר יון; והיום ההוא היה חג גם לאוכתינוס פקיד העיר קרימבילישק הנקרא בשמו מיכאל. כחצות היום באו רבים לברכו ורבים שלחו ברכתם בכתב, ובתוכם גם מרדכי סוחר העצים אשר עוד לא יקום ממשכבו. בערב היום ההוא ישבו בבית אוכתינוס שרים רבים ונכבדים, יחידי סגולה ממכריו הקרובים אליו, קרואים להתעלס אתו באהבים. ארבעה מן הקרואים שקדמו לבוא, ובמספרם שמשרי איש סודו של אוכתינוס, יושבים בחדר הגדול אל שולחן מצופה בגד תכלת ומשחקים בשחוק הנקרא פרופירנס בלע"ז; ועוד שולחן ערוך כמוהו עומד הכן ונרות דולקים במקומם מחכה למשחקיו העתידים לבוא. כי בחדר-האוכל אל השולחן הגדול ישבו עוד קרואים אחדים ובתוכם הנסיך בהרציון ראש האצילים, יורקמי שר החלוצים-התרים, סמנגלוף שר הגדוד ברסיף שר-בית-הספר, קולקו השופט ודורש משפט ואלבירט הרופא; ואוכתינוס בעל הבית עומד עליהם, פניו מסבירות ולבו טוב עליו, משגיח אל המשרתים המוזגים כוסות החמין, משוחח עם הקרואים השותים משקה הטהעע מהול במיץ יין צרוף ונכנס לפרקים גם בחדר השני להביט אל המשחקים ואל הליכות משחקם.

– כמה אספתם אמש בחרמכם בצאתכם לזרקישק לצוד ציד? – שאל בהרציון הנסיך את אוכתינוס ואת יורקמי.

– כעשרה אנשים נתפשו והושמו בחצר המטרה, – אמר יורקמי.

– מלבד אחדים אחרים שנאסר עליהם לצאת ממקומם אנה ואנה, – הוסיף אוכתינוס.

– וכולם נשתתפו בהשערורית אשר היה בליל שלשום? – שאל סמנגלוף.

– רובם לקחו חלקם בהשערורית, – אמר אוכתינוס; – ויש מהם גם פושעים וחטאים יותר גדולים מאלה.

– פושעים וחטאים? – שאלו בהרציון הנסיף ובורסיף פקיד בית הספר.

– יש מהם גנבים ושודדי-יום; ויש החשודים על שפיכות דמים, – אמר אוכתינוס.

– אחת, אחת ואחת, אחת ושתים, אחת ושלש, אחת וארבע 14, – נשמע קול המשחקים מן החדר הסמוך.

– יש גם חשודים על שפיכות דמים? – התפלא סמנגלוף.

– בליל החמישי העבר בהקבץ החסידים יחדיו בזרקישק נמצא אחד מהם נטבע בבאר והשני מת מיתה דחופה, ועוד לא נודע סבת מיתתו. העוד לא הלכתם אדוני לדרוש ולחקור הדבר? – שם אוכתינוס פניו בשאלתו אל אלבירט ואל קולקו.

– זה לא כביר טרם לכתי הלום קבלתי את הכתב מבית הפקידות, – ענה אלבירט.

– מחר בבוקר נלך לזרקישק, כי היום חג הוא; והדבר איננו נחוץ אחרי שהמתים כבר נקברו, – אמר השופט.

– הבאו היום בבית הפקידות האנשים מן האכסניא אשר להירושלמי? – שאל אוכתינוס ממרחק את שמשרי סופרו ואיש סודו.

אבל שמשרי האדוק במשחקו לא שמע אל דברי הפקיד, ויקרא: “שמונה חסר אחת!” 15

הפקיד חכה רגע וישנה את שאלתו.

– לא, לא שלחתי אלריהם היום מסבת החג, אדוני! – ענה שמשרי. – מחר אתבעם בבוקר.

אוכתינוס שב אל חדר-האוכל.

– ומה תדמה לעשות בשבוייך אלה? – שאל בהרציון.

– הנתפשים על כל דבר פשע יקוב הדין את משפטם, – אמר הפקיד; – והנאחזים בדבר השערורית עוד אינני יודע בנפשי אם לעצרם בבית הסוהר ולכתוב על אודותם אל הפחה ושר המדינה…

– למה תטריח על ראשי הממשלה בדברים של מה בכך ותמשוך את החבל הזה לאורך ימים, – אמר סמנגלוף. – הכם שוט על ירך לאיש את חלקו ושלחם לנפשם, וכל העם ישמעו וייראו.

– גם אנכי כמוך אחשוב לצדקה, – הסכים עמו בהרציון ואחריו יורקמי.

– צדקתם בדברכם, – אמר אוכתינוס, וכן גם אעשה. והנני מוסר הדבר ליד קולקו השופט ואבקשך לגמור דינם במשך עשרים וארבע שעות. אבל לשוא תקוו כי העם ישמעו וייראו; בזה עוד לא כלינו מלאכתנו…

– אחת וחמש, אחת ושש, אחת ושבע! 16– נשמע מן החדר הסמוך.

– כמה היא התרנגולת העומדת לאכילה? 17– שאל אחד המשחקים.

– בת מאה ועשרים! 18– ענה השני.

– כלה דבריך, – אמר בהרציון אל אוכתינוס, – מדוע זה אתה אומר כי בזה לא כלינו את מלאכתנו?

– הנפשות האלה, – באר אוכתינוס את דבריו, – העושות השערוריה והנבלה אינן רק הניצוצות הנתזים, ולפיד הענן המאזר הזיקות הוא שוכב שאנן ושליו ויד לא תהיה בו.

– הצדיק? – אמר בורסיף הממונה על בית הספר.

– הצדיק! – אמר בעל הבית. – האם לא תסכים עמדי שהוא העיקר שהכל תלוי בו?

– ומי כמוני יודע את כל הרעה אשר הוא מביא על המקום הזה? – ענה בורסיף. – עב הענן הזה ישת חושך סביבותיו ויהי לילה לכל התועים אחריו במושבותם; הוא ירחיק את בני עמו מן ההשכלה ומן הדעת, יהדפם מאור אל חושך ובחושך ידמו. התאמינו אם יסופר, אדוני! כי בעיר גדולה הזאת אשר יש בה הרבה מעשרים אלף יהודים…

– מלבד הנעלמים! – נכנס יורקמי לתוך דבריו בשחוק.

– כי בעיר כזאת לא יבוא בגימנזיום מכל המון נערי היהודים – רק אחד!

– רק אחד! – קראו רוב היושבים בתמהון.

– וגם זה האחד, – הוסיף בורסיף, – יתגנב במסתרים לבוא בגימנזיום מיראתו פן יודע הדבר וסקלוהו.

– תצלנה אזנים משמוע! – אמר בהרציון.

– ומה האחד עושה? – הוסיף לספר בורסיף. – בגדיו בגדי התלמידים מונחים בחדר המשרת שלי, והוא עובר בעיר בבגדיו הסרוחים ובפאותיו הארוכות ושם יחלף בגדיו וישנה פניו בהסתירו פאותיו לאחורי אזניו.

היושבים שחקו.

– לפני שבועים ימים, – הוסיף לספר בורסיף, – חכיתי מיום ליום לביאת הקורטור, וצויתי לכל התלמידים להסתפר, ועל פי הדבור הזה היה גם התלמיד היהודי אנוס לגלח שער ראשו, ומה עשה? לקח את פאותיו אחרי התגלחו וקשרם בפתיל שחור ארוך כרוחב מצחו, ובצאתו מבית הספר ישים את הפאות המטלטלות מתחת כובעו על רקותיו מלמעלה, ואחרי אשר בשבתו בביתו ובלכתו בדרך לא יסיר את כובעו מעל ראשו תמיד לא נודע כי הפאות בלתי מחוברות.

היושבים מלאו פיהם שחוק. הפעם שחק גם אלבירט עמהם.

– כפי הנראה הוא נער דעת ומזמה! – אמר בהרציון.

– ומה שמו כי נדע? – שאל בעל הבית.

– שמו לא אוכל להגיד לכם; סוד כמוס הוא עמדי.

– הייטיב הנער ההוא ללמוד? – שאל אלבירט.

– הפלא ופלא! – אמר בורסיף. – כשרונותיו טובים מאד והתמדתו אל הלמודים היא התמדת אבן השואבת לפאת צפון. אין כמוהו בכל הגימנזיום.

– אשמח מאד לשמועה זאת! – אמר אלבירט.

– ידעתי כי תשמח בזה, אמר בורסיף, כי כלום הרב מתקנא בתלמידו?

– אכן נודע לך הדבר! – אמר אלבירט בלאט בשחוק קל.

היושבים הביטו אל אלבירט ואל בורסיף.

– הנה גם הרופא ידענו, – אמר יורקמי, –  וכבר יצא סוד; ולמה לא תקרא גם לנו בשם את הנער הנפלא והמצוין הזה?

– הרופא ידע את שמו יען כי הוא הכינו וגם הקדישו לבית הספר ללשכה החמישית ואנכי הבטחתי להתלמיד שלא לקרוא שמו ברבים ולא אוכל לחלל מוצא שפתי. אבל אם הרופא ימצא לנכון לגלות שמו, הרשות בידו.

– אם האדונים יבטיחו לי שלא לגלות דבר זה ברבים הנני לעשות רצונכם.

– השמר והשקט, – אמר בהרציון, – לא יודע לאיש דבר.

– הנער הזה, – אמר אלבירט, – הוא אברהם אחי מרדכי.

– אחי מרדכי בן טודרוס נותן עצי ונרותי? – קרא סמנגלוף בתמהון, – עוד אתמול בבוקר ראיתיו ולא דמיתי ולא עלתה על לבי כי תלמיד גימנזיום הוא.

– גם אנכי בפגשי אותו ברחוב כמעט לא אכירנו, – אמר בורסיף, – וגם נתתי לו רשות שלא יברכני ולא יקדם פני ולא ירים מצנפתו בשוק.

– האמת אגיד ולא אכחד, – ענה אוכתינוס, ויאמר אל בורסיף, – כי אתמה מאוד על אורך אפך ועל גודל חסדך אשר תמשוך לנער האומלל הזה. אדונים זולתך היו מנערים חצנם ואומרים: למה לנו לשאת עליך חרפה, לך לך אל אנשי חסידיך והדמה בחושך עמהם.

– לא כן אנכי עמדי, – אמר בורסיף. – יודע אנכי נפש אומללים אלה השואפים לאור ואין. חוב גמור הוא על כל איש בן דעה להושיע להם להעלותם ממחשכים ממצולות; ובפרט לאיש מישראל מן המשמרים הבלי שוא מחויבים אנחנו להקל לבוא לבתי הספר, כי הוא הפתח האחד אשר דרך בו יעלו מעמק עכור מטיט היון אשר הטבעו בו; וכל המקיים נפש אחת כזאת מישראל כאלו קיים עולם ומלואו.

– ומאין באה לו התשוקה הזאת ללמוד להשכיל ולהיטיב? – שאל בהרציון.

– את זאת לא ידעתי גם אני, – ענה בורסיף, – מתת אלהים היא!

– אכן רוח היא באנוש, – אמר השופט. – כמו שקרה ללמנסף הדייג אצלנו.

– אחי שרה המשכלת הוא, – אמר אוכתינוס. – ובאשורה אחזה רגלו.

– הללו אותה אלי כי אשה חכמה ויפת תואר היא, – אמר בהרציון.

– ואנכי ידעתיה פנים בפנים, – אמר סמנגלוף. – לא מצאתי כמוה בכל נשי הארץ הזאת.

– לו פגשתי בימי חיי אשה כזאת בין בנות אמונתי לא הייתי יושב גלמוד והולך ערירי כיום הזה, – אמר אוכתינוס.

כעב קל משכים הולך עבר על פני אלבירט בשמעו הדברים האלה וישפל עיניו מעט ויהי כמחפש תכריכו בחיקו.

אוכתינוס מהר ויושט לו ציגארע אחת טובה ויאמר: “בי הרופא!”

– תודה לך! – ענה אלבירט ויתעודד ויעמד את פניו.

– אבל עתה יקל מעט מעל תלמידך הנפלא הזה, – אמר אוכתינוס אל שר בית הספר. – מרדכי אחיו עזב את עצת הצדיקים והחסידים ויהפך להם לאויב.

– גם זה לא יועילנו; כי גם מרדכי יירא חמת הצדיק ונקמתו כאשר שמענו מפיו אתמול, – אמר סמנגלוף.

– נגע צרעת הוא בעיר אחוזתנו, – אמר בורסיף.

– ובמה תרפא נגע הצרעת מקירות הבית? – שאל סמנגלוף את הרופא.

– אם צרעת ממארת היא אין טוב כי אם למשאות אותה משרשיה. יחלצו את האבנים אשר בהן הנגע והשליכו אתהן אל מחוץ לעיר.

– אין רפואה בדוקה מזו, – אמר יורקמי. – גרש נגרש גם את הנגע הזה מקרבנו ונבער אחריו עד תומו.

– אכזריות חמה ושטף אף יהיה זה, – אמר בורסיף.

– קשה הדבר, – אמר בהרציון ראש האצילים, – ולא יעשה כן בזמננו להגלות איש וביתו גלות שלמה בלי דין ומשפט.

– כל שנעשה רחמן על האכזרי לבסוף נעשה אכזר על הרחמנים, – אמר אוכתינוס.

– כי עתה יחדיו למשפט נקרבה עליו, – הוסיף יורקמי, – האף אין זאת קולקו?!

– ועל מה תטביעו אדני משפטכם? – אמר השופט. – אין חוק בספר החוקים אשר יחיבהו חובת גלות, ואין ספק אצלי ששר המשפטים לא יתן הסכמתו לזה.

– הלא זה דברי אשר דברתי אתמול! – אמר סמנגלוף.

– גם אני שמתי את לבי לדבר הזה וראה זה עלה על לבי קנוניא קטנה ואני ערב לכם כי על ידי זה נגיע למחוז חפצנו בדרך שלום, אם רק יסכימו לזה אחדים מן היושבים לפני.

– חודה חידתך ונשמענה.

קול שחוק אדיר וחזק נשמע ברגע הזה מחדר המשחקים.

– על מה ימלא שחוק פיכם, אדוני? – שאל בעל הבית וידרוך על מפתן החדר.

– בלי חמשה! – קרא אחד המשחקים.

– מי נשאר בלי חמשה? – שאל אוכתינוס.

– שמשרי!

– גבור מלחמה אתה! – אמר אוכתינוס בדרך שחוק לאיש סודו וישב אחור אל חדר-האוכל ובשובו סגר את הדלת אחריו כאלו עשה זאת שלא במתכון.

– זה הדבר אשר אשים לפניכם, – אמר אוכתינוס כשובו וישפל את קולו. – אתה תערוך אלי דברים בכתב לאמר כי שמעת את השערורית אשר נעשתה בעירנו וראית את הכנופיות הבאות בבית הצדיק לייבעלע וחושד אתה אותו שידו תכון עם מורדים במלכות, וגם אתה יורקמי מצדך תכתוב אלי מעין זה ואז אבהיל את הצדיק אלי ואקרא לפניו את דבריכם ליראות אותו כי רעה גדולה נגד פניו בכתבי עליו מרורות למקום גבוה ואלחצנו בין המצרים אשר לא יוכל לנטות מפני, ויהיה נכון לקבל עליו כל עונש אשר נשית עליו.

– אפונה אם תצליח, – אמר בורסיף, – האנשים האלה עזי נפש המה…

– האנשים האלה עזי פנים המה בינם לבין עצמם ולהדומים להם, אבל לפני מי שתקיף מהם לא יוכלו לדון ורדף אותם קול עלה נדף; ואת דתי המלך אינם יודעים כי אינם עוסקים בהם. ערב אנכי לכם שיצלח חפצנו זה בידנו אם תבואו לעזרתי באשר בקשתיכם.

– טוב הדבר, – ענו כולם ואמרו. – עשה ככל אשר האלהים נותן אל לבך.

– ואתם אדוני שמרו הדבר בלבבכם ודומו עד עת מצוא, – אמר אוכתינוס, ויגיע את לוחות המשחק לבהרציון, לסמנגלוף, ליורקמי ולהשופט.

– אנכי לא אשחק הלילה, – אמר סמנגלוף, – אשתי חולה ואקדם לשוב לביתי.

– ואתה, פקיד בית הספר?! – שאל בעל הבית.

– הלא ידעת כי אנכי אינני משחק בצחוק הקרטי; ואני והרופא נצחק פעם אחת בשחוק האישקקי.

– כי עתה אמלא אני בעצמי את המקום הנפקד, – אמר אוכתינוס.

וילכו כולם אל החדר הגדול וישבו לצחק ומנגלוף קם וישב על מרכבתו וילך לביתו.

יח: מה יעשו דגי רקק?

ור' בונם מתהפך בחליו על משכבו בבית אפרים מוכר המשקים, שוכב על פניו כי לא יכול לשכב פרקדן ולא על צדו. העלוקות שהושיבו לא על פי חבורתו על פי הזוהר פעלו פעולתם הטובה; שקעה האש ונתמעטה הקדחת; אחרי שלשה ימים מלאי נדודים ומרודים ושלשה לילות אשר שנה בעיניו לא ראה כי גדל הכאב מאד, תקפה עליו שנתו בלילה ההוא ויישן וינוח לו. הה, בפעם הראשונה בימי חייו מיום שהגיע לחינוך הוא ישן בלילה ההוא, הלילה אשר לא ינום ולא יישן כל בית ישראל כולו מתים והנשים והטף. כל זכר לגולגלותם ילמד כל הלילה בקדושה ובטהרה, תקוני זוהר ומשנה תורה, ויסתכלו בצל הלבנה, מה שיארע לו או לקרוביו באותה השנה 19. והנשים בצק לשות, ועושות הלביבות המשולשות, ואופות את החלות, כסולמות השמימה לעלות, ומבשלות את המרק, ואת ארוחת הירק; והתינוקות אוגדים את הערבה ושומטים את לולביהם, לעשות טבעות בראשי אצבעותיהם. בלילה ההוא לא ינום ולא יישן כל אשר נשמת רוח חיים באפו, כי כולם יצפו לגמר דין, ויבהלו ויחרדו מאימת הדין, ור' בונם האומלל והאובד, ישן בלילה ההוא שנת העובד. הרבה נצטער בשביל זה ויסרוהו כליותיו, אבל שנתו הועילה להותו, ויישן ויחלם ויתחדשו כוחותיו.

פני הבית אשר החולה שוכב בו זועפים ונזעמים. הזה הוא בית המשקים לאפרים שיאמרו לא יחסר כל בו, משוש לשכורי קרימבילישק? עתה הפתח הפונה אל הרחוב סגור על מסגר וגושפנקא דמלכא חתום עליה, ודרך הפתח האחרון יבואו, דרך החצר; גם שנים משלושת החלונות אשר בבית מכוסים, למען יהיה בבית צלותא מרובה מחמתה, להרגיע להחולה. והבית הזה אשר היה עליון בין בתי המשקים,

אשר לא חדל שאון עליזים ושמחי לב יום יום עד אחר חצות הלילה, הבית ההוא שמם ועזוב, כל חדריו שוממין, ארגזי המשקה חתומים, שכורי אפרים נפזרו אל כל רוח, ומנוחה בעלת הבית יושבת וראשה חפוי

ונפשה מרה לה, ולא תמצא מנוחה מאין עבודה, גם בעלה נתפש למלכות ועוד לא נגמר דינו ולא נודע מה תהי אחריתו. החמש מאות שקל שנאספו על ידי הצדיק לטובתם נתנה בידי ר' חוצפית השתדלן כדי להציל את נפש בעלה. פרנסתה חדלה כי אין יוצא ואין בא; אמת כי צלחה בידה לגנוז צנצנת אחת ליחידי סגולה, אבל – אין דורש ואין מבקש כי עת רעה היא.

ולמן היום אשר הביא ר' דוד לולב את ר' בונם הנשוך, קחהו על זרועותיו, אל בית אפרים, הנהו שוכב שם על המטה אשר השכיבוהו עליה כי לא יוכל למיש ממנה כי חזקה מחלתו עליו; ומנוחה אשת אפרים שומרת לראשו כל הימים וחיימקע היתום ויוסף, תלמיד בענדעט האומן, עומדים על ידה תמיד לעזרה בשמוש החולה לשרתו ולתת לו כל צרכיו ולהניח לו אספלנית על גבי המכה, ורבים מן החסידים באים ושבים לבית מנוחה לראות את בונם החולה ולהרגיע את לבבה על דבר אישה אשר עודנו עצור בבית הכלא.

והחולה הקיץ משנתו ויפן כה וכה וירא כי אין איש אתו בבית בלתי אם מנוחה יושבת מראשותיו תפושה בעצבון לבה.

– איה יוסף? – שאל החולה.

– הלך לשאול את פי הרופא ולקחת צרי מן הרוקח; כי המור אזל מן הצרור.

– וחיימקע איפה הוא?

– נשאול נשאל ממני לרוץ לבית התפלה רגע אחד לחבוט ערבה.

– יום הושענא רבה היום, – נאנח החולה – ואני ישנתי כל הלילה שנת המלך.

– לא יחשוב ה' לך עוון זה – נחמתהו מנוחה. – הרופא ראה אותך אמש ישן וישמח מאד ויאמר: סימן טוב הוא לך כי רפה כאבך וזרועו נשברה.

– האם היה בזה הרופא אמש? לא שמעתי דבר וחצי דבר.

– ואף את פני קאפל לא ראית? והוא ישב על יד מטתך וישוחח עם זאנוויל כשעה או כשתים; וגם אתה ענית על שאלותיהם דברים מקוטעים.

– לא אזכור דבר! חי ה' אשר עשה לי את הנפש!

– האם לא תזכור גם בהיות בזה שלשום לעת ערב שני אנשים וידרשו ויחקרו מפיך על אותו מעשה…

– את זה אזכור כחלום חזון לילה. כמדומה לי שהמה שאלוני באיזה מקום ובאיזה זמן נשכני הכלב ואנכי עניתים כי קשה עלי הדבור מכאב אנוש ומרפיון כוח וכי אפרים יודיע את הכל כי הוא היה עמי באותו מקום ובאותו זמן.

– אבל הידעת מי היו האנשים ההמה?

– האם לא היו הרופא והאומן? כן חשבתי אז!

– טעית! יורקמי שר החלוצים ושמשרי איש-סודו של הפקיד אוכתינוס היו ובראותם אותך חולה שמו פניהם לאפרים וישאלוהו; והוא באחת ולא ישיבם רק כי לא ידע מאומה; על כן תפשו אותו ויושיבוהו בבור השבי, – ספרה מנוחה בקול בוכים.

– שרי לי מארי! ואני אשם בדבר! – אמר החולה באנחה. – אבל כמדומה לי שר' זאנוויל אמר לי שהוא נתפש בזרקישק עם שאר התפושים.

– למען הרגיעך בדה זאת מלבו.

החולה נאנח עוד הפעם.

– ומה ספרו ר' קאפל ור' זאנוויל אמש על אודות אנשי שלומנו הנתונים בצרה ובשביה?

– אינם מבשרים בשורות טובות, – אמרה האשה באנחה שוברת חצי גופה. – אבל הרופא אסר לספר לך דבר מהויות העולם, פן יבולע לך.

– ספרי נא ספרי – חנן החולה את קולו. – האינך רואה כי טוב לי עתה והאיסור בטל מאליו? ספרי אל תיראי.

– ר' קאפל אמר כי היום הוא גמר הדין, גמר חתימה.

– גמר דין בבית דין של מעלה וגמר דין בבית דין של מטה, – נאנח החולה. – ומה יאמר השתדלן? היש תקוה להכריע לכף זכות?

– שערי רחמים ננעלו בעוונותינו הרבים, – אמרה האשה ותתנודד. – ר' חוצפית הוציא את אלף הכסף אשר אספו לפדיון השבויים והשבויים הפדה לא נפדו.

– הרק אלף כסף נאסף למצוה רבה זו? אצלנו בקרוזישק היו אוספים עשרת אלפים?

– מלבד חמש מאות אשר נתן ר' קאפל במצות הטוב ברוך הוא מן הסכום שנאסף לנו לעזרתנו הבל – והשבויים לא נפדו; גם רשות לא נתן לי לראות את פני אפרים, – הוסיפה העניה ותורד דמעות. – האוכל אשר אנכי מביאה לו מחטיבת אנכי למסור ליד שומר הפתח והוא אוכל בשר שנתעלם מן העין.

ר' בונם החריש רגעים אחדים כי ראה כי גדל צערה מאד.

– האם עוד לא נודע עד היום, – שאל אחרי דממה דקה, – בשביל מה נתפשו שני בני טובים ההמה חייקל וברוך?…

– אכן נודע הדבר על ידי השתדלן היודע כל תעלומה, – ענתה מנוחה בתום-לבה. – לשני הבחורים ההמה היו כלי כסף וכלי זהב הרבה ויצאו עוררין על הקנינים ההמה שאינם שלהם.

– ומי הוא המערער ובמה יחזק דברו?

– איש אחד מעיר מרחק, פושע ישראל שאינו מאמין בהטוב ברוך הוא; והשעה משחקת לו שנתקבלו דבריו.

– והלא ר' שעפסעלע מעיד על הבחורים ההמה שכנים המה ובני טובים.

– כפי ששמעתי מדברים בלחישה העלילו גם על ר' שעפסעלע שהיה עמהם בעצה אחת ויצאה הפקודה מזה לחפש בביתו של ר' שעפסעלע ולהושיב גם אותו בבית האסורים.

– את ר' שעפסעלע בבית האסורים! – צעק החולה בקול מר וכמעט שכח את חבורתו ויהפך על גבו.

– על כן מהר ר' וועלפעלע לנסוע מזה עוד ביום שלשום וימהר כחץ מקשת לקרוזישק לקדם פני הרעה.

– מה את מדברת מנוחה? ר' וועלפעלע נסע מזה?

– גם ר' דוד הארוך הלך עמו וגם הזוג נסע עמו, – הוסיפה מנוחה.

– גם ר' הירשקה ואשתו נסעו עמו? ולמה נסעו המה?

– כדי לחוג את ימי החג האחרונים בקרוזישק; כך שמעתי אומרים.

– נפלאת היא בעיני! הנסיעה הזאת לא היתה במחשבה תחלה.

– הנה יוסף בא! – אמרה מנוחה, – הנה הרפואות אתו וצרור המור בידו.

יוסף האומן בא ויחל לשום חתול לחבשה לר' בונם על גבי מכתו ומנוחה יצאה אל החדר השני.

– חדשה שמעתי בבית האפותיקי, – אמר יוסף במרחו את הצרי על האספלנית – בענדעט לא יהיה עוד אומן בבית החולים.

– מפני מה? – שאל החולה.

– מפני שנשתתף באותו מעשה.

– ר' תרטיאל ור' זאנוויל באים! – בשרה מנוחה המשגחת בחדר השני מן החלון.

הנקובים בשם נכנסו וימצאו את בונם מוטל על בטנו ופניו טוחות בכר ויוסף מחבש למכתו וישאלו לו לשלום.

– חביבים עלי יסורים, – ענה הכואב בקול כאוב מן הכרים והכסת. – יסורים של אהבה הם; אבל אין שלום בנפשי מפני הצר הצורר עלינו.

– האם כבר לקחה אזנך את השמועות הרעות ואת כל התלאה אשר מצאתנו? – שאלו ר' תרטיאל.

– שמץ מהם לקחה אזני מפי אשת אפרים בטרם באתם.

– שמועה על שמועה ושבר על שבר נקרה, – קרא ר' זאנוויל.

– מה היה הדבר עוד? – קרא ר' בונם וירם פניו מעט מן הכר אשר מראשותיו.

– השמעת כי נתפש גם ר' איציק מזרקישק וגם ירוחם בעל בית הרחים משם?

– ר' איציק וירוחם? ובשביל מה?

– בשביל עלילות דם! את ר' איצקע תפשו בשביל המלמד שנטבע בבארו ובשביל ר' שרענצעל ע"ה שמת בביתו מיתה חטופה; ואת ירוחם בשביל שנתן אותם לקבורה, כי גבאי חודש הוא בחברה קדישא.

– אהה ה' אלהים, הכלה אתה עושה אתנו! – ויאנוק החולה. – האין כל תקוה לתשועה?

– ר' חוצפית עובד בכל מאמצי כוחו; ואתם ידעתם כי בכל בית הפקיד וסופריו ועוזריו ומשרתיו נאמן הוא. אמת כי כבר עלו ההוצאות על ההשתדלות יותר מאלף רו"כ אבל המה מבטיחים לו שסוף הכבוד לבוא. עוד אמש הראה שר בית הסוהר לר' חוצפית אות לטובה.

– ומה היה הדבר?

– נתן לו רשות להביא להנתפשים מורביות של ערבה לחבוט היום בקרקע.

– יום חבוט ערבה היום, – נזכר ר' בונם, – ואני עוד לא התפללתי ולא קיימתי מנהג נביאים זה. ואתם האם כבר התפללתם?

– לא, ענה ר' זאנוויל, – עוד לא נקבץ מנין אנשים בבית תפלתו של הטוב ב"ה; וכבר שעת העשתי עשרה…

– בפולמוס של אספסינוס בטלו הקרבנות ובפולמוס של אוכתינוס בטלה התפלה וחבוט ערבה בקרימבילישק, – אמר ר' תרטיאל באנחה.

– רואה אנכי את ר' חצקיל פורקעס בא הלום בפסיעות גסות, – אמר ר' זאנוויל. – בלתי ספק יבוא לקרוא אותנו לחבוט ערבה.

– הדלת נפתחה בסופה וסערה ור' חצקיל נכנס בבהלה.

– הלחבוט ערבה באת לקרוא לנו? – אמר ר' תרטיאל ויקם מעל כסאו.

– לחבוט ערבה! – קרא ר' חצקיל בשצף קצף ויספוק את כפיו, – יום חבוט היום! אוי ליום חבוט כזה! לא ירבו כמותו בישראל!

– מה היה הדבר? ספרה נא מהרה.

– השתדלן בא עתה לבית הטוב ויודיע כי כבר נגמר הדין על הנתפשים.

– נגמר הדין! איכה ומה? ספרה נא ספרה.

– אהה לגמר חתימה כזה! אהה ליום גמר דין כזה. מר דין כזה! – צעק הגבאי ויפרש את כפיו כאשה מצרה.

– הרף מאף ועזוב חמה, – התחננו השומעים. – הגידה לנו את אשר נחרצה נעשתה.

– כלה נחרצה! כלה הוא עושה לבני השביה! חייקל וברוך – ימסרו לעבודת הצבא!!

– לעבודת הצבא? – קרא ר' זאנוויל ויקפוץ ממושבו כאיש שעקצו עקרב. – יונים יהיו! בני טובים אלה יונים יהיו!

– יונים כל ימי חייהם? – הוסיף הגבאי. – לא יצאו ביובל! לעולם בהם יעבודו.

– בני ציון היקרים המצוינים בתורה – קונן ר' זאנוויל ועינו זלגה דמעות – איכה נחשבו כבני הנכר לשאת חרב ורומח ולעבוד בצבא העבודה כל ימי חייהם!

– והנשארים? – שאל החולה – מה יהי דינם?

– לאייזל יגלחו את חצי ראשו וחצי זקנו ויעלה ברגל בלוית אנשי צבא המועדים לכאנדיקעווע אל המקום אשר בא משם.

– והנשארים?

– הנתפשים בשביל איש הצבא המוכה ילקו מכת מרדות על ידי התלין.

– רחמנא רחם עלן! – ימר ר' זאנוויל.

– שמואל הבורסקי ילקה חמשים מכות, והנשארים איש איש עשרים וחמש מכות.

– רחמנא חוס, רחמנא פרוק, רחמנא שזיב!

– והנשארים? – קראה בקול מר מנוחה. – ואישי? הגם אישי בתוכם?

– לא, – ענה המבשר. – יצא אפרים ובענדעט האומן. אפרים ישב ימים בבית האסורים על לחם צר ומים לחץ, ובענדעט יגורש מבית החולים ויהדף ממצבתו.

– הוא הדבר אשר דברתי! – אמר יוסף.

– ברוך מתיר אסורים! – קראה מנוחה המאושרת בעליצות לב.

– ואיה חוצפית השתדלן? – שאל ר' בונם החולה. – ואיה גבורתו ותקיפותו ואיה כל נפלאותיו אשר ספרו לנו?

– אלמלא ר' חוצפית היה הגזר דין קשה מזה. שתדלנותו לא נשארה מעל והכסף הרבה אשר פזר לא עלה בתוהו.

– ומה הועיל?

– בראשונה עמדה לנו שתדלנותו לקבל העתקה מן הגזרה תיכף כשנגמר הדין; ור' חוצפית הביא תיכף ומיד את ההעתקה להטוב ברוך הוא; אלמלא כן לא היינו יודעים את אשר נגזר עליהם. ועוד…

– ועוד?… – שאל החולה.

– את ר' אייזיל חפצו לשלח עוד היום בדרכו הרחוקה ובהשתדלות ר' חוצפית אחרו הדבר עד יום שני הבא והניחוהו פה כל ימי החג.

– גם זו לטובה! – אמר ר' זאנוויל.

– בהשתדלות ר' חוצפית ימסרו שני הבחורים לאחד הגדודים החונים במקום שנמצאו שם אנשי שלומנו ויהודים-טובים; אלמלא כן היו מרחיקים אותם לגמרי מעל גבול ישראל.

– גם זו לטובה.

– בהשתדלות ר' חוצפית הבטיח שר בית הסוהר להלביש את הנלקים מכנסי עור כעין בשר אדם ולהקיף אותם ספוגין של צמר למען לא יגדל כאב המלקות, ובהשתדלותו הבטיח התלין שלא להלקותם מכות גדולות ונאמנות…

– הרבה פעל באמת השתדלן, – הסכימו כל השומעים.

– ומה אמר הטוב ברוך הוא כשהביא השתדלן אליו את הגזרה? – שאל ר' בונם.

– עוד מקודם לזה דברנו עמו על אודות הצרה הגדולה אשר מצאתנו, אמר ר' חצקל, ואמר לנו כי יש קטרוג גדול למעלה ומדת הדין מתוחה מאד; וכשמעו את הגזרה מפי ר' חוצפית נכנס למקום שנכנס ושהה שם הרבה ויצא כולו טבול בזעה עיף ויגע כאיש השב מן המערכה שנאבק איש עמו; יצא ואמר בזה הלשון: הנלקים פטורים מחבוט הקבר. לקחו חלקם בעולם הזה. אבל קטרוג גדול יש למעלה וקצף גדול על ישראל. רע ומר מאד! לילית נתערבה בדבר; נגשתי להדפה ואין מתחזק עמדי! אחי, עוון איזה אשה נזדקר בינינו!"

– עוון איזה אשה? – חזרו ושאלו הנדברים ויאנחו מרה. – מה כונתו בזה?

– מי יודע? בודאי הוא עוון אשת איש! – אמר ר' חצקיל.

ברגע הזה נשמע קול מהומה ברחוב, קול תופים מתופפים וקול סוסים דוהרים וקול נשים וילדים בוכים ומבכים אצים ורצים, ובחדר היושבים בא בחפזון גדול חיימקע הנער ובידו הערבה בלתי מחובטת עודה בכשרותה.

– מאין חיימקע? – שאל ר' תרטיאל, – ומה קול הקריה הומה?

– הנתפשים מובלים למקום המשפט, – אמר הנער, וישום וישאף יחד, מפחד לבבו אשר פחד.

– היום? – השתוממו היושבים אל ר' חצקיל, -– ואתה לא הגדת לנו!

– שכחתי להגיד לכם כי גם זה היה בהשתדלות ר' חוצפית. שיהיה היום יום החבוט כדי שיקרא להתפושים דרור אחרי כן וישובו לביתם לימי החג.

– ואת מי ראית בין המובלים למקום המשפט? – שאלה מנוחה בחרדה את הנער חיימקע, – הגם את אישי את אפרים ראית שמה?

– לא! – ענה הנער. – רק את שמואל ואת מיכאל ואת גבריאל ואת רפאל את קליטא ואת ברקוס ראיתי; וזולתם אין איש.

– הלא הוא הדבר אשר דברתי! – אמר ר' חצקיל.

– רואה אנכי את ר' קאפל נגש הלום בחפזון גדול! – קרא ר' זאנוויל.

– בודאי אתרחיש ניסא, – קרא ר' תרטיאל.

פני כל היושבים צהלו מתקוה טובה.

– אמור אמרתי בלבי תמיד, – נענה ר' בונם, – כי הטוב ברוך הוא לא יחשה; ובהגיע הצרה למרום קצה אז יקום פורקן מן שמיא.

ר' קאפל נכנס ואדמה על ראשו.

– עתה נודע הדבר, – אמר, – בשלמי הרעה הגדולה הזאת ומדוע הקטרוג גדול כל כך.

פני כל היושבים נתכרכמו מפחד, אזיל סומקא ואתא חיורא.

– הקלפה התלבשה בקדושה ועל כן לא יכול הצדיק להתגבר עליה.

– באר דבריך ר' קאפל! – חננו כל השומעים.

– כצאתך מבית הצדיק, – שם ר' קאפל פניו אל ר' חצקיל – בא זכריה רדישקר מזרקישק ויאמר כי דבר נחוץ מאד לו להצדיק שאי אפשר לו להחמיצנו. ואף על פי שהטוב ברוך הוא היה עודנו סגור בחדר היחוד ויתאמץ לכבוש את לילית ולהתגבר עליה, בכל זאת הודעתי לו כי בא זכריה, כי אמרתי אך הרבה שלוחים למקום ואין אנחנו יודעים על ידי מי יתגלגל לנו הזכות בעת רצון. הצדיק יצא.

– מה אתה חפץ, זכריה?! – שאלו הטוב ברוך הוא.

– רבי, אשתי חולה מסוכנת נוטה למות, בידך להציל נפשה מרדת שחת.

– מה היה הדבר, בני?! – שאל הטוב ברוך הוא.

– בעת המהומה והמבוכה בביתו של ר' איציקל מצאנו אסון גדול. אחד הקזקין התפרץ בחדר הנשים ויגזול מידי אשתי את מכנסיך מכנסי העור אשר נתת לה. מן היום ההוא נפלה למשכב ותבער כמו אש; הרופא אומר כי קדחת המוח אחזתה; ובעת יגבר עליה חומה, לא פסיק מפומה: התחתונים! התחתונים! זכריה השיבה לי את התחתונים! על כן אמרתי אחלה פניך לתת לי מכנסים אחרים כמכנסים הראשונים. את כל הון ביתי קח והבה לי מכנסים אחרים, כי חיי אשתי תלויים בזה.

– גזלן אחד! – נתן הצדיק עליו בקולו ויחרוק בשניו. – אחד הקזקין גזל את מכנסי מידכם! הה, על כן נפתולי אלהים נפתלתי ולא יכולתי! הקלפה התלבשה בקדושה! עשו לבש את בגדי יעקב החמודות! גזלנים, אתם המתם את עם ה'!!

אחזה רעדה את כל היושבים בשמעם את הדברים הנוראים האלה. בשרם סמר מפחד ולשונם לחכם דבקה מתמהון לבב.

אין דובר דבר.

פתאום נשמע ממרחק קול ענות חלושה, קול איש מוכה ומעונה מר צורח וי וי מן המכים אשר יכוהו.

– קול גבריאל מנקה הארובות הוא! – אמר ר' זאנוויל בשממון.

– הצדיק פטר אותם מחבוט הקבר! – אמר ר' קאפל בהשקט ובבטחה. – בעולם הזה הם יקחו חלקם.

– אשריהם, מה טוב חלקם! – נענה ר' זאנוויל.

– ומה נעים גורלם! – מלא אחריו ר' בונם.

– ומה יפה ירושתם! – השלימה מנוחה ותניח ידיה כפותין על לבה ותשא עיניה אל קירות ביתה.

– האם לא אמרת ר' חצקיל, – שב ושאל ר' בונם, – ששר בית הסוהר הבטיח להקיף את הנלקין בספוגין של צמר והתקין שלא להלקותם רק משום מראית עין.

– כן הוא הדבר, אבל עם הנלקים התנו שבכל זאת יצעקו בכל כוחם גם כן למראית עין כדי לרמות את הפקיד.

ר' זאנוויל פצה פה ויחפוץ להתפלא על ערמת השתדלן ופתאום נפתחה הדלת בחוזק יד ור' לעמל התנפל החדרה ויקרא בקול פחדים:

– ר' קאפל, רבותי, מהרו חושו אל הצדיק! אנשי חיל נסבו על הבית מקצה!

יט: אשה חכמת לב

ויוכבד מהרה לצאת מבית תצפלתה בהודע לה כי שב משה בנה מבית פקיד העיר אשר שלחתו שמה לבקש רחמים בשמה על הנתפשים, כי יוכבד אשה כבודה נשואת פנים בעיני כל פקידי העיר ושריה! לא רק בגלל עשרה הרב והעצום רבו מכבדיה; לא רק בגלל פזרונה לכל צרכי הצבור ולכל דבר תקנת הכלל ולכל איש עני ואביון ומבקש עזרה, מבלי הבדל בין דת לדת, בין לעניי עירה לעניי עיר אחרת; לא רק בגלל ידה המלאה והרחבה וסבר פניה היפות אשר הראתה בהכנסת אורחים בביתה הפתוח כביתו של אברהם אביה; לא רק בגלל משלח ידה ועסקיה במסחר ובמרכולת הגדולים והרחבים אשר נתנו פרנסה בכבוד לכמה מאות משפחות מישראל ומשאר האומות ואשר הנחילו לה וליוצאי ירכה מצד הממשלה את השם “אזרחים נכבדים לדורותם”: כי יותר מכל זה הוקירוה יודעיה בגלל רוחב ידיעתה בכל הויות העולם, בגלל דעתה לכלכל דבריה במשפט ובגלל יושר שכלה במשפטיה בלי פנות אחרי דעות כוזבות וגזרות קדומות. את אחיה בני עמה אהבה בכל לבבה ובכל נפשה אבל לא אהבת פתי החפצה לכסות על כל פשעים. אהבתה אותם לא שחדה בעדם ולא עורה עיניה הפקוחות מראות את המומים שנמצאו בם, אף לא בושה מהודות עליהם ולא השתדלה לצפות אותם ולטוחם טיח תפל, בידעה כי אין גוי ואין ממלכה או משפחה או שבט אשר לא ימצאו בקרבם מעט או הרבה בעלי מומים וחטאים בנפשותם. מעולם לא האמין לבה שכל ישראל בני מלכים הם ושאפילו ריקנין שבהם מלאים מצוות כרמון. בשנאה גלויה רדפה את הבטלה ואת העצלות ואת הרבנות ואת ההזיה ואת הארחות העקלקלות ותעזור ותגן ותושיע לכל האוהבים את המלאכה ואת הדרך הישרה. איש איש מבני ישראל כי עשה נבלה לא פרשה את כנפיה עליו להסתירהו מן העונש הכרוך בעקב עוונו, כי ידעה כי חוטא אחד יאבד טובה הרבה והנפש החוטאת תשא את עוונה; אבל ברוב אונים ואומץ לבב אשר לא ישיב מפני כל החישה מפלט לנקיים למלטם מיד צר ומיד עריצים, להצילם מפני חמת מציק, מדיין קשה ומעוות הדין. על כן נשאו כל יודעיה את פניה ויכבדוה בתור האדם המעלה. רחוק מה שהיה שתשוב בקשת יוכבד ריקם מאת השרים היודעים אותה; כי ידעו שיוכבד לא תפיל תחנה ובקשתה בעד מי שאינו ראוי לרחמים, ולא תמליץ טוב בעד מי שאינו כדאי והגון לכך; ובבוא בקשתה לפניהם השתדלו בכל מאמצי כוח לתת לה את חפצה בכל אשר היה לאל ידם. כמה תקונים תקנה היהודית הטובה הזאת בימי חייה, כמה שבויים פדתה, כמה לקוחים לעונש הגוף הצילה, כמה גבורות ודינים המתיקה בחסדים, כמה ניצוצי קדושה העלתה שנפלו בקלפה, כמה נפשות העלתה מדיוטות התחתונות; כמה תועים בדרכי החיים הורתה את הדרך הישרה שיבור לו האדם – הנסתרות האלה לה' אלהינו ולה לבדה.

כשמוע יוכבד את המבוכה אשר היתה בבית ר' יצחק מזרקישק בנשף התנאים שחקה בראשונה על משבתיהם ועל מפלתם של שני בני הבליעל ולא נצטערה על תפישת הפוחזים והריקים, המפריעים מנוחת שאננים בעתותי לילה. ואולם בשמעה כי הנתפשים ידונו בדין קשה על פי משפט המלחמה וכי עתידים הם להלקות בריש גלי לעיני השמש, התעצבה אל לבה על חילול השם, אל על פי שלא נכחד ממנה כי הפושעים נתחייבו עונש קשה ואין מקום להמליץ טוב בעדם. בערב יום ההוא, בליל חבוט ערבה, בא אליה ר' קאפל בן משק ביתה, הוא ר' קאפל הפ"ץ, ויתחנן לפניה שתבקש רחמים על הנתפשים בכלל ועל אפרים אחיו בפרט הנתון גם הוא בסכנה גדולה. ותבך יוכבד בדברו.

– אבל, – אמרה הנכבדה, – עושי הנבלה ראויים לעונש ואיכה אעשה בנפשי שקר ואבקש רחמים עליהם?

– אין אנחנו מבקשים שיצאו התפושים נקיים לגמרי כי אם שיצרפו רחמים לדין…

– אפונה מאד אם ישמעו לי הפעם, כי חטאת האנשים כבדה מאד.

– על פי עצת שמשרי איש סודו של הפקיד אנחנו שמים פנינו אליך. בידי השתדלן שלנו צלחה להטות לבו אלינו והוא נכון לעשות לטובתנו כל אשר לאל ידו אבל הדבר תלוי במי שגדול ממנו אשר לא יקח שוחד ולא ישא רק פניך; ושמשרי יעץ לנו לשום פנינו אליך ולבקשך להתערב בדבר.

– ותעתר לו יוכבד ותמלא את יד משה בנה ללכת ממחרת בבוקר אל אוכתינוס פקיד העיר, והוא גם ממלא מקום שר המלחמה בעת ההיא, להשתדל להמתיק הדינין, להעביר את הרעה מאפרים אחי קאפל ומבענדעט האומן המשמש בבית החולים ולתת להם עונש אחר אשר לא יגע אל עצמם ואל בשרם ולבקש אם אפשר שיהיה ענשם של האחרים שלא במקום רואים.

– ומה בני? – שאלה האשה הנדיבה בדרכה על מפתן הבית. – ההצליח ה' חפצך בידך?

– חפציך וחפצי שמים אחד הם, – אמר משה. – ואיככה לא ימלא ה' כל עצתך.

– ספרה נא לי את כל אשר נעשה, – אמרה יוכבד ותשב על הכסא ותשען במרפקי ידיה על השולחן לפניה.

– באתי בבוקר לבית אוכתינוס. על פי בקשתי קרא לשמשרי סופרו ויתן לי לקרוא את דבר המשפט, מגילה עפה מוכנה לגמר חתימה והוא טרם יחתום שמו עליה. קראתי את המגילה ותהי בפי כמרורת פתנים: על שני הבחורים נגזר להמסר כל ימי חייהם לעבודת הצבא; על החנוני מכאנדיקעווע להגלות עוד היום בסך אנשי חיל אל המקום אשר בא משם; על מפריעי מנוחת הלילה להלקות מכת מרדות במקום רואים, ואתחנן אליו לשנות מעט קט את הדין הקשה וביחוד בפרטים הנוגעים בדת ובכבוד האומה; ויועץ עם איש סודו וישקלו במאזני משפט ויתרצה לי בדברים האלה: שלא ישלח את החנוני היום שלא לחלל את שלשה ימי החג הבאים כי אם יחכה עד אחרי החג, שהנלקים ילקו שלא במקום רואים ומכללם יצאו אפרים ובענדעט; הראשון ישב תחתיו במקום האסורים ימים או עשור והשני יגורש ממצבתו בבית החולים. להנחות האלה התרצה באופן אם יתרצו להנה גם ראש האצילים, שר החלוצים ושר-הגדוד הנעלב. ובטובו קם וירכב עמדי על מרכבתנו לכל השרים ההמה וירצה לפניהם את בקשתי אשר בקשתי בשמך אמי; וכל אחד מהם ענה ואמר: אם יוכבד מבקשת את זאת בלי ספק כן הוא הצדק והיושר! ויתרצו לזה.

– ברוך ה' אשר נתן אותי לרחמים לפני האנשים ההמה! – אמרה יוכבד בקול תודה ותשא עיניה השמימה.

– בצאתי את פני הפקיד, – אמר משה, – פגשתי את מתתיה צורף הזהב נכנס שמה ואשאלהו ויאמר לי כי קרוא הוא אל הפקיד לשעה העשתי עשרה, פשר הדבר לא ידע אבל לפי השערתו קראוהו בענין השבויים…

– מה לו ולהשבויים? – שאלה יוכבד בדרך העברה. – הלא איננו לא חסיד ולא בן חסיד ולא ארח לחברה אתם מעודו.

– פליאה דעת זאת גם ממנו ועל כן בקשתיו כשובו לסור אלינו ולהגיד לנו פתרון החידה. הנה הוא בא.

מתתיהו בא ויקרא ליוכבד ולבנה לשלום.

– ומה? אולי דבר סתר היה לו אליך? – קדם משה פניו.

– לא, – ענה הנשאל. – אין לנו עסק בנסתרות. קראני להעיד עדותי על כלי החפץ והזהב אשר לוקחו מיד החתנים ולערוך אותם על פי שוים.

– האם באמת רבים המה כלי היקר אשר שמו בכליהם ככל אשר הוגד לנו?

– פקיד העיר קראמפון מודיע כי נגנבו כלי יקר בסך אלפים וחמש מאות שקל. וכל הנמצא בשני חדרי הבחורים עם התכשיטין שנצלו מצואר הכלה העניה לא יעלו יחד יותר מאלף שקל.

– ושאריתם?

– השבויים הודו על הכל אף הודיעו אחת לאחת את כל כלי היקר אשר חלקו לאנשים שונים ויקראו בשמות לכל האנשים אשר חלקו להם. מורה שעות זהב נתנו לאחד מראשי החסידים בקרוזישק בעד מכתב מליצה אשר נתן להם אל החסידים בזה; מורה שעות זהב יקר וטוב מן הראשון עם שלשלת זהב נתנו לר' לייבעלע, וטבעת אחת יקרה לר' הירשקה בנו, ועוד ועוד. כל זה המצא ימצא והושב לבעליו; ובכל זאת לא יהיה הנזק שלם כי הרבה מכרו הנוסעים לאנשים אשר לא ידעו שמם ושם מקומם בדרך הרחוקה לכלכל נפשם. החסרון הזה ימלא מן הכסף המזומן אשר מצאו בחיק אחד החתנים בהתפשו.

– הגם כסף מזומן מצאו?

– אלף שקל כסף! – אמר מתתיהו ויקח את מגבעתו ויכון לצאת.

– ולמה אתה אץ ללכת? – שאלה יוכבד. – כתר נא זעיר וטעום צפיחית בדבש אחת. טעמם כטעם לשד השמן.

– תודה רבה לך, גברתי! ידעתי כי מתחת ידך לא יצא דבר שאינו מתוקן. אבל עוד חזון למועד כי עוד החג גדול. ועתה אץ אנכי לשוב לביתי. הנה השמים התקדרו עבים ובקרוב יהיה גשם שוטף על הארץ ואני עזבתי את שפרה יושבת בבית שרה רעותה בעת אשר נקראתי לבוא אל הפקיד, והיא יושבת שמה כעל גחלים ומחכה עד שובי. הלא ידעת, גבירה, כי בעת בהלה כל אחד חרד לנפשו פן גם עליו תעבור כוס. הך הכפתור וירעשו הספים!

– יכו הכפתור ופלשתיים מכפתור, – אמרה יוכבד בשחוק קל, – אליך לא יגש, כי איש טוב ונאמן רוח אתה, אבל לך-לך להרגיע לאשתך הרכה והענוגה ולרעותה שרה הטובה. אל תשכח לברכן בשמי לשלום.

– מתתיהו יצא לא הרחיק ללכת ומרחוק נשמע קול פרץ וקול צוחה בקצה הרחוב, קול המון אנשים רצים מבוהלים ודחופים כאלו יצאה אש בעיר. ושנים אנשים נבדלו ויצאו מתוך העדה ויגשו בחפזון גדול לבית יוכבד.

ויפתח מתתיהו את מחסה-הגשם על ראשו מלמעלה כי נטפי מים נתכו על פניו, ויתצב מרחוק לראות מה יעשה שם.

– רואה אנכי את קאפל ואת זאנוויל שתום העין קרובים אלינו, – אמר משה בהביטו בעד החלון לדעת גם הוא מה קול הקריה הומה, בעוד אשר יוכבד נתנה צו לערוך השולחן לארוחת הצהרים.

הנכנסים נכנסו אל הבית, פניהם כפני מתים מלאים פחד ומפיקים אימה ומבלי לדרוש שלום היושבים וטובתם אמר ר' קאפל:

– גברתי, בצרה גדולה אנחנו! עשי למען טובך למען כבודך למען דתך והושיעי לנו באשר תוכלי, הבי לנו עצה ודבר הלום.

– שבו לכסא, רבותי, וספרו לי את כל המוצאות אתכם בשפה ברורה ובנחת. נשמעה ונועצה יחד; דברי חכמים בנחת נשמעים ותשועה ברוב יועץ.

הבאים ישבו וקאפל שב ויאמר בקוצר רוח ובנשימה קשה:

אנשי חיל סובבים את בית הצדיק!

– את בית הצדיק? – קראה יוכבד בתמהון, – ומה יעשה בו?

– לא נדע אל נכון; לא יכולנו לבוא הביתה. בבואנו היה כל הבית סגור מסביב אין יוצא ואין בא.

– ובכל זאת נחוץ לנו לדעת את אשר יעשה שמה ומדוע המה נסבים על הבית, כי לולא זאת אין אנחנו יודעים מה נועצה ובמה ירפא לנו.

– הפקדתי שומרים שם על הבית, את אשר יראו יגידו לנו הלום, בעוד אשר אני מהרתי להגיד לך גברתי את השמועה הרעה הזאת.

– הנה אחד מהם רץ ובא אלינו, – אמר ר' זאנוויל, – חוצפית המתורגמן הוא.

הרץ נכנס בטיסה אחת ויקרא: “את המנורה מנורת הכסף לקחו”.

– את המנורה השלוחה להטוב ב"ה מקראמפון? – שאל ר' קאפל.

– אשר אלף ומאתים שקל מחירה? – שאל ר' זאנוויל.

– את מנורת הכסף מקראמפון אשר אלף ומאתים שקל מחירה! – ענה ר' חוצפית בכובד ראש.

– ר' חוצפית! – אמרה יוכבד. – הלא שתדלן אתה ומעורב בדעת עם הבריות וידוע תדע כי פקידי הממשלה לא ישלחו אנשי חיל לשלול שלל לבוז בז בעצם יום. הגידה לי איפוא אל נכון בשלמה לקחו את מנורת הכסף מבית הרב, אם תדע.

– על ירך המנורא נמצא מפותח שם האיש אשר אבדו לו כלי הכסף והזהב בקראמפון וחושדים המה שגם המנורה היא אחד מן החפצים האובדים.

– המנורה היא מנחה שלוחה מאת עדת אנשי שלומנו בקראמפון ומכתבם בידי! – קרא ר' קאפל בחמה שפוכה.

– ברגע הזה התפוצץ הרעם בשמים בקול רעש גדול וינועי חלוני הבית מקול הרעם.

– דבר פלא הוא, – אמרה יוכבד, – שביום הושענא רבה ישמעו רעמים.

– ירעם משמים ה' על חמס ארץ ויושבי בה! – הבטיח זאנוויל.

– גבר חום קציר בשנה הזאת כחום הקיץ – הואיל משה באר את סבת הרעמים המאוחרים.

מקול הרעם לא נשמע קול שעטת רגלי איש הולך וקרב במרוצה אל הבית.

ופתאום התנפל אל חדר היושבים כמלוא קומתו ר' חצקיל פורקעס. פניו נהפכו לירקון, עיניו עששו מכעס ומתלעותיו דא לדא נקשן.

– נשבה ארון הקודש, – קרא כמשתגע. – הטוב ילך שבי לפני הקזקין!

הטוב – שבי! ארוצה נא אליו ואהיה לו לפה. – קרא ר' חוצפית וימהר וירץ החוצה.

– האם תמנו לגווע? – קראו מפוגת לב היושבים לפני יוכבד ויקומו לצאת גם הם.

– גברתי, – אמר עוד הפעם קאפל בטרם צאתו, – אל תעזבינו ואל תטשינו בצר לנו! הבי לנו עצה ודבר הלום.

יוכבד ישבה רגעים אחדים ותחריש במחשבותיה.

– רבותי, – אמרה אחרי דממה דקה, – כבר אמרתי לכם כי לא נוכל לעשות קטנה או גדולה בטרם נדע אל נכון שורש הדבר: מה העוון אשר ישיאו בו, מה בקשו בביתו ומה מצאו ובשביל מה הוא נתפש. על כן שמעו בקולי ומשלו ברוחכם הסוערת וכבשוה ולכו איש באשר יוכל לדרוש הדבר ולדעת מה יעשה הפקיד בר' לייבעלע ומה ידבר בו. כדעתכם את כל אלה בואו הגידו לי או אז נתחכמה. אם תראו את ר' לייבעלע תגידו לו כי עמו אנכי בצרה ואם אוכל אחלצהו ואראהו בישועתי, – הוסיפה יוכבד ותמחה דמעה מבין ריסי עיניה.

החסידים עזבו בלב מלא תקוה את בית המוכסת הארורה, נעות המרדות.

כ: לויתן בחכה הועלה

ושוטרי העיר באו לבית ר' לייבעלע ובראשם שמשרי הסופר וגמגימא ראש השוטרים ושר המאה ושני עדים מן החוץ ופקודת פקיד העיר עליהם חזקה להביא את ר' לייבעלע לבית הפקידות ולחפש בביתו את מכתביו ולחפש בחפש מחופש את כלי הזהב וכלי הכסף אשר לו, ואם ימצאו מורי שעות ושאר כלי חפץ אשר חקוק עליהם שם האומן “עוואלד” לקחתם ולהביאם אתם. ובבית הצדיק כלי כסף וכלי זהב וכל יקר כעצים בממגורה, ואת כל הכבודה ההיא חפשו השוטרים חפוש והפוך על פניה ולא מצאו את מורי השעות אשר בקשו ורק מנורת כסף מצאו וחקוק עליה “עוואלד בקראמפון”, אותה לקחו וישאוה הקזקין במוט בשנים ואת הצדיק הוליכו אחריה.

ברגע צאת הצדיק מדלתות ביתו נפתחו השמים וישמע קול רעם בגלגל אדיר וחזק ומטר סוחף נתך ארצה; והרחוב מלא מפה לפה חסידים ואנשי שלומם מבלי שים לב אל הגשם השוטף. ותחרד כל העיר מאד.

– השכינה בגלות! – נשמע קול בכי ואנקה מקרב ההמון.

– בא יום ה' הגדול והנורא! – קראו אחרים; – וכל העם הארץ נשאו עיניהם השמימה לראות אם לא יתמהו וירופפו עמודי שמים ממעל, אם לא תמוט הארץ מתחת, אם לא תקדר השמש בצהרים, אם לא יפלו הכוכבים ממסלותם, אם לא יפרוץ הים הגדול מאוגנו, אם לא ישוב העולם לתוהו ובוהו – – –

לא מיניה ולא דכותיה!

והצדיק היה לבוש בגדי משי רועשים כלבנון ומגבעת של גלאקסינוס על ראשו כלבנה במלואה והולך לפני הקזקין, מלפניו שמשרי איש סודו של הפקיד, מימינו גמגימא ראש השוטרים ומשמאלו שר המאה ואחריו וניה שר-האורות שלו נושא מחסה מזרם נטוי כקערה הפוכה על ראש הצדיק מלמעלה מפני הגשם היורד מן השמים ופני הצדיק חפו ולא יראו החוצה אל העם בלכתו; ואחריהם קהל קזקין משבט דן עוברים איש חרבו על ירכו. מבני לויתו של הצדיק יצא עמו ר' לעמל החוזר ובדרך נטפל לו ר' חוצפית המתורגמן ואחריו ר' קאפל וחבריו השבים מבית המוכסת.

כחצות היום הביאו את הטוב ברוך הוא, מגבעתו מלאה מים ובגדיו רסיסי גשם, ויעמידוהו בפרוזדור לחכות עד צאת אליו הפקיד היושב ועוסק במלאכתו בלשכת הסופרים. כשעה שלמה עברה והפקיד לא פקד את הצדיק המחכה בפרוזדור הבית; ור' חוצפית נע ונד בלשכת הסופרים משולחן לשולחן ומסופר לסופר ואין דובר אליו דבר, כי אימת הפקיד היושב בחדר השני עליהם; והחסידים עומדים סביב צדיקם ולעתים רחוקות מתלחשים שפה רפה ובדממה דקה. בסוף השעה הראשונה עבר הפקיד דרך הפרוזדור וירא את ר' לייבעלע עומד, ויאמר בשפת חלקות:

– ר' לייבעלע בזה, ואני לא ידעתי! סלחה נא לי בגודל חסדך. שבה לכסא וחכה עוד כמעט רגע; במהרה אצא אליך.

וישב ר' לייבעלע לכסא בפרוזדור הבית ויחכה. ויעבור רבע שעה ועוד רבע והפקיד לא יצא. אז נשמע קול רעש אופן בחצר כקול מרכבה מרקדה תרחיק נדוד.

ר' חוצפית השתדלן בא.

– הפקיד נסע העירה אבל בקרוב במהרה ישוב, – אמר הוא בלחש ובנשימה קצרה.

עבר עוד כחצי שעה וקול המרכבה נשמע באמת שבה מן העיר. הפקיד שב אל חדריו אבל אל ר' לייבעלע לא יצא ור' לייבעלע יושב בפרוזדור ומחכה ועיניו קמו בחוריהן כי לא אכל לחם כל היום ההוא.

פתאום נפתחה הדלת – אבל הפקיד לא יצא. יצא ריח תבשיל נודף, ריח בני יונה מטוגנים בחמאה, הה ריח מאכלות אסורות ואף הצדיק הכשר מריח אותו על אפו ועל חמתו; ולא זו בלבד אלא שעיניו כלות ונפשו רעבה והאצטומכא שלו צווחת ככרוכיא: מעדני ואושעה!

עבר עוד כחצי שעה – חצי שעה ארוכה וממושכה כאורך הנצח. בית המבשלים אשר להפקיד יפיק מאכלים ומטעמים שונים מזן אל זן; ריח מריח שונה נשא על כנפי הרוח ויבוא ויגע באף הצדיק לכלות עינים ולהאדיב נפש. הה, שם בביתו, על שולחנו הוכנו גם לו מטעמים כאלה והוא לא זכה ליהנות מהם, ומי יודע מתי יבוא לידי כך!?

פתאום נפתחה הדלת – אבל הפקיד לא יצא. יצא משרת פניו על בהונות רגליו ויאמר בלאט אל היושבים: עברים, הסו ואל תהמו כי אדוני שכב לנוח את משכב הצהרים.

משכב הצהרים אשר ישכב יום ביומו אוכתינוס פקיד העיר קרימבילישק יאריך עד השעה הרביעית אחר חצות. במשך הזמן הגדול והנורא הזה רצו החסידים רצוא ושוב אל הצדיק ומלאכים יחפזון אל כל פנות העם ויעשו כל העיר כמרקחה. הרבו רעים וילכו לחלות ולחנן את פני שרי העיר הנכבדים, את בהרציון ואת יורקמי, ולבקש מחילה וסליחה מאת סמנגלוף; אבל כולם פה אחד ענו ואמרו כי עתה הדבר תלוי בדעת פקיד העיר; ככל הישר בעיניו יעשה. ר' חוצפית הראה את גדלו ואת תקיפותו ויטה את לבב שמשרי הסופר לצאת ולדבר עם הטוב ברוך הוא; וגם הוא לא הועיל להותו מאומה בלתי אם הרגיע את לבבם לשבת דומם ולהוחיל עד אשר ייקץ הפקיד; אף יעץ אותם לפצור ביוכבד שתבוא בעצמה לכפר פני הפקיד ולהשיב חמתו מהשחית, כי דברה יקר בעיניו מאד. כבר נודע לר' לייבעלע מפי מלאכיו שיוכבד המוכסת מוכנה ומזומנת לבוא לעזרתו בעת אשר יודיעו לה מה העוון והאשמה אשר ישיאו בו. אבל מה יודיע והוא לא ידע; הפקיד יענה דינו ולא יגיד דבר ורוח הקודש סר מעליו ולא יענהו גם בעלילות גם בחלומות, גם ביחודים וצרופי שמות.

מי יתנה תוקף צערו של הטוב ברוך הוא ביום הדין המר והנמהר ההוא. מי יקצוב קריעת קדושתו בראות כל העם גויים באו מקדשו וגדרו את פרוכת המסך ופתחו שערי גנוזים וחפשו את אשר חפשו והוציאו את אשר הוציאו. מי יערוך עוצם בשתו וחרפתו בלכתו בלוית אנשי חיל בכל הדרך אשר הלך מביתו לבית הפקידות; מי יגיד גודל פחדו ויראתו בארבע שעות אלה של ענוי הדין במסדרון בית הפקיד! אבל מי יברר בברור את שברו והותו בד בבד ישא עם כל הצרה והתלאה הבאה לרגלו על האנשים הרבים אשר ידענו! מי יאמר לנו אם ייסרוהו כליותיו מוסר כל שהוא, ואם רגע אחד יעלה לפניו במחשבה שהוא האדם באסון האומללים, ואם לא יאמין גם הוא בנפשו כאשר יאמינו הנכשלים אחריו כי סובל הוא יסורין של אהבה על קדוש השם כאחד הקדושים אשר בארץ!

המטר חדל בחוץ. מבין מפלשי העננים הקרועים ומפוזרים אל כל רוח כשה פזורה, כצאן אובדות אשר רועיהם התעום, תתחמק מלכת השמים, וזרח השמש ובא השמש בקרעי העבים ואל מקומו שואף הוא ועומד במורד הגיגית הכפויה על הארץ ומלואה. הה, מה נשתנה היום הזה מימי חבוט ערבה שבשאר השנים! מה טובי משכנות הטוב ביום ההוא בשעה הזאת בהקבץ חסידים יחדיו לכבד את צדיקם ולהוליכו בשירה ובזמרה תחת החופה לבית התפלה לשמחת התורה! בשנה הזאת אמר ר' לייבעלע להגדיל השמחה ולהרבות הכבוד והגדולה והתפארת וההוד; בשנה הזאת דמה בלבבו כי חברו ר' וועלפעלע יהיה נכוה מחופתו – ואתה…

פתאום נפתחה הדלת ושמשרי איש סודו של הפקיד יצא ויאמר: “ר' לייבעלע, הפקיד מחכה עליך!” – ויבא את ר' לייבעלע באחד התאים אשר בלשכת הסופרים.

בתא ההוא עמד אוכתינוס פקיד העיר לבש בגדי השרד לשרת לגליון גדול כתוב מזה ומזה בידו. ואולם מה שונו פני האיש הזה עתה מן הרגע אשר ראינוהו שחרית! כמעט נהפך לאיש אחר! עוד היום בבוקר היו עיניו מאירות ומפיקות סבר פנים יפות, קולו ערב ודבורו בנחת עם כל הבריות; ועתה – ברגע הזה גבות עיניו קומטו, אישון עינו כאישון חושך, ומבין עפעפיו נשקפה חמה מסותרת, קולו כקול הסירים ודבריו בדברו קשים כגידים. הזה הוא האיש השלוח כאילה שלוחה להעמיד כסא לשרה בפנותה לו את מקומה? הזה הוא אוכתינוס אשר “חכו ממתקים ודבריו מחמאות”, אשר “בנות צעדה עלי שור לשמו ולזכרו”? ביום ההוא תתעלפנה הבתולות היפות, לשמע קולו יחולל אילות ומפחד האויב והאורב, הנבט מבין ריסי עיניו השחורות כעורב!

האם באמת נגע איזה מקרה רע ומר ברוח האדם הזה וימרר את לבו ויהפכהו לאיש אחר? או אולי טבעו של אדם זה כך מתחלת ברייתו ופניו המסבירות אשר הראה לכל לא היו פניו ממש כי אם מסוה להונות את הבריות ובבואו לדבר בסתר ביתו יסיר את המסוה מעל פניו? או אולי נהפוך הוא, כי דרך ברייתו של אותו האיש להסביר פנים לכל אדם ועתה מתחפש הוא וישנה פניו כדי להטיל אימה על הנדברים בו? מי יודע רוח בני האדם החיים בחללה של הרשות!

ר' לייבעלע! – אמר הפקיד בקול יבש כחרש, – צר לי כי הלאיתיך הלום וכי עצרתיך שעות אחדות, עסקי הנחוצים ודרך חיי הביאוני לידי כך; אבל עוד יותר יצר לי שלידי נתגלגל החוב להודיעך שמחפיאים עליך חטאים גדולים.

ור' לייבעלע וסביביו נשערו מאד. עומדים פרועי ראש ומרעידים כעלה נדף. ר' חוצפית עומד כנגדו לתרגם את הדברים אשר לא יהיו מובנים לו; והפקיד עומד על ימינו לשטנו.

– אלה הדברים אשר ידבר על אודותיך יורקמי ראש התרים במכתבו אלי מיום שלשום לאמר: “זה שבועות שנים רואה אנכי ערב ובוקר וצהרים כנופיות נאספות בבית ליב הירש המכונה הצדיק. האספסוף הזה רובו פנים חדשות באים מערי המרחק ומכתבי מסע אין בידם ויש ביניהם יחידים החשודים על הגזלה ועל הגנבה. אנשי התרים אשר לי הגידו לי גם כן כי עיקר זמן הכנופיא הוא בלילה; והיא נמשכת תמיד זמן רב עד אחר חצות וביחוד בלילי שבתות; וכי לפעמים יכנס עם האורחים הבאים אליו לחדר מיוחד ומתיחד ומתלחש עמהם, ודבורם עמהם הוא בלשון סתר שלא יבינוהו בנקל גם שאר היושבים לפניו. וכל הבאים האלה מכל קצות הארץ מרבים להביא הון רב וכלי חפץ. ואחרי אשר לא נודע לי תכלית האסיפה הגדולה הזאת בעירנו אשר כמוה לא נהיתה עד היום על כן חוששני לו להצדיק ליב הנ”ל שהאסיפות הנעשות בביתו יום יום יש להם מטרה מדינית ושיד הצדיק הנ“ל תכון בחשאי עם המורדים במלכות ועל כן גם אסוף יאסוף את ההון הרב הזה בביתו. החשד הזה נתחזק בלבי אחרי המעשה שהיה בליל מוצאי שבת העבר. לדעתי הכאת איש הצבא אנגריון משרתו של סמנגלוף היה רק דוגמא קטנה: באנגריון החלו ובשאר אנשי הצבא יכלו. על כן מבקש אנכי את כבודו שיעשה דרישה וחקירה בביתו של הצדיק הנ”ל לחפש במכתביו אולי נמצא את הפקעת של גמי אשר תהיה לנו למורה דרך לגלות את מוצאי הקשר; בין כה וכה תשים את הנחשד במשמר למען לא ימלט מן העונש הצפוי על פי דת ודין להאנשים הנותנים את ידם לפושעים במלכות. – יורקמי שר החלוצים התרים אשר הקרימבילישק".

הפקיד כלה לקרוא ור' לייבעלע נתן עיניו בר' חוצפית כעין סימן שאלה לאמר: מה הערל הזה מדבר בלשון לע"ז?

ר' חוצפית תרגם לצדיקו בקצרה טופסו של ענין.

– ומה תאמר ר' לייבעלע לדבר הזה? – שאל פקיד העיר.

– הנני בידך אדוני לעשות בי כטוב בעיניך! – ענה הצדיק בלשונו המגמגם.

– האם דבריך אלה כהודעה הם על החטא אשר ישימו בך?

– אמנם חוטא ופושע אני כנגד מלכו של העולם ועל כן מצאני כל אלה.

התשובה הזאת לא ישרה בעיני הפקיד.

– אל תשט מעל שאלתי ועל תבחר לך לשון ערומים להחליק מידי, – אמר הפקיד בפנים נזעמים. – הגידה לי נכוחות אם אשם אתה בדבר אשר יחסדך שר החלוצים.

– מעולם לא היו בני ישראל מורדין במלכות.

– ומה האנשים האלה הבאים אליך גדודים יום יום?

– באים הם אלי לדרוש אלהים.

– התחת אלהים אתה להם?

– אנכי אזהיר להם את חוקי האלהים ואת תורותיו.

– ומה ההון הרב בכסף ובזהב אשר אתה מאסף מכל הבאים אליך?

– נדבה הם מביאים אלי איש כחפץ לבו, אין אונס.

– ואתה איש האלהים תקבל את הנדבות בחפץ כפים, – אמר הפקיד ויקמוט את מצחו. – תרושש בתי אבות רבים ותמלא ביתך שלל. וכי כן עשה עשה איש האלהים המסופר ממנו בספרים הקדושים גם לכם גם לנו אשר מאן לקחת ברכה מאת האיש הנרפא על ידו? האם מתלמידיו של אלישע או מבני בניו של גחזי אתה, ר' לייבעלע?!

ר' לייבעלע לא ענה דבר אם מחמת שלא קרא כל צרכו בספרים הקדושים גם להם גם לנו ולא ידע בברור אל מה ירזמון דברי הפקיד המלומד, או אם – מחמת שלא מצא מענה.

– ובתוך הנדבות אשר מרבים העם להביא יקובלו ברצון כל אשר יעלה המזלג, אין ברירה; גם דברים גנובים ימתקו.

– איפה המה הדברים הגנובים אשר נמצאו בביתי? יביאום הלום ויציקום לפני!

– יביאום ויציקום לפניך! ערום אתה כנחש ר' לייבעלע! אם עלה בידך להסתיר את החפצים הגנובים בטרם בוא המחפשים אל ביתך בזה תחשוב לגנוב את לבב פקידי הממשלה? אם שלחת את מחותנך ואת בנך מביתך והוא לקח את החפצים עמו – התדמה כי בזה תמלט? ואתה לא ידעת כי כבר שלחתי רודפים אחריהם לתפשם באשר הם שם; עד קרוזישק יגיעו; לא ימלטו.

הפקיד נתן עינו החדה בפני הצדיק בדברו את דבריו אלה והצדיק השפיל את ראשו ויבט לארץ.

– ואם תכחש ולא תודה כי לקחת מידי שני הבחורים את החפצים הגנובים כי אז אצוה ויביאום הלום, והמה יעמדו ויעידו בפניך.

פני הצדיק הלבינו כשלג מיראתו פן יקים הפקיד את דברו, ויען בשפה רפה ויאמר:

– לא יכולתי לדעת כי כלי הזהב גנובים הם בידי הבחורים…

– לא יכולת לדעת? – אמר הפקיד בצחוק לעג. – והלא איש אלהים אתה היודע הכל וסוקר הכל.

הצדיק ידום כאבן.

– ומי אשם בדבר התועבה אשר עשו בראש חוצות בעתותי לילה סרי סוררים הסרים למשמעתך אשר נשאו היום את עוונם?

הצדיק ידום כאבן.

– ומי האשם בכל התלאה אשר מצאה את איציק זרקישקר וביתו – אם לא אתה?

– הצדיק ידום כאבן.

– ובראש מי דם נפשות ביינוש ושרענצל אשר קומטו בלא עת ודם נפש נקיה בנו הקטן של מרדכי מוכר העצים? – הוסיף לשאול הפקיד ויתעבר.

– ידי לא שפכו את הדם הזה ועיני לא ראו!

– כמוך ירחץ בנקיון כפיו גם המבעיר את הבערה.

– ביינוש ושרענצל מתו באמונתם – על קידוש השם!

– האם לסכלות ושכרות אמונה אתה קורא? האם היא האמונה אשר אתה מורה לעם, איש האלהים?!

– כן חיו ומתו אבותינו וכן נחיה בגויים גם אנו, – אמר ר' לייבעלע במרירות; – ומניה לא נזוע.

– חוצפך יסגא, – קרא הפקיד בעברה וגידי מצחו ישורגו. התדמה כי גם אנכי מוכה סנורים ושגעון כמוך וכהנלוים עליך? כי גם אותי תתעה בתוהו בדברי הבל ובהזיות? אנכי מזכיר את הפשעים והעוונות שעוית ושפשעת ואתה מדמה כי על כל פשעים תכסה אמונה ומנהג אבות! חוטא ופושע אתה, ר' לייבעלע! בעיני האלהים ובעיני המלכות ובעיני הבריות. אך עתה בא הקץ לכל מעש)י התעתועים האלה; מידי ברוח לא תברח, כתוב שמשרי זכרון בספר את כל הדברים האלה והציגה בשער משפט זה לפני שר המדינה, ואתם סקפורטיא ואפרפרב הביאו עבותים ואסרו את הפושע והמורד במלכות הזה ומסרו אותו לידי גמגימא ראש השוטרים.

כא: “אמרו לצדיק כי טוב”

מה זה תרגזי תחתיך, ידידתי! האם אל עקרבים את יושבת? – שאלה שרה אחות מרדכי את שפרה אשת מתתיהו היושבת ומשוחחת עמה בעליתה כחצות היום ביום חבוט ערבה. על פני שפרה נראו עקבות פחד-לב ורוגז-נפש, את מעילה לא פשטה ואת הצניף לא הסירה והיא יושבת ומשגחת לרגעים מן החלונות ומציצה מן החרכים.

– מחכה אנכי לאישי, – ענתה שפרה. – מטר סוחף נתך והוא עודנו לא ישוב.

– בוא יבוא, אל תיראי; לא תשטפהו שבולת מים, – אמרה שרה בשחוק, – ולא תבלעהו מצולה.

– תאבה אנכי לדעת, – הוסיפה שפרה, – למה זה ועל מה זה הבהילהו הפקיד אליו היום, בכתב מפורש חתום בטבעת המלך.

– ולמה יצדקו הגברים באמרם עלינו כי תאבות-חדשות ודוחקות את השעה אנחנו אשר לא נוכל למשול ברוחנו? – הוכיחה שרה את רעותה.

– צדקת בדבריך, שרתי! – ענתה שפרה. – הואילי אפוא ספרי את אשר החילות; האף אמנם נהפך אחיך לטוב לך כאשר אמרת?

– נהפך לאיש אחר מן הקצה אל הקצה! לו תראיהו ותדברי עמו עתה לא תכיריהו! ביום הראשון העבר, ביום ההוא אשר החל כוחו להתחזק ולשוב אל קרבו ואני יושבת למראשותיו כפעם בפעם פתאום נכמרו רחמיו אלי ויאחז בידי ויאמר ברחמים גדולים כי מוסר כליותיו אכזרי על הקשיחו לבו אלי עד היום וכי ראשית מלאכתו בקומו ממשכבו יהיה לעשות לי בית ולדאוג לאחריתי. ובו ביום דבר כדברים האלה גם לאלבירט בבואו לראותו וישם ביד חזקה את ידי ביד אלבירט ויברך אותנו ואת ברית אהבתנו.

– אשריך וטוב לך, אחותי! – אמרה שפרה ותבט בפני רעותה בעיני יונים מלאות אהבה ומפיקות נחת רוח. – כי אהבך ה' אלהיך על כן העיר עליך ויהפוך הצור אגם מים ולב מרדכי ללב בשר.

– מיתת הילד הפכתהו משורש; מתלמיד ותיק מתאבק בעפר רגלי הרבי נהפך לאויב לו ולמבקש רעתו. אמש אמר אלי כי לא ינוח ולא ישקוט עד אם גרש יגרש את ר' לייבעלע וסיעתו מן העיר ובער אחריו במטאטא השמד ומקום רגליו יכבד – הוסיפה שרה בלחש ותפן כה וכה לראות אם אין עוף מוליך את הקול ובעל כנפים מגיד דבר.

– במה כוחו גדול לעשות כדבר הגדול הזה? – שאלה שפרה.

– אוכתינוס וסמנגלוף הבטיחוהו להשלים חפצו זה ובקרוב.

– כי אז יהיה אחיך עוקר הרים, – אמרה שפרה בשחוק, – אם נזכה נבחין.

– ואני אמור אמרתי לך מאז, ידידתי, כי רק איזה מקרה פתאום לפתע יוכל להפוך את מזלי לטוב. כאשר פתרתי כן היה.

– חכם עדיף מנביא! – החניפתה שפרה. – ואת אמרת את דבריך אלה בו ביום אשר הלך מרדכי לזרקישק ולא ידעת כי היא היתה ראשית הנסבה לשנות את כל הדברים לטוב. כנבואה קטנה נזרקה מפיך!

– אבל מדוע זה נתכנו עלילות העולם בדרך זה שאין דבר טוב ומועיל בא לאדם אלא מתוך רע והפסד לזולתו? – החלה שרה להתפלסף. – האף אמנם צדקו דברי אחד המשוררים באמרו:


ומה אשר איש אם לא אסון רע?



ומה הענג אם לא צער גבר?



פה ירעב איש עת שם רעו שבע



לזה ירחב יד עת ימצא זה קבר!

מוצא כל דשא – עפר ורקבון, ושורש ישעי יציץ על גל קבר בן אחי!


– זה דרכך מנעוריך לנטות מיד לעצבות, – ענתה שפרה – ועל כן לא היית מסוגלת להנשא לבן הרבי ולא זכית להיות יהודית-טובה. נכון לבי בטוח כי גם המשורר ההוא איננו יהודי-טוב, כי לו לא כן למה לא תשקיפו על הדברים בעין טובה ותאמרו כי אין רע מוחלט בתבל אשר לא תצא ממנו באחריתו איזה טובה והנאה לאחרים. מן ההפסד תבוא הויה ומן הרקבון צמח ופרי; בעטוף נפש התולעת תקום ותחיה צפור הקיץ וגם מות בן אחיך עולל לא ראה אור לא היה לחנם כי ממנו נולד לחיים חדשים ויראה אור חדש אדם גדול אחיך המולידו. חכמינו, היהודים-הטובים האמתים, אומרים: טוב מאד זה המות! ודבריהם מה כנו!

– אשריך, אחותי כי כן תשקיפי על פני החיים; לעיני יראה העוקץ והחוח ואת תראי את השושן עליו מלמעלה!! אולי גם עתה יראו לך שושנים שמה ברחוב? – הוסיפה בשחוק בראותה את שפרה קמה ממושבה ומציצה מן החלון.

– רואה אנכי באמת, – ענתה שפרה, – כדמות שושנה אדומה גדולה הפוכה על פניה נגשת הלום. עתה אכירנה; הוא מחסה-מזרם המשי אשר למתתיהו. הנה הוא בא, אף אם פניו לא אחזה. הנה הוא נכנס בחצר, נרדה נא אחותי אל הבית התחתון ונשמעה מה בפיו. –

ומרדכי יושב בחדרו אשר בקומה התחתונה לבש בגדיו כאחד הבריאים, יושב בכסא גדול ורך רפידתו משי ורגליו גלילים. פניו חורות אבל בעיניו נצת מחדש אור החיים; בידו מטה למשען לו בלכתו אחת הנה ואחת הנה בחדרו, ותחת רגליו הדום מצופה שש ברקמה מעשה ידי שרה, ובבוא מתתיהו החדרה הניע מרדכי אליו בראשו בסבר פנים יפות ויושט לו את ידו וישאלהו לשלומו.

– אני שלום, – ענה מתתיהו. – ואתה אדוני האם כבר שבת לאיתנך?

– יום יום אחזק ואאמץ; כי המחלה הכשילה כוחי. שבה נא ר' מתתיהו לכסא פה על יד ימיני והגידה לי…

לא כלה המדבר לדבר והדלת נפתחה ותבואנה שרה ושפרה.

– ומה? – שאלה שפרה את אישה אחרי הניעה בראשה לבעל הבית ותשאל לשלומו.

– ומה דמית היות אהיה לאוכל? – ענה ר' מתתיהו בשחוק נחת רוח, – לא אכלני ולא הממני ולא בלעני כתנין.

ויספר מתתיהו להם את כל אשר קרהו ואת אשר קראו הפקיד אליו בתור עד יודע מבין להעיד על החפצים אשר לוקחו מידי הנערים התפושים ולערוך מחירם על פי שוים.

– ולמה אחרת עד בוש? – שאלה שפרה. – זה יותר משתי שעות התמהמהת.

– כשובי סרתי רגע אל בית יוכבד הגבירה. הנה היא מברכת אתכן, אותך ואת שרה, בשלום.

– תודה רבה לך! – ענתה שרה.

– בליעל! – קראה שפרה בשחוק ותראה לו באצבעה. – לא מהרת הלום להרגיע אותי ואתה ידעת כי על גבי גחלים אני יושבת.

– ואחרי כן עמדתי כחצי שעה ברחוב העיר, ממקומי לא משתי! – הוסיף מתתיהו להתגרות באשתו.

– עודך מסתולל בי! אכזרי! – הוסיפה שפרה בתוכחת מדומה.

– אם ראית אנשים שמתגרים זה בזה בודאי הם אוהבים זה את זה, יאמרו הבריות, – ענתה שרה בינתים.

מרדכי שחק בנחת על השיחה הזאת.

– ולמה עמדת בחוץ? – שאל הוא, – כדי להתרחץ במי גשמים?

– עמדתי לראות… דבר גדול… דבר נורא… דבר שלא היה לעולמים, – ענה מתתיהו בלחש ובנחת וירא כה וכה לראות אם אין אזנים לכותל.

– למה זה תחלה לבבנו בתוחלת ממושכה, אישי היקר! – התחננה שפרה. – מהרה נא הגידה את אשר ראית!

– ראיתי אנשי חיל מוליכים בשבי את… הטוב…

– את ר' לייבעלע!! – קראו שתי הנשים בקול שמה ושרקה.

– את ר' לייבעלע בכבודו ובעצמו! קזקין עומדים מסביב לו; רצועה כשרה רצועה כשרה לאחד; והוא הולך לפניהם רגלי אבל וחפוי ראש, עובר בסך ומדדה עד בית הפקידות.

– בשביל מה נתפש? – שאלה שפרה את אישה, ותזכור את החלום אשר חלמה שרה על הצדיק ועפעפיה יבחנו את פני מרדכי לראות, מה תען הכרת פניו ברגע הזה.

אבל מרדכי קנח ברגע הזה את אפו במטפחת משי גדולה אשר הוציא מכיסו, ולא נודע אם במתכון או שלא בכונה, אבל פניו לא נראו ולא יכלה שפרה לדעתם.

– לא ידעתי בבירור בשביל מה נתפש הצדיק, – ענה מתתיהו, – אבל ידעתי כי שני הבחורים הגנבים הודו והחליטו ואמרו כי אחדים מכלי היקר מסרו בידי הצדיק…

– האם נמצאה בידו הגנבה?

– לא ידעתי! מרחוק נראה לי שנים מאנשי החיל נושאים משא על שכמם והולכים לפני הצדיק ולא ידעתי מה.

– לויתן בחכה הועלה, ומה יעשו דגי רקק, – נענה מרדכי באנחה מדומה, ויבט על שרה בעינים רומזות לאמר: “באה ונהיתה!”

– צרות אחרונות משכחות את הראשונות, – אמר מתתיהו. – לדגי הרקק כבר עשו כמשפט, גדעו את סנפיריהם ויגרדו את קשקשתם.

– אל מה ירזמון מליך אלה? – שאלה שפרה.

– האנשים המתעוללים בליל מוצאי שבת העבר, אשר הכו את איש הצבא ויתנו חתת אלהים על קרימבילישק, לקחו ענשם בפלילים, והוכו היום שוט על ירך.

– עניי הצאן! – נאנחו שתי הנשים, וכדמעה נראתה בעיניהן.

– שמעתי הדבר, – אמר מרדכי. – אלבירט ספר לי את כל פרטיו. גם קליטא וברקוס הוכו; כגמול ידיהם נעשה להם; ואני אוסיף אגרשם משוק העצים, אותם ואת חרחס! אין לי חפץ בם.

– האם היה בזה אלבירט? – שאלה שרה ותתאדם כמעט.

– סר אלי רגע לראותני.

– ומדוע לא בא לראותך אתמול כל היום?

– אתמול נסע עם קולקו השופט לזרקישק ויוציאו את עצמות שני המתים מקבורתם וינתחום…

פני שתי הנשים הפיקו זועה וגועל נפש בשמעם דברי מרדכי אלה.

– ויהי שם כל היום – הוסיף מרדכי, – והיום בבוקר בקר את התפושים אשר יצא דינם להלקות להעיד עליהם, כמה מכות מוכשר איש איש מהם לקבל, איש לפי טבע ברייתו החזק הוא הרפה; ואחרי גמר הדין עליו לכלכל מחלתם ולחבוש למכתם, ועל כן לא בא אלינו ולא האריך לשבת היום.

שרה השפילה עיניה ותדום, ושפרה אמרה: הלא ידעת אחותי את דברי המשורר אשר הזכרת בתחלה:


כי יש דבר נחוץ תחת שמים



הקדוש ללב מתאוה וחשק:


החובה!…..

יוסטוס בא החדרה ויאמר: אדוני! אוכתינוס פקיד העיר בא אליך!

– הבא נצאה מזה, – אמרה שרה אל שפרה ולאישה, – אל נא נפריע אותם מדבריהם.

מרדכי נענע לה בראשו.

ויצאו שלשתם.

ואוכתינוס בא ויקם מרדכי לקראתו לקדם פניו ויאמר:

– ברוך בואך, אדוני!

– הכבד ושבה על כסאך, – אמר הפקיד – אשמח מאד לראות כי התחזקת והיית לאיש למן היום אשר ראיתיך אחרונה, אבל אל תפריע מנוחתך עד אשר תשוב לאיתנך והיית בריא אולם כאחד האדם.

בדברים האלה הושיב אוכתינוס את מרדכי אשר עמד על רגליו על כסאו, וישב גם הוא לכסא נכחו.

– באתי להודיעך, – אמר אוכתינוס – כי משכתי לויתן בחכה כאשר הבטחתיך; הנהו יושב עצור בפרוזדור אשר ללשכת הסופרים שלי, ואני מהרתי לרגעים אחדים אליך להועץ בך, מה יהיה העונש אשר אשית עליו.

– כל אשר לאיש הזה יתן בעד מנוחתו ובעד הרשיון להיות צדיק לעם הזה. ענה תענה את דינו ותמשכהו עד לפנות ערב; היום ליל התקדש חג שמחת התורה ואם תטיל אימה עליו לכתוב עליו מרורות למקום גבוה ולבלי הוציאו לחורין לפנות ערב, או אז יכנע לבבו הערל ויעשה מה שלבך חפץ.

– כדעתך דעתי גם אני ועל כן הוחלתי עד היום לצודנו בחרמי. ושטנה כתב עליו יורקמי שר החלוצים אשר אם אגיענה לשר המדינה יגלנו בלתי ספק מעבר לנהרי כוש. את השטנה הזאת אקרא באזניו למען הרך לבבו; ואתה אפוא זאת עשה: בקש את יוכבד אליך ודבר על לבה שתתערב בדבר להשיב חמתי מעליו. או אז אתפיס לתחנתה ואגזור עליו את התנאים אשר בם אתרצה אליו. ראשי התנאים יהיה שיעזוב את העיר הזאת וילך לגור באשר ילך; וכסף ענושים ישלם כפי אשר נדבר בינינו, חיל בלע ויקיאנו.

מרדכי נענע בראשו לאוכתינוס לאות תודה.

– בין השעה הרביעית והחמישית אעשה האות הזה, ולשעה ההיא תהיה ביאת יוכבד כדבר בעתה. אל תשכח.

– השמר והשקט אדוני כי אעשה ככל אשר אתה דובר.

כרבע שעה נעצר אוכתינוס בחדר מרדכי ויקם וילך אל ביתו. כצאתו שבו מתתיהו ושפרה אשתו ושרה; מתתיהו ואשתו החלו להתפטר לשוב לביתם.

– למה אתם נמהרים לשוב לביתכם? – שאל מרדכי.

– עוד לא אכלנו לחם בצהרים, – ענתה שפרה. – לא אפונה כי כבר קפאו הלביבות בלב הקדרה.

– אבל איככה תלכו רגלי בכל הדרך הגדול הזה, – אמר מרדכי ויבט בעד החלון. – ראו בכל רחוב רפש וטיט ובצאת וברכות מים; גם הגשם עוד ישיב וירד מן השמים. שרה אחותי, צוי נא ליוסטוס וירתום את המרכבה וינהלם בסוסים הביתה.

– למה אתה חרד את כל החרדה הזאת? – אמר מתתיהו.

– לא בגללך כי אם בגלל אשתך העדינה אשר לא נסתה הצג כף רגלה עלי ארץ כבול כזאת, – ענה מרדכי בשחוק מעט.

שרה יצאה.

– ידידי מתתיהו, – אמר מרדכי אחרי צאת שרה מעליהם, – עשה עמי אות לטובה, ובעברך על בית הגבירה יוכבד סור נא רגע אליה ובקשנה בשמי אחר כבוד, שתיטיב לבוא אלי היום אחרי משכב הצהרים, כי דבר נחוץ מאד לי אליה, דבר הנוגע לאחרית שרה אחותי ואשרה, הנאהבה והנעימה לכולנו. ואני עודני עצור ולא אוכל לצאת, על כן תגמול נא עלי את הגמולה הזאת ותכבדני לבוא אלי לרגעים אחדים. התעשה את הדבר הזה?

– בחפץ לבב! – ענה מתתיהו, – ובלתי ספק בוא תבוא לא תאחר.

– המרכבה נכונה, – באה והגידה שרה.

ומתתיהו ושפרה יצאו וישבו על המרכבה לשוב לביתם.

ויוכבד מהרה לעשות את בקשת מרדכי ביד מתתיהו, ותצו לאשר על ביתה לאמר: כי יבואו אנשים לבקשני בדבר ר' לייבעלע, והגדת להם כי בבית מרדכי אנכי; משם ישלחו ולקחוני.

ותלך יוכבד בחצי השעה הרביעית אחרי חצות היום לבית מרדכי. ויקבלה מרדכי בסבר פנים יפות ובכבוד גדול, ויתנצל לפניה על כי הטריחה והרגיזה ממנוחתה.

– אל תתנצל ואל תשחית דברים נעימים ללא צורך, – ענתהו יוכבד בענות חן. – אמת כי יותר היה נעים לי לראותך בביתי כי אז ידעתי כי שבת לאיתנך; אבל הלא טוב ראיתי אותך היום מאשר ראיתיך זה ימים אחדים. ומה שלום חנה?

– שבה היא לאיתנה כמוני. אחרי דברנו דברינו נוכל לראות פניה.

– ומה חפצך לדבר בי, ידידי, על אודות שרה אחותך מחמד עינינו? איפה היא כעת?

– יצאה אל החנויות לקנות צמיד פתיל בושם וצרור המור ושאר דברים נחוצים, אשר בלעדיהם לא תרמנה אחותיך הצעירות את ידיהן ואת רגליהן, – אמר מרדכי בשחוק.

– בימי חרפי לא היו תמרוקי הנשים פרוצים כל כך, – אמרה יוכבד. – בנות ציון לא ידעו אז את תפארת העכסים והשביסים והקישורים ובתי הנפש והצניפות והרדידים. רחוקה היתה אז פריז ומדיה ומדותיה מגבול ישראל כרחוק מעשה אנוש ותחבולותיו ממעשה יוצר בראשית. ביום ההוא היה צמח ה' לצבי ולכבוד ופרח שושן לתפארת לבתולת בת ישראל; לא כחל ולא שרק ולא פרכס ויעלת חן. עתה נשתנו העתים ונתחלפו הזמנים והדורות, ולא נוכל למוד את בני הדור הזה באמת המדה אשר נמדונו בה אנחנו. ואני אתבונן ולא אראה און בזה. ישמחו הבחורים בני ציון ותגלנה בנות יהודה הבתולות היפות ויראו גם הם חיים עם החיים המהלכים תחת השמש, וייטיבם לבם בימים שיש חפץ בהם. כי סוף סוף אין הדבר תלוי בלבושי האדם ובבגדיו ממעל, כי אם בלבו וברוחו אשר מתחת לבגדיו; ועיקר הדבר שיהיה החינוך וגדול הבנים הולך וטוב בעיני אלהים ואדם, כי אז לא ישחיתו המדים את המדות, ובתי-הנפש לא ישקצו את נפשותינו. יתהפכו בני ציון היקרים כחומר חותם ויתיצבו בצביונם ובלבושיהם כמו לבוש הדור שהמה חיים בו. רוח אלהיהם בקרבם יכון עולם וצדקתם לדור דורים. שרה היקרה מופתנו! גם מדיה תערוך כמדי בנות הארץ ובידיעותיה ובהשכלתה איננה נופלת מבנות הנסיכים, ובלבה וברוחה ובתומתה ובצניעותה ובכל המדות הטובות שבנות ישראל מצוינות בהן. היא בת ישראל אמתית משמחת אלהים ואנשים; כמותה תרבינה בישראל!

– ולטובת בת ישראל האמתית הזאת אני דואג, ועל אודותה יש עם לבבי לדבר עמך ולהתיעץ בך, ידידתי הגבירה! – אמר מרדכי. – הידעת כי לבב שרה נוטה אחרי אלבירט הרופא לאהבה אותו וגם הוא אליה?

– דבר סתר גלוי וידוע לכל הוא, – שחקה יוכבד.

– ומה דעתך את גברתי בדבר הסוד המפורסם הזה? הלא ידעת את אלבירט, התנבאי לאחותי אחרית טובה מן התחברות אליו?

– אין כל ספק אצלי שאלבירט נאה לשרה ושרה נאה לאלבירט, ושניהם יהיו מאושרים וטובים ויחיו ימי השמים על הארץ.

– פעמים שלוש נסיתי לדבר עם אלבירט בעצמו בדבר הזה, והוא לא יענני דבר ברור ונכוחה, כי אם יחליק אלי בלשונו ויענני תמיד כי עוד חזון למועד, וכי אחשוך את דאגתי זאת ליום אחר בשובי לבריאותי.

– אינני רואה בזה שפת חלקות, – ענתה יוכבד. – נהפוך הוא, רואה אנכי בזה את דרך האיש הישר הזה ועלילותיו תמיד; ראשית מלאכתו היא למלאות חובתו כרופא חולים; בתחלה ידאג לחוליו ואחר ישים לבו אל עצמו ואל בשרו.

– אולי תקבלי את נדיבה עליך לדבר עמו ולהוציא מפיו דבר ברור…

– בחפץ כפים אנכי לוקחת עלי את הטורח הערב הזה.

– אחרי מות אבי ז"ל הניח לה חלקה בירושתה עשרת אלפים שקל כסף; הפירות שעלו על הקרן הזה יעלו גם כן לשני אלפים; עוד יש לה חלק בבית החומה אשר לנו באודיסא, אשר לא יוכל להמכר ולהחלק עד מלאות ימי אחי הצעיר לבוא באנשים; אבל אם תחפוץ שרה לותר על חלקה בבית החומה אתן לה חלף זה שלשת אלפים שקל; אחת לאחת יהיה לה חמשה עשר אלף שקל.

– יודעת אנכי מראש, כי יהיה אלבירט שמח בחלקו זה.

– אבל עוד תנאי אחד קטן יש בדבר וגדול הוא אלי.

– ומה הוא?

– אינני חפץ להפרד מעל אחותי זאת. כי רק שני אחים ואחות אחת בני איש אחד נחנו; אחי האחד יצא מאתי בגדלו ללכת באשר ילך ואז אשאר אנכי לבדי ומבני בית אבי אין איש אתי, ואני הולך ערירי בנים אין לי; על כן אחפוץ לדעת אם יאות אלבירט לעת הצורך לעזוב את עיר מושבו וללכת אתי באשר אלכה אני.

– האם חפץ אתה לעזוב את עירנו? – שאלה יוכבד בתמהון. – חדשות אתה מגיד; לא שמעתי בלתי היום.

– כלה ונחרצה אצלי לנטות מפני בני עולה אלה, אנשי שלומי לפנים. גדולה השנאה אשר שנאתים מהאהבה אשר אהבתים; ואני יודע כי גם עברתם שמורה לי ועברתם תשמור נצח; לא ינוחו ולא ישקוטו עד אשר ירעו והכשילו לאיש עברתם. על כן אין טוב לי בלתי אם להבדל מתוך העדה הרעה הזאת.

– צל ההרים אתה רואה כהרים, ידידי! והחגבים יהיו בעיניך כענקים. מה יעשו לך בני חלוף אלה והמה יראים לנפשותם. השמעת כי פגעה מדת הדין הקשה באנשי שלומך לפנים ואנשי מצותך היום?

– טרם תדעי גברתי את האנשים האלה ואת ערלת לבבם, את קנאתם ואת שנאתם; אם תקצר ידם לעשות בגלוי יעשו במחשך מעשיהם. “כל האמצעיות מותרות אצלם להגיע לתכליתם”. העונש אשר נענשו אחדים מקצותם לא ירך לבם ולא יפיל רוחם כל עוד אשר אלופם אלוף עלוה בראשם.

– הידעת כי גם באלוף עלוה זה, כאשר תקראהו, כבר יצאה יד מדת הדין: ר' לייבעלע נתפש היום ונעלה לבית הפקידות…

– שמעתי; וגם ידעתי מראש כי נכון הדבר מעם פקיד העיר וממהר הוא לעשותו; וזאת כל תקותי בעניי: כי אם יצלח בידו להגלות מן העיר את הצדיק וראשי יועציו, ושבו אנשי תום-ויושר ושקטו ושאננו ואין מחריד; כי יסור צלם מעליהם והיו כרמש לא מושל בו, והיו כלא היו.

– האם בונה אתה מגדלים ברוח, או יש רגלים לדבריך?

– יש ויש. האם לא ידעת כי כל השרים נועצו יחד ויכתבו אמנה ויבואו על החתום, כי הצדיק הוא נגע צרעת בעיר אחוזתנו, ובחפצם לשלוח את האמנה למקום גבוה לשלח את הצדיק אל ארץ גזרה…

– חדשות נוראות אתה משמיע לי, ר' מרדכי! גם אנכי לא שמעתי בלתי היום, גם החסידים שבאו היום אלי בדבר הזה לא הגידו לי דבר, וכפי הנראה לא ידעו גם המה מאין תפתח הרעה.

– האם כבר באו החסידים אליך בדבר הזה? ומה שאלתם ובקשתם?

– באו ובקשו פני, שאלך לבקש רחמים על ר' לייבעלע כשנתפש.

– ואת השיבות את פניהם ריקם?

– מפקפקת אנכי בדבר. יגורתי פן אהיה למשא ולמורת רוח לשרי העיר, אולי טוב טוב שלא להתערב בדבר; תושיע לו ידו לר' לייבעלע.

– ואת השיבות את פניהם? – שאל ר' מרדכי שנית.

– לא, עוד ישובו החסידים יאתיו יבעיו; כי בקשתים לגלות ולדעת מה שורש דבר נמצא בצדיקם בהתפשו, ומה העוון אשר ישיאו עליו. בהגידם לי את כל אלה אז הבטחתים לעזרם במו עצתי. מה דעתך בזה, ר' מרדכי?

– לפי דעתי עליך, גברתי, להכנס בדבר ולהכנס בעובי הקורה…

– אבל האם לא יהיה זה למורת רוח…

– כפי שידענו את אוכתינוס איננו דואג לכלל ישראל ולתקנת האומה לרפאותם מנגעי צרעת אלה; כל ישעו וכל חפצו לפנות את עירנו מן התושב ההמון הזה, על כן על נקלה ידרש לך שלא לכתוב למקום גבוה, אם יעלה בידך להטות את לבב ר' לייבעלע לעזוב מעצמו את העיר וללכת באשר ילך ונמצא שם שמים אינו מתחלל…

– אבל האם יתרצה ר' לייבעלע מעצמו לעונש קשה כזה?

– לא תדעי, גברתי, את מעמדו ואת צרת נפשו ברגע הזה. אין לפניו מנוס אחר בלתי אם לעזוב את העיר מעצמו בקרוב אם לא יחפוץ להיות מוצא ממנה בחזקת היד לאחר זמן.

יוכבד חפצה לשאול פשר הדברים הקשים האלה, והנה נשמע קול רעש אופן קול מרכבה באה בחצר, ומשה בן יוכבד ור' קאפל הפ"ץ ור' חוצפית השתדלן באו הביתה.

– הא לכם את אמי – אמר משה בחפזה, – הנה יושבת בזה.

– גברתי! – קרא ר' קאפל, – קומי ולכי אתנו, אל תאחרי רגע, כי הצדיק שרוי בסכנה גדולה.

– ומה היה הדבר? – שאלה יוכבד בקומה מעל הכסא.

– יעוללו עליו עלילות ברשע, אלה וכחש ורצוח וגנוב – אמר השתדלן.

– כאלו אין אמת בדבר, – הבליע מרדכי בין שניו.

– מהרי החישי, גברתי, – האיץ בה ר' קאפל. – בצאתנו צוה הפקיד לאסור את הצדיק בעבותים ולשימהו בבית הבור.

– הנשמע כזאת בישראל? – הוסיף הפ"ץ בקול בוכים וימחה דמעה מעיניו.

לבב יוכבד הרך והרחמן הלך בראותה את האיש הזה נאמן ביתה איש בא בימים ולבן השער, בוכה כאחד הילדים.

– בוא נא עמי, בני – אמרה יוכבד ותמהר לצאת, – מי יודע אם יעלו דברי לרצון?

– שמשרי הבטיחנו כי דבריך יעשו רושם בלבב הפקיד וישנו פני הדבר לטוב, – אמר השתדלן.

– הרואה אתה ר' מרדכי איך ירדנו פלאים, – אמר ר' קאפל לבעל הבית בטרם צאתו.

– אמרו לצדיק כי טוב כי פרי מעלליו יאכלו, – אמר מרדכי ויסתר פניו מהם.

יוכבד ומשה ישבו על המרכבה וימהרו כאשר יוכלו הסוסים לרוץ, ור' קאפל ור' חוצפית אתם.

כב: אחרית שמחה – נבקעה העננה הרת חזיזים! הרעם ואבני אלגביש נתכו ארצה, ויגעו בקהל אנשי שלומנו. פחד פחדנו ויאתינו ואשר יגורנו בא לנו!

– על מה אנחנו יושבים פה? האספו ונבואה אל בית המדרש ונדמה שם!

את הדברים האלה דבר ר' זאנוויל באזני קהל חסידים אחדים בבית המשקים אשר לאפרים על יד מטת ר' בונם החולה ביום שמיני עצרת אחר חצות. בין קהל היושבים נמנו ר' תרטיאל ור' חצקיל פורקעס ור' חוצפית השתדלן וביניהם נשקפו הפעם גם בענדעט האומן ואפרים בעל הבית אשר עוד אתמול היו תפושים ועצורים בבית הסוהר. גם חרחס שומר העצים אשר יצא מבית החולים נלוה עליהם. החותמות אשר סגרו עד כה את דלתות הבית והארגזים נשברו וקצץ הפתילים, ולא נשאר בלתי אם רושם המקום שהיה בו חומר החותם. צנצנת קטנה כמלוא כף איש עומדת על השולחן עזובה ועצובת רוח ואין נזקק לה, וכוסות מזוגים אחדים עומדים כיתומים הומים נטושים ונשכחים ואין איש שם על לב. הקטר יקטירו היושבים איש את מקטרתו בין שניו. יפטירו בשפה ויניעו לחייהם ופאת זקנם. אבל עשן הקטורת אינו מתמר ועולה; כי שקעה האש ואין איש שם על לב.

ביום שמחת התורה חסידי קרימבילישק יושבים זועפים ועצבים!

הצדיק חולה! הצדיק אינו מניח לאיש לבוא לפניו!

– שבו בזה ואל תלכו, – אמר ר' בונם החולה. – אל תניחוני בדד. ר' לעמעל ור' קאפל הבטיחו גם כן לבוא הלום.

– הריק את כוסך לכבוד התורה, – אמר אל ר' זאנוויל אפרים בעל הבית הנקרא לפנים ר' שפוך.

– הנח לי! – ענה ר' זאנוויל וינופף ידו, – ה' אלהינו הדמנו וישקנו מי ראש לרויה.

– ומה שלום הנלקים? – שאל ר' חצקיל את בענדעט האומן. – הראית אותם היום?

– לא ידעתי, ענה האומן באנחה. – שוכבים הם בבית החולים ואני בבואי היום לבית החולים לא נתנוני לכנס.

– לא נתנוך לכנס! – התפלא אפרים בעל הבית, – ובשביל מה?

– הטרם תדע כי גורשתי ממצבי, – אמר בענדעט ויאנח במרירות. – הה, נשבר מטה לחמי, רוששתי, רוששתי!

– נשוב ונבנה חרבותיך, – הרגיעו ר' תרטיאל. – אל תדאג הרבה. היד הטוב תקצר?

– אנכי ראיתי את הנלקים בטרם צאתי מבית החולים, – אמר חרחס שומר העצים, – אף דברתי פנים בפנים את קליטא ואת ברקוס.

– ומה ראית?

– עורם מעליהם הפשיטו, – ענה חרחס, – את בשרם פצחו עד כי נעשה קרעים קרעים!!

– הכי נתמסמס מוחך, חרחס, ותסגר בחדר המשוגעים שלשה ימים, – אמר ר' חוצפית השתדלן. – שר בית הסוהר הבטיחני להקיפם ספוגין של צמר והתלין להכותם רק למראית עין. אף אמנם יצאת מדעתך כי תדבר דברים כאלה.

– את אשר חזיתי אספרה, – ענה חרחס.

– אבל הגידה נא לי, זאנוויל, – אמר ר' בונם. – הלא שמשת בנערותך את המגיד מקאזניץ ובודאי גלה לך תעלומות חכמה; הגידה נא כיום האם כל זאת באתנו על פי החתימה מן השנה הזאת או מן השנה העברה?

– בודאי מן השנה העברה; כי בשנה הזאת אתמול היה גמר חתימה.

– אבל בשנה העברה הלא עוד לא נעשה אותו מעשה ולא היתה ידנו באיש הצבא ימ"ש.

– גם זה היה בכלל החתימה שתכנס בנו רוח שטות להתגרות בשטן להכות את איש החיל.

– האם תדמו באמת שאיש חיל היה האיש אשר הכינו? – נכנס ר' תרטיאל לתוך דבריהם.

– אם לא אפוא מי הוא? – שאלו היושבים פה אחד.

– הסט“א! – הבטיח הרובע הראשון. – הסט”א התלבש בדמות איש חיל.

– הסט"א? – קראו כל היושבים בשממון וכמסתפקים בדבר.

– הוא ולא אחר! שאלו את ר' לעמל ויגד לכם תעלומות חכמה; הנה הוא בא.

ר' לעמל החוזר נכנס.

– מאין ולאין, לעמל? – שאל ר' תרטיאל.

– מבית הטוב ברוך הוא אנכי בא, – ענה החוזר.

– הראית את פניו?

– ראיתיו פנים בפנים, איננו עצוב רוח חלילה, אבל קצת חולה הוא מטורח ומנדודי יום אתמול וישלח לקרוא לו את הרופא להועץ בו.

– את הרופא? – שאל אפרים בינתים.

– אין חבוש מתיר עצמו מבית האסורים! – ענהו ר' חוצפית המתורגמן.

– ור' קאפל יושב אצלו, – כלה החוזר לספר – ובצאת הרופא יבוא הלום.

– הטוב ברוך הוא איננו עצוב רוח! – קראו היושבים בשמחה ויצהלו פנים.

– גם אתמול בעמדו לפני הפקיד ימ"ש לא נעצב ולא נפל לבו, – התהלל החוזר. – השמעתם איכה ענה אותו פעמים שלש וידבר אתו קשות? – שם המדבר פניו אל ר' תרטיאל ור' חצקיל.

– שמענו, שמענו, – ענו הנשאלים.

– אבל, הגידה נא לי, לעמל, מה לחש לך הטוב ברוך הוא באזנך בעת אשר רגז הפקיד ימ"ש וקרא: אסרו את הרב בעבותים! – שאל ר' תרטיאל.

– האמת אגיד, – אמר ר' חצקיל גם הוא, – כי היה לבי חרד מאד באותו רגע.

– על מה היה לבך חרד? – שאל אותו החוזר בטרם יענה על דברי השואל הראשון, – נבהלת מפני הקול קול עשו.

– הסתכלתי באותו רגע בפניו של הטוב ברוך הוא וראיתי אותו מהפך גונין שלו ככרום; בתחלה אזל סומקא ואתי חיורא ואחר כך רק ושחק ובכה ואחר כך שבו וצהלו פניו.

– ועל מה היה לבך חרד? – שב החוזר ושאל.

– יראתי… – ענה ר' חצקיל בלשון מגומגם, – כי נדמה לי כאלו… יצא ח"ו מדעתו… מפני הפחד…

– שניכם בבחינת אחור באחור היום, – ענה אותם החוזר קשה. – הבא אאלפכם דעת את אשר לא ידעתם. השמעתם את השמות אשר קרא בהם אותו האיש ימ"ש את אנשי חילו?

– שמות טומאה נשא על שפתיו אבל לא אזכור איזה מהם, – אמר ר' חצקיל.

– אנגריון, סקפורטיא, אפראפר, גמגימא – הזכירם החוזר.

– כן, כן! – הסכימו רבעי הרב היושבים.

– כשמוע הטוב ברוך הוא את שמות הטומאה האלה מפורשים יוצאים מפי אותו האיש נגלו לפניו פתאום שערי אורה וראה באספקלריא המאירה כל מה שנעשה למעלה…

– כל היושבים עשו אזניהם כאפרכסת לשמוע דברי החוזר.

–…במוצאי שבת קודם העבר, – הוסיף החוזר, – בליל שמורים ההוא כששנה לנו הטוב ברוך הוא פרק אחד במעשה מרכבה ותקן תקונים רבים באותו לילה סגר הטוב ברוך הוא כמה שערי טומאה בהיכלות הגיהנום ולא ידע בעצמו כמה. והנה הרוחות הרעות הממונים על השערים הסגורים אנגריון, סקפורטיא, אפראפר וגמגימא 20עלו וקטרגו והעלו הקצף הגדול הזה; ובעוון אותה אשה נתלבשה הקלפה בקדושה ונתערבה לילית בדבר והיה היום ההוא קשה לישראל כיום שנעשה בו העגל וכששמע הצדיק דברי אותו האיש רק ושחק ובכה; רק כי רוחות שפלות כאלה עומדות ומקטרגות עליו, ושחק שכונותיו עשו רושם וסגרו שערי גיהנום, ובכה על שלא עלה בידו לסגור רק ארבעה שערים ולא יותר…

כל היושבים השתוממו למשמע אזנם ורעדה אחזתם.

– ובזה הרגע שנגלה רז זה להטוב ברוך הוא צהלו פניו ושרה עליו רוח הקודש ותיכף הבין מה לעשות, וישלח את ר' קאפל לקרוא את יוכבד המוכסת…

– את יוכבד המוכסת? – שאל ר' בונם בינתים. – למה דוקא את המוכסת?

– אין חבוש מתיר עצמו מבית האסורים, – אמר עוד הפעם ר' חוצפית.

– דברים אחרים בגו, – הפסיקו החוזר. – צפה הטוב ברוך הוא שעל ידי אשה נתחזק הקטרוג, וידע שרק על ידי אשה יוכל להתגבר עליו…

היושבים שרקו ויניעו ראש מתמהון לבב.

– וכבוא האשה הזאת ומיד נמתקו הדינין תקיפין. הטוב ברוך הוא שב לביתו שלם ואותו האיש ימ"ש נתן הפקודה להוציא לחרות את אנשי שלומנו.

– על כן גם שב אפרים לביתו ליום טוב, – קראה מנוחה העומדת גם היא שמה, – ולא נעצר בבית האסורים כמו שהודיעו בתחלה.

– גם לזרקישק נשלח רץ ממהר, – אמר ר' חצקיל, – לקרוא תיכף ומיד דרור לר' איציק ולירוחם השבויים שם.

– הלא הוא הדבר אשר אמרתי, – אמר ר' חוצפית השתדלן, – כי הכל על מקומו יבוא בשלום.

– הנה קאפל בא, – אמר אפרים, ויפתח את הדלת לפניו.

– ומה? מה שלום הטוב? מה אמר הרופא? – קדמו היושבים את פני הפ"ץ בשאלותיהם.

– הרופא והטוב ברוך הוא נתכונו לדעה אחת, – אמר הפ"ץ.

– לדעה אחת! – קרא ר' תרטיאל. – ומה היא הדעה?

– עוד בטרם בא הרופא אמר הטוב אלי כמה פעמים: “שנוי מקום שנוי מזל!” וכשבא הרופא גזר גם הוא אומר שאויר העיר קרימבילישק מזיק לבריאותו של הטוב ברוך הוא וייעצהו לעזוב במהרה את העיר הזאת ולהשתקע בעיר אחרת.

– לעזוב את קרימבילישק! – קרא אפרים בעל הבית.

– חדשות אתה מגיד, קאפל!

– והצדיק ישמע בעצתו? – שאלו היושבים.

– הצדיק ישמע בעצתו! – ענה ר' קאפל, – כי הלא שמעתם ששניהם נתכונו לדעה אחת. תיכף אחרי החג עוזב הטוב ברוך הוא ובני ביתו את קרימבילישק לגור – בלאפאטניצע!

– בלאפאטניצע! מהלך חמשים פרסאות! – קראו אחדים מן היושבים.

– הטוב ברוך הוא יודע מה הוא עושה, – אמר ר' תרטיאל – בודאי המקום ההוא שרוי כולו תחת מזל טוב.

– וגם הרופא אמר שאויר העיר ההיא היושבת בין ההרים ממוזג וטוב ומועיל לבריאות, – הוסיף ר' קאפל, ויקח בידו רצפה מן הכירים ויצת אש במקטרתו.

כל היושבים החלו גם המה להקטיר מקטרותיהם ורוחם צהלה מעט ופניהם הזועפים לא היו להם עוד.

– צר לי עליך קרימבילישק! – אמר ר' זאנוויל. – פנה זיוך, פנה הודך, פנה הדרך!

– מי החפץ יוכל לעלות עם הטוב ברוך הוא ולהשתקע בעיר הבחירה החדשה.

– אנכי עולה ראשונה, – קרא בענדעט האומן.

– גם אנכי אחריך, – קרא ר' בונם ויתחזק להרום מעט על משכבו.

– נסה נא אם תוכל, מרבה רגלים! – מצא ר' תרטיאל את לבבו להתל ברעהו, כי רוחו חודש בקרבו כקדם.

– אחרי החג נדבר מזה, – אמר ר' קאפל, – אז נאסף ונחשוב מחשבות ונשא את ראש המתנדבים לעלות עם הטוב ברוך הוא, ונאסוף נדבות לתמוך בידי העולים. אחר החג נעשה כל זה ועתה היו שלום.

הפ"ץ יצא וחבריו אחריו.

כג: הכל על מקומו יבוא בשלום עברו ימי החג זמן שמחתנו. כמאסף לימי שמחה אלה ילך מעדנות היום האחרון הוא יום שמחת התורה. היום הזה גר הוא בקרב ימי חגנו. התורה אמרה לא בי הוא וים התלמוד אמר אין עמדי; ונעלם מעיני הזקנים ואבותינו הראשונים לא שערוהו. בו תגדל השמחה משמחת כל ימי החג. כל עני מישראל ישתה בו וישכח רישו וישליך במצולת הכוס כל דאגותיו. וחסידים ואנשי מעשה המהדרין במצות שמחה כל ימיהם יחוגו אותו יומים ויוסיפו עליו תשלומין כל שבעה. בשנה ההיא ערבה לחסידי קרימבילישק כל שמחה; לא שמחו בו לא שמחת החובה ולא שמחת התשלומין. זכרון יהיה חג-שמחת-תורה זה לחסידי קרימבילישק לדורותם; כמוהו לא נהיה מן העולם ואחריו לא יוסיף עד שני דור ודור! כרוב עליצותם בימי החג הראשונים כן רבו עצבותם בימיו האחרונים. שמחו ועלזו בכל לב ולא זכרו אחריתם, ואחריתה שמחה תוגה.

הצדיק שרוי בצער ומי ישמח? כל שלשת ימי החג האחרונים לא קבל את חסידיו ובמוצאי שבת בראשית לא נקראו אליו לסעודה שלישית. על זאת התפלא כל חסיד: למה יסתר הטוב ברוך הוא פנים ממנו ולא ישורנו ועצבות והתבודדות זו מה עושה? ביום הראשון בבוקר החלו להכין הכל לדרך בחפזון גדול וידי וניה שר האורות מלאות עבודה להכין המרכבות והעגלות והסוסים ומתג ורסן עדים וכל צרכם והטבחים והאופים החלו להכין צידה לדרך הרחוקה, כי עוזב הרבי את קרימבילישק עיר אשר ישב במזל טוב במשך עשרים ושתים שנה, ומשנה מקומו לשנות מזלו והולך לעיר אחרת “שאוירה ממוזג וטוב ומועיל לבריאות”. על היות דבר גדול כזה לפתע פתאום דבר אשר לא דמו ולא עלה על לבם, וכל העם בוכים הרבה בכה על עזוב אותם הודם והדרם. – גם על זאת התפלא כל חסיד על צדקת פזרונו שהראה הצדיק בטרם צאתו כי שלח אלף וחמש מאות שקל כסף לגבאי צדקה לחלקם לעניים בלי הבדל דת ואמונה, דבר שלא היה לעולמים. גם אפרים ושאר בעלי המשקים בקרימבילישק התפלאו בראותם שוטרי העיר, אנשי הצבא, אנשי התרים החלוצים, הקזקין ומשרתי בית הפקידות באים גדודים גדודים לשתות לשכרה ולאכול לשבעה ומפזרים כסף כאפר ומשלמים במזומן מה שלא היה עד היום ההוא; ולא עוד אלא כשנכנס יין יצא סוד, וכשנבלעו מן היין המה מבליעים בין שניהם ומתפארים כי על חשבון הצדיק המה מיטיבים את לבם. על חשבון הצדיק, ומי יאמין לכם ילדי פשע זרע שקר? מה להצדיק ולכם כי יפזר מיטב כספו למלא בטנכם? ואולם מי יודע – אולי חפץ הטוב להעמיד בדרך עקלתון זה ריוח ופרנסה לחסידיו העניים המחזיקים בתי המשקים והמרזח? מי תכן את רוח הצדיק ומי עמד בסודו? – גם על זאת התפלא כל חסיד בראותם אנשי התרים החלוצים באים בנשף בערב יום לחצרות הטוב וישבו במארב חצרים או סביב רשעים יתהלכון ועיניהם על דרכיו. מי בקש זאת מידכם רמוס חצריו? הגמול אתם גומלים לו או שומרים אתם לראשו? וכי לשמירתכם צריך איש אשר מימינו מיכאל ומשמאלו גבריאל ומלפניו אוריאל ומאחוריו רפאל ועל ראשו שכינת אל?! גם על זאת התפלא כל חסיד בצאת הקול בעיר, קול גדול ולא יסף, כי הצדיק שלח על יד גבאו נאמן ביתו כמה אלפים רו"כ לבית המוכסת יוכבד: למה זה ועל מה זה ישלם הצדיק סך גדול כזה להמוכסת? האם הוא חשבון המכס אשר העלים הירשקה בנו כל ימי היותו סוחר ביין ובשכר, והטוב חפץ לרחוץ בנקיון כפיו להשיב את החוב הזה בטרם צאתו? גם על זאת התפלא כל חסיד בראותו בעת צאת הטוב ובני ביתו ובני לויתו וכל הכבודה אשר ברגליו את העיר ביום הרביעי לירח בול בשלישי בשבת ביום שהוכפל בו כי טוב בחמש מרכבות ועשר עגלות וחמשים סוסים בראותם אז גדוד קזקין עוטרים את מרכבת הכבוד אשר בה ישב הטוב לשלחו הדרך עד מעבר לגבול גליל קרימבילישק. למי כל החיל הזה? ומאיזה שבט המה? אם ממעי יהודה יצאו או מבני דן המה? האם הם המה הקזקין שעטרו את מרכבת הכבוד בבוא הצדיק בתרועה לזרקישק או אלה שארחו לחברה עם אורחי ר' איצקע בליל התנאים בצאתם מזרקישק?! מי יגלה עמוקות מני חושך ויוציא תעלומות? למי עסק בנסתרות אלה?

רב לנו להתבונן במה שהורשינו ולדעת הנגלות לנו ולאנשים כערכנו! רב לנו לדעת כי באה ונהיתה הבטחת ר' חוצפית השתדלן “כי הכל על מקומו יבוא בשלום” ובאמת הכל על מקומו בא בשלום. ימים אחדים אחרי צאת הצדיק רואים אנחנו את גבריאל מנקה הארובות שב לשקו ולמעניתו; בגדיו כאהלי קדר ופניו כשולי קדרה ובידו היעים והמחתות והוא מטפס על הגגות לדשן את ארובות העשן ומפסיע על ראש מיכאל היושב גם הוא על הגג וסופן אותו גבים ושדרות בקרשים; רואים אנחנו את שמואל הבורסקי מהפך בעורותיו, את רפאל הסנדלר חוגר סינר ומכה בקורנוס על הסדן; רואים אנחנו את חרחס שומר הפרדס אשר למרדכי ואת קליטא ואת ברקוס מסיעי העצים ומשיטי הדוברות המגורשים עתה ממקומם ובטלים ממלאכה, שבים אל מקומם בעתותי לילה לגנוב עצים וקורות מעצי המערכה. אמת כי המכות אשר הוכו האנשים האלה אחור, לא שבו אחור; אבל המכות איה הם והפצעים הלעולם יהיו? נרפא הנגע ואיש על מקומו יבוא בשלום.

גם אפרים שר המשקים שב על כנו כמשפט הראשון בבית משקהו ויתן את הכוס על כף השותים, ומנוחה אשתו מצאה מנוחה ברוב עבודה בביתה ובמזויה, ותעש בחפץ כפיה. ואף על פי שבמסחרו לא שלח ידו, כי חמש מאות הרו“כ אשר נאספו בעבורו ע”י הטוב ברוך הוא, כל עומת שבאו כן הלכו ומאומה לא הועילו להם, וימסו בידי ר' חוצפית אשר נתנם לאשר ישר בעיניו; ואולם ר' אפרים יצא לחורין ולא נגעה בו מדת הדין. ומה להם, ולחמש מאות השקל? הירושת אבות הם להם? הטוב נתן והטוב לקח יהי שם הטוב מבורך! גם את הטוב יקבלו מאת הטוב ואת הרע לא יקבלו?!

גם ר' איציק נצל ב“ה מעלילת הדם וישב לבית מלונו לזרקישק לתת תבן ומספוא ושעורים, לסוסים ולחמורים. אמת כי אלף הכסף כנפים עשו להם ככנפי החסידה. אבל למה לו כסף ושם רובע הרב נקרא עליו וכבודו חדש עמדו ותקוה טובה פתוחה לו אם יעתיק משכנו ללאפאטניצע לעלות למעלת הפ”ץ תחת ר' קאפל הנשאר בקימבילישק. ומי זה אפוא לב ישים, לפטפוטי נשים? ומי יטה אוזן שומעת, לתנואות קלות דעת, לרוגז גדולה ותאניתה, המקוננת על גדולתה, ולדאבון נפש רחל האומללה, הנעצבת על חתנה כי גלה? האין בישראל בחורים, בסדקים ובחורים?!

גם ירוחם בעל הרחים גם הוא נצל מעלילת הדם וישב בשלום אל ביתו ואל נחלתו. אמת כי הרחים, יתנהלו בעצלתים, כי עד היום לא היה גשם על הארץ ותפלתו אל הצדיק לא נשמעה ולא נתקבלה, כי אדם קרוב אצל עצמו והצדיק ידע מראש כי נכון הוא ללכת בדרך רחוקה, על כן מטר לא נתך ארצה לבלי יתקלקלו הדרכים. אבל עתה הלא יוכל ר' ירוחם לעסוק בכל אות נפשו בעסקי חברה קדישא ולהזהר בזריזות יתירה להשיב את המת לאדמתו, ברגע יציאת נשמתו, דלא ליעבד פגימין בעלמי עילאין, ובשבעה רקיעין.

גם נשי זרקישק שבו אל מקומן בשלום. גיסה המגדת שבה לסדורה ולתחנותיה, ולאה המטבלת תעמוד על הטבילה, כאשר בתחלה, ולב פריידה הבלנית ישמח ויגל על כי בית מרחצה גרים, שכל בנות ישראל בזרקישק נפקדו בפרי הבטן, כל הפה אשר נשק למכנסי הטוב ברוך הוא וכל הברכים אשר כרעו לבעל…

גם אייזיל החנוני הובא אל מקומו בשלום לכאנדיקעווע ואם כי שמלותיו בלו מעליו ורגליו בצדו בדרך הרחוקה וישב אל ביתו ערום ויחף, אולם שער ראשו וזקנו המגולחים צמחו במשך ששה השבועות אשר עשה בדרך. ואם כי בשובו לביתו שמוהו בבית האסורים במקום אשר בעלי החובות הבורחים יושבים שם, ונתון לו לחם צר ומים לחץ, אכל מחמלת הנושים על אשתו ועל בניו נאותו לפשר עמו ולחכות לו השלומים עד אשר ירחיב ה' את גבולו וישב אל ביתו ואל חנותו בשלום.

גם חייקיל וברוך באו בשלום לובשים בגדי הצבא איש על דגלו באותות לגדודים שונים החונים במקום שנמצאו שם יהודים טובים ואנשי שלומם. גם עוואלד הצורף בזהב בקראמפון, “פושע ישראל שאינו מאמין בהטוב ברוך הוא”, המתנגד המפזר ממונו לתענוגי העולם הזה שב אל אבדתו ואל נזקו, ואם לא נמצאו בשלמות החפצים האובדים, מלאו את החסרון באלף הכסף אשר מצאו בחיק האשמים, ובשלש מאות שקל כסף אשר הביאו לדבר הזה נדבה מאוצרו של הטוב ברוך הוא לקיים מה שנאמר “אם רעב שונאך האכילהו לחם!”

גם ר' זכריה רדישקר ואשתו שבו למקומם בשלום ור' זכריה מהר בשנה השנית למקריעוו למלאות חסרון הכיס אשר גרמה לו בשנה העברה נסיעתו לקרימבלישק. אמת כי נחמה העלובה נשארה עקרה אין לה ולד עד היום, יען כי נגזלו מידה התחתונים “הרפואה הבדוקה לילדים”, אבל הקזק אשר מכנסי הצדיק על בשרו ראה זרע ויולד בנים וירבה ויפרה וישרוץ במאד מאד.

גם ר' בונם מהוצופלוץ, אחרי התהפכו על משכבו שני שבועות ימים, שב אל ביתו שלם ותמים, אך פסח שתי רגליו כאשר דבר הרופא לו. ובשובו ותהום כל העיר הוצופלוץ עליו לאמר: הזה בונם? הקטע יצא בקב שלו ושב בשני קבין.

גם ר' תרטיאל הבטלן שב בשלום למלאכתו ולאומנתו, וילך עם הצדיק לעיר המלוכה החדשה, ויהי בטלן בלאפאטניצע כאשר היה בטלן בקרימבילישק. וכמוהו שבו בשלום איש על מקומו, גם חבריו המאושרים כמוהו אשר זכותו של הטוב ברוך הוא עמדה להם ולא נגע בהם לרעה הסער שהתחולל על ראש אנשי שלומנו.

גם ר' קאפל שב בשלום לעשות מלאכתו בבית המוכסת הנותנת לו פרנסה בכבוד ובריוח; ויהי בשרו ועורו בקרימבילישק ורוחו ונשמתו אליו יאסוף הצדיק ללאפאטניצע.

גם הטוב ברוך הוא בעצמו בא בשלום לעיר הבחירה החדשה, ואליו שבו יושבי בצלו ר' הירשקה ואשתו מקרוזישק ויפרחו כגפן ויחיו חיי שרים, חיים של חלוץ עצמות; וזרקישק נשארה לו לנחלה לצמיתות לאחוזת עולם אף על פי שרחק מעליה מהלך חמשים פרסאות.

האם לא הכל על מקומו בא בשלום?

גם בשאר מכרינו ומיודעינו נתקיימה הבטחת המתורגמן השתדלן. גם הם איש על מקומו באו בשלום, גם ר' מרדכי סוחר העצים ואשתו שבו לאיתנם בקרוב, אחרי החג ויקיצו לחיים חדשים לחיי אורה ודעה ככל רואי השמש, ומרדכי הראה שנאתו עתה לצדיקו ורבו מלפנים ולכל התועים אחריו גלוי לכל העם. ואם כי בטרם צאתו מן העיר, ביום כפור קטן ערב ראש חודש מרחשון, רכב הרבי על סוסה לבנה בלוית חסידיו יודעי חן, ויורה בקשת אל ארבע רוחות השמים להמית את הסט"א, וימשוך בקשת לתומו גם על בית מרדכי, וכל חסידיו נבאו כי בקרוב תצא אש ובערה בבית הפושע הזה עד היסוד בו; אולם מרדכי הפקיד שומרים כל הימים וכל הלילות עד צאת הצדיק את העיר ולא אונה אליו רעה.

גם “השושנה בין החוחים” והתפוח אשר היה בעצי היער, על מקומם באו בשלום, כי כעשרת ימים אחרי צאת הצדיק מן העיר, בחצי החודש בול, היתה שרה לאשה כדת משה וישראל לאלבירט הרופא; ומן העת ההיא והלאה עמדה ולא ראתה עוד החוחים והעוקצים הצומחים בגן החיים כי אם את השושנים המכסים עליהם, כמוה כשפרה רעותה. ואלבירט לא ישב עוד בודד ולא רדף אחרי צל נודד, וישקוט במקומו, ויושב לו את לבו ושלומו, כפתרון חלומו.

גם אברהם התלמיד המסתתר על מקומו בא בשלום, ויבוא לגור בבית אחותו ויצא בלבוש מלכות תכלת וארגמן וכפתורים נוצצים ופאות גדועות לעיני השמש, ויבוא יום יום בבית הספר ואין דובר אליו דבר, ויהי לנס. כי ממנו ראו נערים רבים אחרים וכן עשו.

גם יוכבד הגבירה מלאה את דברה הטוב ואחרי צאת הצדיק את העיר קראה אליה את ר' קאפל נאמן ביתה ותמסור לידו חמשת אלפים שקל כסף ותצוהו לתקן ולשנות ולהרחיב את בית החולים אשר לה ככל אשר יראוהו אלבירט הרופא ומשה בנה. ואם כי על ידי יציאת הרבי הפסידה הרבה בשנה ההיא במכס היין, אבל איש לא העז פניו עוד להשכין לעפר כבוד שוכן עפר ולדבר נאצות על אבי אביה זקנה, שורש גזעה ראש בית אביה להתפאר.

גם בית הצדיק נשאר על תלו ויסודו, ולא פנה ממנו זיוו והודו, כי אלבירט הרופא קנה מאת הצדיק את בית זבולו וישנהו לטוב ובנשאו את שרה אהובת נפשו קבע את דירתו במקום קדוש זה. אמת כי בפנימיות נשתנה הבית הזה בדברים רבים מאשר היה בראשונה, וקורות הבית ראו חדשות ונצורות אשר לא ראו מיום היותן; אמת כי בעת החתונה נוסדו רוזנים יחדיו אל הבית הזה ויצאו במחולות בחורים ובתולות בעצם המקום ההוא אשר היה הצדיק מטייל ליה חנגא לבהדי דשכנתא, ובמושב לצים ישבו וישחקו בשחוק הלוחותים, על השולחן אשר אכלו עליו השירים; אמת כי עתה תהיה עלית הנשמה בבית הזה לא על ידי כונות וצרופי שמות כי אם על ידי קול נבל עשור אשר תפרוט בו בעלת הבית בידים חרוצות, ולפעמים ישמע במקום קדוש זה גם קול אשה מזמרת בפה; אמת כי במקום מלתחת הקמיעות תעמוד עתה מכונת הגלוניזמוס; במקום ס' הזוהר ס' הנפש לנימייער, במקום ס' רזיאל וס' שושן סודות, ספרו של פירכאף תורת הלידה והיולדות; במקום ס' ברית מנוחה, ספרו של לעססינג על בנין הגויה ונתוחה; במקום ס' הפרדס וס' הקנה, ס' תורת הרפואה לסקנצאנני, ועוד כהנה וכהנה תמורות ושנויים אשר יחרד כל לב ותבהל כל נפש משמוע – אבל בכל זאת עוד הבית הזה עליון עומד על מעמדו, עוד ינהרו אליו המונים המונים איש ופדיונו בידו, כי גם תושבו החדש יעשה נפלאות ונסים למבקשי פניו, ככל אשר עשה התושב הראשון אשר היה לפניו; גם הוא רופא לשבורי לב ומחבש לעצבותם, בעד מטבע שיש עליה חותם; גם הוא מפקד עקרות ועוזר למקשות לילד ומגרש רוחות רעות, על ידי קמיעות ופתקאות.

גם האנשים האוהבים לחקור במופלא מהם אשר היה להם דבר צאת הצדיק מקרימבילישק כספר החתום ולילות רבים נדדה שנתם מעינם ויעמיקו עצות ויעשו בלטיהם למצוא פשר דבר ולא יכלו: גם המה באו למחוז חפצם בשלום באחרית הימים! כי ימים רבים אחרי הדברים והאמת האלה, אחרי אשר כל המעשים שנעשו בקרימבילישק עברו לגבול ימי עולם ויהיו לזכרונות שנים קדמוניות נמצא כתוב בספר הזכרונות דברי הימים לקרימבילישק את כל דברי התנאים והברית שהותנו ונדברו בין הצדיק ר' לייבעלע ובין פקיד העיר אוכתינוס בסוד יחידי סגולה יחדיו ביום 1 אקטאבער כ"א תשרי שנת… (מספר השנה נמחק).

א) הצדיק ר' לייבעלע מתחייב במשך עשרה ימים מיום הרשום לעזוב את העיר קרימבילישק ואגפיה הוא וכל הסמוכים על שולחנו וללכת להשתקע במקום אשר יבחר מחוץ לגבול גליל קרימבילישק ושלא לשוב כל ימי חייו לשוב לשבת בעיר הזאת דירת קבע.

ב) במשך עשרת הימים האלה אין רשות להצדיק לאסוף בביתו שום כנופיא בין של שמחה בין של מצוה; מלבד יחידים מן הקרובים אליו הבאים בשביל משא ומתן.

ג) רשות ביד פקיד העיר להעמיד במשך הימים האלה מאנשי התרים מרגלים חרש להשגיח מרחוק אל בית הצדיק ומה יעשה בו ובצאת הצדיק את העיר ישלחוהו עשרה קזקין בתור לגיון כבוד ובני לויה עד לגבול הגליל.

ד) הצדיק מתחייב לשלם תיכף אחרי החג: א) ה' אלפים רו“כ לביקור חולים ולמסרם לידי הגבירה יוכבד או לבאי כוחה להרחיב את בית החולים אשר לה. ב) אלף וחמש מאות רו”כ לעניי העיר בלי הבדל דת ואמונה. ג) ה' מאות רו“כ הוצאות הדרישה והחקירה שעלו לבית הפקידות. ד) ג' מאות רו”כ שכר עלבון לאנגריון משרת שר הגדוד סמנגלוף אשר הוכה בידי החסידים בליל מוצאי שבת. ה) מאתים רו"כ לחלק בין אנשי הצבא והקזקין ואנשי התרים ושוטרי העיר בעד טרחם ועמלם. ו) להשיב שני מורי השעות שבאו לידו מיד הבחורים התפושים או לשקול שלש מאות שקל במחירם.

ה) אוכתינוס פקיד העיר מבטיח מצדו על דברתו כאיש צדק: א) שלא יודיע מכל אשר נעשה לשר המדינה ומקום גבוה. ב) שלא לרדוף אחרי ר' וועלפעלע ור' הירשקה ור' דוד לולב הנמלטים ואחרי ר' שעפסעלע בקרוזישק. ג) למשוך ידו מן הדרישה וחקירה בדבר שני המתים שנקברו בזרקישק בלא ידיעת הפאליציי ולהוציא לחפשי את ר' איציק ור' ירוחם שנתפשו בשביל זה בזרקישק. ד) להוציא לחפשי תיכף ומיד את בענדעט האומן ואת אפרים בעל המשקים; לפסול את הראשון מהיות אומן בבית החולים ולחשוב לזה האחרון במקום עונש את ימי האסרו בבית האסורים ולפתוח לו את בית מחיתו הסגור והחתום.

ובכן הכל על מקומו בא בשלום! האף אין זאת בני ישראל?!

ואולם אם אבוא בשלום על מקומי גם אני – כותב הדברים ומגלה הסודות האלה – אלהים הוא היודע וישראל הוא ידע.








שה"ג החדש.  ↩



אגרת הקודש.  ↩



אגרת הקודש.  ↩



על דעת הזוהר (חלק ב'קכ"ב, א).  ↩



זוהר כנ"ל, פר' נשא.  ↩



זוהר כנ"ל, פר' נשא.  ↩



שערי גן עדן לר‘ משה רומי תלמידו של ר’ משה קורדואירו.  ↩



זוהר פ' פנחס (זיטאמיר 1862 דף ר“כ ע”ב).  ↩



זוהר פ' פנחס (זיטאמיר 1862 דף ר“כ ע”ב).  ↩



ע' בסד שערי גיהנם המיוחס לרשב"י.  ↩



תנחומא פ' יתרו.  ↩



זוהר פ' נשא קכ"ד.  ↩



זוהר פ' נשא.  ↩



כל הקריאות והדבורים האלה ידועים ליודעי חן.  ↩



כנ"ל.  ↩



כנ"ל.  ↩



כנ"ל.  ↩



כנ"ל.  ↩



ע' מזה בכונות האר"י.  ↩



“שערי גיהנום”המיוחד לרבי שמעון בר יוחאי.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3853