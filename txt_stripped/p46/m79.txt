


	
	הזאב והכלב הרזה
	




דג קטן התחנן פעם לשוב המים,

אך הדיג לא הטה לדבריו אזנים,

ויורידהו אל תוך סיר נפוח1

במשל ההוא לדעת הראינו

לבלי כפתים נטש מידינו

בעבור תקות שוא כל דבר בטוח.

הדיג טוב עשה גם הדג לא הרשיע,

כי בקש על נפשו ולאויבו הפגיע,

כי כל אשר יוכל יעשה גבר

בעבור הצל נפשו מרדת קבר;

אולם הזאב הזה היה קל דעת

ובאולתו הטה אזן שומעת,

נפתה ויענש. – כי פגש כלב

הרחק מן הכפר ויחפץ אכלהו.

"אדוני! – אמר הכלב אליהו –

דל בשר אני, בכסלי אין חלב,

מעי חמרמרו, בעצמי אין מח,

ומה-ימריצך אם כעת תאכלני?

הבה לי היום חפש ופקח-קוח,

הנה חג לאדני מחר בכפר,

שם אשבע, אעש פימה עלי כסל,

אחר אשובה ובידך הנני"

ויטשהו הזאב וירבה כסל

ויברח הכלב כצבי כעפר.

ככלות יומים שב הזאב אליהו

לראות את כלבו ומה-מעשהו,

אם שמן אם הרבה חלב ופדר

וימצאהו – חדר בחדר.

"עמד-נא שם, אחי, רגע תחתיך

– מבעד חר המפתח זה יענהו –

כתר לי זעיר, הנני אליך,

אני עם עמיתי שומר הפתח".

(שומר הפתח היה כלב אמיץ כח

ידיו רב לו להדך זאב תחתיהו

ולשסף אותו נתח נתח) –

וישמע הזאב וימהר לברוח.


  






ספר ראשון, משל “הדג הקטן והדיג”.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/79