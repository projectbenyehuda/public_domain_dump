


	
	חמור נשא ספוג וחמור נשא מלח
	




איש אחד נהג חמורים שנים:

אחד נשא ספוג ויהי קל רגלים,

השני נשא בכבדת רגליהו

כי העמיס המחמר מלח עליהו.

כן עלו הרים ובקעות ירדו

עד לשפת נחל הגיעו עמדו,

כי מעברה אין אותו לצלוח.

אז על נשא הספוג האדם יעל,

כי ידע שם דרך לעבור בשעל

ולפניו נשא המלח שלח שלוח;

אך זה החמור יגע ורפה ברך

כמעט בא במים קרא כבנו מנוח;

“תמת נפשי עמם!” ויט בכח

ויפל בבור, כי סר מן הדרך.

כה מרו חייו, כה התקצף קצף!

ויהי כאשר עד גבו מים באו

וימס המלח

נמוג וילך

ויקל נטלו ויעל ויצף.

באשרו גם רגלי רעו יצאו

ויצל גם הוא עד צואר במים,

ויטבל גם רוכבו עד הברכים:

אויל החמור ובני-אתון לא יבן!

ופתאם כבד נטלו כבד אבן,

כי מלא הספוג מים רבים חמר

עד כי כשל כח החמור; ויאמר

לטבע, לולא מהר איש ויצילהו.

מי הצילו – לא לנו לדעת!

רק החמור הזה יורה לנו דעת,

כי לא טוב לאיש לעצום עיניהו,

ללכת כעור באשר ילך רעהו.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4623