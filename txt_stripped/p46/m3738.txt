


	
	אחפש רוחי
	




הרוח אותי, רוח הקדש, למשורר עשתה

מעודה לא רוח כביר היתה,

הרודד תחתיו כל מכשול ופגע,

כי אם רוח קט, חלש ורפה-כח,

הנודד כנף אט ככנף אפרח

ומעצר כי יפגע יכלא רגע.

רוחי מעולם לא קם בי וישורר

מבלי קול דופק מניע ומעורר,

מבלי רחבת לב ומנוחה נעימה,

כי כמעט יתקפני יגון ופחד

כל עשתנות לבי יאבדו חיש יחד,

לא ישאר אף אחד מהמה.

לא בן-בית בסוד אלוה הנני

אשר טרם אקרא אליו יענני

ובכל עת אחפץ אבא אל הקדש,

כי אם כעני שאיננו בטוח

אם הפתח [ימצא] סגור או פתוח

בבאו לבקש פרוטה ביום ראש-חדש.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3738