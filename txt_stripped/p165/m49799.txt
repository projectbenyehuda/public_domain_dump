


	
	בן־מלך הכבוד!
	



מלך ביפיו תחזינה עיניך

(ישעיה ל“ג, י”ז)






כוכב מזהיר עולה שם ברקיע

מנגה נגדו משלח קרנים

הנה הוא לשמי ארצנו הגיע

נחמד למראה ותאוה לעינים

ברן־יחד כל־כוכבי אור רנה ישאו

וכל־בני אלהים יריעו הדד יקראו!





שישי גליציה צהלי ושמחי

כוכב אורך זה עליך זורח

הריעי לקראתו כי היום תצלחי

הנה ישעך בא אשרך פורח

שאי סביב עיניך האירי פניך

בן־מלך ביפיו תחזינה עיניך!





התיפי גליציה לבשי תפארת

עדי עדי זהב יפי חומותיך

התפארי הכוני ארץ מאשרת

ויבוא בן־מלך הכבוד שעריך

מי זה בן־מלך הכבוד האורח?

רדלף בן פרנץ יוסף מושל מנצח





ראשית בואו אליך זאת הפעם

לשכון כבוד בתוככי גליציה

מלך וחכם מושל משכיל בטוב טעם

לשבט מלכותו כפלים לתושיה

כתר תורה וכתר מלכות משמים

המה יכללו יפיו מנה אפים!





מה־נכבדת היום את לבוב עיר הומיה

כי בך תדרך נפשו עז בהדרת קדש

בך קריה נאמנה בירת גליציה

היום בשביעי בשני לחדש!

הנה זה הוד והדר ישוה עליך

בן מלך ביפיו תחזינה עיניך!





גם ישראל כעמים ישמח בשער

לקראת בן מלכו יצא בהדרת קדש

כל־קדושיו עמו כזקן כנער

היום בשביעי בשני לחדש

גם עליו כוכב זה ישלח קרנים

בן־מלכו ביפיו יחזה בעינים!





דרך כוכב מבית הבסברג אור זרוע

ואדמת גליציה נקדשה בכבודו

חטר מגזע רדלף צדיק ידוע

צאן מרעיתו יחכם ועם ישרים סודו

יום זה יפאר יום סגלה כדברי ימינו

בו בן־מלך ביפיו תחזינה עינינו!


בן־יהודה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49799