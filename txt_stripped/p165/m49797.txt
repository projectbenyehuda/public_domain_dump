


	
	כבוד מלכות
	



כב֣וד מלכֽותך֣ יאמר֑ו
וגבורֽתך֥ ידברֽו (תהלים קמ"ה, ו.)






כעצם השמש בשחקים לטהר

בעד ערפל תשלח נגה וזהר

בסתר אור תאיר באדמה מתחת

פן תלהט מוסדי ארץ באש מתלקחת;

מפני אשה מי יעמוד בעמדה על מלאת

ושאת נגה זרחה מי זה יוכל שאת?

מבעד לחתולתה בסתר קרניה

תשלח אור צדק ומרפא בכנפיה.

כן אלה עליון בגבהי שמים

אל מסתתר לא יראה לעינים





יאציל מהודו על אנשי הרוח

עליהם רוח קדשו תנוח

יפלה מלך לו גבור צולח

עליו כבודו והדרו זורח

הוא נגיד ומצוה בשובה ונחת

לעשות מלכותו בארץ מתחת;

כי מי כל־בשר תחת השמים

יחזה אלהים חיים גלוי עינים?





ומשיח אלהים זה סגלת מתי חלד

שר צבא ד' הוא למלוך יולד

בצלמנו כדמותנו אמרי אל שומע

בן־אדם כמונו דעת עליון יודע

מול אלהים הוא לעמו צאן מרעיתו

בעז מלך יעשה משפט לנוצרי בריתו

בהדר כבוד מלכותו יעשה ויצליח

ובשבט מישור אשר עמו יפריח

באורו נראה אור לפניו נכנע

אותו נעבוד ובשמו נשבע!





ואנחנו יושבי הארץ אסטריה

ילידי ארץ ממלכת גליציה

בנים מאשרים לממשלה נאדרת

בנו מלכות בית־הבסברג עוצרת

חטר מגזע רדלף הישר בשרים

פרנץ יוסף הראשון אוהב מישרים

ממשפחת יוסף השני איש חיל

אמר יהי אור ויאר חשכת הליל

סגלת מלכים מופת רוזנים כמוהו

חפץ חסד הוא וממהר עשהו

בצדקה יכון כסאו מוסד האשר

לעשות משפט עמו יקים שרי ישר

חקים ומשפטים צדיקים יתנו

מה־טוב חלקנו מה־נעים גורלנו!





עתה מזיז כבודו נשתעשע

ובהדר גאונו נשיר נתרועע

כי שלח לנו אורו בא בגבולנו

בן־מלך ביפיו תחזינה עינינו!

בנו יחידו בכבוד מלכותו והדרו

עצם מעצמיו ובשר מבשרו;



בן־פרת יוסף בן אביו משמח



תפארת בני־מלכים משל צולח

בחיר בחורי חמד נזיר רוזני ארץ

בחכמה יעשה חיל בישרו יפרץ פרץ



הוא רדלף השר בר לבב טהר־עינים



נשיא אלהים מידו לנו קרנים!

הנה בן־מלכנו זה לו שיר דברו

נריעה לציר ישענו זמרו זמרו!





גם ישראל ישמח אל־גיל כעמים

גם יעקב יגיל יעשה מטעמים

ישרון עם־לא־עז עם ידכא ישח

גוי ממשך ומרט לעמים מלקוח

בארצו ישבו בטח בצל כנפיו יחסיון

גם המה מדשן בית־הבסברג ירויון

גם אנחנו לבן־מלכנו זה נריע

לקראת בואו נשיר אמר נביע

קומו אורו כי־בא אורכם בהדרת קדש

היום בשביעי בשנים לחדש!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49797