


	
	בא ברוך ד'
	



באור פני מלך חיים

(משלי טז יד)






ברוך אתה בבואך שר איש הרוח

כשמש בצאתה אלינו תופיע!

ברוך בואך בן־מלך משוח

נקדמה פניך בשיר בזמירות נריע

מה־גדול יום זה יום נאדר בקדש

יום טוב כיום מועד שבת וחדש!



בהדר דרכך נסיך גבור חיל

כמלאך אל נשיא אלהים אתה בתוכנו

לאור יום תהפך לנו חשכת הליל

עתה בשמחה את־פניך תחדנו!

ומי זה לא ישיר לך בהדרת קדש

היום בשביעי בשנים לחדש!





גם אני הדל בן־עם־קדם אני

יליד ארץ אסטריה זאת המאשרת

גם לבי לשיר לכבודך מלאני

ושפתי שפת עבר לא שפה אחרת!

מה אמר מה אשיר בלשון הקדש

היום בשביעי בשנים לחדש?





אזכרה הימים ארץ קדם תרת

ועל אדמת הקדש בעז דרכת

אז גם אל מקום מקדשנו סרת

ורוח מליצתך עליו שפכת

אז דברת בחזון לעם קדם אלה

ותאמר כי המה בעמים עם פלא!





לכן בשפת עם קדם זה הפעם

הקדשה מזקן בה אז אל הופיע

לשון גאותנו הנותנת טוב טעם

אבחר דברי עמך ואמר אביע

בה אברכך אשיר לך בקדש

היום בשביעי בשנים לחדש!





בן־אסטריה אני יליד ארץ התושיה

חסה בצל מלך צדיק אוהב ישר

ומי לא יתגאה בגאון אסטריה

ולבן־מלכו פי שנים ברוחו לאשר?

משל אדיר ונאור בתבונות כפים

ומשל מנעים מליצות במתק שפתים!





כשלמה החכם אז במלכי ארץ

תתן העטרת לוית חן לראשך

כמהו גם אתה כן תפרץ־פרץ

כפלים לתושיה תנהל מלכותך

בשבט מישור תעיר למשפט אזנים

ובשבט סופר תאיר לחכמה עינים!





כה רוח משל זה נחה עליך

רוח מלוכה ורוח דעת ותושיה

על חכמה ומשפט יכון כסאך

וממשלתך תפרח כגפן פוריה

משרה והשכלה שתי מתנות שמים

נפלו לך בנעימים מנה אפים!





ונות ביתך בת מלך ביקרותיה

שטפניה בהודה לימנך נצבת

עטרת בנות מלכים הדרת רעותיה

כמוך חכמה וישר אוהבת

צמד יקר בני עליון מלאכי שמים

נחמד למראה ותאוה לעינים!





מאל היא נתונה לך גבר צולח

אתה בן־אלהים והיא בת שמים

שני מאורות גדולים כשמש וירח

להאיר על הארץ אור שבעתים

היא באור פניה לוית חן לראשך

תנעים חייך ועבודת קדשך!





אשריך אסטריה אשריך גלציה

שמלכות בית־הבסברג עליך משלת

בחכמה ואמונה תעשי חיל ותושיה

ולאורן ינוסו כל־צללי אולת

מאז מלכי חסד מהבסברג משלו

ומלכנו ובנו זה להם נמשלו.





רדלף שם תפארתך שר שלום וישע

כרדלף הראשון ראש זה הבית

כמהו תאהב חסד תשנא רשע

להפריח ממשלתך ככרם וזית

צלח רכב על דבר אמת משל צולח

וכבוד אלהים עליך זורח!





תוקיר חכמה מפז וישר מעשר

תשים דעת לקו וצדק למשקלת

על־כן יפרח צדק ויפרה אשר

וליד רשע יחסר כל־און ויכלת

על־כן גם־יעקב ישכון בטח בארץ

לא יירא רע לא יבוא עליו קרץ.





כן תכתב ספרי אמונת־עתך1

להעיר הלב ולהאיר העינים

ותכלל יפים בנעם פרי עטך

בלשון למודים ומתק שפתים

רק סופרים נבונים לפניך יעמודו

גם חכמי ישרון בכרמך זה יעבודו.





ואם בני בלי־שם להרע בנו יתחרו

ויחללו כבודנו כל־פעם ופעם

יום יום רק בנו מלחמה יתגרו

בלשון רמיה דבר שוא ושפתי זעם

לשוא שטי כזב חנם ילחמונו

חסדך ואמתך המה יצרונו!





בגד! בא בן־מלך מלאך מושיע!

קול בניך ישאו קול יחדו ירננו

שר קדש בהדרו בתוכנו הופיע!

קול מבשר ישע נשמע בארצנו

הנה בן־מלכנו זה! יום מקרא קדש

היום בשביעי בשנים לחדש!









המה ספריו היקרים: עסטרייכיש־אונגארישע מאנארכיע אין  ווארט אונד בילד אשר לחדשים יבכר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49805