


	
	זרע קדש
	




פרח השרון, זרע קדש יקר כרים,

מה-לך פה על אדמה נכריה?

אולי לפאר בך גן פרחים זרים?

קטפתך יד זר איש נכרי בצדיה?

אמנם גם פה תתפתח ליפי,

גם בין החוחים תיף תתן ריח;

אך פה צריך הם יתנו בך דפי,

מי יריח ריחך מי בך שמח?

ושם, פרח חן, שם נפקד מושבך,

שם רעיך אליך פורשים כפים;

שם כל אוהביך הם נוהים אחריך,

“שובה אלינו חכלילי עינים!”

שובה זרע קדש נטע שעשועים,

עזב אדמת נכר לא לך נכונה;

עזב ארץ אויב מלאה תעתועים,

שובה פרח ציון, שובה ציונה!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6220