


	
	שאו עבים שלום
	



כתובת בערבית בראש השיר: ולו כשמתה אחותו, האל ירצה אותה,
ביום השבת י״ד כסלו שנת ד׳ תתקע״ג (10 בנובמבר 1212) וכתב אל אביו להודיע
אותו ולנחמו על לשונה [דהיינו כאילו הנפטרת מדברת].






שאו, עבים, שלום קברי לאבי / ולא מפי אבל מפי כתבי,

וקראו לו בשפתי קוראותי / אשר קראו לשפתותי וניבי –

וגורו, פן יציקוהו מצוקי / ויתעצב לגדל מעצבי.

ומה בצע במעצבו לעצבי, / ובכאבו היחשך כאבי?

הטוב כי תקרעו בעדי כרגע / סגור לבו? וחטאתי לאבי,

אשר כנפי חסדיו שת יצועי / ונתן צוארי רחמיו רכובי.

וזרחתי כשמש ממעוניו – / והנה באבדון מערבי,

הביאני שאול היום חדריו / ועוה מחדריו את נתיבי,

וצוריו חבקו יחד יצורי – / הכי ממחצבם מחצבי,

ומתקו לי כצוף רגבי נחליו / וגעלתי בייני וחלבי,

ובחרתי טמוני חול כמטמון / ומאסתי במכמני זהבי,

ונרי דעכו כבו כפשתן, / וקדרתי ולא יגה שביבי.

ועל פי הזמן אען לדורשי / שלום קברי והחונים סביבי:

שעו מני, עדי מה תקראו לי? / דעו כי יד אלוה נגעה בי,

ומות מחדר אלוף נעורי / כרגע הן טרפני כלביא

וסר מנהו עדי עד בטחוני / והשלכתי עלי קברי יהבי,

וכסו קוברי פני בעפר / אשר היה תמול מדרך עקבי!

ואמשך כל אנוש אחרי, ויחד / יבואוני מתי חשקי וריבי –

ואל קרא לבית מועד לכל חי / ויחד יגועו חוטא ונביא,

עדי ישיב נשמות לפגרים, / ואז אראה פניכם עוד בשובי.

ואם הכאיב במכאובי לבבכם / אשר היה באמנה עם לבבי

והציף ים דמעות על פניכם / ומבול הבכי אמר להביא –

ירו קברי בטל אורות, וכעת / לצולת דמעכם יאמר: חרבי!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33179