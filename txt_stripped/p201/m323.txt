


	
	[תאווה לנה]
	




תאוה לנה / בלב כאש מצאתיה,



בעבור עיני / דוד מאזי נשאתיה.



כאשר שנא / נפשי – אני שנאתיה,



כי עצת זמה / לאהב אשר צבי ישנא!

לא יחנני / דודי – בעת אחנן לו



קול, ויענני / קשות – בנשקי רגלו,



רק יענני / חנם, אבל לבבי לא



יחשב אשמה / לו על דבר אשר ענה.

הנני נמכר, / עפרי, לך בלי הפדה



קח לך אשכר – / לבי ואל לריק תרדה



בי, ועד אשכר / מחכך דבש ארדה.



גם בעת אצמא / אמצא ברקך צנה.

זה לבד שמשי – / דוד העביד לבבי לו:



מהיות חפשי / לבי רצע להחלו!



ידעה נפשי / כי ממך להרגי לא



היתה ערמה,/ אך אל לידך אנה.

מבכי אחים / על הלחי בדלחים



ירדו לחים / חמים כגחלי אחים



נא בתפוחים / דל רפדו, ולרמחים



משדי עלמה / לבי שאו בעד צנה.

יום עלי דלתה / שוקד צבי ומתדפק



מחדר שבתה / תשא בקול, ותתרפק



על ילדתה – / לא אוכלה להתאפק:



כפרי מאמה / מי אלחביב אשתא דיאנה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/323