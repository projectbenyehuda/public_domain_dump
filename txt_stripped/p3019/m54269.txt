


	
	כמוך
	




נבראתי כמוך, הצחיחה,

אדמת־המולדת.

כמוך אתפלל לזריעה –

ליד הנרעדת;





כמוך ארבה גם קוצים

לכסות את לבי,

כמוך ימעטו הפרחים

גם קרבי.





וכמוך גם נפשי מצפה

– כאם לילדה –

ליזע ודמע – טפה –

ומחרשה מרעידה.





וכמוך הן גם בי כה ירבו

ימים סגרירים,

וגם על שמי יש יגהו

כוכבים מזהירים.





ויש וברבות בי אורה

אמר לעצמי:

הן את, אדמה יקרה,

הלא את אמי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54269