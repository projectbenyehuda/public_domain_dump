


	
	הוי לא
	



ועוד קונן עליו






הוי לא יום בשורה לך, נפשי, / יום ים תלאה חבוש לראשי

יום זה קינות למצרים רחשי / יום זה כבדך לגזרים בתרי.





נפצי נבליך, קרעי מנים, / המירי יפעת שיריך בקינים

הגי כיונה, יללי כתנים / עמם בקול יללה תתחרי.





על מות ידידי השר, בן אצילים, / גדול העצה, גם רב פעלים

כיאור מצרים היה לדלים / שמו אדון נסים ביך מוצירי.





שמי מצרים יום זה שחרו / אביוניה בבכי מר נחרו

בבית מדרשו מספד קשרו / ישיבתו, עליו שק חגרי.





הוי, תוגה פרצה תוך בתרי לבי / תגרם עצמותי כמו לביא

שביב אשה יקד יקד תוך חבי / יעל עשנה קטב מרירי.





בוז לתבל וכל יקריה / כי תאטר פה על בחיריה

בוגדה היא, תשליך נזיריה / תקשה לבה כאויב אכזרי.





אלקים תן חבלו בנעימים / בצרור החיים ישכן מרומים

ובניו כחול ירבו ימים / באשר ועשר ישאו פרי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44194