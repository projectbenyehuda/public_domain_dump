<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַגִּבּוֹר</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>אִמִּי, דַּמִי נָא בְלִבֵּךָ כִּי נוֹסְעִים אֲנָחְנוּ בְדֶרֶךְ
וַאֲנַחְנוּ עֹבְרִים בְּאֶרֶץ נָכְרִיָּה רַבַּת רָעוֹת וְנוֹרָאוֹת</p>

<p>וְאַתְּ נִשֵּׁאת בְּאַפִּרְיוֹן וַאֲנִי רוֹכֵב עַל־יָדֵךְ עַל־סוּס
אָדֹם.</p>

<p>וְהָעֶרֶב הִנֵּה־בָא וְהַשֶּׁמֶשׁ יוֹרֵד. מִדְבַּר יוֹרָדִיגְהִי רֹבֵץ
לְפָנֵינוּ מִתְעַלֵּף וְחִוַּר כֻּלוֹ. כָּל־הָאָרֶץ שׁוֹמְמָה
וְשַׁכּוּלָה.</p>

<p>וְאַתְּ מְפַחֶדֶת בְּלִבֵּךְ וְחוֹשֶׁבֶת: &#8220;לֹא יָדַעְתִּי לְאָן־זֶה
בָּאנוּ&#8221;.</p>

<p>וַאֲנִי אוֹמֵר אֵלַיִךְ: &#8220;אִמִּי, אַל־תִּרָאִי&#8221;.</p>

<br />
</blockquote>

<blockquote>
<p>נִיר הַשָּׂדֶה סָמַר מִטַּרְפֵּי דֶּשֶׁא שְׁנוּנִים, וּמִמַּעַל־לוֹ
יִשְׁטוֹף נָתִיב צַר וּמְלֵא גַּבְנֻנִּים.</p>

<p>כָּל־בְּהֵמָה לֹא תֵרָאֶה עַל־פְּנֵי הַמִּרְעֶה; נֶאֱסַף הַמִּקְנֶה
אֶל־מִכְלְאוֹתָיו בַּכְּפָרִים.</p>

<p>וְהַחֲשֵׁכָה הוֹלֶכֶת הָלֹךְ וְגָבֹר, הָלֹךְ וְהִנָּטַשׁ עַל־פְּנֵי
הָאֲדָמָה וְעַל־פְּנֵי הַשָּׁמַיִם, וְאֵין אֲנָחְנוּ יוֹדְעִים לְהַגִּיד
לְאָן אֲנַחְנוּ הוֹלְכִים.</p>

<p>פִּתְאֹם אֶת קוֹרֵאת לִי וְשֹׁאֶלֶת בְקוֹל דְּמָמָה דַּקָּה: &#8220;מָה הָאוֹר
הַזֶּה אֲשֶׁר־נִרְאֶה עַל־שְׂפַת הַחוֹף?&#8221;</p>

<br />
</blockquote>

<blockquote>
<p>בָּרֶגַע הַזֶּה וְקוֹל צְעָקָה אֲיֻמָּה יִשָׁמַע וּתְמוּנוֹת בָּאוֹת
וְעוֹלוֹת עָלֵינּוּ.</p>

<p>וְאַתְּ רוֹבֶצֶת בְּאַפִּרְיוֹנֵךְ תַּחְתַּךְ וְקוֹרֵאת הָלוֹךְ וְקָרֹא
בִשְׁמוֹת אֱלֹהָיִךְ אֲשֶׁר בִּתְפִלּוֹתָיִךְ.</p>

<p>וְהָאֲנָשִׁים הַנּוֹשְׂאִים אוֹתָךְ מִתְחַבְּאִים מֵחֶרְדַּת פַּחַד
בִּסְבַךְ הָאָטָד.</p>

<p>וַאֲנִי מְצַעֵק אֵלַיִךְ: &#8220;אַל־תִּרְאִי, אִמִּי, הֲלֹא אָנֹכִי עִמָּךְ!&#8221;</p>

<br />
</blockquote>

<blockquote>
<p>בִּידֵיהֶם מַקְלוֹת אֲרֻכִּים וְשַׂעֲרוֹתֵיהֶם מְעוֹפְפוֹת בָּרוּחַ
פֶּרַע סָבִיב לְרֹאשָׁם, כָּכָה יִקְרְבוּ לָבוֹא, הָלוֹךְ וְקָרוֹב,
הָלוֹךְ וְקָרוֹב.</p>

<p>וַאֲנִי צוֹעֵק: &#8220;הִשָּׁמְרוּ לָכֶם מִגֶּשֶׁת, נְבָלִים! עוֹד פֶּשַׁע
אֶחָד וְאַתֶּם בְּנֵי־מָוֶת כֻּלְכֶם!&#8221;</p>

<p>וְהֵם מַמְלִיטִים שֵׁנִית קוֹל זְוָעָה נוֹרָאָה וּמְגִיחִים עָלֵינוּ
בִסְעָרָה.</p>

<p>וְאַתְּ תִּוֹפֶשֶׂת בְּיָדִי וּמְדַּבֶּרֶת: &#8220;בְּשֵׁם אֱלֹהִים, נַעֲרַי
חֲמוּדִי, נְטֵה מִפְּנֵיהֶם וַעֲבֹר!&#8221;</p>

<p>וַאֲנִי אוֹמֵר: &#8220;אִמִּי, רַק חַכִּי מְעַט וְרָאִית&#8221;.</p>

<br />
</blockquote>

<blockquote>
<p>אָז אַכֶּה בַּדָּרְבָן וּבַסּוּס לְבַעֲבוּר יָרוּץ מְרוּצַת מְשֻׁגָּע
וְחַרְבִּי וּמָגִנִּי מִשְׁתַּקְשְׁקִים אִישׁ אֶל־רֵעֵהוּ.</p>

<p>וְהַמִּלְחָמָה נְטוּשָׁה בְנוֹרָאוֹתֶיהָ, אִמִּי, אֲשֶׁר תַּחֲלוֹף
רְעָדָה אֶת־כָּל־בְּשָׂרֵךְ לוּ תַבִּיטִי אוֹתָהּ מִתּוֹךְ
אַפִּרְיוֹנֵךְ.</p>

<p>וְרַבִּים מֵהֵם נָסִים וּמִסְפָּר רַב מֻכֶּה לִשְׁבָבִים.</p>

<p>וַאֲנִי יוֹדֵעַ כִּי בָעֵת הַהִיא, בְּשִׁבְתֵּךְ תַּחְתַּיִךְ לְבָדָד,
חָשֹׁב חָשַׁבְתְּ בְּלִבֵּךְ: רַק אֵין־זֶה כִּי־אִם מֵת נַעֲרֵךְ.</p>
</blockquote>

<blockquote>
<p>אַךְ הִנֵּה אָנֹכִי בָא לְפָנַיִךְ חֲמוּץ בְּגָדִים מִדָּם וְאוֹמֵר:
&#8220;אִמִּי, רְאִי הִנֵּה עָבְרָה הַמִּלְחָמָה&#8221;.</p>

<p>וְאַתְּ יוֹצֵאת אֵלַי וְנוֹשֶׁקֶת לִי וְחוֹבֶקֶת אוֹתִי אֶל־לִבֵּךְ
וּמְדַבֶּרֶת אֶל־נַפְשֵׁךְ:</p>

<p>&#8220;לֹא יָדַעְתִּי אֶת אֲשֶׁר־הָיִיתִי עוֹשָׂה לוּלֵא נַעֲרִי זֶה הָלַךְ
עִמִּי לְשַׁלְּחֵנִי&#8221;.</p>

<br />
</blockquote>

<blockquote>
<p>הֵן אַלְפֵי דְבָרִים אֵין מוֹעִיל בָּהֶם יִקְרוּ אוֹתָנוּ יוֹם־יוֹם –
לָמָּה יִפָּלֵא מֵאֲשֶׁר כָּזֶה לִהְיוֹת בְּאַחַד הַיָּמִים לִדְבַר
אֱמֶת גַּם־הוּא?</p>

<p>כִּי־אָז הָיָה כְּאֶחָד מִסִפְרֵי הַנִּפְלָאוֹת הַכְּתוּבִים עַל־סֵפֶר.</p>

<p>וְאָחִי אָמֹר יֹאמַר: &#8220;הֲיִתָּכֵן אֲשֶׁר יִהְיֶה כָזֶה? וַאֲנִי
חָשַׁבְתִּי תָּמִיד כִּי זָרוֹת וּרְחוֹקוֹת מְאֹד כָּאֵלֶּה!&#8221;</p>

<p>וְאַנְשֵׁי כְּפָרֵנוּ אָמֹר יֹאמְרוּ: &#8220;הַאִם לֹא חֶסֶד הוּא מֵעִם
אֱלֹהִים כִּי הָיָה הַנַּעַר עִם־אִמּוֹ?&#8221;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13712">https://benyehuda.org/read/13712</a></div></body></html>