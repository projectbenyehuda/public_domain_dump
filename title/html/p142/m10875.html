<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵפִיסְטֹפֶל</title>
	<meta name="author" content="דוד פרישמן"/>
</head>
<body>

<blockquote>
<p>גַּם אֵלַי בָּא בְאִישׁוֹן הַלַּיְלָה מֵפִיסְטֹפֶל.</p>

<p>שָׁלֹשׁ פְּעָמִים דָּפַק בַּלָּט עַל פֶּתַח דַּלְתִּי,</p>

<p>זָהִיר מְאֹד וְדוּמָם –</p>

<p>וַאֲנִי הַבֵּן לְדוֹרִי,</p>

<p>אֵינֶנִּי פוֹיסְט, אֵינֶנִּי דוֹרֵשׁ בַּאֲשֶׁר מֻפְלָא</p>

<p>וְחוֹקֵר בַּאֲשֶׁר סָתוּם לָעַד וְלֹא יִגָּלֶה,</p>

<p>כִּי-אַרְגִּיז כַּפּוֹת מַנְעוּל לָרִיק וְאֵין פּוֹתֵחַ;</p>

<p>לֹא אֶזְנֶה אַחֲרֵי אֶבֶן עֲקָרָה, וְלֹא אִבָּנֶה,</p>

<p>וְלֹא אֶזְרַע עָלֶיהָ מֹחִי. עֵד אֲנִי לַחֲרָדָה,</p>

<p>וַאֲשֶׁר לֹא יֵחָקֵר יְהִי – וְאֵשְׂטְ וְאֶעֱבוֹר.</p>

<p>לֹא שְׁתֵּי נְשָׁמוֹת שׁוֹכְנוֹת בִּי בְסֵתֶר לִבִּי –</p>

<p>רַב-לִי לוּ יָדַעְתִּי אֶל-נָכוֹן כִּי-יֵש אַחַת!</p>

<p>וְרַק כִּי-עָיֵף, עָיֵף אָנֹכִי עַד-לִזְוָעָה,</p>

<p>נִדְהָם וְכֶבֶד-נוֹעַ כִּזְבוּב בִּתְחִלַּת חֶשְׁוָן,</p>

<p>נְכֵה-רָצוֹן וּכְעַרְעָר אֶצְמַח לִי מִתַּחְתַּי,</p>

<p>קְהֵה-חַיִּים וַעֲצַל-מָוֶת, יְגַע שֶׁמֶשׁ וּשְׂבַע-לַיְלָה,</p>

<p>אֲשֶׁר נִמְאָס אוֹר עָלַי וְחֹשֶׁךְ לִי תוֹעֵבָה,</p>

<p>אֶתְפַּלֵּץ מִפְּנֵי חָשֹׁב וּמַשָּׂא לִי בַטָּלָה.</p>

<p>חַיַּי, רִיר חַלָּמוּת, רָרִים לְאַט אֶת-סֶחְיָם,</p>

<p>וְגֹעַל עַד-אֵין-תַּכְלִית, גֹּעַל, גֹּעַל, גֹּעַל,</p>

<p>יְפַעְפַּע, וּכְמוֹ מַכָּה נִמַּזְמְזָה, מִכָּל-גִּידַי;</p>

<p>אֲשֶׁר בֵּין-שׁוֹשַׁנִּים אֲהַלֵּךְ בְּחֹם יוֹם-קַיִץ,</p>

<p>וְאַשְׁכִּיר אוֹתָם וְאַרְעִיל מֵרוֹשׁ בִּנְשָׁב-בָּם רוּחִי,</p>

<p>וְנָבְלוּ מִשּׂוּמִי עַיִן – אֲנִי הַבֵּן לְדוֹרִי.</p>
</blockquote>

<br>

<blockquote>
<p>שָׁלֹש פְּעָמִים דָּפַק – וְחַדְרִי עוֹד אֵינֶנּוּ</p>

<p>עֲלִיַּת-קִיר עֲקֻמָּה בְּבַיִת גּוֹטִי יָשָׁן;</p>

<p>לֹא מִגְדָּל חַד וְטָרוּז עִם-תִּקְרָה מְקֻמֶּרֶת</p>

<p>בְּקֶרֶן זָוִית צְפוּפָה בְּוִיטֶנְבֶּרְג הַקְּדוּמָה,</p>

<p>הַנָּמָה נוּמָה קַלָּה בְצָהֳרֵי דוֹר-הָאָדָם,</p>

<p>דּוֹר שֶׁכֻּלּוֹ הוֹזֶה, מְנַמְנֵם מְעַט וְחוֹלֵם –</p>

<p>כִּי חַדְרִי חֲדַר עֲבוֹדָה עִם-שְׂכִיוֹת כָּל-הַחֲמֻדוֹת:</p>

<p>פְּסִילֵי שֵׁן וְשַׁיִשׁ וְצַלְמֵי-קַעֲקַע נִפְלִים,</p>

<p>נִימְפוֹת וּנְרֵיאִידוֹת, סִילְפִידוֹת עִם דֻּלְפָּנִים,</p>

<p>וְשֻׁלְחַן-פָּנִים נִשָּׂא וִיחָבְרוֹ כִסֵּא-כָבוֹד,</p>

<p>וּמַרְבָד פַּרְסִי כָבֵד רוֹבֵץ עַל-הָרִצְפָּה<a href="#fn:1" id="fnref:1" title="see footnote" class="footnote"><sup>1</sup></a>,</p>

<p>וְנִבְלָע קוֹל הַצְּעָדָה וְעָלָה הוֹד מִדְּמָמָה.</p>

<p>וְלֹא עֲשָׁשִׁית-שֶׁמֶן דּוֹעֶכֶת וְאַט עֲשֵׁנָה</p>

<p>תְּטַפְטֵף אוֹר יָגֵעַ הַמַּפִּיל צֵל-נְכָאִים –</p>

<p>כִּי פִיּוֹת קְנֵי-לֶהָבָה יוֹנְקֵי שְׁדֵי אֱלֶקְטְרוּת</p>

<p>מִלְּמַעְלָה וּמִצְּדָדִים וְעַל-הַשֻּׁלְחָן יוֹרְקִים אוֹרָה,</p>

<p>וְשָׁטְפוּ אֶת-כָּל-חַדְרִי בְיַם נְגֹהוֹת זוֹרְמִים –</p>

<p>וְרַק כִּי בִי בְלִבִּי חֹשֶׁךְ, חֹשֶׁךְ, חֹשֶׁךְ,</p>

<p>וְרַק כִּי לְעֻמַּת פָּנַי סְפָרִים, סְפָרִים, סְפָרִים,</p>

<p>הָרוֹבְצִים עַל-הַגְּזוּזְטְרוֹת וְרוֹבְצִים עַל-הַשֻּׁלְחָן</p>

<p>וְרוֹבְצִים – אוֹי לְנַפְשִׁי! – כְּמַחֲנָק גַּם עַל-לִבִּי.</p>
</blockquote>

<br>

<blockquote>
<p>וְהוּא גַם-הוּא, מֵפִיסְטוֹ, אֵינֶנּוּ זֶה שֶׁהָיָה</p>

<p>בַּיָּמִים הַקַּדְמוֹנִים לִפְנֵי אַרְבַּע מֵאוֹת שָׁנָה;</p>

<p>לֹא הָדוּר עוֹד בַּאַדַּרְתּוֹ, לֹא קַל עוֹד וּמִתְקַשֵּׁט,</p>

<p>כִּימֵי הַתְנוֹתוֹ אֲהָבָיו עִם-מַרְתָּא שָׂרַת לִבּוֹ;</p>

<p>רַק אֵין-זֹאת כִּי עֲסָקָיו רָעוּ עַתָּה הַרְבֵּה,</p>

<p>וּפָנָיו שׁוֹאֲלִים חֶמְלָה וַעֲלֵיהֶם חוֹתַם &#8220;יוֹרֵד&#8221;.</p>

<p>אַרְגְּמָנוֹ פָג לוֹ צִבְעוֹ וַיְהִי כְּכַרְכֹּם קְלֹקֵל,</p>

<p>וְקִפּוּלָיו תְּלוּיִם בָּלִים וְהוּעַם זְהַב צִפּוּיָם;</p>

<p>חַרְבּוֹ תַחַת מַדָּיו תְּקַשְׁקֵשׁ לוֹ בֵין-רַגְלָיו,</p>

<p>וְעַל-רֹאשׁוֹ כְנַף הַתַּרְנְגוֹל זָחָה מְעַט הַצִּדָּה,</p>

<p>וְהוּא לֹא יָשִׂים לֵב. גַּם-שְׂעָרוֹ הִלְבִּין הַרְבֵּה</p>

<p>מִצִּדֵּי שְׁתֵּי רַקּוֹתָיו, וְצַעֲדוֹ כָבֵד יוֹתֵר,</p>

<p>נִגְרָר, אַט וּמְרֻשָּׁל וְאֵינֶנּוּ עוֹד בָּטוּחַ.</p>

<p>הָיָה כְרוֹכֵל עָיֵף הַמְחַזֵּר עַל-הַפְּתָחִים</p>

<p>בְּמַקְלוֹ וּבְתַרְמִילוֹ וְקוֹנֶה בְגָדִים פְּסוּלִים;</p>

<p>וּכְרוֹכֵל זֶה הַשּׁוֹאֵל לְמִכְנְסֵי-בַד יְשָנִים,</p>

<p>בָּא וְהִכְנִיס רֹאשׁוֹ נִכְלָם בִּסְדַק הַדֶּלֶת,</p>

<p>וְקוֹלוֹ לֹא בָטוּחַ: &quot;יִסְלַח לִי אֲדוֹנִי,</p>

<p>אִם רֶגַע מְעַט אַפְרִיעוֹ: – הַאֵין לַאֲדוֹנִי לִמְכּוֹר</p>

<p>נְשָׁמָה, נְשָׁמָה יְתֵרָה, שֶׁאֵין לוֹ בָהּ עוֹד חֵפֶץ?&quot;</p>
</blockquote>

<br>

<blockquote>
<p>נְשָׁמָה? – נְשָׁמָה שׁוֹאֵל זֶה? – וּמֵעִמִּי יִשְׁאָלֶנָּה? – –</p>

<p>הוֹי אִמִּי, אֵם יוֹלַדְתִּי! אֵי אֶקַּח לוֹ נְשָׁמָה?</p>

<p>אֵי יֶשׁ-עוֹד לִי, אֵי יֵש לְבֶן-דּוֹרִי עוֹד נְשָׁמָה?&#8230;</p>

<p>רַק אֵין-זֹאת, עוֹבֵר בָּטֵל, אֵחַרְתָּ קְצָת אֶת-שַׁעְתְּךָ.</p>

<p>וְאִם רַבִּים יֵש הַחוֹקְרִים: הֲיֵשׁ לִנְשָׁמָה שְׁאֵרִית,</p>

<p>וְאִם יֵשׁ מִחוּץ לַחַיִּים לַנְּשָׁמָה חַיֵּי נֶצַח –</p>

<p>אֲנִי רַק-אַחַת אֶחְקוֹר: אִם פֹּה, אִם פֹּה בָאָרֶץ,</p>

<p>בְּעוֹד אֲנַחְנוּ חַיִּים, יֵשׁ נְשָׁמָה לָנוּ&#8230;</p>
</blockquote>

<br>

<blockquote>
<p>וּפִתְאֹם וָאֵאָלַם. מֵת הַלַּעַג עַל-שְׂפָתַי. –</p>

<p>כֵּן, אוּלַי&#8230; אוּלַי הָיְתָה&#8230; בִּכְבָר, בִּכְבָר הַיָּמִים&#8230;</p>
</blockquote>

<br>

<blockquote>
<p>וַאֲנִי אֶשָּׁקַע פִּתְאֹם בְּיַמִּים שֶׁל-מַחֲשָׁבוֹת.</p>

<p>וּכְמוֹ חֲלוֹם יָשָׁן רָחוֹק, נִשְׁכָּח כְּבָר וְנִמְחָה,</p>

<p>שֶׁשְּׂרִידֵי פְלִיטֵי שְׁבָבָיו צָפִים פִּתְאֹם מַעְלָה,</p>

<p>אֶזְכּוֹר רֶגַע אֶחָד. מִתּוֹךְ עֲרָפֶל קוֹדֵר</p>

<p>וּזְמַן לֹא אֵדַע מָתַי וּמְקוֹם לֹא אֵדַע אַיֵּה</p>

<p>מְהַבְהֵב שְׁבִיב וְכָבֶה, מְהַבְהֵב שְׁבִיב וְחוֹזֵר,</p>

<p>וְזִכְרוֹן-קְדוּמִים עָתִיק, מְטֻשְׁטָשׁ מְאֹד וְכֵהֶה,</p>

<p>נִתָּק מִן-הַמַּחֲשָׁךְ וּבְעָמָל אֶתְפְּשֶׂנּוּ –</p>

<p>וְחַם בְּלִבִּי כָכָה וְחַם עַד-בִּלְתִּי הַגִּיד –</p>

<p>וְאַחַר תְּמוּנָה שְׁלֵמָה עוֹמֶדֶת כֹּה לְפָנַי</p>

<p>וְעֵינַי רוֹאוֹת פִּתְאֹם –</p>

<p>עַל-מַצַּע דֶּשֶׁא רָחָב –</p>

<p>הֲשָׂדֶה הוּא אִם גַּן? לֹא אֶזְכּוֹר עַתָּה בָרוּר –</p>

<p>עוֹמֵד יֶלֶד קָטֹן, בֶּן-אַרְבַּע אוֹ בֶן-חָמֵשׁ,</p>

<p>וְעֵינָיו, שְׁנֵי דָרְבוֹנוֹת, תְּקוּעוֹת בַּשָּׁמַיִם,</p>

<p>וּמַבִּיט הוּא וּמַבִּיט, חוֹלֵם, תָּר וּמְחַפֵּשׂ.</p>

<p>הֲיוֹם הוּא אוֹ אִם לַיְלָה? לֹא אֵדַע זֹאת עוֹד עָתָּה.</p>

<p>רַק צֶבַע הַשָּׁמַיִם אֶזְכְּרָה פִתְאֹם הֵיטֵב:</p>

<p>תְּכֵלֶת כֵּהָה כֵהָה, עֲמֻקָּה, רְוָיָה וּשְׁחוֹרָה,</p>

<p>וּכְאִלּוּ הָפְכָה עֲלֵיהֶם אֲחוֹתִי הַקְּטַנָּה חַנָּה</p>

<p>אֶת-קֶסֶת-הַדְּיוֹ הַגְּדוֹלָה אֲשֶׁר עַל-שֻׁלְחַן אָבִי;</p>

<p>וְרַק כִּי רֶגַע רֶגַע יִגָּלֶה נָתִיב לָבָן,</p>

<p>וְצַח הוּא כְּעֵין הֶחָלָב וְעָנֹג – וְאַחַר יַחֲלוֹף;</p>

<p>וּנְקֻדּוֹת שְׁבִיבֵי-זָהָב, לֹא יָדַעְתִּי עוֹד מָה הֵנָּה,</p>

<p>וּגְדוֹלוֹת כְּאֶגְרוֹפִים, אֶגְרוֹף כָּל-נְקֻדָּה,</p>

<p>מִתְלַקְּחוֹת רֶגַע אֶחָד, מְהַבְהֲבוֹת, וְאַחַר שׁוֹקְטוֹת –</p>

<p>רַק אֵין-זֹאת: הָיָה אֵיפוֹא הַדָּבָר לְמוֹעֵד לָיְלָה.</p>

<p>וּפִתְאֹם צַר לְלִבִּי וּמִלִּבִּי עַד לִגְרוֹנִי,</p>

<p>וּפְתְאֹם צָמְאָה נַפְשִׁי לִמְרוֹמֵי הַשָּׁמַיִם,</p>

<p>וּפִתְאֹם עָרְגָה, חָרְגָה, כָּמְהָה עַד-בְּלִי-תַכְלִית,</p>

<p>וּכְיוֹנֵק נוֹטֵשׁ שַׁד מִפִּיו וּמַבִּיט פִּתְאֹם</p>

<p>אֶל-לַבַּת-נֵר בּוֹעֶרֶת, מִשְׁתָּאֶה וּמִשְׁתוֹמֵם,</p>

<p>וּמֵרִים יָד לְתָפְשָׂהּ – כֵּן שָׁלַחְתִּי יָדִי</p>

<p>לְעֻמַּת הַשָּׁמַיִם לְתָפְשָׂם, רַק לְתָפְשָׂם.</p>

<p>הוֹי, כַּמָּה הוּא הַמֶּרְחָק מֵאֶרֶץ לַשָּׁמַיִם? –</p>

<p>אֲטַפֵּס-נָא וְאֶעֱלֶה, אֶתְנַשֵּׂא-נָא מְעַט מִצְעָר,</p>

<p>אֶתְיַצֵּב-נָא וְאֵרוֹם עַל רָאשֵׁי בְהוֹנוֹת רַגְלַי,</p>

<p>עוֹד-אַחַת מְעַט, עוֹד-אַחַת, וְאַגַּע לַשָּׁמַיִם&#8230;</p>

<p>וְאֶחָד יוֹם: מֵאַחֲרֵי בֵיתֵנוּ הָיְתָה גִבְעָה,</p>

<p>נְטוּיַת קָדְקֹד יָרֹק אֶל-נֹכַח הַשָּׁמַיִם,</p>

<p>וְהֵם כְּגִיגִית תְּכֵלֶת, מִצְנֶפֶת-שֵׁנָה גְדוֹלָה,</p>

<p>רוֹבְצִים עַל-קָדְקֳדוֹ וּדְבֵקִים אֵלָיו הֵיטֵב;</p>

<p>רַק רֶוַח כַּף-אִישׁ קְטַנָּה בֵינָהּ וּבֵינֵיהֶם.</p>

<p>אֶעֱלֶה-נָא – וָאַעַל. עָלֹה, טַפֵּס, זָחֹל:</p>

<p>וְכִפַּת הַשָּׁמַיִם כַּעֲלוֹתִי כֵּן רַק תֵּרוֹם.</p>

<p>וַאֲנִי עַל-רֹאשׁ הַגִּבְעָה, וְשֻׁלְחָן שָׁם – וָאַעַל,</p>

<p>וְכִסֵּא שָׁם, וָאָשִׂים עַל-הַשֻּׁלְחָן פֹּה – וָאַעַל,</p>

<p>וּשְׁרַפְרַף שָׁם, וָאָשִׂים עַל-הַכִּסֵּא פֹה – וָאַעַל,</p>

<p>וָאֶשְׁלַח כַּף-יָד קְטַנָּה וְעִם-יָדִי כָּל-גְּוִיָּתִי&#8230;</p>

<p>וְהַשָּׁמַיִם גָּבְהוּ, רָחֲקוּ, נִשְּׂאוּ וַיֵּרוֹמוּ.</p>

<p>רֶגַע עָמַדְתִּי נוֹאָשׁ. פִּתְאֹם וָאָרִים קוֹלִי,</p>

<p>וָאֵבְךְּ בְּכִי תַמְרוּרִים וְלָמָּה לֹא יָדַעְתִּי.</p>

<p>וּדְבַר-מָה רָעַד, הָמָה, פִּרְפֵּר בִּי וַיָּמָץ,</p>

<p>וְחִנֵּק לִי בִגְרוֹנִי וְחָסַם נִשְׁמַת-אַפִּי,</p>

<p>וָאָחוּשׁ – וְלֹא יָדַעְתִּי מַה-הוּא וְלֹא אֵדָעָה.</p>

<p>הֶהָיְתָה זֹאת, הַאֻמְנָם הָיְתָה זֹאת <strong>הַנְּשָׁמָה</strong>?&#8230;</p>

<p>נְשָׁמָה זוּ שֶׁאוֹמְרִים, שֶׁמְּדַבְּרִים בָּהּ וּמְבַקְּשִׁים?</p>

<p>אִם זֹאת הִיא אֵפוֹא, זֹאת הִיא?&#8230; הוֹי, כַּמָּה-זֶה רְחוֹקָה</p>

<p>כָּל-זֹאת מִמֶּנִּי כְבָר, מָה רְחוֹקִים כְּבָר הַיָּמִים!</p>

<p>וְאָנֹכִי רַק כְּמוֹ בַחֲלוֹם עוֹד אֶזְכְּרֶנָּה&#8230;</p>
</blockquote>

<br>

<blockquote>
<p>וְעוֹד גַּם פַּעַם שְׁנִיָּה. אֶזְכְּרָה: –</p>

<p>&#8220;תָּנוּ רַבָּנָן!&#8221;</p>

<p>וְרִבֲבוֹת אַבְקוֹת-שֶׁמֶשׁ, עַמּוּד גַּרְגְּרֵי-זָהָב,</p>

<p>כְּרֻתוֹת טוּרֵי אוֹרִים מִמַּפְּלֵי עוֹלָם נִפְלָא,</p>

<p>יוֹרֵד בְּעַד הַחַלּוֹן וְשׁוֹכֵן עַל-הַגְּמָרָא,</p>

<p>וְשׁוֹכֵן גַּם עַל-לֶחְיִי; עַל-דַּפִּי חֲצִי אֲלַכְסוֹן</p>

<p>וַאֲנִי בַחֲצִי הַשֵׁנִי – וַאֲנִי אָז &#8220;בָּחוּר&#8221; קָטָן,</p>

<p>יוֹשֵׁב לִפְנֵי שֻׁלְחַן אֱלֹהִים עַל-דַּף גְּמָרָתוֹ.</p>

<p>וּבְתוֹךְ עֲנַן-הַנְּגֹהוֹת עוֹלֶה פַעַם וְיוֹרֵד,</p>

<p>טוֹבֵל פַּעַם וְנֶעְלָם, טוֹבֵל פַּעַם וְנִרְאֶה</p>

<p>קָדְקֹד רֹאשׁ סְגַלְגַּל, שְׁטוּף עֲנַן-תַּלְתַּלִים</p>

<p>וּמָשְׁזָר זָהָב נוֹצֵץ – הֲיָרְדָה לִי הַשְּׁכִינָה,</p>

<p>וְאִם רֹאשׁ צִפּוֹרָה הוּא בַּת רַבִּי זוּ הַקְּטַנָּה?</p>

<p>רֶגַע נוֹפֵל עַמּוּד הָאֵשׁ עַל &#8220;תָּנוּ רַבָּנָן&#8221;</p>

<p>וְרֶגַע עַל-רֹאשׁ צִפּוֹרָה וְרֶגַע גַּם עַל-רֹאשִׁי –</p>

<p>וְיֵשׁ כִּי אֶחֱשֹׁב פִּתְאֹם: שְׁלָשְׁתֵּנוּ פֹה רַק אֶחָד.</p>

<p>וַאֲנִי מְסַלְסֵל וּמְנַגֵּן, וְהַשֶּׁמֶשׁ כִּמְסַלְסֵל וּמְנַגֵּן,</p>

<p>וְגַם-הִיא מְסַלְסְלָה וּמְנַגְּנָה, וּבִי רַק-בִּי תִסְתַּכֵּל,</p>

<p>וְאוֹכְלַתְנִי בְמוֹ-עֵינֶיהָ, בְּרִשְׁפֵּי אֵשׁ אֲיֻמָּה,</p>

<p>וְאוֹכְלַתְנִי בְמוֹ-עֵינֶיהָ הָרְעֵבוֹת כְּחַיְתוֹ הַיְּעָרוֹת.</p>

<p>הוֹי אַדִּיר! מַה-תִּסְתַּכֵּל, מַה-כָּכָה בִי תִסְתַּכֵּל?</p>

<p>וַאֲנִי רַק &#8220;תָּנוּ רַבָּנָן&#8221; וְלִבִּי – לְהַכְעִיס – צִפּוֹרָה.</p>

<p>וּבְאַחַד הַיָּמִים: לֹא אֶזְכּוֹר אֵיפֹה וּמָתַי וְאֵיכָה</p>

<p>וּמַה-זֶּה הָיָה לְפָנִים וּמַה-זֶּה הָיָה לְאַחֲרָיו,</p>

<p>וְרַק-אַחַת, רַק-אַחַת זָכַרְתִּי: הִתְנַפְּלָה עָלַי צִפּוֹרָה</p>

<p>פִּתְאֹם בֵּין-מִנְחָה לְמַעֲרִיב וּנְשָׁקַתְנִי בָעֹז וּנְשָׁקַתְנִי,</p>

<p>וּנְשָׁקַתְנִי שֵׁנִית וּשְׁלִישִׁית וּנְשָׁקַתְנִי שׁוּב וּנְשָׁקַתְנִי –</p>

<p>וְאַחַר בָּרְחָה וַתָּנֹס, וְאַחַר נֶעֶלְמָה וְאֵינָהּ.</p>

<p>שְׁלשָׁה יָמִים תְּמִימִים וַאֲנִי לֹא רָחַצְתִּי בַמַּיִם,</p>

<p>לֹא עָלוּ מַיִם עַל-פָּנַי, לֹא בָאוּ מַיִם עַל-לֶחְיִי;</p>

<p>יָרֵאתִי לִנְגּוֹעַ בַּמָּקוֹם, וְאַף לֹא בָאֶצְבַּע הַקְּטַנָּה,</p>

<p>פֶּן אֶמְחֶה מִשָּׁם הַנְּשִיקָה וַאֲטַשְׁטֵשׁ אֶת-חוֹתַם שְׂפָתֶיהָ.</p>

<p>וּבְלֶכְתִּי וּבְצֵאתִי וּבֹאִי וָאֶהְיֶה כַּחֲלוֹם רַק עַל-שְׁתַּיִם –</p>

<p>וּדְבַר-מָה רָעַד, הָמָה, פִּרְפֵּר בִּי וַיָּמָץ</p>

<p>וַיְחַנֵּק לִי בִגְרוֹנִי; וּבְקֶרֶב לִבִּי עָמֹק</p>

<p>קְמָט מְסֻתָּר אֶחָד כְּמוֹ מָלֵא, מָלֵא, מָלֵא,</p>

<p>וּמְפַרְפֵּר הוּא וּמְפַרְכֵּס – וּמַה-הוּא לֹא יָדָעְתִּי.</p>

<p>הֲזֹאת הִיא, אוּלַי זֹאת הִיא <strong>הַנְּשָׁמָה</strong> שֶׁאֲמַרְתֶּם?&#8230;</p>

<p>הֲיֵשׁ כִּי זֹאת הִיא? – אֵלִים! כַּמָּה כְבָר רְחוֹקָה</p>

<p>כָּל-זֹאת! לִרְגָעִים אֶחֱשֹׁב: כְּבָר חָלְפוּ אֶלֶף שָׁנִים&#8230;</p>
</blockquote>

<br>

<blockquote>
<p>וְעוֹד לִי גַם שְׁלִישִׁיָּה: –</p>

<p>הָיָה עֶלֶם תָּמִים,</p>

<p>וְהֶאֱמִין הָעֶלֶם וּבָטַח וְלֹא חָדַל רֶגַע מֵהַאֲמִין.</p>

<p>רָבַץ לְפָנָיו הָעוֹלָם כְּשַׁחַר חָדָשׁ מִנַּרְתִּיק,</p>

<p>הָיָה כַשֶּׁלֶג הַנּוֹצֵץ לֹא עֲבָרוֹ סוּס בְּפַרְסוֹתָיו,</p>

<p>וְאוֹפַן עֲגָלָה לֹא קִמְּטוֹ: עוֹדוֹ כְלִבְנַת הַסַּפִּיר.</p>

<p>כָּל-אָדָם רַק יֶלֶד עָנֹג, אֶל-כֹּל אֲשֶׁר-יַחְפּוֹץ יַטֶּנוּ –</p>

<p>וְהֶאֱמִין הָעֶלֶם וְהֶאֱמִין וְלֹא חָדַל רֶגַע מֵהַאֲמִין,</p>

<p>וְלִבּוֹ כֹה הָלַם וְהָלַם&#8230; אָז בָּא לוֹ יוֹמוֹ הַגָּדוֹל:</p>

<p>בָּעַר הַנִּיצוֹץ בְּלִבּוֹ, הִתְלַקַּח וַיַּעֲבֹר גְּבוּלוֹ,</p>

<p>וַיַּצֶּת אֵשׁ בִּשְׂפָתָיו וַתְּהִי שָׁם לְמִלָּה בּוֹעָרֶת.</p>

<p>וַיְדַבֵּר הָעֶלֶם וַיְדַבֵּר – כָּל-מִלָּה מֶלֶךְ מָשִׁיחַ</p>

<p>הַגּוֹאֵל מֵעַבְדוּת כָּל-נַעֲנֶה וְגוֹאֵל בִּזְרוֹעַ נְטוּיָה;</p>

<p>וַיְדַבֵּר עַל-אָדָם וְלֵב בּוֹ וְעַל-מִכְרוֹת הַזָּהָב בְּלִבּוֹ,</p>

<p>וַאֲשֶׁר נְדִיבִים יִכְרוּהוּ, כִּי-יֶאֱתֶה הַזָּהָב מִשָּׁמָּה,</p>

<p>וְאִם נֶהְפַּך לְאֶבֶן, אֵין-דָּבָר; רַק אֵין-זֹאת כִּי אֶבֶן-חֲכָמִים</p>

<p>לַעֲשׂוֹת בָּהּ הַנִּפְלָאוֹת, לַהֲפוֹךְ כָּל-סְמַרְטוּט לִסְגֻלָּה;</p>

<p>וַיְדַבֵּר עַל-קַיִץ, קֵיץ-חַיִּים, וַאֲשֶׁר חֲלוֹף-לוֹ לֹא יִהְיֶה,</p>

<p>וְעַל-שֶׁמֶשׁ אֲשֶׁר לֹא תִשְׁקַע, זוּ שִׁמְשׁוֹ בְגִבְעוֹן עַד-עוֹלָם –</p>

<p>פִּתְאֹם וַיִּשָׂא אֶת-עֵינָיו, וְהִנֵּה עַל-שִׂפְתֵי הָאֶחָד</p>

<p>לֹא מַעֲנֶה, לֹא מִלָּה, זוּלָתִי נִיד קַל, וְקַר הוּא וּכְלַעַג,</p>

<p>וְלַעַג עַל-שִׂפְתֵי הַשֵּׁנִי וְלַעַג עַל-שִׂפְתֵי הַשְּׁלִישִׁי:</p>

<p>וַיְהִי לוֹ פִתְאֹם כְּאִלּוּ עַרְפָּד שָׁרַץ עַל-לִבּוֹ</p>

<p>וַיְטַמֵּא לָנֶצַח אֶת-קָדְשׁוֹ; וַיְהִי לוֹ פִתְאֹם כְּאִלּוּ</p>

<p>נָחָשׁ בִּגְלִילֵי טַבְּעוֹתָיו הִתְעַגֵּל עַל-לִבּוֹ סָבִיב,</p>

<p>הִתְעַקֵּף, הִתְפַּתֵּל וַיַּפְרֵשׁ –; הַמִּלָּה מֵתָה עַל-שְׂפָתָיו,</p>

<p>וּבְרֶגַע זֶה מֵת גַּם בְּקִרְבּוֹ דָבָר וְהוּא לֹא יָדַע,</p>

<p>וְעַתָּה פִתְאֹם יוֹדֵעַ: מֵתָה בְקִרְבּוֹ <strong>הַנְּשָׁמָה</strong>&#8230;</p>

<p>וְיָמִים וְשָׁנִים כְּבָר עָבְרוּ מֵאָז לוֹ וַעֲשָׂרוֹת וְיוֹבֵל.</p>

<p>הוֹי אִמִּי, אֵם יוֹלַדְתִּי! אֵי אֶקַּח לִי עַתָּה נְשָׁמָה?&#8230;</p>

<p>אֵי יֶש-עוֹד לִי, אֵי יֵשׁ לְבֶן-דּוֹרִי עוֹד נְשָׁמָה? –</p>
</blockquote>

<br>

<blockquote>
<p>וְאַתָּה מֵפִיסְטוֹ, עוֹד דָּבָר: – וְלוּ גַם הָיִיתִי פִתְאֹם</p>

<p>לְאִישׁ אֲשֶׁר-לוֹ הַנְּשָׁמָה, וִיתְרָה הִיא לוֹ לְמָכְרָהּ –</p>

<p>מַה תֹּאמַר, סוֹחֲרִי נִכְבַּדִּי, לָתֵת כַּיוֹם לִי בִמְחִירָהּ?</p>

<p>הֲזֶה אֲשֶׁר-תַּתָּ לְפָנִים: נְעוּרִים עַד-עוֹלְמֵי עוֹלָמִים?</p>

<p>הוֹי כְּלַךְ-לָךְ וּבְרַח-לָךְ, חֶנְוָנִי, עִם-סַחְרְךָ וְעִם-אֶתְנַנֶּיךָ!</p>

<p>לֹא אֶחְפּוֹץ בְּאֶתְנַן נְעוּרִים! נְעוּרִים לִי הָיוּ תוֹעֵבָה,</p>

<p>אֲשֶר בְּשָׁמְעִי אֶת שְׁמָם וּתְקָפַתְנִי פַלָּצוּת שִׁגָּעוֹן,</p>

<p>וְאֶחְפּוֹץ כִּי-יִחְיוּ לְפָנַי וְאֶרְצַח בַּיָּד אֶת-שְׁאֵרִיתָם,</p>

<p>אֶת-פְּלֵטַת גַּחַלְתָּם הַנּוֹתְרָה וְהִיא הָעוֹכְרַתְנִי עַד-עָתָּה.</p>

<p>וַאֲנִי הִנֵּה צָעִיר הָיִיתִי לְשָׂבְעָה, צָעִיר, מַה-צָּעִיר:</p>

<p>סַמְבַּטְיוֹן הָיִיתִי, פֶּרֶא סַמְבַּטְיוֹן, זוֹעֵף וְגוֹעֵשׁ וְאֵין שָׁקֶט.</p>

<p>מַה-נָּתַן לִי נָעֳרִי, סְנֶה זֶה הַמְקֻלָּל, הַבּוֹעֵר וּבוֹעֵר</p>

<p>וְאֻכָּל אֵינֶנוּ? מַה-נָּתְנָה לִי אִשּׁוֹ, אֵשׁ-תָּמִיד?</p>

<p>שְׁלֹשִׁים שְׁנוֹת-נְעוּרִים – אַךְ חַפְּשׂוּ בַאֲבוּקוֹת, בַּקְּשׁוּ בַמַּחֲבֹא,</p>

<p>אִם תִּמְצְאוּ בְכֻלָּן שְׁלֹשָׁה רְגָעִים, רַק שְׁלֹשָׁה, רַק שְׁלֹשָׁה,</p>

<p>וּדְמִי בָם וָשֶׁקֶט, וּדְמִי בָם וְשַׁלְוָה וְשִׁכְחָה;</p>

<p>נָזְלָה הַסְּעָרָה כַשֶׁטֶף בְּגִידַי עִם-דָּמַי בַּנְעוּרִים.</p>

<p>הֵן שִׁכְחָה בִקַּשְׁתִּי רַק רֶגַע, וּמַה-לֹּא יִתֵּן אִישׁ בְּעַד שִׁכְחָה?</p>

<p>וְאִם שְׂחוֹק וְאִם דִּמְעָה – אַךְ תָּמִיד זָכַרְתִּי, זָכַרְתִּי</p>

<p>וְרֶגַע לֹא נִשְׁכָּח מִמֶּנִּי זֶה עַצְמִי הָאָרוּר, לֹא נִשְׁכָּח!</p>

<p>נִסִּיתִי בְשִׂמְחָה לְהַשְׁכִּיר אֶת עָנְיִי הָרֵיק בַּהוֹלֵלוּת,</p>

<p>אֲשֶׁר אֶל-כָּל-הַגִּלּוּלִים, פִּגּוּלֵי לֵב נֶאֱמָן, אֶטַּמָּא,</p>

<p>וָאֵשְׁתְּ לִרְוָיָה אֶת-כּוֹסִי הַגְּדוֹלָה, וּבִנְזֹל הַקֻּבַּעַת</p>

<p>הַדְּלוּחָה עַל-פִּי לֹא עִוִּיתִי אֶת-שְׂפָתִי.</p>

<p>זָנִיתִי אֶל-דִּמְעָה, גְּנֻבְתִי הַלֵּב וּמַמְזֶרֶת הָעָיִן,</p>

<p>עָשִׂיתִי לְבִכְיִי כַּוָּנִים וָאֶעְגֹּב עַל-טִפָּה גוֹאֶלֶת,</p>

<p>וּלְשָׂבְעָה וּלְרַאֲוָה בָהּ הִתְעַמַּרְתִּי וְעַד לְהִתְעַנֵּג –</p>

<p>וְאַחַר שָׁכַבְתִּי בַלֵּילוֹת בַּלֵּילוֹת בְּאֵין שֵׁנָה עַד-בֹּקֶר;</p>

<p>מִן-הָאֲפֵלָה שָׁמַעְתִּי הֵד עָמוּם שֶׁל-רַעֲמֵי הַר-גָּעַשׁ.</p>
</blockquote>

<br>

<blockquote>
<p>אָז וְקָרַעְתִּי לִקְרָעִים אֶת-נְעוּרַי, פִּצְפַּצְתִּים לִקְטַנּוֹת,</p>

<p>כָּתֹת לְפִתִּים וְהַשְׁלֵךְ לְרוּחַ וְזָרֹה לַעֲבָרִים;</p>

<p>לִשְׂעִירִים זָבַחְתִּי אֶת-חֶלְבִּי עַל-מִזְבְּחוֹת מְעַט וּבַבָּמוֹת,</p>

<p>קִטַּרְתִּי לְשֵׁדִים אֶת-מֵחַי לִרְצוֹנִי וָאֶשְׂחַק בְּקוֹל – שָׂמֵחַ לְאֵידִי;</p>

<p>אוּלַי וְאָקֵל מְעַט מֵעָלַי אֶת-עָנְיִי, אֶת-נְעוּרַי הַמְאֹרָרִים.</p>

<p>אֶת עָשְׁרִי בִזְבַּזְתִּי אוֹצָרוֹת אוֹצָרוֹת; עָמַדְתִּי לְחַלּוֹן פָּתוּחַ</p>

<p>וָאַשְׁלֵךְ בְּחֹפֶן אֶת-זְהָבִי לָאַשְׁפּוֹת – וּבָאוּ הַנְּעָרִים וְלִקְּטוּ שַׁלַּכְתִּי,</p>

<p>עָנְדוּ לְרֹאשָׁם, כַּפְּרָאִים בַּנּוֹצוֹת, וַיִּהְיוּ מִתְהַלְּכִים גֵּאִים בָּרְחוֹבוֹת;</p>
</blockquote>

<br>

<blockquote>
<p>אוּלַי וְיוּנַח לִי כָכָה מִזַּעְפִּי, אוּלַי אֶתְרוֹשֵׁשׁ מִנְּעוּרָי.</p>

<p>יָצַרְתִּי לִי תִקְוֹת, עָשִׂיתִי לִי תַאֲוֹת,</p>

<p>וֶאֱמוּנוֹת בָּרָאתִי וַעֲלֵיהֶן נִלְחַמְתִּי,</p>

<p>אוּלַי אֲהַמֵּם בָּהֵנָּה אֶת-רָגְזִי</p>

<p>וְאַרְדְּ לִי בְחָזְקָה, בִּזְרוֹעַ נְטוּיָה, אֶת-זֹאת הַמַּרְגֵּעָה –</p>

<p>וְלֹא חָדַל מִזַּעְפּוֹ סַמְבַּטְיוֹן הַנִּגְרָשׁ אַף-רָגַע!</p>

<p>וַאֲנִי הִנֵּה שָׁנִים חִכִּיתִי וְיוֹבֵל עַד-כִּי תְצַמַּח</p>

<p>שַׂעֲרָה לְבָנָה רִאשׁוֹנָה, פִּטְרַת רֶחֶם הַזִּקְנָה,</p>

<p>וְהָיְתָה לִפְאֵר עַל-רַקָּתִי וּלְלִבִּי לִמְשִׁיחִי הַגּוֹאֵל,</p>

<p>אוֹ-אָז וְנִרְגַּע בְּקִרְבִּי הַלֵּב הֶעָנִי וְסוֹעֵר;</p>

<p>יוֹם-יוֹם נִצַּבְתִּי לְיַד הָרְאִי לִרְאוֹת, הֲיֶשְׁנָהּ –</p>

<p>וּמְנוּחָה, זוּ מְנוּחָה, עוֹד אֵינָהּ וַאֲנִי עוֹד מְחַכֶּה וּמְצַפֶּה.</p>

<p>וְאַתָּה זֶה-בָּאתָ לָתֶת-לִי שֵׁנִית אֶת-קִלְלַת הַקְּלָלוֹת?</p>

<p>לְחַדֵּשׁ נְעוּרַי, מַעְיַן הַוָּתִי, לְהַעֲבִירֵנִי שֵׁנִית</p>

<p>שִׁבְעִים וְשִׁבְעָה מְדוֹרֵי גֵיהִנּוֹם יְשָׁנִים-חֲדָשִׁים?</p>

<p>וּנְעוּרֵי נֶצַח, לִי תֹאמַר, נְעוּרִים עַד-עוֹלְמֵי עוֹלָמִים?</p>

<p>כְּלַךְ-לְךָ, בְּרַח-לְךָ, שָׂטָן, אֵין חֵפֶץ לְנַפְשִׁי בַנְּעוּרִים;</p>

<p>יָדַעְתִּי נְעוּרֶיךָ, אַל-תַּזְכֵּר בִּשְׁמָם לִי&#8230;</p>
</blockquote>

<br>

<blockquote>
<p>וַאֲנַחְנוּ</p>

<p>הִבַּטְנוּ שְׁנֵינוּ, וּשְׂחוֹק קַל עַל-פִּינוּ, אִישׁ אֶל-עֵין אָחִיו;</p>

<p>שְׁנֵי הָאַבְגּוּרִים הֵבִינוּ דוּמָם אִישׁ אֶת-רֵעֵהוּ.</p>
</blockquote>

<div class="footnotes">
<hr />
<ol>

<li id="fn:1">
<p>במקור המודפס ללא דגש באות פ' (הערת פב&quot;י) <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10875">https://benyehuda.org/read/10875</a></div></body></html>