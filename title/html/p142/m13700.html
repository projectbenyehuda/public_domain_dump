<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֳנִיּוֹת נְיָר</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>יוֹם־יוֹם אֲשַׁלַּח הַמַּיְמָה אֶת־אֳנִיוֹתַי הַקְּטַנּוֹת הָעֲשׂוּיוֹת
נְיָר וְאֶתֵּן אוֹתָן אַחַת אַחַר הָאַחַת לָצוּף מִזֶּה וָהָלְאָה
עִם־מוֹרַד הַזֶּרֶם הַזֹרֵם.</p>

<p>בְּאוֹתוֹת גְּדוֹלִים וּשְׁחוֹרִים אֶכְתּוֹב עֲלֵיהֶן אֶת־שְׁמִי
וְאֶת־שֵׁם הַכְּפָר אֲשֶׁר אֲנִי יוֹשֵׁב בּוֹ.</p>

<p>וְזֹאת תִּקְוָתִי כִּי אִישׁ בְּאֶרֶץ נָכְרִיָּה יִמְצָא אוֹתָן וְיַדַע
מִי אֲנִי.</p>

<p>אַעֲמִיס עַל־אֳנִיוֹתַי הַקְּטַנּוֹת פִּרְחֵי <strong>שִׁיאוּלִי</strong> מִפִּרְחֵי
גַנֵּנוּ, וְנַפְשִׁי תְקַוֶּה כִּי הַפְּרָחִים הָאֵלֶה אֲשֶׁר בְּמִזְרַח
הַשֶּׁמֶשׁ יָבֹאוּ בְשָׁלוֹם אֶל־אֶרֶץ אֲשֶׁר עִם־הַלָּיְלָה.</p>

<p>אֲשַׁלַּח אֶת־אֳנִיוֹתַי הָעֲשׂוּיוֹת נְיָר מִלְּפָנַי וַאֲנִי מַבִּיט
הַשָּׁמַיְמָה וְרֹאֶה וְהִנֵּה הֶעָבִים הַקְּטַנִּים פֹּרְשִׂים
מִפְרָשִׂים לְבָנִים נְפוּחֵי רוּחַ.</p>

<p>לֹא יָדַעְתִּי מִי בַשָּׁמַיִם מִן־הַחֲבֵרִים אֲשֶׁר לִי לְשַׁעֲשֻעִים
שָׁלַח לִי אֶת־אֵלֶּה אָרְצָה עַל־כַּנְפֵי רוּחַ לְהִתְחָרוֹת
עִם־אֳנִיוֹתַי!</p>

<p>וּבְבֹא הַלַּיְלָה אֶחְבּוֹשׁ פָּנַי בִּזְרוֹעוֹתַי וַאֲנִי חוֹלֵם
כִּי־אֳנִיּוֹת הַנְּיָר אֲשֶׁר־לִי חֹתְרוֹת הָלוֹךְ וְחָתֹר אֶל־מוּל
הַכּוֹכָבִים אֲשֶׁר עִם־חֲצוֹת הַלָּיְלָה.</p>

<p>אַיְלוֹת הַשֵּׁנָה שָׁטוֹת בָּהֶן וְהַמַּשָּׂא אֲשֶׁר הֵן מוֹבִילוֹת הֵם
סַלֵּיהֶן הַמְּלֵאִים חֲלוֹמוֹת.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13700">https://benyehuda.org/read/13700</a></div></body></html>