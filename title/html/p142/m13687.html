<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גּוֹנֶבֶת הַשֵּׁנָה</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>מִי־גָנַב שֵׁנָה מֵעֵינֵי בְּנִי? מִי־יִתֵּן וְיָדָעְתִּי.</p>

<p>אֶת־כַּדָּהּ רָכְסָה אִמְּךָ אֶל־מָתְנֶיהָ וַתֵּלֶךְ לְהָבִיא מָיִם
מִן־הַכְּפָר הַקָּרוֹב.</p>

<p>עֵת הַצָּהֳרָיִם בָּאָה. הַמּוֹעֵד לְשַׁעְשֻׁעֵי הַיְלָדִים עָבָר.
בְּנֵי הָאַוָּזִים אֲשֶׁר בַּבְּרֵכָה נֶאֶלְמוּ דוּמָם.</p>

<p>הַנַּעַר הָרֹעֶה שָׁכַב יָשֵׁן תַּחַת צֶאֱלֵי עֲצֵי הַתְּאֵנָה.</p>

<p>הַחֲסִידָה עָמְדָה זְקוּפָה וּמַחֲרִישָׁה בַבִּצָּה אֲשֶׁר עִם־חֹרְשַׁת
עֲצֵי הַמַּנְגּוֹ.</p>

<p>בֵּין־כֹּה וָכֹה בָּאָה גּוֹנֶבֶת הַשֵּׁנָה וַתַּחֲטוֹף אֶת־הַשֵּׁנָה
מֵעֵינֵי בְּנִי וַתָּעֹף.</p>

<p>וּבְשׁוּב אִמְּךָ מִלֶּכְתָּהּ וַתִּמְצָא אֶת־בְּנָהּ וְהִנֵּה הוּא
שֹׁרֶץ עַל אַרְבַּע בַּחֶדֶר.</p>

<p>מִי־גָּנַב שֵׁנָה מֵעֵינֵי בְנֵנוּ? מִי־יִתֵּן וְיָדָעְתִּי. מִי־יִתֵּן
וּמְצָאתִיהָ וַאֲסַרְתִּיהָ בַּחֲבָלִים.</p>

<p>אֲחַפְּשָׂה־נָא בַמְּעָרָה הַזֹּאת, אֲשֶׁר שָׁם מְפַכֶּה זֶרֶם מְעַט
בֵּין־כֵּפִים וְסַלְעֵי אֹפֶל.</p>

<br />
</blockquote>

<blockquote>
<p>אֲחַפְּשָׂה־נָא בֵּין־הַצְּלָלִים הַנָּמִים בְּחֹרְשַׁת עֲצֵי
<strong>הַבַּקּוּלָה</strong>, אֲשֶׁר שָׁם תֶּהְגֶינָה יוֹנִים בְּחַגְוֵיהֶן
וְטַבְּעוֹת אַיְלוֹת־הַפְּלָאוֹת תְּשַׁקְשֵׁקְנָה מִדִּמְמַת
לֵילוֹת־כּוֹכָבִים.</p>

<br />
</blockquote>

<blockquote>
<p>וּבָעֶרֶב אַבִּיט אֶל־תּוֹךְ הַדְּמָמָה הַמְלַחֶשֶׁת אֲשֶׁר בְּיַעֲרַת
הַבַּמְבּוֹ, אֲשֶׁר שָׁם יְפַזְּרוּ תוֹלָעֵי הָאֵשׁ אֶת־אוֹרָם,
וְאֶת־כָּל־נֶפֶשׁ אֲשֶׁר אֶפְגַּע בַּדֶּרֶךְ אֶשְׁאַל: &#8220;הַיֵּשׁ אִישׁ
מַגִּיד לִי אַיֵּה פֹה מְקוֹם גּוֹנֶבֶת הַשֵׁנָה?&#8221;</p>

<br />
</blockquote>

<blockquote>
<p>מִי גָּנַב שֵׁנָה מֵעֵינֵי בְּנִי? מִי־יִתֵּן וְיָדָעְתִּי.</p>

<p>לוֹ רַק מְצָאתִיהָ, כִּי־עַתָּה לֶקַח טוֹב נָתַתִּי לָהּ!</p>

<p>כִּי־עַתָּה הִתְנַפַּלְתִּי עַל־קִנָּהּ לִרְאוֹת אֶת־כָּל אוֹצְרוֹת
הַשֵּׁנָה הַגְּנוּבִים הַשְּׁמוּרִים עִמָּהּ.</p>

<p>כִּי־עַתָּה שַׁלּוֹתִי אֶת־כָּל הַשָּׁלָל הַזֶּה וּנְשָׂאתִיו עִמִּי.</p>

<p>כִּי־עַתָּה אָסַרְתִּי אֶת־שְׁתֵּי כְנָפֶיהָ בְּחָזְקָה וְהוֹשַׁבְתִּיהָ
אֶל־שְׂפַת הַנַּחַל וּנְתַתִּיהָ כְּמוֹ דַיָּגָה לִהְיוֹת יוֹשֶׁבֶת
וּמְדַיֶּגֶת בַּסּוּף בֵּין־הַקָּנִים וּבֵין חֲבַצַּלוֹת הַמַּיִם.</p>

<p>וְהָיָה בִּהְיוֹת הָעֶרֶב בִּכְלוֹת הַמִּמְכָּר מִן־הַשּׁוּק וְיַלְדֵי
הַכְּפָר יוֹשְׁבִים בְּחֵיק אִמּוֹתֵיהֶם, וְהִתְעוֹפְפוּ צִפָּרֵי
הַלַּיְלָה וְלָעֲגוּ לָהּ וְצָרְחוּ בְאָזְנֶיהָ:</p>

<p>&#8220;שְׁנַת־מִי אֶת אוֹמֶרֶת לִגְנוֹב הַפָּעַם?&#8221;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13687">https://benyehuda.org/read/13687</a></div></body></html>