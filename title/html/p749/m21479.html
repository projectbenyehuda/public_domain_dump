<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פורים</title>
	<meta name="author" content="קלונימוס בן קלונימוס"/>
</head>
<body>

<blockquote>
<p>וּבְאַרְבָּעָה עָשָׂר לְחֹדֶשׁ אֲדָר / בַּחוּרֵי יִשְׂרָאֵל לְכָבוֹד
וּלְהָדָר / יִתְפָּאֲרוּ וְיִתְהַלָּלוּ / כִּי יִשְׁתַּגְּעוּ וְכִי
יִתְהוֹלָלוּ. / זֶה זֵכֶר עָשָׂה לַנִּפְלָאוֹת וּפִרְסוּם לַנִּסִּים /
כִּי יַעְטֶה כַמְעִיל תִּפְאֶרֶת הָעֲכָסִים / וְזֶה לִכְבוֹד מָרְדְּכַי
וְאֶסְתֵּר / סְחִיף דִּקּוּלָא אַרֵישֵׁהּ וְכוֹפֶה עָלָיו פְּסַכְתֵּר. /
זֶה יִלְבַּשׁ שִׂמְלַת אִשָּׁה וּלְגַרְגְּרוֹתָיו עֲנָקִים, / וְזֶה
יִתְחַקֶּה כְּאַחַד הָרֵיקִים, / תֹּף וּמָחוֹל שִׂמְחָה וְשָׁלִישִׁים, /
אֵלּוּ עִם אֵלּוּ אֲנָשִׁים עִם נָשִים. / וּלְעֵת עֶרֶב סְעוּדַת
פּוּרִים / אַיָּל וּצְבִי וְיַחְמוּר וּבַרְבּוּרִים, / מִשְׁלוֹחַ מָנוֹת
אִישׁ לְרֵעֵהוּ מִשִּׁבְעַת הַמִּינִים – / אֲבָל מַתָּנוֹת לָאֶבְיוֹנִים
מִתְמַעֲטוֹת בְּכָל הַשָּׁנִים!</p>
</blockquote>

<blockquote>
<p>בַּלַּיְלָה הַהוּא יִתְּנוּ רוֹזְנִים לְאַיִן / הַבָּאִים לַחְקור
מִמְסָךְ הַשּׁוֹתִים בְּמִזְרְקֵי יַיִן. / אָז יְרַנֲנוּ אוֹהֲבֵי
אֲשִׁישֵׁי עֲנָבִים / יַזְהִירוּ כְּזֹהַר הָרָקִיעַ וְכַכּוֹכָבִים, /
וְנִכְרַת זֵכֶר בֵּית הָרֵכָבִים. / בֵּהּ בְּלֵילְיָא יְחֻפַּשׂ בֵּית
הַיַּיִן בַּנֵּרוֹת / וְנִשְּׁתוּ מַיִם מִן הַבָּתִים וּמִן הַחֲצֵרוֹת,
/ גְּזֵרָה הִיא מִלִּפְנֵי חֲמַת אֱלֹהֵי סְפַרְוַיִם: / בַּלַּיְלָה
הַהוּא אַל תֹֹּאמְרוּ: &#8220;מַיִם,מַיִם!&#8221; / הַשּׁוֹתֶה הַיַּיִן חַי – אוֹר
כַּשַּׂלְמָה עוֹטֶה, / וַאֲשֶׁר אַחַר הַמַּיִם נוֹטֶה – / כְּמַדְקְרוֹת
חֶרֶב בּוֹטֶה. / רָאוּי לִבְרֹחַ מֵהֶם כְּמִי שֶׁנְּשָׁכוֹ כֶלֶב
שׁוֹטֶה, / הַקָּרֵב הַקָּרֵב אֲלֵיהֶם דָּמוֹ בְרֹאשׁוֹ, / הַנּוֹגֵעַ
בָּם הֲרֵי זֶה מִתְחַיֵּב בְּנַפְשׁוֹ. / לָכֵן הִתְקִינוּ הַקַּדְמוֹנִים
/ וְיָעֲצוּ חֲסִידִים הָרִאשׁוֹנִים / שֶׁמִּי שֶׁהִנִּיחַ לוֹ אָבִיו
מָעוֹת / וְרוֹצֶה לְהַרְוִיחַ בָּם יוֹתֵר מִכָּל עֵסֶק וְקַרְקָעוֹת – /
וְקָנָה מֵהֶם יַיִן חָשׁוּב וּמֻפְלֶא / בַּאֲדָר יַעֲשֶׂה וְהִצְלִיחַ
דִּבְרִיא מַזְּלֵהּ. / כָּל אוֹתוֹ הַלַּיְלָה מְסַפְּרִים כְּבוֹד יַיִן
וְשֵׁכָר / וְדוֹרְשִׁים מֵהֶם דָּרוֹשׁ וְקַבֵּל שָׂכָר.</p>
</blockquote>

<blockquote>
<p>בְּעִדָּנָא הַהִיא קָרְבוּ פְּקֻדּוֹת כָּל חָבִית וְקַנְקַן / מָלֵא
וְרֵיקָן – / וְהָרֵיק לַחֲרָפוֹת מִנָּוֶה יְגֹרַש / וְהַמָּלֵא יַסִּיעוּ
וְגַם דָּמוֹ הִנֵּה נִדְרָשׁ. / יִשְׁתּוּ וְיִמְצוּ / אֵין אוֹנֵס
וּמְעַכֵּב אֲבָל לִכְשֶׁיִּרְצוּ, / אֲדֻמִּים שְׂרֻקִּים וּלְבָנִים, /
חֲדָשִׁים גַּם יְשָׁנִים./ זֶה יִשְׁתֶּה עַד דִּי אַפּוֹהִי יִשְׁתַּנֵּא
/ וְזֶה עַד דִּנְפִיק קִיּוּהָא מֵאוּנֵהּ, / זֶה יִשְׁתֶּה בְגָבִיעַ
גָּדוֹל יַיִן חַי וּמָלֵא / עַד שֶׁתֶּחְסַר הַצַּפַּחַת וְהַכַּד
יִכְלֶה, / וְזֶה לְמִדַּת בִּטְנוֹ עַד דִּקְפֵי טַחֲלֵהּ. / כָּל פֶּתִי
וְכָל חֲסַר מֹחַ / שׁוֹרֶה בְנֵי מֵעָיו בְּיַיִן, עַד אִם יִהְיֶה
בַרְזֶל – יֵרַךְ, וְאִם אֶבֶן – הוּא נִמּוֹחַ. / וַאֲלֵיהֶם יִלָּווּ
בְשָׂמִים וּזְנִים מְשֻׁבָּחִים / וּמִגְדְּלוֹת מֶרְקָחִים.</p>
</blockquote>

<blockquote>
<p>כְּלָלוֹ שֶׁל דָּבָר: / הַגִּבּוֹר – גִּבּוֹר לִשְׁתּוֹת יַיִן
וּדְאַלִּים גְּבַר, / הַמִּשְׁתַּכֵּר – מִשְׁתַּכֵּר עַד שֶׁלֹּא יַכִּיר
בֵּין נָבָל לְנָבָר / וּבֵין עָתִיד לְעָבָר, / עַד שֶׁלֹּא יֵדַע בֵּין
הָמָן לִמְהוּמָן / וּבֵין &#8220;בָּרוּךְ מָרְדְּכַי&#8221; לְ&#8220;אָרוּר הָמָן&#8221;, /
וַאֲשֶׁר יִשְׁכַּר בְּתוֹךְ הָאָהֳלוֹ / עַד שֶׁלֹּא יֵדַע בֵּין יְמִינוֹ
לִשְׂמֹאלוֹ – / מַה טּוֹב חֶלְקוֹ וּמַה נָּעִים גּוֹרָלוֹ! / חֹק
לְיִשְׂרָאֵל הוּא לְהִשְׁתַּכֵּר מֵאָדֹם כַּשָּׁנִים וּמִלָּבָן כְּצֶמֶר
צַחַר / לֵיל אַרְבָּעָה עָשָׂר בַּאֲדָר עַד שֶׁיַּעֲלֶה עַמּוּד
הַשַּׁחַר, / וּלְהָפִיק רְצוֹן נוֹרָא וְאָיֹם, / יִנָּתֵן גַּם מָחָר
לַיְּהוּדִים לַעֲשׂוֹת כְּדָת הַיּוֹם! / כִּי כְדַאי הוּא הַחֹדֶשׁ /
לְהוֹסִיף מֵחֹל עַל הַקֹּדֶשׁ /</p>
</blockquote>

<blockquote>
<p>וְאַף כִּי טוֹב בַּיּוֹם הַהוּא לְזַנֵּק כְּאַרְיֵה מִן הַבָּשָׁן /
לִכְבוֹד הַיְּהוּדִים אֲשֶׁר בְּשׁוּשָׁן. /</p>
</blockquote>

<blockquote>
<p>אַשְׁרֶיךָ יִשְׂרָאֵל, מִי כָמוֹךָ וּמִי לְךָ דוֹמֶה / לְקַיֵּם מִצְוַת
&#8220;מְחַיֵּב אֱנָשׁ לִבְּסוּמֵי&#8221;! /</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21479">https://benyehuda.org/read/21479</a></div></body></html>