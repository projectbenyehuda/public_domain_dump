<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אִם אֶכְתְּבָה שִׁירָה וְאָעִירָה]</title>
	<meta name="author" content="יוסף צרפתי"/>
</head>
<body>

<blockquote>
<p>– – ں – – – ں – – ­­–</p>
</blockquote>

<blockquote>
<p>אִם אֶכְתְּבָה שִׁירָה וְאָעִירָה / עַל־מַעֲשֵׂה הַטּוֹב וְהַנָּאוֹת</p>

<p>יֹאמַר בְּלִיַּעַל הֲכִי הוּא עַל־ / חֶסְרוֹן יְדִיעָתִי לְעֵד וּלְאוֹת</p>

<p>אִם אֶפְתְּחָה שִׁירוֹת בְּטִיב עָפְרוֹת / נִרְאוֹת כְּתַרְשִׁישׁ הוֹד מְמֻלָּאוֹת</p>

<p>אַף לַחֲכַם לֵבָב וְלַשּׁוֹבָב / כִּכְתָב אֱלֹהִים הֵם וְכִנְבוּאוֹת</p>

<p>יוֹם אֶמְכְּרֵם אֶל־עַם לְטוּב שִׁמְעָם / הִנָּם בְּכָל־הוֹנָם מְסֻלָּאוֹת</p>

<p>אַךְ הֵן זְמִירֵי־בִין בְּאָזְנֵיהֶם / קִינוֹת כְּקוֹל יַעְנוֹת וְקוֹל דָּאוֹת</p>

<p>בִּכְלַל אֱנוֹשׁ קָרֵב לְכָל־עָרֵב / חַפֵּשׂ וְתִמְצָא כֵן בְּכָל־פֵּאוֹת</p>

<p>אַךְ מַחְשְׁבוֹת לִבּוֹת הֲמוֹנֵי עַם / מִבּוֹא עֲדֵי הַמַּעֲלָה לָאוֹת</p>

<p>הַמְנַצְּחִים בַּתַּעֲנוּגוֹת הֵם / מִפּוֹעֲלֵי רָמוֹת וְנוֹרָאוֹת</p>

<p>עַל־כֵּן עֲלֵי עָשׂוֹר אֲנִי בוֹנֶה / בָתִּים לְאַיְלוֹת עִיר וְלִצְבָאוֹת</p>

<p>הַתַּעֲנוּג נֹעַם רְאֵה הָעָם / אֶל־קִרְקְסָאוֹת יֵט וְטֵטְרָאוֹת</p>

<p>וּמְרַקְּדִים דּוֹדִים בְּכָל־גִּבְעָה / עַל־מַעֲלוֹת רָמוֹת וְנִשָׂאוֹת</p>

<p>כָּלוֹת בְּנוֹת שָׂשִׂים לְקוֹל סִכְלוּת / מִתְפָּֽֽרְצוֹת רָצוֹת וּמִתְלָאוֹת</p>

<p>עָפְרוֹת לְקוֹל תּוֹפֵשׂ בְּכִנּוֹרוֹת / יוֹצְאוֹת לְרִבּוֹאוֹת וְלַמֵּאוֹת</p>

<p>אִישׁ מִמְּתֵי הַמַּעֲלָה אֵיךְ לֹא / שִׂכְלוֹ וְלִבּוֹ יַעֲצֹם מֵרְאוֹת</p>

<p>יוֹם יֶחֱזֶה שׁוּק וַחֲזֵה יַעְלוֹת / עוֹשִׂים לְרֹב נִסִּים וְנִפְלָאוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41896">https://benyehuda.org/read/41896</a></div></body></html>