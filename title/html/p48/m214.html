<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מות גבורים</title>
	<meta name="author" content="טוביה בן משה כץ"/>
</head>
<body>

<blockquote>
<p>אִישׁ אֶחָד כִּי יִסְבֹּל אֵיךְ נִשְׁבַּר הַלֵּב</p>

<p>וְאִם רַבִּים יִסְבֹּלוּ, עוֹד יִגְדַּל הַכְּאֵב</p>

<p>וְאִם אָחִינוּ בְשָׂרֵנוּ מַטָּרָה לַחֵץ</p>

<p>אֵין גְּבוּל לְשִׁבְרוֹנֵנוּ לְמַכְאוֹבֵנוּ אֵין קֵץ
<br><br />
יִרְאֶה גִבּוֹר עַמּוֹ מֻכִּים וְנִמְרָטִים</p>

<p>לָטֶבַח יוּבָלוּ נֶהֱרָגִים וְנִשְׁחָטִים</p>

<p>מַר נֶאֶנְחוּ מִתִּגְרַת יַד לוֹחֲצֵיהֶם</p>

<p>הָלֹךְ יֵלְכוּ וּבָכֹה מִמַּכַּת מְעַנֵּיהֶם
<br><br />
וּבְשָׁמְעוֹ עַמּוֹ וְנַחֲלָתוֹ מַר יִבְכָּיוּן</p>

<p>רוּחוֹ תִּפָּעֶם גַּם מֵעָיו מְאֹד יֶהֱמָיוּן</p>

<p>בְּצָרָתָם לוֹ צָר יִבְעַר כְּמוֹ אֵשׁ יֵחַם לְבָבוֹ</p>

<p>נִשְׁבַּע לִנְקוֹם דָּמוֹ וּלְהֵיטִיב מַצָּבוֹ
<br><br />
הוּא לְבַדּוֹ יֶאְסֹר מֶרְכַּבְתּוֹ יַחֲבשׁ סוּסוֹ</p>

<p>יִלְבַשׁ שִׂרְיוֹנוֹ, צִנָּה וְסֹחֵרָה כְּסוּתוֹ</p>

<p>אֵשׁ הִצַּתּוּ קִנְאָה יַעְטֶה כַבֶּגֶד</p>

<p>לִנְקוֹם דַּם עַמּוֹ יַשְׁלִיךְ נַפְשׁוֹ מִנֶּגֶד
<br><br />
נַפְשׁוֹ תֵּת כֹּפֶר בְּעַד עַמּוֹ וְנַחֲלָתוֹ</p>

<p>נָכוֹן לָמוּת לְמַעַן הַצֵּל עֲדָתוֹ</p>

<p>חַרְבּוֹ וְקַשְׁתּוֹ בְּיָדוֹ מְחִתָּה לֹא תְבוֹאֵהוּ</p>

<p>תּוֹשַׁע לוֹ יְמִינוֹ אֵל שַׁדַּי לֹא יַעַזְבֵהוּ
<br><br />
רִאשׁוֹן הוּא עַל מַצָּבוֹ מְקוֹם מָוֶת שָׁמָּה</p>

<p>אַחֲרָיו חֵילוֹ יְמַהֲרוּ לִקְרַאת מִלְחָמָה</p>

<p>צִנָּה וְסֹחֵרָה קֶשֶׁת וְכִידוֹן מְלֻבָּשִׁים</p>

<p>רַבָּה הַמְּהוּמָה קוֹל רֶכֶב וּפָרָשִׁים
<br><br />
יִרְעַם הַיַּעַר יִרְגַּז מְקוֹם הַמַּעֲרָכָה</p>

<p>פִּתְאֹם אֶרֶץ יַבָּשָׁה לְנַחַל דָּם נֶהְפָּכָה</p>

<p>דַּם אָדָם מָטָר סוֹחֵף אֶרֶץ יִזֹּלוּ</p>

<p>מִזֶּה וּמִזֶּה חַלְלֵי חֶרֶב יִפֹּלוּ
<br><br />
וְהוּא בְּרֹאשׁ מַחֲנֵהוּ הָלֹךְ הָרֹג וְאַבֵּד</p>

<p>לֹא יָחֹן פְּנֵי כֹּל גַּם רֹאשׁ צְבָאוֹת לֹא יְכַבֵּד</p>

<p>מִגַּעֲרָתוֹ יֵחַתּוּ יֶחֶרְדוּ הַלְּבָבוֹת</p>

<p>מֵרֹב אֵימָה הַמַּחֲנוֹת כְּמוֹ נֵד נִצָּבוֹת
<br><br />
אַךְ לְקוֹל נָסוֹגוּ אָחוֹר חִישׁ יָנוּסוּ</p>

<p>נִגָּפִים יִפֹּלוּ וּבְרֶגַע יָמוּתוּ</p>

<p>גַּם שָׂרֵי צִבְאוֹתָם מִפַּחַד נָמוֹגוּ</p>

<p>מֵרַעַשׁ הַמְּהוּמָה כַּשִּׁכּוֹר יָחוֹגּוּ
<br><br />
מִקּוֹל צַעֲקַת חֲלָלִים יִמַּסּוּ לִבְבֵהֶם</p>

<p>גַּם הֵם לְהִמָּלֵט עַל נַפְשָׁם, יִשְׂאוּ רַגְלֵיהֶם</p>

<p>לָנוּס יְמַהֲרוּ עַל צַוְּארֵיהֶם נִרְדָּפִים</p>

<p>בִּמְרוּצָתָם יִכָּשְׁלוּ בְּנוּסָם נִגָּפִים
<br><br />
נִמְחֲצוּ נִפְגְּעוּ עַד קוּם בַּל יָכֹלוּ</p>

<p>כְּטִיט חוּצוֹת נִשְׁחָקוּ הֲרוּגִים יִפֹּלוּ</p>

<p>בַּגִּבּוֹר נִחֲתוּ חִצִּים מִבְּשָׂרוֹ יוֹצִיאֵם</p>

<p>כְּלֹא הָיוּ יִהְיוּ לֹא יִרְאֵם וְלֹא יֵדָעֵם
<br><br />
עַד הַחוֹמָה נִרְדָּפוּ בַּחוֹמָה בָּאוּ</p>

<p>לְהָחִישׁ מִפְלָט לָמוֹ שָׁם הֵם נִכְלָאוּ</p>

<p>מִשּׁם עַל רֹאשׁ הַגִּבּוֹר חִצִּים הִמְלִיטוּ</p>

<p>הוּא יִסֹּב מִפְּנֵיהֶם עֵינָיו לְנֹכַח יַבִּיטוּ
<br><br />
כִּידוֹדֵי אֵשׁ וְחִצִּים עַל פָּנָיו יַחֲלֹפוּ</p>

<p>מִבְּשַׂר יָדָיו וְרַגְלָיו רָב דָּם יַעֲרֹפוּ</p>

<p>לֹא יִפְנֶה אֲלֵיהֶם רַק חשֵׁב מַחֲשָׁבוֹת</p>

<p>אֵיךְ לְהַכְנִיעַ מַחֲנוֹת אֹיְבָיו הַנִּשְׂגָּבוֹת
<br><br />
בַּשּׁוֹפָר יִתְקָע וּכְלָבִיא יִתֵּן בְּקוֹל</p>

<p>מִגַּעֲרָתוֹ יֶחֶרְדוּ קָמָיו יִדְמוּ לִשְׁאוֹל</p>

<p>בְּחַרְבּוֹ בֵּין הֲרוּגִים יָסֹל לוֹ מְסִלָּה</p>

<p>אַחֲרָיו אֲנָשָׁיו, בַּדָּם יֵלְכוּ כְּבִיוֵן מְצוּלָה
<br><br />
אֶל הַחוֹמָה יָשִׂים פָּנָיו שָׁם מַטָּרָתוֹ</p>

<p>שָׁם הֶרֶג רַב שָׁם יִשְׁפּוֹךְ כַּעְסוֹ וַחֲמָתוֹ</p>

<p>רֹאשׁ פַּרְעוֹת אֹיְבָיו עַל פְּנֵי אֶרֶץ יִזָּרוּ</p>

<p>שָׁם חֲלָלִים יִפֹּלוּ לַאֲלָפִים נִצְבָּרוּ
<br><br />
רִאשׁוֹן הוּא עַל הַחוֹמָה לַעֲלוֹת בְּלִי פַחַד</p>

<p>אַחֲרָיו פְּקוּדֵי צִבְאוֹתָיו גַּם חֵילוֹ יַחַד</p>

<p>שָׁם בְּחָזְקָה יִשָׁבֵר הַשַּׁעַר וְהָעִיר תִּבָּקַע</p>

<p>אָז יָרִיעוּ הַחֲצוֹצְרוֹת בַּשּׁוֹפָר יִתָּקַע
<br><br />
שָׁקְטָה הַמִּלְחָמָה נָקָם הֵשִׁיב לְצָרָיו</p>

<p>לֹא הֵמִיר שְׁבֻעָתוֹ גַּם הֵקִים אֶת דְּבָרָיו</p>

<p>לֹא תִהְיֶה עוֹד עֲדָתוֹ מְבוּכָה וּמְבוּסָה</p>

<p>סָר מֵעַל עַמּוֹ עֹל וְלֹא יִהְיֶה לִמְשִׁסָּה
<br><br />
עַתָּה יִשְׂמַח הַגִּבּוֹר בִּצַּע מַעֲשֵׂהוּ</p>

<p>מִסָּבִיב לוֹ שָׂרֵי צִבְאוֹתָיו לְבָרְכֵהוּ</p>

<p>אַךְ עַתָּה רָפוּ יָדָיו בִּרְכָּיו כָּשָׁלוּ</p>

<p>מִפְּצָעָיו יִזַּל דָּם רָב, פָּנָיו נָפָלוּ
<br><br />
מָוֶת יִרְאֶה לְנֶגְדּוֹ אַךְ לֹא יֵאָנַח לִבּוֹ</p>

<p>רָצוֹן עַל פָּנָיו יִשְׂמַח כְּגִבּוֹר בִּמְסִבּוֹ</p>

<p>&quot;חֶפְצִי מִלֵּאתִי כִּי בְעַד עַמִּי נָפַלְתִּי</p>

<p>אָנֹכִי מֵת אַךְ עַמִּי וְנַחֲלָתִי הִצַּלְתִּי&quot;.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/214">https://benyehuda.org/read/214</a></div></body></html>