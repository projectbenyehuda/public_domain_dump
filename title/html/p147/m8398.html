<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַלְכוּת שַדַּי</title>
	<meta name="author" content="יוסף זליגר"/>
</head>
<body>

<blockquote>
<p>כָּל-הַטּוֹבִים אוֹתָךְ יְקַוּוּ</p>

<p>בְּכָל-לִבָּם לְתוֹרֵךְ יִתְאַוּוּ</p>

<p>זֶה-כַּמָּה אֶחֱרוּ פְעָמַיִךְ</p>

<p>וְרֶגַע לֹא-שְׁכַחוּךְ שֹׁאֲפָיִךְ!
<br><br />
אַךְ-אַתְּ תַּגִּיהִי אֲפֵלָתָם</p>

<p>וְתָשִׂימִי קֵץ לְתוּגָתָם;</p>

<p>מוּמֵי הַגְּוִיּוֹת תָּסִירִי</p>

<p>וּמַחֲלַת הַנְּפָשׁוֹת תַּעֲבִירִי!
<br><br />
עָרִיץ לֹא-יָעֵז לְמוּלֵךְ</p>

<p>וְשֹׁד לֹא-יִשָׁמַע בִּגְבוּלֵךְ</p>

<p>עָשׁוּק לֹא-יִבְכֶּה עַל-עשְׁקוֹ</p>

<p>וְשֹׁפֵט לֹא-יֶהְדַּר אֶת-נִשְׁקוֹ!
<br><br />
יֵעָלְמוּ שָׂרִים וְעָבָדִים,</p>

<p>יִכְלוּ עֲנָקִים וְגַמָּדִים;</p>

<p>יִנָּשְׂאוּ עֲמָקִים וּבְקָעוֹת,</p>

<p>יִשְׁפְּלוּ הָרִים וּגְבָעוֹת!
<br><br />
מַלְכֵּךְ לֹא-יִהְיֶה בֵּל,</p>

<p>כִּי-תְרִיחֵהוּ יִרְאַת אֵל;</p>

<p>רוּחַ חָכְמָה תְּפַעְמֵהוּ</p>

<p>וְאַהֲבַת יֹשֶׁר תַּנְחֵהוּ!
<br><br />
חֶסֶד וֶאֱמוּנָה דְּבָרוֹ,</p>

<p>כִּי-הַתּוֹרָה עֲנָק לְצַוָּארוֹ;</p>

<p>זָהָב וְצָבָא לֹא-יְרַבֶּה</p>

<p>וּפִשְׁתָּה כֵהָה לֹא-יְכַבֶּה!
<br><br />
אָדָם לָאָדָם לֹא-יִתְנַכֵּר,</p>

<p>בֵּין אֶזְרָח וָגֵר לֹא-יְבַקֵּר;</p>

<p>כָּל הַגְּבוּלִים וְהַחוֹמוֹת נֶהֱרָסוּ,</p>

<p>כָּל-הַמִּבְצָרִים וְהַקְּרִיּוֹת נִרְמָסוּ!
<br><br />
לֹא יִשְׁפְּטוּ-עוֹד חֶרֶב וָדָם</p>

<p>וְלֹא יִלָּחֵם-עוֹד עָם בָּעָם;</p>

<p>כָּל-הַגּוֹיִם שְׁקֵטִים וּשְׁלֵוִים</p>

<p>וְלִדְבַר אֲדֹנָי תְּאֵבִים!
<br><br />
לֹא-יִהְיֶה עוֹד נוֹשֶׁה צָר</p>

<p>וְנַחֲלַת-אִישׁ לֹא-יִירַשׁ זָר;</p>

<p>כִּי-בִּסְדָרַיִךְ שְׁמִטָּה וְיוֹבֵל</p>

<p>וְאָפֵס כָּל-נוֹגֵשׂ וְחוֹבֵל.
<br><br />
בְּכָל-הָאָרֶץ אוֹרֵך יוֹפִיעַ,</p>

<p>לְכָל-הָעַמִּים שָׁמְעֵךְ יַגִּיעַ;</p>

<p>כִּסְאוֹת עָרִיצֵיהֶם יְמַגֵּרוּ</p>

<p>וַעֲצַבֵּי יְדֵיהֶם יְשַׁבֵּרוּ!
<br><br />
עַל-דַּלְתוֹת יְרוּשָׁלַיִם יִשְׁקֹדוּ,</p>

<p>שְׁכֶם-אֶחָד אֶת-אֲדֹנָי יַעֲבֹדוּ;</p>

<p>בָּךְ יִלְמְדוּ תּוֹרַת-הַצֶּדֶק</p>

<p>לְבָעֵר גַּם-הֵם כָּל-חֶדֶק!
<br><br />
בַּכֹּל חָכְמָתֵךְ נִרְאָה</p>

<p>וּמָלְאָה תֵבֵל יִרְאָה;</p>

<p>בְּכָל-פִּנָּה מִשְׁפָּט וְתוֹרָה</p>

<p>בְּכָל-צַד אֱמוּנָה טְהוֹרָה!
<br><br />
הַצּוֹלֵעָה וְהַנִּדָּחָה תֵּאָסֵף,</p>

<p>כִּי-זְרוֹעַ הַקֹּדֶשׁ תֵּחָשֵׂף;</p>

<p>יֶחְדַּל מֵהָאָרֶץ אֶבְיוֹן,</p>

<p>כִּי-הַהַשְׁגָּחָה יָצְאָה מֵחֶבְיוֹן!
<br><br />
אַל-תִּסְתַּתְּרִי עוֹד תִּקְוָתֵנוּ,</p>

<p>אַל-תִּתְמַהְמְהִי עוֹד נֶחָמָתֵנוּ;</p>

<p>בֹאִי הוֹפִיעִי וַּדַּי,</p>

<p>קִרְבִי מַלְכוּת שַׁדַּי!</p>
</blockquote>

<br>  

<p>נדפס בשבועון &#8220;בת קול&#8221; גליון ל' לבוב תרע&quot;ג.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8398">https://benyehuda.org/read/8398</a></div></body></html>