<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תל חי</title>
	<meta name="author" content="זאב ז'בוטינסקי"/>
</head>
<body>

<p>המקור: &#8220;הארץ&#8221; 8 במרץ 1920, גליון מס' 209.</p>

<br />

<p>אלה היו דבריו האחרונים של יוסף תרומפלדור בראותו את צער חבריו בפני הקרבן הגדול הזה: &#8220;אין דבר – טוב למות בעד ארצנו&#8221;. כל מי שהכיר אותו יוכל לשער את בת-הצחוק השקטה, שריחפה על שפתיו באמרו את הדברים האלה. הוא לא היה נתון למילים גבוהות; הרצינות היסודית, העמוקה, שהיתה בנפשו, הורגלה להתבטא במעשים, לא בנוסחאות; וכשהיה מוכרח לפעמים לגלותה באמרי-פיו, היה כמתבייש, וכיסה על דבריו בצעיף של בת-צחוק ובמלת-הקדמה של צנועים: &#8220;אין דבר&#8221;.</p>

<p>מי שהכיר בת-צחוק זו ו&#8220;אין דבר&#8221; זה ידע את תרומפלדור. לפני שש-עשרה שנה, כשהקיץ בבית-החולים הצבאי בפורט-ארתור וראה, שקיצצו את זרועו השמאלית כמעט עד לכתף, לחש בבת-צחוק: &#8220;אין דבר – הימנית חשובה ממנה&#8221;. כשנודע לו, כי מן הגדוד, שיצר באלכסנדריה לשם כיבוש ארץ-ישראל, החליטה הממשלה לעשות חבורת נהגי פרדות בגליפולי, ורבים התייאשו, אמר: &#8220;אין דבר – נתחיל בזה, הדבר יתפתח מאליו&#8221;. מלבד הגרעין הארצישראלי נספחו לגדודו גם מבני הגטו המצרי, ורבים היו ספקנים, שלחשו התראות באזניו, שמא יחלל ה&#8220;אספסוף&#8221; את שם הפלוגה. ואז אמר: אין דבר – יש בהם חסרונות, אבל סוף סוף בחורים טובים גם הם&quot; – וצדק. בגאליפולי, ברגעים הקשים של הגדוד, בימי השפלות מבחוץ ומבפנים, כשהיו באים אליו בלילה בלילה טובי חבריו בתלונות-יאוש, היה עונה: &#8220;אין דבר, זה יעבור&#8221;. שם, בשעות-הרעש, בנפול פצצות מגבעת אצ&#8217;י-באבא מסביב למחנה הקטן ובצאת פקודה להחבא בחפירות – היה מנהגו שלו להשאר בחוץ בשדה הקוממיות. אחר-כל הסביר לידידיו את הסיבה: &quot;אמנם, אין להשאר בחוץ במקרים כאלה – דווקה חייל אמיתי צריך להיות זהיר; אבל אנחנו כאילו עמדנו שם במבחן, ורציתי להראות לאנגלים האלה&#8230;!! אולם גם כוונתו זו היה מכסה בצעיף של ביטול והיתול, ועוד זוכרים כל חייליו את פזמונו הקבוע, מדי הזדעזע האוויר והארץ מנפץ נורא על סף המחנה: &#8220;אין דבר, זה רחוק&#8221;. וכשנפצע לבסוף, ולא רצה ללכת לאוהל החולים, גם אז אמר בבת-הצחוק שלו: &#8220;אין דבר&#8221;.</p>

<p>רעיון עמוק, הגיון נשגב, פילוסופיה מקפת-כל טמונים בשתי המלים האלו. הרצון מכריע, המקרים אינם אלא הבל. מכל מר ייצא מתוק, אם רק הרצון חי. הרצון הוא תל-חי נצחי, וכל השאר – קרבנות, השפלות, מפלות – &#8220;אין דבר&#8221;.</p>

<p>זה היה דרכו של תרומפלדור, גבור הרוח בין גבורי הזרוע. וזוהי צוואתו המדינית לכולנו. אילו היתה עוד בעלת האוב בעין-דור בחיים ואילו היינו באים אליה בלילות סער אלה היינו אומרים: &#8220;את הגבור-הגידם העלי-נא לנו&#8221; – והיינו שואלים את פי הצל הצנוע: מה פתרון לאסוננו? לאן נפנה ומה נעשה באפלה זו? – כי אז אותה בת-צחוק היתה תשובתו ואותו מאמר-האמונה המשברת סלעים. שתי מלים, - ובהן נחמה, ותפיסת עולם, ותכנית. זה היה דרכו, זה יהיה דרכנו.</p>

<p>לא מתו מתי-מדבר, וגם מקום קבורתם ידוע. בין תל-חי וכפר גלעדי נקברו ששה מן הזרע ההוא. יהודים ויהודיות בחסד עליון. ואנו עומדים בתמהון לפני מחזה, המנבא מתוך דממתו: הנה גברים, שלא ידעו נסיגה. הנה צעירות נאמנות עד מוות: עוד יש כאילו בישראל. לא לבדם, כי זרועה כל הארץ ממתולה ועד מדבר-סיני עצמות כאלה. ומה ההבדל בין אלה שנהרגו ונפצעו, ואלה, שבמקרה עוד לא פגע בהם כדור? אותה רוח ניהלה את כולם, אותו שיר המרד של הדור הקדמון צלצל באזני כולם: &#8220;הננו ועלינו!&#8221; הראש הכפוף מתוך אבל מזדקף בפני הוראה דוממת זו. עוד לא אלמן ישראל, לא יתום, לא עקר.</p>

<p>גם טל וגם מטר עליכם, הרי הגליל העליון, תל-חי וכפר-גלעדי, חמרה ומתולה, <strong>אין דבר,</strong> לנו הייתם, לנו תהיו.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2937">https://benyehuda.org/read/2937</a></div></body></html>