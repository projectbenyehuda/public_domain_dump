<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ליקוי שני המאורות</title>
	<meta name="author" content="מנחם מנדל דוליצקי"/>
</head>
<body>

<blockquote>
<p><strong>קָמֵיעַ וְלַחַשׁ לְשִׁירִי מֵעַיִן-הָרַע ר&quot;ל</strong></p>
</blockquote>

<blockquote>
<p>מַשְׁבִּיעַ אֲנִי עֲלֵיכוֹן עֵינֵי דְנֻקְבָא וְדֻכְרָא,</p>
</blockquote>

<blockquote>
<p>עֵינָא צְהוּבָא וִירוּקָא תְּכֶלְתָּא וְשֻׁחְרָא,</p>
</blockquote>

<blockquote>
<p>עֵינָא דְגַדְיָא עֵינָא דְשֻׁנְרָא וְכַלְבַּיָּא,</p>
</blockquote>

<blockquote>
<p>עֵינָא &#8220;דְּמָרֵי קוֹלָא&#8221; וְעֵינָא דַחֲסִידַיָּא;</p>
</blockquote>

<blockquote>
<p>עֵינָא דְשֵׁדִין וְעֵינָא דְצַדִּיקִין,</p>
</blockquote>

<blockquote>
<p>עֵינָא דְבַעֲלֵי-תְרֵסִין וְעֵינָא דְמַזִּיקִין,</p>
</blockquote>

<blockquote>
<p>עֵינָא דְמָרָנָן וְרַבָּנָן וְרוּחִין תַּקִּיפִין,</p>
</blockquote>

<blockquote>
<p>עֵינָא דִרְדַקטוֹרִין הַנֵּי כַּלְבִּין דַּחֲצִיפֵין&#8230;</p>
</blockquote>

<blockquote>
<p>עֵינָא דְלִילִית וְעֵינָא דְסַמָּאֵל הַשָּׂטָן</p>
</blockquote>

<blockquote>
<p>דִּי לָא תָרֵעוּן וְלָא תַשְׁחִיתוּן לְשִׁירִי הַקָּטָן</p>
</blockquote>

<blockquote>
<p>הַנִּקְרָא בִשְׁמוֹ: <strong>לִקּוּי שְׁנֵי הַמְּאֹרוֹת</strong>!</p>
</blockquote>

<blockquote>
<p>כִּי מְחַבְּרוֹ, חַס וְשָׁלוֹם, אֵינֶנּוּ אֶפִּיקוֹרוֹס&#8230;</p>
</blockquote>

<blockquote>
<p>וּמַשְׁבִּיעַ אֲנִי עֲלֵיכוֹן מִתְיַמְּרִין לְיָדְעֵי בִינָה,</p>
</blockquote>

<blockquote>
<p>מְבַקְּרִין וּמְנַקְּרִין מִסִּטְרָא חוֹרִינָא,</p>
</blockquote>

<blockquote>
<p>דִּי לָא תִקְפְּצוּן עַל שִׁירִי כְּעַכְבְּרִין רַשִּׁיעִין,</p>
</blockquote>

<blockquote>
<p>– כְּמָא דְמֵילַף אֲלֵפְתּוּן מִזִּמְנִין סַגִּיאִין –</p>
</blockquote>

<blockquote>
<p>לְבַקְּרוֹ וּלְנַקְּרוֹ בְּלִי רַחֲמִים וַחֲנִינָה,</p>
</blockquote>

<blockquote>
<p>דַּאֲנָא &#8220;בַּר יֶנְטָא&#8221; מִזַּרְעָא דְיוֹסֵף קָאֳתִינָא,</p>
</blockquote>

<blockquote>
<p>דִּי לָא שָׁלְטָא בְהוֹן עֵינָא דִי בִישָׁא,</p>
</blockquote>

<blockquote>
<p>עֵינָא דִמְסָאֲבָא וְעֵינָא דִי קַדִּישָׁא,</p>
</blockquote>

<blockquote>
<p>עֵינָא דְשׁוֹקַעַת וּבוֹלֶטֶת וְעֵינָא דִכְווּצָה,</p>
</blockquote>

<blockquote>
<p><strong>לִילִית וְכָל-כַּתְּ דִּי-לַהּ חוּצָה!&#8230;</strong></p>
</blockquote>

<blockquote>
<p>סיני וסנסיני וסמנגלוף, מֶלַח! בָּצֵל! וּפִלְפְּלָא חֲרִפְתָּא!</p>
</blockquote>

<h2 id="א">א</h2>

<blockquote>
<p>גִּבְעַת-הָעֲרָלוֹת הַקְּרוֹבָה לְעִיר קְבוּרָה</p>
</blockquote>

<blockquote>
<p>הַמְּלֵאָה כָרִמּוֹן חֲסִידִים וְאַנְשֵׁי צוּרָה,</p>
</blockquote>

<blockquote>
<p>נוֹדַעַת הִיא לִתְהִלָּה בְּקֶרֶב הָאָרֶץ</p>
</blockquote>

<blockquote>
<p>לְעִיר מְלֵאָה מַאֲמִינִים כְּרֶמֶשׂ וָשָׁרֶץ.</p>
</blockquote>

<blockquote>
<p>בָּהּ נִמְצְאוּ מִתְקַדְּשִׁים רַבֵּי נְקִיּוֹת,</p>
</blockquote>

<blockquote>
<p>קֻנְדֵּסִים פַּרְנַסִים גּוֹזְלֵי הַבְּרִיּוֹת,</p>
</blockquote>

<blockquote>
<p>עֲשִׁירִים וּשְׂעִירִים חֲמֹר חֲמֹרָתָיִם,</p>
</blockquote>

<blockquote>
<p>מְיֻחָשִׂים וּתְיָשִׁים בַּעֲלֵי קַרְנָיִם,</p>
</blockquote>

<blockquote>
<p>קַנָּאִים גַּבָּאִים עַתּוּדִים וּכְבָשִׂים</p>
</blockquote>

<blockquote>
<p>חַזָּנִים שַׁדְכָנִים וְצֹאן קֳדָשִׁים,</p>
</blockquote>

<blockquote>
<p>חֲסִידִים מַגִּידִים צְבוּעִים וּבַעֲלֵי תְקִיעוֹת,</p>
</blockquote>

<blockquote>
<p>עֲטַלֵּפִים חֲנֵפִים וְגַבָּאֵי עֲלִיּוֹת,</p>
</blockquote>

<blockquote>
<p>פְּרוּשִׁים וּגְרוּשִׁים טַפְלָא וּנְשַׁיָּא,</p>
</blockquote>

<blockquote>
<p>גַּרְגְּרָנִים רַעַבְתָנִים וְחֶבְרָה לְוַיָּה</p>
</blockquote>

<blockquote>
<p>אֶבְיוֹנִים גְּאֵי-יוֹנִים וּמֹשְׁכֵי רַפְסוּדוֹת,</p>
</blockquote>

<blockquote>
<p>שִׁכּוֹרִים מַמְזֵרִים וּמַרְבִּים בִּסְעוּדוֹת,</p>
</blockquote>

<blockquote>
<p>וְכֻלָּמוֹ מַאֲמִינִים הַמְּפַזְּרִים כָּל-הוֹנָם</p>
</blockquote>

<blockquote>
<p>לְר' לֶמֶךְ הַצַּדִּיק רַבָּם וַאֲדוֹנָם!</p>
</blockquote>

<blockquote>
<p>כִּי תִהְיֶה בְּאִישׁ צָרַעַת אוֹ סַפַּחַת,</p>
</blockquote>

<blockquote>
<p>אָדָם כִּי יִלָּקֶה בְּשַׁחֶפֶת וְקַדַּחַת,</p>
</blockquote>

<blockquote>
<p>עַל מַשְׁבֵּר כִּי תָבֹא אִשָּׁה מְצֵרָה,</p>
</blockquote>

<blockquote>
<p>כִּי תֵצֵא בָעִיר מַגֵּפָה אוֹ תַבְעֵרָה,</p>
</blockquote>

<blockquote>
<p>שְׂעִירִים כִּי יְרַקְּדוּ בְּרֵחַיִם שֶׁל רוּחַ,</p>
</blockquote>

<blockquote>
<p>כִּי תִדְבַּק בְּאִישׁ קְלִפָּה אוֹ רוּחַ,</p>
</blockquote>

<blockquote>
<p>בָּנִים וּבָנוֹת עֲקָרָה לְמַעַן תַּזְרִיעַ,</p>
</blockquote>

<blockquote>
<p>לְרַגְלָיו יִתְנַפְּלוּ וְהוּא הוּא הַמּוֹשִׁיעַ!</p>
</blockquote>

<blockquote>
<p>וּבְכֵן שֵׁם גִּבְעַת-הָעֲרָלוֹת כֹּל יֵדָעוּ,</p>
</blockquote>

<blockquote>
<p>וְגַם מֵאֲרָצוֹת רְחֹקוֹת אֵלֶיהָ יִסָּעוּ,</p>
</blockquote>

<blockquote>
<p>חֲדָשִׁים לַבְּקָרִים חֲסִידִים נִלְבָּבִים,</p>
</blockquote>

<blockquote>
<p>וְכָל-הַיּוֹם הִיא הֹמִיָּה מֵעֹבְרִים וְשָׁבִים,</p>
</blockquote>

<blockquote>
<p>הַבָּאִים לָשֵׂאת בְּרָכָה וְלִמְצֹא חֲנִינָה,</p>
</blockquote>

<blockquote>
<p>מֵאֵת הַצַּדִּיק ר' לֶמֶךְ רֹאֶה פְּנֵי הַשְּׁכִינָה.</p>
</blockquote>

<blockquote>
<p>וְהוּא מֵאַשְׁמֹרֶת הַבֹּקֶר עַד בֵּין הָעַרְבָּיִם</p>
</blockquote>

<blockquote>
<p>יֹשֵׁב עֲטוּף-לְבָנִים עַד כַּפּוֹת הָרַגְלָיִם,</p>
</blockquote>

<blockquote>
<p>וּבְצִדְקָתוֹ הַגְּדוֹלָה הוּא פוֹתֵחַ לָרְוָחָה</p>
</blockquote>

<blockquote>
<p>שַׁעֲרֵי <strong>הָרַחֲמִים</strong> לְכָל-נֶפֶשׁ נֶאֱנָחָה.</p>
</blockquote>

<blockquote>
<p>לֹא יַדַּח נִדָּח מִכָּל-פֹּרֵשׂ כַּפָּיִם,</p>
</blockquote>

<blockquote>
<p>לְמַעֲנָם יַעֲבִיר נַפְשׁוֹ בָּאֵשׁ וּבַמָּיִם</p>
</blockquote>

<blockquote>
<p>לְמַעֲנָם יִלָּחֵם בְּמַזִּיקִים מִבֹּקֶר עַד נֶשֶׁף,</p>
</blockquote>

<blockquote>
<p>לְמַעֲנָם יַכֶּה חֵרֶם קְלִפּוֹת וּבְנֵי רֶשֶׁף,</p>
</blockquote>

<blockquote>
<p>לְמַעֲנָם יֵאָבֵק בְּשֵׁדִים וְרוּחוֹת לַאֲלָפִים,</p>
</blockquote>

<blockquote>
<p>לְמַעֲנָם יוֹרִיד מִפְּקֻדָּתָם אוֹפַנִּים וּשְׂרָפִים,</p>
</blockquote>

<blockquote>
<p>לְמַעֲנָם יוֹנֶה וִירַמֶּה כָּל-מַלְאֲכֵי חַבָּלָה,</p>
</blockquote>

<blockquote>
<p>לְמַעֲנָם יִרְתֹּם הַסַ&quot;ם כְּסוּס בַּעֲגָלָה,</p>
</blockquote>

<blockquote>
<p>לְמַעֲנָם יַעֲבִיד אֶת מַלְאַךְ הַמָּוֶת כַּחֲמוֹר בְּמַרְדַּעַת</p>
</blockquote>

<blockquote>
<p>וּלְכָל<a href="#fn:1" id="fnref:1" title="see footnote" class="footnote"><sup>1</sup></a> טָמִיר וְנֶעְלָם <strong>יַקְשֶׁה עַצְמוֹ לָדַעַת</strong>.</p>
</blockquote>

<blockquote>
<p>וְכֵן עֶשְׂרִים שָׁנָה כֹּה הוּא יֹשֵׁב בְּטָהֳרָה,</p>
</blockquote>

<blockquote>
<p>בְּגִבְעַת-הָעֲרָלוֹת הָעֲדִינָה וְהַמְפֹאָרָה,</p>
</blockquote>

<blockquote>
<p>וְיַעֲשֶׂה מְלַאכְתּוֹ וְיַרְבֶּה נִפְלְאוֹתָיו,</p>
</blockquote>

<blockquote>
<p>אֵין עֲרֹךְ לִרְכוּשׁוֹ וְקֵצֶה לְאֹצְרוֹתָיו.</p>
</blockquote>

<blockquote>
<p>לוֹ גַּנּוֹת וּפַרְדֵּסִים כֶּרֶם וָזָיִת!</p>
</blockquote>

<blockquote>
<p>סוּסִים בָּאֻרָוֹת חֲסִידִים בַּבָּיִת,</p>
</blockquote>

<blockquote>
<p>גַּבָּאִים בִּפְרֹזְדוֹר עֲקָרוֹת בֶּחָדֶר,</p>
</blockquote>

<blockquote>
<p>כֶּסֶף בְּאַמְתַּחַת וּבַקְּעָרָה רֹאשׁ וָפָדֶר.</p>
</blockquote>

<blockquote>
<p>לֹא יֶחְסַר לוֹ מְאוּמָה מִתַּעֲנוּגוֹת הַחַיִּים,</p>
</blockquote>

<blockquote>
<p>גַּם בָּרִיא הוּא וְשָׁמֵן לוֹ זְרֹעַ וּלְחָיַיִם</p>
</blockquote>

<blockquote>
<p>יָדָיו מְטִילֵי בַרְזֶל כְּתֵפָיו עֲצֵי שִׁטִּים,</p>
</blockquote>

<blockquote>
<p>צַוָּארוֹ מִגְדַּל שֵׁן בִּטְנוֹ עֲרֵמַת חִטִּים,</p>
</blockquote>

<blockquote>
<p>דַּלְתֵי פָנָיו חֲזָקוֹת עֵינָיו אַבְנֵי קָלַע,</p>
</blockquote>

<blockquote>
<p>גִּידֵי פַחֲדָיו שֹרָגוּ וּגְרָמָיו כַּסָּלַע.</p>
</blockquote>

<blockquote>
<p>כֻּלּוֹ אַמִּיץ וְחָזָק נֶאְזָר בִּגְבוּרָה!</p>
</blockquote>

<blockquote>
<p>מִכַּף רֶגֶל עַד רֹאשׁ אֵין בּוֹ חַבּוּרָה,</p>
</blockquote>

<blockquote>
<p>לֹא יֵדַע כָּל-מַדְוֶה מַחֲלָה וָנֶגַע,</p>
</blockquote>

<blockquote>
<p>כָּל-יָמָיו לֹא קָרָהוּ אָסוֹן וָפֶגַע,</p>
</blockquote>

<blockquote>
<p>מֵעוֹדוֹ יִתְעַנֵּג עַל שְׂמָחוֹת וְגִיל,</p>
</blockquote>

<blockquote>
<p>וַהֲמוֹן כְּסִילִים לוֹ יִשְׁתַּחֲווּ בְּרֶתֶת וָחִיל.</p>
</blockquote>

<h2 id="ב">ב</h2>

<blockquote>
<p>אַךְ פִּתְאֹם הָהּ! לָאָרֶץ הוּרַד גְּאוֹנוֹ!</p>
</blockquote>

<blockquote>
<p>שָׁבְתָה גַּם עָרְבָה הַשִּׂמְחָה בִּמְעוֹנוֹ,</p>
</blockquote>

<blockquote>
<p>גָּלָה כָל-כְּבֹדוֹ בְּיוֹם תּוֹכֵחָה וּנְאָצָה,</p>
</blockquote>

<blockquote>
<p>וְהוֹד פָּנָיו הָהּ כִּסְּתָה פַּלָּצָה.</p>
</blockquote>

<blockquote>
<p>כִּי בְעֶצֶם הַיּוֹם – הָהּ! תַּאֲנִיָּה וַאֲנִיָּה! –</p>
</blockquote>

<blockquote>
<p>עָבַר דֶּרֶךְ הָעִיר הַצַּדִּיק רַב-הָעֲלִילִיָּה</p>
</blockquote>

<blockquote>
<p>ר' דָץ מֵחֲצַר-מָוֶת, קָדֹשׁ מְאֹד נוֹרָא!</p>
</blockquote>

<blockquote>
<p>עִם גַּבָּאָיו הַשְּׁנַיִם אַדִּירֵי הַתּוֹרָה,</p>
</blockquote>

<blockquote>
<p>וּבַהֲבִינוֹ בַּצַּדִּיק כִּי מְאוּם אֵינֶנּוּ חָסֵר</p>
</blockquote>

<blockquote>
<p>בָּעִיר גִּבְעַת-הָעֲרָלוֹת הֶחְלִיט לְהִוָּתֵר!</p>
</blockquote>

<blockquote>
<p>הֶחְלִיט גַּם הֵקִים מְזִמַּת לְבָבוֹ,</p>
</blockquote>

<blockquote>
<p>כִּי שָׂכַר לוֹ מָעוֹן וַיְכוֹנֶן בּוֹ מוֹשָׁבוֹ,</p>
</blockquote>

<blockquote>
<p>וַיַּצֵּב גַּבָּאָיו הָכֵן עַל הַמִּשְׁמֶרֶת,</p>
</blockquote>

<blockquote>
<p>בִּפְרֹזְדוֹר הַבַּיִת לְכָבוֹד וּלְתִפְאֶרֶת</p>
</blockquote>

<blockquote>
<p>לִקְצֹב פִּדְיֹנוֹת וְלִכְתֹּב פִּתְּקָאוֹת,</p>
</blockquote>

<blockquote>
<p>לַבָּאִים הִוָּשַׁע מִבַּעַל הַנִּפְלָאוֹת.</p>
</blockquote>

<blockquote>
<p>וְהָעָם מִקָּצֶה הָהּ! קְטַנֵּי אֲמָנָה!</p>
</blockquote>

<blockquote>
<p>כְּבָר שָׁכְחוּ בְרִיתָם וֶאֱמוּנָתָם הַיְשָׁנָה,</p>
</blockquote>

<blockquote>
<p>בְּצַדִיקָם ר' לֶמֶךְ מוֹשִׁיעָם בְּכָל-צָרָה,</p>
</blockquote>

<blockquote>
<p>וְעַל רֹאשׁ ר' דָץ שָׂמוּ הָעֲטָרָה.</p>
</blockquote>

<blockquote>
<p>וּכְבָר מִכָּל-פִּנָּה נָהֲרוּ הֲמוֹנִים,</p>
</blockquote>

<blockquote>
<p>גְּבִירִים וּגְבִירוֹת אֶבְיוֹנוֹת וְאֶבְיוֹנִים,</p>
</blockquote>

<blockquote>
<p>הָרוֹת וַעֲקָרוֹת לַעֲשָׂרוֹת וּמֵאוֹת,</p>
</blockquote>

<blockquote>
<p>בֵּיתָה ר' דָץ בְּיָדַיִם מְלֵאוֹת.</p>
</blockquote>

<blockquote>
<p>וּכְבָר יָשַׁב בָּרְחָבָה כְּצַדִּיק יָשָׁן נוֹשָׁן,</p>
</blockquote>

<blockquote>
<p>בֵּין מַאֲמִינָיו וַחֲסִידָיו וַיִּפְרַח כַּשּׁוֹשָׁן;</p>
</blockquote>

<blockquote>
<p>וַיַּרְבֶּה נִפְלָאוֹת בְּגִבְעַת-הָעֲרָלוֹת,</p>
</blockquote>

<blockquote>
<p>וְעֵינֵי ר' לֶמֶךְ הָהּ! רֹאוֹת וְכָלוֹת!</p>
</blockquote>

<blockquote>
<p>רֹאוֹת וְכָלוֹת כִּי מִי יֵדַע כָּמֹהוּ,</p>
</blockquote>

<blockquote>
<p>הוֹנוֹ וַעֲמָלוֹ, כִּי יַעֲלוּ בַתֹּהוּ;</p>
</blockquote>

<blockquote>
<p>וְעַל דּוֹרְשָׁיו כִּי יִכְלוּ נַפְשׁוֹ נֶאֱנָחָה!</p>
</blockquote>

<blockquote>
<p>פֶּן יִהְיֶה בְּאַחֲרִיתוֹ כְּזוֹנָה נִשְׁכָּחָה.</p>
</blockquote>

<blockquote>
<p>גַּם הֶעֱמִיק לִרְאוֹת בַּשָּׁמַיִם מִמַּעַל,</p>
</blockquote>

<blockquote>
<p>כִּי מַלְאָכָיו וּשְׂרָפָיו גַּם הֵמָּה בַּמַּעַל,</p>
</blockquote>

<blockquote>
<p>וּמֵעַתָּה הָהּ! בּוֹ בָגֹד יִבְגֹּדוּ,</p>
</blockquote>

<blockquote>
<p>וּבְצָרָתוֹ זֹאת הוֹי, נֶגֶד נִגְעוֹ יַעֲמֹדוּ.</p>
</blockquote>

<h2 id="ג">ג</h2>

<blockquote>
<p>אָז הִתְנָעֵר ר' לֶמֶךְ בְּאַפּוֹ וּבַחֲרוֹנוֹ,</p>
</blockquote>

<blockquote>
<p>וַיָּרֶם אֶת-קוֹלוֹ וַיִּשְׁרֹק לְצֹאנוֹ,</p>
</blockquote>

<blockquote>
<p>וַיִּקָּבְצוּ הַחֲסִידִים מֵרֹאשׁ וְעַד זָנָב,</p>
</blockquote>

<blockquote>
<p>לְעֶזְרַת צַדִּיקָם הֶחָסִיד הֶעָנָו,</p>
</blockquote>

<blockquote>
<p>וַיַּאַסְפוּ אֲסֵפָה וַיְקַדְּשׁוּ עֲצָרָה,</p>
</blockquote>

<blockquote>
<p>לְהִוָּעֵץ עִם רַבָּם בְּרוּחַ נִשְׁבָּרָה,</p>
</blockquote>

<blockquote>
<p>כְּדָת מַה-לַּעֲשׂוֹת בְּר' דָץ מֵחֲצַר-מָוֶת?</p>
</blockquote>

<blockquote>
<p>עַל מְקוֹם מוֹשִׁיעָם כִּי הִרְהִיב לָשֶׁבֶת!</p>
</blockquote>

<blockquote>
<p>אָז נִמְנוּ וְגָמְרוּ כְּאִישׁ אֶחָד חֲבֵרִים,</p>
</blockquote>

<blockquote>
<p>לִשְׁלֹחַ אֶל ר' דָץ שְׁנֵי אֲנָשִׁים כְּשֵׁרִים,</p>
</blockquote>

<blockquote>
<p>מִשִּׁבְעָה טוֹבֵי הָעִיר – וּלְהָעִיד בְּפָנָיו,</p>
</blockquote>

<blockquote>
<p>מִבְּלִי חַכּוֹת אַף רֶגַע לַדֶּרֶךְ יָשִׂים פָּנָיו,</p>
</blockquote>

<blockquote>
<p>כִּי בְעִיר מוֹשַׁב הַצַּדִיק לֹא יַכִּירֵהוּ מְעוֹנוֹ,</p>
</blockquote>

<blockquote>
<p>וְכָל-צְדָקָה לוֹ אַיִן לְהִתְחַמֵּם מִגֵּז צֹאנוֹ,</p>
</blockquote>

<blockquote>
<p>וְלַמְרוֹת אִם יָזִיד זֹאת הָאַזְהָרָה!</p>
</blockquote>

<blockquote>
<p>נְכוֹנִים בְּיָדוֹ יְמֵי חֹשֶׁךְ וְצָרָה.</p>
</blockquote>

<h2 id="ד">ד</h2>

<blockquote>
<p>אַךְ עֲצָתָם הָהּ! לֹא עָשְׂתָה כָּל-פֶּרִי</p>
</blockquote>

<blockquote>
<p>הַצַּדִּיק ר' דָץ הָלַךְ עִמָּם קֶרִי,</p>
</blockquote>

<blockquote>
<p>וַיְחָרֶף וַיְגַדֵּף ר' לֶמֶךְ וְהַנִּבְחָרִים,</p>
</blockquote>

<blockquote>
<p>וּבְמִכְתָּב מָלֵא עַזּוֹת עָנָה אֵלֶּה הַדְּבָרִים:</p>
</blockquote>

<blockquote>
<p>&quot;שִׁמְעָה-נָּא לֶמֶךְ סִטְרָא דְסַמָּאֵל</p>
</blockquote>

<blockquote>
<p>לוּקוּס הַמְּכַלֶּה מָמוֹנָם שֶׁל יִשְׂרָאֵל!</p>
</blockquote>

<blockquote>
<p>אֲנִי דָץ בַּר שִׁלְשֹׁם בֶּן-קְדֹשִׁים הִנֵּנִי!</p>
</blockquote>

<blockquote>
<p>הַזָּקֵן בְּעַצְמוֹ הָיָה אָבִי-זְקֵנִי;</p>
</blockquote>

<blockquote>
<p>הַקָּזַק<a href="#fn:2" id="fnref:2" title="see footnote" class="footnote"><sup>2</sup></a> הַנּוֹדַע הִנֵּהוּ אֲחִי-אָבִי,</p>
</blockquote>

<blockquote>
<p>וְאָחִי הַקָּטָן – <strong>הַיְהוּדִי הַפְּשִׁיסְחָבִי</strong>.</p>
</blockquote>

<blockquote>
<p>וְכֵן קְרוֹבַי כֻּלָּם אַךְ קְדֹשִׁים הִנָּמוֹ!</p>
</blockquote>

<blockquote>
<p>עַד דֹּרוֹת אַלְפַּיִם שַׁכֻּלָּה אֵין בָּמוֹ,</p>
</blockquote>

<blockquote>
<p>כֻּלָּם צַדִּיקִים, כֻּלָּם אַנְשֵׁי-פְלָאוֹת,</p>
</blockquote>

<blockquote>
<p>וּלְעֻמָּתָם הִנְּךָ אַך זָנָב <strong>לָאֲרָיוֹת</strong><a href="#fn:3" id="fnref:3" title="see footnote" class="footnote"><sup>3</sup></a></p>
</blockquote>

<blockquote>
<p>וְאַחֲרֵי כִי תֵדַע מֶה וּמִי אָנֹכִי,</p>
</blockquote>

<blockquote>
<p>שְׁמַע וַאֲחַוְּךָ בַּמֶּה גָּדוֹל כֹּחִי!</p>
</blockquote>

<blockquote>
<p>דַּע לְךָ לֶמֶךְ כִּי כֹחִי מְאֹד נַעֲלָה,</p>
</blockquote>

<blockquote>
<p>לְהַטּוֹת לְחֶפְצִי כָּל-שָׂרֵי מַעֲלָה;</p>
</blockquote>

<blockquote>
<p>מִיכָאֵל וְגַבְרִיאֵל וּמְטַטְרוֹן שַׂר-הַפָּנִים,</p>
</blockquote>

<blockquote>
<p>יְשָׁרְתוּנִי בְּיִרְאָה כַּעֲבָדִים נֶאֱמָנִים,</p>
</blockquote>

<blockquote>
<p>סַמָּאֵל וְקוּשִׁיעֵאל וּמַלְאַךְ הַדּוֹמָה,</p>
</blockquote>

<blockquote>
<p>פַּצְפַּצְיָה וּפַצְפִּיאֵל וַהֲדַרְנִיאֵל רָם הַקּוֹמָה,</p>
</blockquote>

<blockquote>
<p>וְעוֹד מַלְאָכִים אֲחֵרִים טְמֵאִים גַּם קְדֹשִׁים</p>
</blockquote>

<blockquote>
<p>בֵּין כַּפְתֹּרַי יָלִינוּ כְּאֹרְחַת פַּרְעֹשִׁים.</p>
</blockquote>

<blockquote>
<p>וְכֻלָּם עֹשִׂים בְּאֵימָה עַל פִּי חֶפְצִי וּמִצְוָתִי,</p>
</blockquote>

<blockquote>
<p>טוֹב לְמֵטִיבַי וְרָעָה לִמְבַקְשֵׁי רָעָתִי,</p>
</blockquote>

<blockquote>
<p>לֹא יַבְדִּילוּ מְאוּמָה בְּחַרְבָּם הַקָּשָׁה,</p>
</blockquote>

<blockquote>
<p>בֵּין קָדֹשׁ לְנָבָל בֵּין צַדִּיק לְרָשָׁע.</p>
</blockquote>

<blockquote>
<p>כֹּפֶר וְשַׁלְמֹנִים כְּמוֹ דָוָה יְזָרוּ,</p>
</blockquote>

<blockquote>
<p>וּכְשׁוֹפְטִים נֶאֱמָנִים זְקֵנִים לֹא יֶהְדָּרוּ.</p>
</blockquote>

<blockquote>
<p>וְעַתָּה ר' לֶמֶךְ אֲהוִּבי וַחֲבִיבִי!</p>
</blockquote>

<blockquote>
<p>אֲמָרַי הַאֲזִינָה וּשְׁעֵה נָא אֶל נִיבִי,</p>
</blockquote>

<blockquote>
<p>בָּעִיר גִּבְעַת-הָעֲרָלוֹת דַּע לְךָ דַע,</p>
</blockquote>

<blockquote>
<p>אֲנִי וְגַבָּאַי עָשִׂינוּ דִירַת קְבַע!</p>
</blockquote>

<blockquote>
<p>בָּהּ מוֹפְתַי אֶתֵּנָה בְּכָל-אוֹנִי וְכֹחִי,</p>
</blockquote>

<blockquote>
<p>וְזֹאת תִּפְאַרְתְּךָ כִּי שֻׁתָּפְךָ אָנֹכִי!</p>
</blockquote>

<blockquote>
<p>אֵין הֶבְדֵּל בֵּינֵינוּ אַף כִּמְלֹא נִימָא,</p>
</blockquote>

<blockquote>
<p>וְכִי תִצְעַק גַּם מָרָה מִיָּמִים יָמִימָה,</p>
</blockquote>

<blockquote>
<p>בְּקוֹלְךָ לֹא אֶשְׁמַע לֹא אֶעֱזֹב מְעוֹנִי!</p>
</blockquote>

<blockquote>
<p>כִּי בְּקָרְךָ – בְּקָרִי וְצֹאנְךָ – צֹאנִי.</p>
</blockquote>

<blockquote>
<p>וְאַתָּה אֲהוּבִי! הֶרֶף נָא מֵאַף</p>
</blockquote>

<blockquote>
<p>שָׂהֲדִי בַּמְּרוֹמִים מִפֶּשַׁע אֲנִי חַף;</p>
</blockquote>

<blockquote>
<p>לֶחֶם בִּקַּשְׁתִּי! וְלֶחֶם מָצָאתִי!</p>
</blockquote>

<blockquote>
<p>וְלִלְחַם לֶחֶם לְעִירְךָ לֹא בָאתִי.</p>
</blockquote>

<blockquote>
<p>וְעָלֶיךָ עוֹד לְהוֹדוֹת לָאֵל גֹּמֵר עָלֶיךָ</p>
</blockquote>

<blockquote>
<p>בְּשָׁלְחוֹ לְךָ מוֹשִׁיעַ לְעֵת זִקְנָתֶךָ,</p>
</blockquote>

<blockquote>
<p>לְהָקֵל אֶת-עֻלְּךָ מִמַּעַל וּמִתַּחַת.</p>
</blockquote>

<blockquote>
<p>בָּעֵת אֲשֶׁר תַּעֲמֹד עַל יַרְכְּתֵי שַׁחַת.</p>
</blockquote>

<blockquote>
<p>רְאֵה נָא חֲבִיבִי, לְשָׁלוֹם הִנֵּנִי!</p>
</blockquote>

<blockquote>
<p>וְלַעֲרֹךְ מִלְחָמָה אַל נָא תְאַלְּצֵנִי.</p>
</blockquote>

<blockquote>
<p>כִּי רַבִּים אֲשֶׁר אִתִּי מֵאֲשֶׁר אִתֶּךָ,</p>
</blockquote>

<blockquote>
<p>וְאִם צַר כֹּחֶכָה עֲצָר-נָא יָדֶיךָ,</p>
</blockquote>

<blockquote>
<p>מִנָּאִי חֲבִיבְךָ מִתְּמֹל וּמִשִּׁלְשֹׁם,</p>
</blockquote>

<blockquote>
<p>אַסְקֻפָּה הַנִּדְרֶסֶת <strong>דָּץ בַּר שִׁלְשֹׁם</strong>.</p>
</blockquote>

<h2 id="ה">ה</h2>

<blockquote>
<p>וְר' לֶמֶךְ בְּקָרְאוֹ אֶת-אֵלֶּה הַטּוּרִים,</p>
</blockquote>

<blockquote>
<p>הִתְנַפֵּל אַרְצָה וַיֵבְךְּ תַּמְרוּרִים,</p>
</blockquote>

<blockquote>
<p>וַיָּגָז שְׂעַר רֹאשׁוֹ וַיִּמְרֹט הַלֶּחִי,</p>
</blockquote>

<blockquote>
<p>וְעִמּוֹ קְהַל חֲסִידָיו יָרְדוּ בַבֶּכִי,</p>
</blockquote>

<blockquote>
<p>וַתְּהִי מְהוּמָה וּמְבוּכָה תַּאֲנִיָּה וַאֲנִיָּה!</p>
</blockquote>

<blockquote>
<p>כָּל-לֵבָב דַּוָי וְכָל-עַיִן בּוֹכִיָה.</p>
</blockquote>

<blockquote>
<p>בֹּשׁוּ מַלְאָכִים! אֶרְאֶלִּים עֲטוּ כְלִמָּה!</p>
</blockquote>

<blockquote>
<p>חִפְרוּ מַזָּרוֹת עָשׁ כְּסִיל וְכִימָה!</p>
</blockquote>

<blockquote>
<p>לִבְשׁוּ בִגְדֵי אֵבֶל אַתֶּם שַׂרְפֵי מַעְלָה,</p>
</blockquote>

<blockquote>
<p>וְהֵחָבְשׁוּ בַטָּמוּן טִפְטַפְיָה וְלַיְלָה![<sup>4</sup>]</p>
</blockquote>

<blockquote>
<p>אַף מָרְרוּ בִּבְכִי עֶגְלוֹנֵי הַמֶּרְכָּבָה</p>
</blockquote>

<blockquote>
<p>כִּי נָפַל אֲדוֹנֵיכֶם הַדָּגוּל מֵרְבָבָה.</p>
</blockquote>

<blockquote>
<p>גַּם אַתְּ עֲלוּבָה תּוֹרָה יְקָרָה!</p>
</blockquote>

<blockquote>
<p>הִתְפַּלְשִׁי בָּאֵפֶר וְקוֹנְנִי מָרָה,</p>
</blockquote>

<blockquote>
<p>עַל שֶׁבֶר בֹּעֲלֵךְ ר' לֶמֶךְ הַנַּעֲלָה,</p>
</blockquote>

<blockquote>
<p>שֶׁעוֹנָתֵךְ לֹא גָרַע יוֹמָם וָלַיְלָה;</p>
</blockquote>

<blockquote>
<p>כִּי נִלְכַּד הָהּ, וַיְהִי לְדֵרָאוֹן!</p>
</blockquote>

<blockquote>
<p>וּמְשַׂנְּאוֹ עָלָיו יָרִים רֹאשׁוֹ בְּגָאוֹן.</p>
</blockquote>

<blockquote>
<p>אַךְ ר' לֶמֶךְ לֹא שָׁקַט וַיֶאֱסֹף בַּשְּׁנִיָּה,</p>
</blockquote>

<blockquote>
<p>אֲסֵפָה גְדוֹלָה בַּחֲדַר הָעֲלִיָּה,</p>
</blockquote>

<blockquote>
<p>וַיִּקָּבְצוּ לְבֵיתוֹ בְּמִדָּה מְאֹד גְּדוּשָׁה,</p>
</blockquote>

<blockquote>
<p>הֲמוֹן כִּתּוֹת וַחֲבוּרוֹת וְתַשְׁמִישֵׁי הַקְּדֻשָּׁה,</p>
</blockquote>

<blockquote>
<p>לְהַמְתִּיק סוֹד יַחַד וּלְהַמְצִיא יֶשַׁע,</p>
</blockquote>

<blockquote>
<p>לְרַבָּם הֶעָלוּב הַמְחוֹלָל בְּלִי פֶשַׁע.</p>
</blockquote>

<blockquote>
<p>וְהַצַּדִּיק בְּעַצְמוֹ בִּקְדֻשָּׁה וּבְטָהֳרָה,</p>
</blockquote>

<blockquote>
<p>קָם מֵעַל הַכִּסֵּא וַיִּקְרָא מִן-הַסְּעָרָה:</p>
</blockquote>

<blockquote>
<p>&quot;שִׁמְעוּ נָא רַבּוֹתַי צַנְתְּרֵי דִּי-דַהֲבָא</p>
</blockquote>

<blockquote>
<p>בּוֹצִינִין קַדִּישִׁין בְּנֵי אָדָם וְחַוָּה!</p>
</blockquote>

<blockquote>
<p>עֶשְׂרִים שְׁנוֹת עָמָל בְּעִירְכֶם לִי מָנִיתִי,</p>
</blockquote>

<blockquote>
<p>אֵין פֶּגַע וְצָרָה שֶׁבָּהּ לֹא הָיִיתִי!</p>
</blockquote>

<blockquote>
<p>לְמַעַנְכֶם עָבַדְתִּי בְּזֵעַת אַפָּיִם,</p>
</blockquote>

<blockquote>
<p>לָחַמְתִּי בְּמַזִּיקִים וּבְמַלְאֲכֵי שָׁמָיִם,</p>
</blockquote>

<blockquote>
<p>נֶאֱבַקְתִּי בְּרוּחוֹת וְשֵׁדִים עַזֵּי-פָנִים,</p>
</blockquote>

<blockquote>
<p>וּלְמִרְמָס נָתַתִּי קְלִפּוֹת וְכַתְּ לֵצָנִים.</p>
</blockquote>

<blockquote>
<p>וּלְמַעַנְכֶם הָהּ מִבֹּקֶר עַד עָרֶב,</p>
</blockquote>

<blockquote>
<p>עַל מְקוֹמִי יָשַׁבְתִּי כְּאַסִּיר וּשְׁבוּי חֶרֶב,</p>
</blockquote>

<blockquote>
<p>לֹא יָדַעְתִּי שָׁלֵו וְרִגְעֵי מַרְגֵּעָה,</p>
</blockquote>

<blockquote>
<p>לֹא הִתְעַנַּגְתִּי מֵעוֹדִי עַל צוּרַת מַטְבֵּעָה</p>
</blockquote>

<blockquote>
<p>לֹא נֶהֱנֵיתֵי מֵעוֹלָמִי אַף כְּאֶצְבַּע קְטַנָּה,</p>
</blockquote>

<blockquote>
<p>וְאַחֲרִיתִי אֲהָהּ! מָרָה כַּלַּעֲנָה.</p>
</blockquote>

<blockquote>
<p>עוּרוּ רַבּוֹתַי! עוּרוּ צֹאן מַרְעִיתִי!</p>
</blockquote>

<blockquote>
<p>תִּבְעוּ עֶלְבּוֹנִי מִיַּד אוֹיְבִי וּמַצְמִיתִי,</p>
</blockquote>

<blockquote>
<p>הֲלֹא כֻּלְּכֶם צַדִּיקִים כֻּלְּכֶם בְּנֵי יִשְׂרָאֵל,</p>
</blockquote>

<blockquote>
<p>וְאֵיךְ תּוּכְלוּ לִרְאוֹת שְׂנוּאָה כִּי תִבָּעֵל?!</p>
</blockquote>

<blockquote>
<p>וְהַדְּבָרִים בְּצֵאתָם מִפִּי רַב הָעֲלִילִיָּה,</p>
</blockquote>

<blockquote>
<p>מִיַּד כָּל-הָעָם גָּעוּ בַּבְּכִיָּה,</p>
</blockquote>

<blockquote>
<p>וַיְמָרְרוּ כֻלָּמוֹ – מִשּׁוֹר עַד חֲמוֹר,</p>
</blockquote>

<blockquote>
<p>כְּאֵם רַחֲמָנִיָּה תָּמֵר עַל הַבְּכוֹר.</p>
</blockquote>

<h2 id="ו">ו</h2>

<blockquote>
<p>אָז קָם מֵעַל הַשֻּׁלְחָן בְּקֶצֶף וְאֵימָה,</p>
</blockquote>

<blockquote>
<p>חָסִיד בַּעַל בֶּטֶן וַיִּקְרָא בְּחֵמָה:</p>
</blockquote>

<blockquote>
<p>הוֹי פְּתָאִים בּוֹעֲרִים תּוֹעִים וּנְבוֹכִים!</p>
</blockquote>

<blockquote>
<p>הַעֵת הִיא עַתָּה לְהָרִים קוֹל בּוֹכִים?</p>
</blockquote>

<blockquote>
<p>הֲכִי לֹא דִמְעָה וְקִינָה לְשָׁמִיר וָשָׁיִת</p>
</blockquote>

<blockquote>
<p>עֵת תֹּאחַז הָאֵשׁ בְּפִנּוֹת הַבָּיִת?!</p>
</blockquote>

<blockquote>
<p>הָבוּ גַבָּאִים, הָבוּ מְשָׁרְתֵי הַקְּהִלָּה!</p>
</blockquote>

<blockquote>
<p>אֶת-צוֹרֵר רַבֵּנוּ לָאָרֶץ נַשְׁפִּילָה,</p>
</blockquote>

<blockquote>
<p>נֵצֵא נָא לִקְרָאתוֹ בְּחֶרֶב וָשֶׁלַח,</p>
</blockquote>

<blockquote>
<p>וְנִזְרֶה עַל נָוֵהוּ גָפְרִית וָמֶלַח,</p>
</blockquote>

<blockquote>
<p>נִשָּׁפֵט נָא אִתּוֹ בָּאֵשׁ וּבַמַּיִם,</p>
</blockquote>

<blockquote>
<p>וְנַכְרִיתָה אֶת-שְׁמוֹ מֵאֶרֶץ הַחַיִּים.</p>
</blockquote>

<blockquote>
<p>אַךְ דְּבָרָיו אֵלֶּה הָאִישׁ עוֹד לֹא גָמַר,</p>
</blockquote>

<blockquote>
<p>וְהִנֵּה קָם עַל רַגְלוֹהִי חָסִיד אַחַר וְאָמַר:</p>
</blockquote>

<blockquote>
<p>אַל נָא רַבּוֹתַי! אַל זֶרַע יִשְׂרָאֵל!</p>
</blockquote>

<blockquote>
<p>לַעֲרֹךְ מִלְחָמָה עִם הָרָשָׁע סַמָּאֵל,</p>
</blockquote>

<blockquote>
<p>הֲשֵׁם דָּץ הָעַוָּל הַיּוֹם תִּשְׁמְעוּ רִאשׁוֹנָה</p>
</blockquote>

<blockquote>
<p>כִּי תֹאמְרוּ לִלְחֹם עִם מֵצַח אִשָּׁה זוֹנָה?!</p>
</blockquote>

<blockquote>
<p>אַחַי חִרְדוּ נָא, אַל תְּגָרוּ מְדָנִים!</p>
</blockquote>

<blockquote>
<p>פֶּן יַכְּכֶם חֵרֶם אָבוֹת עַל בָּנִים,</p>
</blockquote>

<blockquote>
<p>כִּי מֵעוֹדִי יְדַעְתִּיו לְחַיָּה טוֹרֶפֶת,</p>
</blockquote>

<blockquote>
<p>וּדְעוּ כִּי לְדִמְכֶם נַפְשׁוֹ שֹׁאֶפֶת,</p>
</blockquote>

<blockquote>
<p>וְאִם תֵּצְאוּ עוֹד נֶגְדּוֹ בְּחֵמָה וְעֹז מֶצַח,</p>
</blockquote>

<blockquote>
<p>אַחֲרִיתְכֶם נִכְרָתָה וְתֹאבְדוּ לָנֶצַח!</p>
</blockquote>

<blockquote>
<p>וּבְכֵן מוֹרַי וְרַבּוֹתַי עֲצָתִי לָכֶם אֱמוּנָה,</p>
</blockquote>

<blockquote>
<p>אִם אַךְ יֵשׁ בָּכֶם שְׁבִיב חָכְמָה וּתְבוּנָה,</p>
</blockquote>

<blockquote>
<p>שְׁקָלִים אַלְפַּיִם שִׁקְלוּ עַל יַד רַבֵּנוּ!</p>
</blockquote>

<blockquote>
<p>וּבָם יְשַׁחֵד אֶת-דָּץ כִּי יַעֲזֹב עִירֵנוּ.</p>
</blockquote>

<blockquote>
<p>אָז תֶּחְדַּל מַחְלֹקֶת מַשְׂטֵמָה וְאֵשׁ זָרָה,</p>
</blockquote>

<blockquote>
<p>וְעַל צַדִּיקֵנוּ לְיָשְׁנָהּ תָּשׁוּב הָעֲטָרָה.</p>
</blockquote>

<h2 id="ז">ז</h2>

<blockquote>
<p>הֶחָסִיד טֶרֶם כִּלָּה עֲצָתוֹ וְקוֹל דְּבָרוֹ,</p>
</blockquote>

<blockquote>
<p>וְר' לֶמֶךְ הִתְנַפֵּל בְּאַהֲבָה עַל צַוָּארוֹ</p>
</blockquote>

<blockquote>
<p>וַיִּשָּׁקֵהוּ עַל לֶחֱיוֹ נְשִׁיקָה מְמֻשָּׁכָה,</p>
</blockquote>

<blockquote>
<p>וַיִּקְרָא בְּקוֹל: תָּבֹא עָלֶיךָ בְּרָכָה!</p>
</blockquote>

<blockquote>
<p>וְאַחַר רָחַץ יָדָיו וַיְבָרֶךְ בְּקוֹל רָם:</p>
</blockquote>

<blockquote>
<p>&#8220;בָּרוּךְ שֶׁנָּתַן מֵחָכְמָתוֹ לְבָשָׂר וָדָם!&#8221;</p>
</blockquote>

<blockquote>
<p>וְהַחֲסִידִים מַרְעִידִים כַּשָּׂטָן מִקּוֹל הַתְּרוּעָה,</p>
</blockquote>

<blockquote>
<p>קָמוּ מִמְּקוֹמָם בְּלִי כָל-רֶגֶשׁ וּתְנוּעָה,</p>
</blockquote>

<blockquote>
<p>וְאָמֵן בְּכַוָּנָה גְדוֹלָה עָנוּ אַחֲרָיו בֶּהָמוֹן!</p>
</blockquote>

<blockquote>
<p>וַאֲגַב אָרְחָא עַל הַשֻּׁלְחָן הִנִּיחוּ גַּם הַמָּמוֹן;</p>
</blockquote>

<blockquote>
<p>לֹא גָרְעוּ אַף גֵּרָה מִשְּׁקָלִים אַלְפָּיִם,</p>
</blockquote>

<blockquote>
<p>כִּי כֵן נִגְזַר הֶאָח! לִפְנֵי אָבִינוּ בַשָּׁמַיִם.</p>
</blockquote>

<blockquote>
<p>וְעוֹד בַּיּוֹם הַהוּא ר' לֶמֶךְ מְאֹד אָץ,</p>
</blockquote>

<blockquote>
<p>לִשְׁלֹחַ הַמִּנְחָה לַצַּדִּיק ר' דָּץ,</p>
</blockquote>

<blockquote>
<p>וְעוֹד בַּיּוֹם הַהוּא גַּם מֶרְכָּבָה מְרַקֵּדָה,</p>
</blockquote>

<blockquote>
<p>בְּלִוְיַת הַצַּדִּיק וְכָל-נְשִׂיאֵי הָעֵדָה,</p>
</blockquote>

<blockquote>
<p>מֵעִיר גִּבְעַת-הָעֲרָלוֹת בְּחִפָּזוֹן יָצָאָה;</p>
</blockquote>

<blockquote>
<p>וּמִי הֵמָּה הַנּוֹסְעִים? – הֶאָח, חִידָה נִפְלָאָה!</p>
</blockquote>

<blockquote>
<p>הַצַּדִּיק ר' דָץ עִם גַּבָּאָיו הַשְּׁנָיִם!</p>
</blockquote>

<blockquote>
<p>וּבִצְרֹרוֹ גַּם צְרוּרִים שְׁקָלָיו הָאַלְפָּיִם&#8230;</p>
</blockquote>

<blockquote>
<p>כֶּסֶף! כֶּסֶף! הֶאָח סְגֻלָּה נֶאֱהָבָה!</p>
</blockquote>

<blockquote>
<p>מַה-יָּקָר עֶרְכֶּךָ בַּתֵּבֵל הָרְחָבָה,</p>
</blockquote>

<blockquote>
<p>מַה-יָּקָר עֶרְכֶּךָ, הֶאָח! אוֹצַר כָּל-נָחַת!</p>
</blockquote>

<blockquote>
<p>אֵלֶיךָ אֵין עֲרֹךְ עַל הָאָרֶץ מִתָּחַת,</p>
</blockquote>

<blockquote>
<p>כָּל-פֹּעַל וּמַעַשׂ, בְּלִי מְנוּחָה וּמַרְגֵּעָה,</p>
</blockquote>

<blockquote>
<p>לְמַעַנְךָ אַךְ יַעַשׂ, בֶּן-אָדָם תּוֹלֵעָה;</p>
</blockquote>

<blockquote>
<p>לֹא יַבִּיט מְאוּמָה מַחֲשַׁבְתּוֹ אִם רְצוּיָה</p>
</blockquote>

<blockquote>
<p>וְרַק הַשִּׂיגְךָ בְּכִיסוֹ יָדוֹ נְטוּיָה.</p>
</blockquote>

<blockquote>
<p>לְמַעַנְךָ הָהּ! עָיֵף וּרְפֵה כֹחַ,</p>
</blockquote>

<blockquote>
<p>רֹאשׁוֹ עַל כְּרָעָיו יֵלֶךְ אִישׁ שְׁחֹחַ,</p>
</blockquote>

<blockquote>
<p>יַעֲבֹד וְיַעֲמֹל מִבֹּקֶר עַד עָרֶב,</p>
</blockquote>

<blockquote>
<p>וּבְמִסְתָּרִים יָבֹא כַּחַיָּה בְּמוֹ אָרֶב,</p>
</blockquote>

<blockquote>
<p>לִגְזֹר וְלַחְתֹּף עַל יָמִין וּשְׂמֹאל!</p>
</blockquote>

<blockquote>
<p>וְעֵינָיו לֹא תִשְׂבַּעְנָה כַּאֲבַדּוֹן וּשְׁאוֹל.</p>
</blockquote>

<blockquote>
<p>וּלְמַעַנְךָ הָהּ! נוֹכֵל וְעַיִּט צָבוּעַ,</p>
</blockquote>

<blockquote>
<p>יִלְבַּשׁ עַל בְּשָׂרוֹ בֶּגֶד קָרוּעַ,</p>
</blockquote>

<blockquote>
<p>יִתְחַפֵּשׂ לִמְעֻנֶּה וִידוּעַ מַכְאוֹבִים,</p>
</blockquote>

<blockquote>
<p>וּבְיָדוֹ יִחוּסוֹ כִּי הוּא עָנִי בֶּן-טוֹבִים,</p>
</blockquote>

<blockquote>
<p>וְכֹה יָסֹב בֶּעָרִים לֶאֱסֹף נְדָבוֹת,</p>
</blockquote>

<blockquote>
<p>וְיוֹנֶה וִירַמֶּה אֲנָשִׁים לִרְבָבוֹת. –</p>
</blockquote>

<blockquote>
<p>וּלְמַעַנְךָ הָהּ! זָקֵן אִישׁ תַּהְפֻּכוֹת,</p>
</blockquote>

<blockquote>
<p>יְגַדֵּל בְּרֹאשׁוֹ שְׁתֵּי פֵאוֹת אֲרוּכוֹת,</p>
</blockquote>

<blockquote>
<p>יַרְחִיב אֶת-זְקָנוֹ לְכָל-עֵבֶר וָרוּחַ,</p>
</blockquote>

<blockquote>
<p>וּמִבְּשָׂרוֹ לֹא יָמִישׁ בֶּגֶד סָרוּחַ,</p>
</blockquote>

<blockquote>
<p>יְקַשֵּׁט אֶת-רַגְלָיו בִּנְעָלִים וּפֻזְּמְקָאוֹת&#8230;</p>
</blockquote>

<blockquote>
<p>וְיוֹרֶה עַל אֶחָיו אַבְנֵי בְלִסְטְרָאוֹת!</p>
</blockquote>

<blockquote>
<p>כָּל קֹדֶשׁ יְחַלֵּל וּבְכָל-תּוֹעֵבָה יִתְגָּאֵל,</p>
</blockquote>

<blockquote>
<p>וִיהִי לְרֹאשׁ וְקָצִין עַל עֵדָה בְּיִשְׂרָאֵל&#8230;</p>
</blockquote>

<blockquote>
<p>וּלְמַעַנְךָ הָהּ! שְׁטְרַיְמֶל רַב-הַזְּנָבוֹת,</p>
</blockquote>

<blockquote>
<p>יִלְבַּשׁ אִישׁ מִרְמָה וְגוֹנֵב לְבָבוֹת,</p>
</blockquote>

<blockquote>
<p>וִיהִי לְרַב וְגָאוֹן בְּפֶתַח עֵינָיִם,</p>
</blockquote>

<blockquote>
<p>וְיִשְׂתָּרֵר עַל אֶחָיו כְּפַרְעֹה בְּמִצְרָיִם,</p>
</blockquote>

<blockquote>
<p>לֹא יָשִׁית כָּל-לֵב לַעֲנִיִּים מְרוּדִים,</p>
</blockquote>

<blockquote>
<p><strong>וּבִגְזֵרוֹת חֲדָשׁוֹת</strong> יַשְׂבִּיעֵם נְדוּדִים&#8230;</p>
</blockquote>

<blockquote>
<p>כָּל-דִּבָּה וְרָכִיל כְּמִנְחָה יָרִיחַ!</p>
</blockquote>

<blockquote>
<p>וּמֵאֶנְקַת אֶבְיוֹנִים לִבּוֹ יַקְשִׁיחַ. –</p>
</blockquote>

<blockquote>
<p>וּלְמַעַנְךָ הָהּ! עָשִׁיר גְּדָל-בָּשָׂר,</p>
</blockquote>

<blockquote>
<p>יְקוֹמֵם בְּעִירוֹ מֶכֶס לַבָּשָׂר,</p>
</blockquote>

<blockquote>
<p>וְלֶאֱכֹל בְּשַׂר אֶחָיו יִקְנֶה מַחְשָׁבוֹת</p>
</blockquote>

<blockquote>
<p>וְיֶאֱרֹב לְדָמָם כִּזְאֵב עֲרָבוֹת,</p>
</blockquote>

<blockquote>
<p>לֹא יָחֹס עַל דָּל, חֲנִינָה לוֹ זָרָה!</p>
</blockquote>

<blockquote>
<p>וְעֵינָיו לֹא יָשִׂים לְאֹבֵד בַּצָּרָה,</p>
</blockquote>

<blockquote>
<p>כָּל-עִסְקוֹ וְעִנְיָנוֹ אַךְ הַרְבּוֹת הַזֶּבַח,</p>
</blockquote>

<blockquote>
<p>וַאֲנָשִׁים לְמֵאוֹת יַעֲלֶה לַטֶּבַח. –</p>
</blockquote>

<blockquote>
<p>וּלְמַעַנְךָ הָהּ! אִישׁ מִרְמָה וּנְבָלָה!</p>
</blockquote>

<blockquote>
<p>יְכַנֶּה לְעַצְמוֹ צַדִּיק בַּעַל קַבָּלָה,</p>
</blockquote>

<blockquote>
<p>וּבְקֶרֶב עֲדָתוֹ פְלָאוֹת הוּא מַשִׁית,</p>
</blockquote>

<blockquote>
<p>שֶׁלֹּא הָיוּ וְנִבְרָאוּ מִשֵּׁשֶׁת יְמֵי בְרֵאשִׁית;</p>
</blockquote>

<blockquote>
<p>יַעֲשֹׁק וְיִגְנֹב וְיַעֲרִים כַּנָּחָשׁ,</p>
</blockquote>

<blockquote>
<p>וּפְתָאִים לִרְבָבוֹת יְסַבֵּב בְּכָחַשׁ,</p>
</blockquote>

<blockquote>
<p>אַף עֵינוֹ לֹא תִשְׂבַּע מִמְּשָׁל מִמְשָׁל רַב,</p>
</blockquote>

<blockquote>
<p>וכִבְנוֹת עֲלוּקָה יִקְרָא: הַב! הַב!</p>
</blockquote>

<blockquote>
<p>וּלְמַעַנְךָ הָהּ! גַּם ר' דָץ מֵחֲצַר-מָוֶת,</p>
</blockquote>

<blockquote>
<p>בָּעִיר גִּבְעַת-הָעֲרָלוֹת אִוָּה לָשָׁבֶת,</p>
</blockquote>

<blockquote>
<p>לֹא חָס עַל צַדִּיקָהּ בֹּעֲלָהּ מִלְּפָנִים,</p>
</blockquote>

<blockquote>
<p>וַיָּבֹא בִּגְבוּלוֹ לְגָרוֹת מְדָנִים,</p>
</blockquote>

<blockquote>
<p>אַף הִכְבִּיד אֶת-אָזְנוֹ וַיְמָאֵן הִכָּנֵעַ!</p>
</blockquote>

<blockquote>
<p>וּבְעִירוֹ עַד עוֹלָם גָּזַר לְהִשְׁתַּקֵּעַ. –</p>
</blockquote>

<blockquote>
<p>וּלְמַעַנְךָ הָהּ! אוֹ הֶאָח! פִּלְאֵי פְלָאִים!</p>
</blockquote>

<blockquote>
<p>הַצַּדִּיק ר' דָץ עִם גַּבָּאָיו הַשְּׁנָיִם,</p>
</blockquote>

<blockquote>
<p>מִהֵר זֶה עַתָּה מִקִּנּוֹ לִבְרֹחַ,</p>
</blockquote>

<blockquote>
<p>וְלַעֲזֹב הָעֲבֻדָּה עִם כָּל-הַמַּלְקֹּחַ,</p>
</blockquote>

<blockquote>
<p>עַל יַד אוֹיְבוֹ וּמִתְנַגְּדוֹ מְבַקֵּשׁ רָעָתוֹ,</p>
</blockquote>

<blockquote>
<p>וְלֹא שָׁמַר לְמַלְּאֹת דִּבְרֵי תְשׁוּבָתוֹ. –</p>
</blockquote>

<blockquote>
<p>וּלְמַעַנְךָ הָהּ! גַּם פֹּשְׁעִים מִנֹּעַר,</p>
</blockquote>

<blockquote>
<p>לַאֲלָפִים וּרְבָבוֹת יֵשְׁבוּ בַסֹּהַר,</p>
</blockquote>

<blockquote>
<p>אֲסוּרִים וּקְשׁוּרִים בִכְבָלִים וָאֳזִקִּים,</p>
</blockquote>

<blockquote>
<p>וְעִמָּהֶם הָהּ! יִלָּכְדוּ גַם צַדִּיקִים.</p>
</blockquote>

<blockquote>
<p>גַּם צַדִּיקִים הָהּ! יִלָּכְדוּן בַּצָּרָה.</p>
</blockquote>

<blockquote>
<p>וְרַבּוֹתַי נָא שִׁמְעוּ מַעֲשֶׂה שֶׁקָּרָה:</p>
</blockquote>

<h2 id="ח">ח</h2>

<blockquote>
<p>ר' דָץ מֵחֲצַר-מָוֶת הַמְקֻבָּל וְהַמְקַבֵּל,</p>
</blockquote>

<blockquote>
<p>צַדִּיק לַחֲסִידִים וּלְצַדִּיקִים מְחַבֵּל,</p>
</blockquote>

<blockquote>
<p>מֵעִיר מוֹשַׁב מְנַגְּדוֹ בְּנֶפֶשׁ שׂמַחַת,</p>
</blockquote>

<blockquote>
<p>טֶרֶם הִרְחִיק לִנְסֹעַ כִּבְרַת אֶרֶץ אַחַת,</p>
</blockquote>

<blockquote>
<p>עוֹדֶנּוּ בַדֶּרֶךְ עִם שְׁקָלָיו הַמְזֻמָּנִים,</p>
</blockquote>

<blockquote>
<p>וּבְגִבְעַת-הָעֲרָלוֹת עוֹד צָהֳלָה עַל כָּל-פָּנִים.</p>
</blockquote>

<blockquote>
<p>עוֹד הַחֲסִידִים מְרַקְּדִים כִּשְׂעִירִים וְאַיָּלִים,</p>
</blockquote>

<blockquote>
<p>שְׂמֵחִים בְּצַדִּיקָם וּבִתְשׁוּעַת הַשְּׁקָלִים,</p>
</blockquote>

<blockquote>
<p>עוֹד יָגִיל כָּל-אִישׁ, יִשְׂמַח כָּל-גָּבֶר,</p>
</blockquote>

<blockquote>
<p>וְהִנֵּה פִּתְאֹם לְפֶתֵע, הוֹי שֵׁאת וָשָׁבֶר!</p>
</blockquote>

<blockquote>
<p>מִקְרֶה לֹא-טָהוֹר לַצַדִּיק הָהּ קָרָה!</p>
</blockquote>

<blockquote>
<p>וּבְגִבְעַת-הָעֲרָלוֹת נִתְחַדְּשָׁה הַצָּרָה.</p>
</blockquote>

<blockquote>
<p>כִּי שְׁנֵי סוּסִים קַדִּישִׁין יַלְדֵי שַׁעֲשֻׁעִים,</p>
</blockquote>

<blockquote>
<p>סוּסִים שֶׁחַיֵּי הַצַדִּיק בָּמוֹ אַךְ תְּלֻאִים</p>
</blockquote>

<blockquote>
<p>בָּאֻרָוָה עַל אֲבוּסָם כַּאֲשֶׁר נִצָּבוּ,</p>
</blockquote>

<blockquote>
<p>כְּהֶרֶף-עַיִן הָהּ! מֵהָאֻרָוָה גֻנָּבוּ.</p>
</blockquote>

<blockquote>
<p>גֻנָּבוּ מֵהָאֻרָוָה – וּבְלִוְיַת הָאֲבֵדָה,</p>
</blockquote>

<blockquote>
<p>נֶאֶבְדָה הָהּ! גַּם מֶרְכָּבָה מְרַקֵּדָה!</p>
</blockquote>

<blockquote>
<p>לַשָּׁוְא עָמְלוּ סָרִיסִים וְשׁוֹטְרֵי הַמֶּמְשָׁלָה,</p>
</blockquote>

<blockquote>
<p>לִדְרֹשׁ וְלַחֲקֹר אַחַר עוֹשֵׂה הַנְּבָלָה,</p>
</blockquote>

<blockquote>
<p>לַשָּׁוְא גַּם שְׁתַּדְּלָנִים לְחַפֵּשׂ יָגָעוּ</p>
</blockquote>

<blockquote>
<p>הַגַּנָּב אֵינֶנּוּ וְעִקְבוֹתָיו לֹא נוֹדָעוּ!</p>
</blockquote>

<blockquote>
<p>וַתֵּהֹם כָּל-הָעִיר בְּרַעַשׁ וְקוֹל הֲמֻלָּה,</p>
</blockquote>

<blockquote>
<p>וַיִּתְאַבְּלוּ נַעַר וְזָקֵן בָּחוּר וּבְתוּלָה.</p>
</blockquote>

<blockquote>
<p>וַיָּקָם ר' לֶמֶךְ כְּגִבּוֹר מִלְחָמָה,</p>
</blockquote>

<blockquote>
<p>וַיֶּאֱסֹף אֶת-פְּתָאָיו וַיַּעַל עַל הַבָּמָה,</p>
</blockquote>

<blockquote>
<p>וַיָּרֶם אֶת-קֹלוֹ קוֹל אַדִּיר וָרָם:</p>
</blockquote>

<blockquote>
<p>&quot;שִׁמְעוּ נָא רַבּוֹתַי עַם אֱלֹהֵי אַבְרָם!</p>
</blockquote>

<blockquote>
<p>רַבּוֹת נָשָׂאתִי, הֲלֹא גָלוּי וְיָדוּעַ,</p>
</blockquote>

<blockquote>
<p>צָרָה עַל צָרָה מִדָּץ הַפָּרוּעַ.</p>
</blockquote>

<blockquote>
<p>רַבּוֹת שָׂבַעְתִּי דֵּי מַצָּה וּמְדָנִים,</p>
</blockquote>

<blockquote>
<p>מִכָּל-מְעַוֵּל וְחוֹמֵץ וְכֶלֶב עַז-פָּנִים;</p>
</blockquote>

<blockquote>
<p>אַךְ עַתָּה נִלְאֵתִי, וּכְבָר כָּשַׁל בִּי, אֲהָהּ!</p>
</blockquote>

<blockquote>
<p>כֹּחַ הַסַּבָּל לִסְבֹּל אֶת-הָרָעָה.</p>
</blockquote>

<blockquote>
<p>דְּעוּ נָא רַבּוֹתַי כִּי סוּסַי הַגְּנוּבִים,</p>
</blockquote>

<blockquote>
<p>גִּלְגּוּלִים הִנָּמוֹ מִשְּׁנֵי צַדִּיקִים חֲשׁוּבִים,</p>
</blockquote>

<blockquote>
<p>הַנּוֹדָעִים בַּתֵּבֵל בְּשָׁנִים קַדְמֹנִיּוֹת,</p>
</blockquote>

<blockquote>
<p>לִקְדֹשִׁים וּטְהוֹרִים וּנְשָׁמוֹת נְקִיּוֹת,</p>
</blockquote>

<blockquote>
<p>אַךְ בַּעֲוֹן הַדּוֹר וּבְחַטַּאת אַנְשֵׁי-מֶרִי,</p>
</blockquote>

<blockquote>
<p>שֶׁהָלְכוּ בִּימֵיהֶם אֶת-אֱלֹהִים בַּחֲמַת קֶרִי,</p>
</blockquote>

<blockquote>
<p>נִשְׁמוֹתֵיהֶם הַקְּדֹשׁוֹת בַּסּוּסִים נִשְׁקָעוּ,</p>
</blockquote>

<blockquote>
<p>לִרְצוֹת עֲוֹנָם שֶׁהֶעֱווּ וּפָשָׁעוּ.</p>
</blockquote>

<blockquote>
<p>וְהֵן נִתְגַּלְגְּלוּ בְסוּסַי בִּשְׁבוּעוֹת וַחֲרָמוֹת,</p>
</blockquote>

<blockquote>
<p>כִּי אֲשִׁיבֵן לַמּוֹעֵד לְעוֹלָם הַנְּשָׁמוֹת,</p>
</blockquote>

<blockquote>
<p>וַאֲנִי עָרַבְתִּי הָהּ! לְשָׁמְרָן כְּאִישׁוֹן,</p>
</blockquote>

<blockquote>
<p>וְלַהֲשִׁיבָן בְּלִי נֶזֶק לִמְקוֹמָן הָרִאשׁוֹן,</p>
</blockquote>

<blockquote>
<p>וּלְיֶתֶר בִּטָּחוֹן, הוֹי צָרוֹת נִכְפָּלוֹת!</p>
</blockquote>

<blockquote>
<p>נָתַתִּי בָּעֵרָבוֹן עִיר גִּבְעַת-הָעֲרָלוֹת..</p>
</blockquote>

<blockquote>
<p>לָכֵן דְּעוּ רַבּוֹתַי לוֹמְדִים בַּעֲלֵי-תְרַסִים,</p>
</blockquote>

<blockquote>
<p>אִם הַגְּנֵבָה לֹא תִמָּצֵא כֻּלָּנוּ הַיּוֹם מֵתִים,</p>
</blockquote>

<blockquote>
<p>כֻּלָּנוּ הַיּוֹם מֵתִים – הוֹי פַּחַד וּמוֹרָא!</p>
</blockquote>

<blockquote>
<p>וְעִירֵנוּ תִשָּׁאֶה כִּסְדֹם וַעֲמֹרָה.</p>
</blockquote>

<blockquote>
<p>לָכֵן מוֹרַי וְרַבּוֹתַי, הֱיוּ לִבְנֵי חָיִל!</p>
</blockquote>

<blockquote>
<p>פִּשְׁטוּ עַל הַדְּרָכִים עוֹד בָּזֶה הַלָּיִל,</p>
</blockquote>

<blockquote>
<p>חַפְּשׂוּ וַחֲקָרוּ בְּכָל-עֵבֶר וָיֶרֶךְ,</p>
</blockquote>

<blockquote>
<p>וַאֲנִי בְרֹאשְׁכֶם לַנְחוֹתְכֶם הַדֶּרֶךְ&#8230;!&quot;</p>
</blockquote>

<blockquote>
<p>וּכְרֶגַע הֶאָח! מִבְּלִי שְׁאֹל וַחֲשֹׁב,</p>
</blockquote>

<blockquote>
<p>נִרְתְּמוּ עֲגָלוֹת כְּדֵי אַרְבֶּה לָרֹב,</p>
</blockquote>

<blockquote>
<p>וּבְקִרְבָּן הֶאָח! שׁוֹטְרִים וְאַנְשֵׁי צָבָא,</p>
</blockquote>

<blockquote>
<p>עִם הַצַּדִּיק וַחֲסִידָיו הִתְיַשְּׁבוּ בָרְחָבָה,</p>
</blockquote>

<blockquote>
<p>מְסֻכְסָכִים וּמְעֹרָבִים כְּשַׁעַטְנֵז וְכִלְאָיִם,</p>
</blockquote>

<blockquote>
<p>וְעִמָּהֶם גַּם נִלְווּ מְשָׁרְתִים וְגַבָּאִים.</p>
</blockquote>

<blockquote>
<p>וּכְרֶגַע הֶאָח! נִמְהֲרוּ הָעֲגָלוֹת,</p>
</blockquote>

<blockquote>
<p>לִנְסֹעַ בְחִפָּזוֹן מִגִּבְעַת-הָעֲרָלוֹת,</p>
</blockquote>

<blockquote>
<p>קַלּוֹת כָּרוּחַ עַל הַדֶּרֶךְ הַפֹּנָה,</p>
</blockquote>

<blockquote>
<p>יְשָׁרָה כַּקָּו עִירָה קְבוּרֹנָה</p>
</blockquote>

<blockquote>
<p>שֶׁאֵלֶיהָ נָסַע ר' דָץ בְּשִׂמְחַת לְבָבוֹ,</p>
</blockquote>

<blockquote>
<p>בְּעָזְבוֹ לִפְנֵי שָׁעוֹת אֶת-אֵיתָן מוֹשָׁבוֹ,</p>
</blockquote>

<blockquote>
<p>לִדְרֹשׁ וְלַחֲקֹר אַחֲרֵי הַגְּנֵבָה,</p>
</blockquote>

<blockquote>
<p>וְלִתְפֹשׂ בַּכָּף אֶת-עוֹשֵׂה הַתּוֹעֵבָה.</p>
</blockquote>

<blockquote>
<p>וּבַלַּיְלָה הַהוּא, הוֹי שֹׁד וִילָלָה!</p>
</blockquote>

<blockquote>
<p>לִוְיָתָן מְאֹד גָּדוֹל בְּחַכָּה הָעֳלָה,</p>
</blockquote>

<blockquote>
<p>לִוְיָתָן מְאֹד גָּדוֹל אַדִּיר וְנָאוֹר,</p>
</blockquote>

<blockquote>
<p>ר' דָץ מֵחֲצַר-מָוֶת הַקָּדֹשׁ וְהַטָּהוֹר;</p>
</blockquote>

<blockquote>
<p>כִּי נִתְפַּשׂ הָהּ! מֵהַצַּדִּיק וְאַנְשֵׁי הַצָּבָא</p>
</blockquote>

<blockquote>
<p>שֶׁהִכִּירוּ בְּיָדוֹ הַסּוּסִים וְהַמֶּרְכָּבָה&#8230;</p>
</blockquote>

<blockquote>
<p>אָז קָמוּ הַחֲסִידִים כְּחֶבֶר אֲרָיוֹת,</p>
</blockquote>

<blockquote>
<p>וַיָּשִׂימוּ מִשְׁמָר עַל בַּעַל הַנִּפְלָאוֹת,</p>
</blockquote>

<blockquote>
<p>וַיִּפְשְׁטוּ עַל מֶרְכַּבְתּוֹ בִּתְלוּנָה וּמְרִיבָה,</p>
</blockquote>

<blockquote>
<p>וַיַּחַלְקוּ לוֹ מַהֲלֻמּוֹת בְּרוּחַ נְדִיבָה,</p>
</blockquote>

<blockquote>
<p>לֹא טָמְנוּ יְדֵיהֶם מֵהַאֲצִיל לוֹ בְּרָכָה,</p>
</blockquote>

<blockquote>
<p>וּמַכּוֹת-לֶחִי לוֹ הִמְטִירוּ כְּדִין וְכַהֲלָכָה.</p>
</blockquote>

<blockquote>
<p>וְאַחֲרֵימוֹ גַּם הַשּׁוֹטְרִים נִסּוּ דָבָר אֵלָיו,</p>
</blockquote>

<blockquote>
<p>וַיִּתְנַפְּלוּ עַל ר' דָץ וַיְמַשְׁשׁוּ כָּל-כֵּלָיו,</p>
</blockquote>

<blockquote>
<p>וַיִּבְדְּקוּ בְמִכְנָסָיו מַטָּה גַם מַעְלָה,</p>
</blockquote>

<blockquote>
<p>כְּדִין גּוֹנֵב סוּסִים וְשׁוֹדֵד מְאֹד נַעֲלָה;</p>
</blockquote>

<blockquote>
<p>וְהִנֵּה מָצְאוּ אֲהָהּ! בְּחַפְּשָׂם בֵּין הַכְּסָפִים:</p>
</blockquote>

<blockquote>
<p>שְׁקָלִים אַלְפַּיִם שְׁטָרוֹת מְזֻיָּפִים&#8230;</p>
</blockquote>

<blockquote>
<p>&#8220;הוֹי נָבָל בְּלִיַּעַל נוֹכֵל וְצָבוּעַ!&#8221;</p>
</blockquote>

<blockquote>
<p>– הִרְעִים רֹאשׁ הַשּׁוֹטְרִים עַל דָּץ הַפָּצוּעַ –</p>
</blockquote>

<blockquote>
<p>&quot;הַמְעַט מִמְּךָ גָּנֹב וַעֲשׂוֹת כָּל-נְבָלָה?</p>
</blockquote>

<blockquote>
<p>כִּי תִשְׁלַח גַּם יָד בְּאוֹצַר הַמֶּמְשָׁלָה?!</p>
</blockquote>

<blockquote>
<p>אוֹי לְךָ גַנָּב עָרוּם בַּעֲרוּמִים!</p>
</blockquote>

<blockquote>
<p>הַיּוֹם נִמְלְאָה סְאָתְךָ, וְהַיּוֹם יוֹם שִׁלּוּמִים!</p>
</blockquote>

<blockquote>
<p>הַיּוֹם יוֹם שִׁלּוּמִים לְךָ אִישׁ עָוֶל!</p>
</blockquote>

<blockquote>
<p>שׁוֹטְרַי! קִרְבוּ נָא לְאָסְרֵהוּ בַכָּבֶל.</p>
</blockquote>

<blockquote>
<p>וּכְרֶגַע הָהּ! שׁוֹטְרִים מְזָרֵי אֵימָה,</p>
</blockquote>

<blockquote>
<p>עַל ר' דָץ בַּר שִׁלְשֹׁם קָפְצוּ בְחֵמָה,</p>
</blockquote>

<blockquote>
<p>וַיַּכְתִּירֻהוּ מִסָּבִיב כַּחֲרֻלִּים וָחָדֶק,</p>
</blockquote>

<blockquote>
<p>וַיָּסִירוּ מֵעַל רֹאשׁוֹ הַיַּרְמֻלְקָה וְהַסְפָּדֶק;</p>
</blockquote>

<blockquote>
<p>גַּם פָּשְׁטוּ מֵעָלָיו בְּקֶצֶף מְאֹד נוֹרָא,</p>
</blockquote>

<blockquote>
<p>הַזֻּפִּיצָה, הַדֶּלְיָה וְהָאָפַּנִּיצֶה הַטְּהוֹרָה;</p>
</blockquote>

<blockquote>
<p>וְתַחְתָּם אֲהָהּ! בְּאֹמֶץ יָדָיִם,</p>
</blockquote>

<blockquote>
<p>עַל בְּשָׂרוֹ הֵבִיאוּ זִקִּים וּנְחֻשְׁתָּיִם,</p>
</blockquote>

<blockquote>
<p>וַיַּאַסְרֻהוּ לָעֲגָלָה כְּפַר בֶּן-בָּקָר,</p>
</blockquote>

<blockquote>
<p>לְעֵינֵי הַחֲסִידִים וְר' לֶמֶךְ הַיָּקָר.</p>
</blockquote>

<blockquote>
<p>&quot;אוֹי לָכֶם טְמֵאִים וּרְשָׁעִים קְבוּרִים!</p>
</blockquote>

<blockquote>
<p>אוֹי לָכֶם עֲרֵלִים וְזֵדִים אֲרוּרִים!</p>
</blockquote>

<blockquote>
<p>אוֹי לָכֶם מְחַבְּלִים וּפֹרְצֵי פָרֶץ!&quot;</p>
</blockquote>

<blockquote>
<p>– נִשְׁמַע קוֹל ר' דָץ כְּאוֹב מֵאָרֶץ –</p>
</blockquote>

<blockquote>
<p>&quot;עַד אָן מִדְּמֵי נָקִי שָׂבְעָה לֹא תֵדָעוּ?</p>
</blockquote>

<blockquote>
<p>וְעַל צַדִּיק עוֹבֵר בֶּטַח חִנָּם תִּתְמַלָּאוּ!</p>
</blockquote>

<blockquote>
<p>דְּעוּ נָא רַבּוֹתַי שׁוֹטְרִים וּמְמֻנִּים!</p>
</blockquote>

<blockquote>
<p>כִּי הַשְּׁטָרוֹת וְהַסּוּסִים מִלֶּמֶךְ לִי נְתוּנִים;</p>
</blockquote>

<blockquote>
<p>גַּם הַמֶּרְכָּבָה הָהּ! הַשָּׁמַיִם וְהָאֲדָמָה,</p>
</blockquote>

<blockquote>
<p>יְעִידוּן וְיַגִּידוּן כִּי מִמֶּנוּ לִי נִתָּנָה.</p>
</blockquote>

<blockquote>
<p>דְּעוּ נָא וּרְאוּ כִּי חַף אֲנִי מִפֶּשַׁע,</p>
</blockquote>

<blockquote>
<p>וְרַק אוֹיְבִי עָלַי יְעוֹלֵל עֲלִילוֹת בְּרֶשַׁע&quot;.</p>
</blockquote>

<blockquote>
<p>וְאַחַר אֶת-פָּנָיו גַּם אֶל ר' לֶמֶךְ שָׂם,</p>
</blockquote>

<blockquote>
<p>וַיִּתֵּן בְּקֹלוֹ קוֹל אַדִּיר וָרָם:</p>
</blockquote>

<blockquote>
<p>&quot;וַי לָךְ לֶמֶךְ חֻטְרָא דִּי גַאֲוֻתָא,</p>
</blockquote>

<blockquote>
<p>&quot;דִּי יְהַבְתְּ חֵילָא וְתָקְפָא לְרוּחַ מְסָאֲבוּתָא;</p>
</blockquote>

<blockquote>
<p>&quot;אַף וַי לְמַשְׁרִיתָךְ חִוְיַן דִּי בִישִׁין,</p>
</blockquote>

<blockquote>
<p>&quot;דִּי רָדְפִין עַל מַגָּנָא עִירִין קַדִּישִׁין,</p>
</blockquote>

<blockquote>
<p>&quot;וַי לָךְ מִבֵּיתָא, וַי לְהוֹן מִבָּרָא!</p>
</blockquote>

<blockquote>
<p>&quot;וַי וַי לְכוֹן כַּלְבַיָּא וְחַיוַת בָּרָא!</p>
</blockquote>

<blockquote>
<p>&quot;עוֹד תִּטְרְדוּן מִן אֲנָשָׁא וּמִתְּרֵין עָלְמַיָּא</p>
</blockquote>

<blockquote>
<p>&#8220;עַד דִּי תִגְדְּעוּן רַשִּׁיעִין דִּי אִיתַי אֱלָהּ בִּשְׁמַיָּא!&#8221;</p>
</blockquote>

<blockquote>
<p>אַךְ לִדְבָרָיו הָהּ! לֹא הָיָה שׁוֹמֵעַ,</p>
</blockquote>

<blockquote>
<p>ר' לֶמֶךְ עָשָׂה שְׂפָמוֹ וַיְהִי כְּלֹא-יוֹדֵעַ,</p>
</blockquote>

<blockquote>
<p>וְהַשּׁוֹטְרִים הָהּ! עוֹד מִלְּאוּ פִיהֶם צְחֹק,</p>
</blockquote>

<blockquote>
<p>וַיְחַזְּקוּ עוֹד מוֹסָרָיו כַּמִּשְׁפָּט וְכַחֹק.</p>
</blockquote>

<blockquote>
<p>וּבַלַּיְלָה הַהוּא בְּלִוְיַת כָּל-הָעֲגָלוֹת,</p>
</blockquote>

<blockquote>
<p>הוּבָא ר' דָץ עִירָה גִּבְעַת-הָעֲרָלוֹת,</p>
</blockquote>

<blockquote>
<p>נָבוּךְ וְנִבְהָל וְאָסוּר בִּנְחֻשְׁתָּיִם;</p>
</blockquote>

<blockquote>
<p>גַּם גַּלְמוּד וְנֶעֱזָב מִגַּבָּאָיו הַשְּׁנָיִם,</p>
</blockquote>

<blockquote>
<p>– כִּי נִמְלְטוּ הָהּ מִידֵי אַנְשֵׁי הֶחָיִל</p>
</blockquote>

<blockquote>
<p>בְּתוֹךְ הַמְּהוּמָה וְהַמְּבוּכָה בְּחֶשְׁכַת הַלָּיִל –</p>
</blockquote>

<blockquote>
<p>וַיּוּבָא בְּבוֹר עָמֹק וַיִּסָּגֵר בַּחֲשֵׁכָה;</p>
</blockquote>

<blockquote>
<p>וְהָעִיר גִּבְעַת-הָעֲרָלוֹת צָהֲלָה וְשָׂמֵחָה. –</p>
</blockquote>

<h2 id="ט">ט</h2>

<blockquote>
<p>אוֹי לָכֶם צַדִּיקִים נְחָשִׁים צִפְעוֹנִים,</p>
</blockquote>

<blockquote>
<p>אוֹי לָכֶם פְּתָיִם מִתְיַמְּרִים לִנְבוֹנִים,</p>
</blockquote>

<blockquote>
<p>אוֹי לָכֶם נוֹכְלִים מְעַקְּשֵׁי הַיְּשָׁרָה!</p>
</blockquote>

<blockquote>
<p>מַה-טָּפַשׁ לִבְּכֶם וְדַעְתְּכֶם מַה-קְּצָרָה?!</p>
</blockquote>

<blockquote>
<p>הֵן כֻּלְּכֶם אַנְשֵׁי מוֹפֵת, כֻּלְּכֶם מוֹשִׁיעִים,</p>
</blockquote>

<blockquote>
<p>כֻּלְּכֶם מַלְאֲכֵי עֶלְיוֹן, כֻּלְּכֶם נְבִיאִים,</p>
</blockquote>

<blockquote>
<p>כֻּלְּכֶם צַדִּיקִים, כֻּלְּכֶם אַנְשֵׁי פְלָאוֹת,</p>
</blockquote>

<blockquote>
<p>וְעֵינֵיכֶם הָהּ! לֹא תִרְאֶינָה אֶת-הַבָּאוֹת.</p>
</blockquote>

<blockquote>
<p>נָקֵל לָכֶם לִגְנֹב לְזַיֵּף וּלְשַׁקֵּר,</p>
</blockquote>

<blockquote>
<p>לַהֲרֹג וּלְאַבֵּד, לִנְתֹשׁ וּלְעַקֵּר,</p>
</blockquote>

<blockquote>
<p>לְהוֹנוֹת וּלְרַמּוֹת וּלְזַנֵּב נֶחֱשָׁלִים,</p>
</blockquote>

<blockquote>
<p>וְלַחֲשֹׁב הֲמוֹן בְּרִיּוֹת כִּבְהֵמוֹת וַעֲגָלִים;</p>
</blockquote>

<blockquote>
<p>וְאֵידְכֶם מִמִּסְתָּרִים כַּסּוּפָה כִּי יִתְנָעֵר,</p>
</blockquote>

<blockquote>
<p>טֶרֶם בֹּאוֹ הָהּ! לֹא תֵדְעוּ לְהִזָּהֵר.</p>
</blockquote>

<blockquote>
<p>אוֹי לְךָ דָץ בֶּן-קְדֹשִׁים וּטְהוֹרִים,</p>
</blockquote>

<blockquote>
<p>אוֹי לְךָ אַבִּיר לֵב אַמִּיץ בַּגִּבּוֹרִים</p>
</blockquote>

<blockquote>
<p>אוֹי לְךָ גְּלוּי עֵינַיִם וְאוֹי לְנַפְשֶׁךָ,</p>
</blockquote>

<blockquote>
<p>אַיֵּה חָכְמָתְךָ וְאֵיפֹה כֹחַ יָדֶיךָ?</p>
</blockquote>

<blockquote>
<p>אֵיפֹה כֹחַ יָדֶיךָ? הוֹי גִּבּוֹר מִלְחָמָה!</p>
</blockquote>

<blockquote>
<p>וּמִי שָׁדַד בִּינָתְךָ בְּיוֹם שִׁלֵּם וּנְקָמָה?</p>
</blockquote>

<blockquote>
<p>הֵן חֵילְךָ רַב וְכֹחֲךָ מְאֹד נַעֲלָה,</p>
</blockquote>

<blockquote>
<p>לְהַטּוֹת לְחֶפְצְךָ כָּל-שָׂרֵי מַעְלָה,</p>
</blockquote>

<blockquote>
<p>לִפְקוֹד וּלְצַוֹּת עַל מַלְאֲכֵי צְבָאוֹת,</p>
</blockquote>

<blockquote>
<p>וּלְהַרְגִּיז בְּקוֹלְךָ הָרִים וּגְבָעוֹת;</p>
</blockquote>

<blockquote>
<p>לַעֲבֹד בִּשְׂרָפִים וּבְאֶרְאֶלֵּי רָקִיעַ,</p>
</blockquote>

<blockquote>
<p>וְהָאֹתִיּוֹת לְאָחוֹר מֵרֹאשׁ לְהוֹדִיעַ,</p>
</blockquote>

<blockquote>
<p>וְאַיֵּה חָכְמָתְךָ? – הוֹי בַּעַל נִפְלָאוֹת!</p>
</blockquote>

<blockquote>
<p>כִּי כְּאַחַד הָאָדָם לֹא רָאִיתָ אֶת-הַבָּאוֹת.</p>
</blockquote>

<blockquote>
<p>גַּם אוֹי לְךָ לֶמֶךְ צַדִּיק פָּרוּעַ,</p>
</blockquote>

<blockquote>
<p>נוֹכֵל וּבְלִיַּעַל וְעַיִט צָבוּעַ!</p>
</blockquote>

<blockquote>
<p>הֵן עָרוּם גַּם אַתָּה כַּשּׁוּעָל בַּיָּעַר,</p>
</blockquote>

<blockquote>
<p>לְהוֹנוֹת וּלְהַשְׁלוֹת זָקֵן וָנָעַר,</p>
</blockquote>

<blockquote>
<p>לִמְשֹׁךְ בְּחַכָּה בָּחוּר וּבְתוּלָה,</p>
</blockquote>

<blockquote>
<p>וּלְהַתְעוֹת בַּתֹּהוּ יִשְׂרָאֵל עַם סְגֻלָּה;</p>
</blockquote>

<blockquote>
<p>וְאֵיךְ כֹּה עָשִׂיתָ תּוֹעֵבוֹת נוֹרָאוֹת,</p>
</blockquote>

<blockquote>
<p>וְעֵינֶיךָ גַּם אַתָּה לֹא רָאוּ אֶת-הַבָּאוֹת?</p>
</blockquote>

<blockquote>
<p>אֵיךְ לֹא הִתְבּוֹנַנְתָּ הוֹי כְּבַד פֶּשַׁע!</p>
</blockquote>

<blockquote>
<p>כִּי נִתְכְּנוּ גַּם לְאוֹיִבְךָ עֲלִילוֹת בְּרֶשַׁע?</p>
</blockquote>

<blockquote>
<p>אָכֵן פְּתָיִם אַתֶּם צַדִּיקִים וּקְדֹשִׁים!</p>
</blockquote>

<blockquote>
<p>כָּל-חָכְמַתְכֶם וְדַעְתְּכֶם אַךְ לִפְרוֹת כְּפַרְעֹשִׁים,</p>
</blockquote>

<blockquote>
<p>לֶאֱכֹל וְלִשְׁתּוֹת וְלִצְבֹּר הֲמוֹן שְׁקָלִים,</p>
</blockquote>

<blockquote>
<p>וּלְכַסּוֹת עֵין הָאָרֶץ בַּהֲבֵל הֲבָלִים;</p>
</blockquote>

<blockquote>
<p>וּבְהַרְבּוֹתְכֶם בַּמֶּחְשָׁךְ תֹּעֵבוֹת וְשַׁעֲרוּרִיּוֹת,</p>
</blockquote>

<blockquote>
<p>לֹא תִרְאוּ וְלֹא תָבִינוּ, גַּם תִּפְּלוּ בַּצָּרָה!</p>
</blockquote>

<blockquote>
<p>וְשִׁמְעוּ שֵׁנִית רַבּוֹתַי מַעֲשֶׂה שֶׁקָּרָה:</p>
</blockquote>

<h2 id="י">י</h2>

<blockquote>
<p>כְּמִשְׁלשׁ יְרָחִים אַחֲרֵי בֹא אֶל הַבּוֹר,</p>
</blockquote>

<blockquote>
<p>ר' דָץ בַּר שִׁלְשֹׁם צַדִּיק הַדּוֹר;</p>
</blockquote>

<blockquote>
<p>וּכְבָר עַל כִּסֵא קָדְשׁוֹ כְּמֶלֶךְ בִּמְסִבּוֹ,</p>
</blockquote>

<blockquote>
<p>הִתְיַשֵּׁב הַצַדִּיק וַהֲמוֹן פְּתָיִם מִסְּבִיבוֹ,</p>
</blockquote>

<blockquote>
<p>מַגִּישִׁים לוֹ מִנְחָה כֹּפֶר וְשַׁלְמֹנִים,</p>
</blockquote>

<blockquote>
<p>כְּחֻקָּם וּמִשְׁפָּטָם בַּיָּמִים הָרִאשׁוֹנִים;</p>
</blockquote>

<blockquote>
<p>כְּבָר נִשְׁכַּח ר' דָץ וּכְבָר זֵכֶר לוֹ אָיִן;</p>
</blockquote>

<blockquote>
<p>וְהַחֲסִידִים הַפְּרָאִים הֲלוּמֵי הַיָּיִן,</p>
</blockquote>

<blockquote>
<p>כְּבָר מִתְהַלְלִים בָּאֱלִילָם וּפְנֵיהֶם יִנְהָרוּ,</p>
</blockquote>

<blockquote>
<p>וּכְבָר כְּמִקֶּדֶם הֲמוֹנִים יִנְהָרוּ,</p>
</blockquote>

<blockquote>
<p>בְּרֶכֶב וּפָרָשִׁים בְּכִרְכָּרוֹת וַעֲגָלוֹת,</p>
</blockquote>

<blockquote>
<p>אֶל כִּסֵּא הַמּוֹשִׁיעַ בְּגִבְעַת-הָעֲרָלוֹת,</p>
</blockquote>

<blockquote>
<p>כְּבָר שָׁבַת נוֹגֵשׂ אָפַס הַמֵּץ!</p>
</blockquote>

<blockquote>
<p>וּכְבָר נִסִּים וְנִפְלָאוֹת וּמוֹפְתִים לְאֵין קֵץ,</p>
</blockquote>

<blockquote>
<p>יִתֵּן ר' לֶמֶךְ בָּאָרֶץ וּבַשָּׁמָיִם,</p>
</blockquote>

<blockquote>
<p>יַהֲפֹךְ בֹּקֶר לְעֶרֶב וְעֶרֶב לְצָהֳרָיִם;</p>
</blockquote>

<blockquote>
<p>כְּבָר יָרִיעַ וְיַצְרִיחַ עַל שֵׁדִים וּמַזִּיקִים,</p>
</blockquote>

<blockquote>
<p>וּכְבָר יֶאֱסֹר מְחַבְּלִים בִּכְבָלִים וָאזִקִּים,</p>
</blockquote>

<blockquote>
<p>כְּבָר יְרַצֵּץ וִיקַצֵּץ פֵּאוֹת וּכְנָפָיִם,</p>
</blockquote>

<blockquote>
<p>מִכְּרוּבִים וְאוֹפַנִּים וּמַלְאֲכֵי שָׁמָיִם;</p>
</blockquote>

<blockquote>
<p>כְּבָר יִכְתֹּב קָמֵעוֹת וְיִפְרַע פְּרָעוֹת,</p>
</blockquote>

<blockquote>
<p>בִּקְלִפּוֹת אֻמְלָלוֹת וּנְשָׁמוֹת עַרְטִלָּאוֹת.</p>
</blockquote>

<blockquote>
<p>וְהִנֵּה פִּתְאֹם הָהּ! בְּעֶצֶם יוֹם גְּאוֹנוֹ,</p>
</blockquote>

<blockquote>
<p>נוֹקַשׁ ר' לֶמֶךְ וַיִּלָּכֶד בַּעֲוֹנוֹ.</p>
</blockquote>

<p>* *</p>

<p>*</p>

<blockquote>
<p>בְּעֶצֶם יוֹם בָּהִיר עֵת עַל כִּסֵּא כְבֹדוֹ</p>
</blockquote>

<blockquote>
<p>יָשַׁב הַצַדִּיק וּסְבִיבָיו מְתֵי סוֹדוֹ,</p>
</blockquote>

<blockquote>
<p>עוֹשִׂים מְלַאכְתָּם עַל שֻׁלְחַן הַפִּדְיֹנוֹת,</p>
</blockquote>

<blockquote>
<p>שׁוֹקְלִים וְסוֹפְרִים וּמְחַשְּׁבִים חֶשְׁבֹּנוֹת,</p>
</blockquote>

<blockquote>
<p>וְהִנֵּה פִתְאֹם אִישׁ זָקֵן, הוֹדוֹ כַּזָּיִת.</p>
</blockquote>

<blockquote>
<p>בְּרַעַשׁ גָּדוֹל וְנוֹרָא פָּרַץ אֶל הַבָּיִת,</p>
</blockquote>

<blockquote>
<p>וַיִּתֵּן קוֹל גָּדוֹל: &quot;רַבִּי, קְדֹשִׁי חֲמֹל!</p>
</blockquote>

<blockquote>
<p>חוּשָׁה, הַצִילָה, פְּדֵה מֵרֶדֶת שְׁאוֹל!</p>
</blockquote>

<blockquote>
<p>הָהּ&#8230; בִּתִּי&#8230; בִּתִּי&#8230; הַתַּמָּה כַּיּוֹנָה,</p>
</blockquote>

<blockquote>
<p>גֹּוַעַת&#8230; לְעֵינַי&#8230; וְהִיא בַּמִּסְדְּרֹנָה!</p>
</blockquote>

<blockquote>
<p>רַבִּי, קְדֹשִׁי, צַדִּיקִי, שָׂא תְחִנָּה וּתְפִלָּה!</p>
</blockquote>

<blockquote>
<p>כָּל-הוֹן&#8230; בֵּיתִי&#8230; אֶתֵּן&#8230; אַךְ אָנָּא הַצִּילָה!&quot;</p>
</blockquote>

<blockquote>
<p>וּכְרֶגַע הָהּ! לְשׁוֹנוֹ בוֹ נֶאֱלָמָה</p>
</blockquote>

<blockquote>
<p>וַיִּפֹּל אַרְצָה כְּגוּף בְּלִי נְשָׁמָה.</p>
</blockquote>

<blockquote>
<p>&#8220;אַל לְאִישׁ חָסִיד הִתְרַפּוֹת בְּיוֹם צָרָה!&#8221;</p>
</blockquote>

<blockquote>
<p>– קָרָא הַצַדִּיק בִּקְדֻשָּׁה וּבְטָהֳרָה –</p>
</blockquote>

<blockquote>
<p>&quot;אִם בָּאתָ בְּצֵל בֵּיתִי דַע לְךָ, דַּע,</p>
</blockquote>

<blockquote>
<p>כִּי בִתְּךָ תֵרָפֵא וְלֹא יִקְרְךָ רַע;</p>
</blockquote>

<blockquote>
<p>אַךְ קוּם וְהִתְעוֹרֵר – לָמָּה נָפְלוּ פָנֶיךָ?</p>
</blockquote>

<blockquote>
<p>הַאֲמֵן בְּרַבְּךָ וְתִוָּשַׁע אַתָּה וּבִתֶּךָ!&#8230;&quot;</p>
</blockquote>

<blockquote>
<p>&quot;בִּתִּי תִּוָּשַׁע? – הֶאָח רַבִּי וּקְדֹשִׁי!</p>
</blockquote>

<blockquote>
<p>כּל-הוֹנִי וַעֲמָלִי, חֵי נַפְשִׁי וְרֹאשִׁי!</p>
</blockquote>

<blockquote>
<p>לְךָ אַךְ לְךָ&#8230; מוֹשִׁיעִי אֶתֵּנָה&quot;</p>
</blockquote>

<blockquote>
<p>– קָרָא הַזָּקֵן בְּמַהֲרוֹ הַמִּסְדְּרֹנָה.</p>
</blockquote>

<blockquote>
<p>וּכְרֶגַע אֲהָהּ! עַלְמָה יְפַת תֹּאַר,</p>
</blockquote>

<blockquote>
<p>זַכָּה וּבָרָה כַּלְּבָנָה לָטֹהַר,</p>
</blockquote>

<blockquote>
<p>קָפְצָה הַבַּיְתָה דְּחוּפָה וּמְבֹהָלָה,</p>
</blockquote>

<blockquote>
<p>וַתִּקְרַב אֶל הַשֻּׁלְחָן וַתַּהַפְכֵהוּ לְמָעְלָה;</p>
</blockquote>

<blockquote>
<p>וַתִּפֹּל אֲחֹרַנִּית כִּגְוִיָה בְּלִי רוּחַ</p>
</blockquote>

<blockquote>
<p>וַתְּפַרְפֵּר יָד וָרֶגֶל לְכָל עֵבֶר וָרוּחַ.</p>
</blockquote>

<blockquote>
<p>וְאַחַר, בְּקוֹל נוּגִים כְּקוֹל בַּת-הַיַּעֲנָה,</p>
</blockquote>

<blockquote>
<p>זִמְּרָה פִּיּוּטִים סְלִיחוֹת וְהוֹשַׁעְנָא,</p>
</blockquote>

<blockquote>
<p>וַתַּשְׁמַע מִגְּרוֹנָה בִּילֵל וְתַמְרוּרִים,</p>
</blockquote>

<blockquote>
<p>עַל-חֵטְא, אָשַׁמְנוּ וּקְרוֹבֵץ לְפוּרִים,</p>
</blockquote>

<blockquote>
<p>וַתְּסַכְסֵךְ פִּיּוּטִים בְּשִׂיחוֹת גַּנָּבִים,</p>
</blockquote>

<blockquote>
<p>וּסְלִיחוֹת וְקִינוֹת עִם שִׁירֵי עֲגָבִים.</p>
</blockquote>

<blockquote>
<p>&quot;הוֹי – קָרָא הַזָּקֵן – רַבִּי נָא חוּסָה!</p>
</blockquote>

<blockquote>
<p>הַצִּילָה! הַצִּילָה! כִּי פֹה אָמוּתָה!</p>
</blockquote>

<blockquote>
<p>הַצִּילָה! הַצִּילָה! הוֹי בִּתִּי הַיְשָׁרָה!</p>
</blockquote>

<blockquote>
<p>הֵא כֶסֶף הֵא זָהָב וְכָל-סְגֻלָּה יְקָרָה&quot;.</p>
</blockquote>

<blockquote>
<p>&quot;הַס! – קָרָא הַצַדִּיק – הַס קְטַן אֲמָנָה!</p>
</blockquote>

<blockquote>
<p>אִם כֹּה תֵתַע בְּשֶׂפֶק לֹא אֶקְחָה כָּל-מָנָה,</p>
</blockquote>

<blockquote>
<p>הַיּוֹם תִּוָּשַׁע בִּתְּךָ, הֱיֵה סָמוּךְ בָּטוּחַ!</p>
</blockquote>

<blockquote>
<p>וְעוֹד תִּרְאֶה בְּחוּשׁ בְּגָרְשִׁי אֶת-הָרוּחַ&#8230;&quot;</p>
</blockquote>

<blockquote>
<p>&quot;הוֹי צַדִּיק צָבוּעַ חוֹטֵא וּמִשְׁתַּגֵּעַ!</p>
</blockquote>

<blockquote>
<p>הוֹי שׁוֹגֵג וּמַשְׁגֶּה, אֱוִיל וַחֲסַר-דֵּעַ!</p>
</blockquote>

<blockquote>
<p>הוֹי מוֹרֶה מַתְעֶה עוֹבֵד עַכּוּם בְּטַהֲרָה!&quot;</p>
</blockquote>

<blockquote>
<p>– נִשְׁמַע פִּתְאֹם קוֹל אַמִּיץ מִגְּרוֹן הַנַּעֲרָה –</p>
</blockquote>

<blockquote>
<p>&quot;הַאוֹתִי תְגָרֵשׁ? – הוֹי שָׁגִיתָ בָרֹאֶה!</p>
</blockquote>

<blockquote>
<p>בּוּז לְךָ רֵיקָה לַעַג לְךָ תֹעֶה!</p>
</blockquote>

<blockquote>
<p>בּוּז לְךָ, לַעַג לְךָ, כֶּלֶב נוֹבֵחַ!</p>
</blockquote>

<blockquote>
<p>חֳלִי-מֵעַיִם בְּבִטְנְךָ בּוֹגֵד וּמְרַצֵּחַ;</p>
</blockquote>

<blockquote>
<p>הַשְׁמַעְתֶּם אַחַי? הַשְׁמַעְתֶּם שָׁמֹעַ?</p>
</blockquote>

<blockquote>
<p>צַדִּיק מִתְקַדֵּשׁ, עָרוּם לָרֹעַ,</p>
</blockquote>

<blockquote>
<p>צַדִּיק מְנֻוָּל&#8230; צַדִּיק מֻכֵּה-שְׁחִין,</p>
</blockquote>

<blockquote>
<p>יֹאמַר לְגָרְשֵׁנִי בְּלִי כָל-מִשְׁפָּט וָדִין.</p>
</blockquote>

<blockquote>
<p>לֹא, לֹא, כֶּלֶב, אַךְ שָׁוְא תִּתְהַלֵּלָה!</p>
</blockquote>

<blockquote>
<p>גַּם עַל גָּחוֹן כִּי תֵלֵךְ וְעָפָר תֹּאכֵלָה,</p>
</blockquote>

<blockquote>
<p>אַף עַל אַרְבַּע כִּי תִזְחַל עָיֵף וּשְׁחֹחַ,</p>
</blockquote>

<blockquote>
<p>מְקוֹמִי מֵהַנַּעֲרָה לֹא אֶזְנַח זָנֹחַ!&quot;</p>
</blockquote>

<blockquote>
<p>&#8220;רָשָׁע מְרֻשָּׁע, מַמְזֵר וְזֵד אָרוּר!&#8221;</p>
</blockquote>

<blockquote>
<p>– קָרָא הַצַדִּיק בְּקֶצֶף וּפָנָיו קִבְּצוּ פָארוּר –</p>
</blockquote>

<blockquote>
<p>&#8220;רָשָׁע מְרֻשָּׁע, חֲ.. חֲ.. חֲצוּפָה וּמִרְשַׁעַת!&#8221;</p>
</blockquote>

<blockquote>
<p>– הוֹסִיף קְרֹא בְגָרוֹן כִּמְטֹרָף מִדַּעַת –</p>
</blockquote>

<blockquote>
<p>&quot;הַיּוֹם תִּרְאֶה גָּדְלִי, הַיּוֹם הַכֵּר תַּכִּירֵנִי!</p>
</blockquote>

<blockquote>
<p>הַיּוֹם אוֹרְךָ נָבָל כִּי אַמִּיץ הִנֵּנִי,</p>
</blockquote>

<blockquote>
<p>הַיּוֹם הַיּוֹם כֶּלֶב תְּגֹרַשׁ מִזֶּה כָּלָה,</p>
</blockquote>

<blockquote>
<p>וְתִרְאֶה אֶפִּיקוֹרוֹס כִּי יָדִי זֹאת פָּעָלָה!</p>
</blockquote>

<blockquote>
<p>הָבוּ גַּבָּאַי, מַהֲרוּ סֵפֶר תְּהִלִּים!</p>
</blockquote>

<blockquote>
<p>הַגִּישׁוּ יַיִן-שָׂרָף, טַלִּית וּתְפִלִּים,</p>
</blockquote>

<blockquote>
<p>הַגִּישׁוּ רְצוּעָה, הָבִיאוּ חֲגֹרָה!</p>
</blockquote>

<blockquote>
<p>הָבוּ קִטֶּל וְלוּלָב הָבוּ סֵפֶר תּוֹרָה,</p>
</blockquote>

<blockquote>
<p>הָבוּ גָפְרִית וָמֶלַח, הָבוּ לְבֹנָה זַכָּה,</p>
</blockquote>

<blockquote>
<p>הָבוּ עֲרָבָה חֲבוּטָה הָבוּ תְּפִלָּה זַכָּה;</p>
</blockquote>

<blockquote>
<p>הָבוּ חֶלְבְּנָה, הָבוּ שׁוֹפָר, הָבוּ&#8230; גִּלָּיוֹן!&#8230;</p>
</blockquote>

<blockquote>
<p>וּפֹה, פֹּה עִם הַנָּבָל אֶעֱשֶׂה כִּלָּיוֹן&quot;.</p>
</blockquote>

<blockquote>
<p>&quot;הוֹשַׁעְנָא! הוֹשַׁעְנָא! רַחְמָנָא מִן שְׁמַיָּא!</p>
</blockquote>

<blockquote>
<p>אֲנִי-וָהוֹ הוֹשִׁיעָה לְעָלַם עָלְמַיָּא<a href="#fn:4" id="fnref:4" title="see footnote" class="footnote"><sup>4</sup></a></p>
</blockquote>

<blockquote>
<p>אֲנִי-וָהוֹ הוֹשִׁיעָה רַחְמָנָא שְׁזִיב וּפְרֹק!&quot;</p>
</blockquote>

<blockquote>
<p>– הִתְפָּרֵץ מֵהַנַּעֲרָה קוֹל פָּרוּעַ בִּצְחֹק –</p>
</blockquote>

<blockquote>
<p>&quot;מָה אֶעֱשֶׂה אַלְלַי, מָה אֶעֱשֶׂה אֲנִי גֹוֵעַ?</p>
</blockquote>

<blockquote>
<p>מָה אֶעֱשֶׂה הַיּוֹם אֻמְלָל, לְמִי אֵבְךְּ וַאֲשַׁוֵּעַ?</p>
</blockquote>

<blockquote>
<p>אָנָה אֲנִי בָא? הָהּ רוּחִי חֻבָּלָה!</p>
</blockquote>

<blockquote>
<p>סַמְּכוּנִי! סַמְּכוּנִי! כִּי נַפְשִׁי נִבְהָלָה,</p>
</blockquote>

<blockquote>
<p>הָהּ יַיִן-שָׂרָף, הָהּ תְּקִיעָה וּתְרוּעָה!</p>
</blockquote>

<blockquote>
<p>הָהּ קִטֶּל וַעֲרָבָה, לוּלָב וּרְצוּעָה!</p>
</blockquote>

<blockquote>
<p>הָהּ גָּפְרִית וָמֶלַח, הָהּ תְּפִלָה זַכָּה!</p>
</blockquote>

<blockquote>
<p>יַרְעִישׁוּ כָּל-לִבִּי וִישִׁיבוּנִי עַד דַּכָּא.</p>
</blockquote>

<blockquote>
<p>חוּסָה נָּא לֶמֶךְ, חוּסָה צַדִּיק תָּמִים!</p>
</blockquote>

<blockquote>
<p>בַּחֲמָתְךָ אַל תְּיַסְּרֵנִי פֶּן אֶגְוַע לְעוֹלָמִים,</p>
</blockquote>

<blockquote>
<p>חוּסָה נָּא רַחֶם-נָּא אַל נָא בְּאַפֶּךָ!</p>
</blockquote>

<blockquote>
<p>פֹּה פֹה אָמוּתָה, פֹּה אֶגְוַע לְעֵינֶיךָ&quot;.</p>
</blockquote>

<blockquote>
<p>&quot;דֶּרֶךְ-אֶרֶץ אֲרוּרָה, דֹם טִפָּה סְרוּחָה!</p>
</blockquote>

<blockquote>
<p>– הִרְעִים קוֹלוֹ הַצַּדִּיק בְּרַעַשׁ וְחֵמָה שְׁפוּכָה –</p>
</blockquote>

<blockquote>
<p>&#8220;דֶּרֶךְ-אֶרֶץ מְשֻׁמָּד, דֹּם זֹנָה וַחֲלָלָה!&#8221;</p>
</blockquote>

<blockquote>
<p>– הוֹסִיף תֵּת קֹלוֹ, וְכָל הָעֵדָה נִבְהָלָה –</p>
</blockquote>

<blockquote>
<p>&quot;לְמִי תִּשְׂחַק תִּלְעַג? הוֹי בֶּן הַנִּדָּה!</p>
</blockquote>

<blockquote>
<p>עַל מִי תַּרְחִיב פֶּה? נָבָל נָא הַגִּידָה!</p>
</blockquote>

<blockquote>
<p>עַל מִי וָמִי מַמְזֵר תִּשְׁפֹּךְ לַעַג כַּמַּיִם?</p>
</blockquote>

<blockquote>
<p>וְתַהֲפֹךְ בְּזָדוֹן דִּבְרֵי אֱלֹהִים חַיִּים.</p>
</blockquote>

<blockquote>
<p>אוֹי לְךָ רָשָׁע, אוֹי לְךָ פּוֹשֵׁעַ!</p>
</blockquote>

<blockquote>
<p>אַף עַל פִּתְחוֹ שֶׁל גֵיהִנֹּם תְּמָאֵן הִכָּנֵעַ;</p>
</blockquote>

<blockquote>
<p>תְּמָאֵן הִכָּנֵעַ – וְעוֹד תַּרְבֶּה הַשַּׁעֲרוּרִיָּה,</p>
</blockquote>

<blockquote>
<p>לְחַלֵּל כָּל-קֹדֶשׁ בְּעָרְמָה וּבִצְדִיָּה.</p>
</blockquote>

<blockquote>
<p>דַּע לְךָ רָשָׁע, דְּעִי לָךְ אֲרוּרָה!</p>
</blockquote>

<blockquote>
<p>כִּי לְהָרַע וּלְהַשְׁחִית לִי עֹז וּגְבוּרָה,</p>
</blockquote>

<blockquote>
<p>גַּם לְהֵטִיב וּלְחוֹנֵן כֹּחִי עִמָּדִי</p>
</blockquote>

<blockquote>
<p>וּבְחַר לְךָ אַחַת טֶרֶם אָחֵל מַעְבָּדִי.</p>
</blockquote>

<blockquote>
<p>בְּחַר לְךָ <strong>אַחַת</strong>, אַל תַּעֲמֵק שְׁאָלָה!</p>
</blockquote>

<blockquote>
<p>הַשְׁמִיעֵנִי חֶפְצְךָ כִּי גַּם הוֹעֵל אוּכָלָה&quot;.</p>
</blockquote>

<blockquote>
<p>&quot;הוֹי צַדִּיק מְשֻׁגָּע מַשְׁגֶּה וּמְתַעְתֵּעַ!</p>
</blockquote>

<blockquote>
<p>הוֹי קָדֹשׁ <strong>מִתְקַדֵּשׁ</strong>, חוֹטֵא וּפוֹשֵׁעַ</p>
</blockquote>

<blockquote>
<p>הוֹי טָמֵא מִתַּמָּם עָרוּם וְצָבוּעַ!&quot;</p>
</blockquote>

<blockquote>
<p>– הִתְפָּרֵץ מֵהַנַּעֲרָה קוֹל אָיֹם פָּרוּעַ –</p>
</blockquote>

<blockquote>
<p>&quot;עַד אָן בְּמִשְׁפָּטִים לִרְגָעִים תְּאַיְּמֵנִי?</p>
</blockquote>

<blockquote>
<p>עַד אָן בְּלַהַג הַרְבֵּה לָרִיק תְּיַגְּעֵנִי?</p>
</blockquote>

<blockquote>
<p>עַד אָן בַּהֲבָלִים תִּפְרַע בִּי פְּרָעוֹת?</p>
</blockquote>

<blockquote>
<p>וּבְקוֹל נָגִיד וּמְצַוֶּה עָלַי תַּפִּיל בַּלָּהוֹת.</p>
</blockquote>

<blockquote>
<p>דַּע לְךָ צַדִּיק, קָדֹשׁ עַז-פָּנִים,</p>
</blockquote>

<blockquote>
<p>דַּע לְךָ נוֹכֵל וּמְגָרֵה מְדָנִים,</p>
</blockquote>

<blockquote>
<p>דַּע לְךָ שַׁקְרָן מַרְבֵּה תַעְתּוּעִים,</p>
</blockquote>

<blockquote>
<p>כְּבָר נַסֹּה נִסּוּנִי צַדִּיקִים וּצְבוּעִים,</p>
</blockquote>

<blockquote>
<p>כְּבָר רֹגֶז שָׂבַעְתִּי מִנְּחָשִׁים צִפְעֹנִים,</p>
</blockquote>

<blockquote>
<p>כְּבָר הִשְׁקוּנִי מֵי-רוֹשׁ רַבָּנִים גְּאֵי-יוֹנִים,</p>
</blockquote>

<blockquote>
<p>כְּבָר נִדּוּנִי הֶחֱרִימוּנִי וַיְשִׂימוּנִי לְקֶלֶס,</p>
</blockquote>

<blockquote>
<p>צַדִּיקִים בַּעֲלֵי-שֵׁמוֹת וְרַבֵּי אִוֶּלֶת,</p>
</blockquote>

<blockquote>
<p>אַךְ דַּע כִּי כֻלָּמוֹ כָּשְׁלוּ וַיִּלְאוּ,</p>
</blockquote>

<blockquote>
<p>וּלְשָׂעֲרֵנִי מִמְּקוֹמִי מְאוּם לֹא הִשְׂכִּילוּ,</p>
</blockquote>

<blockquote>
<p>מְאוּם לֹא הִשְׂכִּילוּ – וְלַשָּׁוְא אַךְ יָגָעוּ!</p>
</blockquote>

<blockquote>
<p>וְכָמֹךָ גַּם הֵמָּה אַךָ קָלוֹן מָצָאוּ.</p>
</blockquote>

<blockquote>
<p>כִּי אָמְנָה כֶּבֶד-עָוֹן אֻמְלָל הִנֵּנִי!</p>
</blockquote>

<blockquote>
<p>וּפוֹשֵׁעַ מִבֶּטֶן כָּמֹנִי אֵין שֵׁנִי,</p>
</blockquote>

<blockquote>
<p>רַבּוֹת חָטָאתִי, רַבּוֹת עָוִיתִי!</p>
</blockquote>

<blockquote>
<p>בְּגוּף בֵּן אֲדָמָה עֵת חָיֹה חָיִיתִי,</p>
</blockquote>

<blockquote>
<p>וּבְכֵן נִלְאוּ צַדִּיקִים וְדַעְתָּם הִתְבַּלָּעָה</p>
</blockquote>

<blockquote>
<p>וּלְהוֹעִילֵנִי מֵהַוָּתִי יַד אִישׁ לֹא מָצָאָה&quot;.</p>
</blockquote>

<blockquote>
<p>&quot;בִּתִּי – קָרָא הַצַדִּיק – בִּתִּי יַקִּירִי![<sup>6</sup>]</p>
</blockquote>

<blockquote>
<p>חֶפְצֵךְ הַגִּידִי וְאַל מִלִים תַּכְבִּירִי,</p>
</blockquote>

<blockquote>
<p>הֵן אֵדַע בַּעֲלִיל כִּי הוֹשִׁיעֵךְ אוּכָלָה,</p>
</blockquote>

<blockquote>
<p>וְלָמָּה זֶה בְּנִי תְּדַבֵּר נְבָלָה?</p>
</blockquote>

<blockquote>
<p>קוּמִי הִתְעוֹרְרִי נְשָׁמָה עֲלוּבָה!</p>
</blockquote>

<blockquote>
<p>הִתְנַעֲרִי מֵעָפָר וְחִזְרִי בִּתְשׁוּבָה,</p>
</blockquote>

<blockquote>
<p>הֵן לְהַצִּילֵךְ וּלְתַקְּנֵךְ יָדִי הַיּוֹם פְּתוּחָה;</p>
</blockquote>

<blockquote>
<p>וְאַתְּ גַּלִּי עַל עֲוֹנֵךְ וְתִמְצְאִי מְנוּחָה.</p>
</blockquote>

<blockquote>
<p>&quot;אוֹיָה! – קָרָא הָרוּחַ – בִּלְבַּלְתָּ אֶת-מֹחִי!</p>
</blockquote>

<blockquote>
<p>פּוֹרַרְתָּ כָּל-לִבִּי, הִכְשַׁלְתָּ בִּי כֹחִי,</p>
</blockquote>

<blockquote>
<p>מָחַצְתָּ רַקָּתִי וְעַד דַּכָּא הֲשִׁיבֹתָנִי.</p>
</blockquote>

<blockquote>
<p>וּשְׁמַע נָא <strong>בִקְצָרָה</strong> מֶה חָדֵל אָנִי!</p>
</blockquote>

<h2 id="יא">יא</h2>

<blockquote>
<p>רַב מוֹרֵה צֶדֶק נוֹדָע לְתִפְאֶרֶת,</p>
</blockquote>

<blockquote>
<p>אֲנִי אֻמְלָל הָיִיתִי בְּעִיר קְטַנָּה &#8220;עֲצֶרֶת&#8221;&#8230;</p>
</blockquote>

<blockquote>
<p>עֵת בְּבֵית חֹמֶר בַּתֵּבֵל חָיִיתִי</p>
</blockquote>

<blockquote>
<p>וְשֵׁם &#8220;מְאוֹר-הַגּוֹלָה&#8221; בְּיִשְׂרָאֵל לִי קָנִיתִי:</p>
</blockquote>

<blockquote>
<p>וְאָמְנָה שֵׁם, זֶה נָאֶה לִי הָיָה,</p>
</blockquote>

<blockquote>
<p>כִּי חָרִיף הָיִיתִי וּבָקִי <strong>בְּהַטָּיָה</strong>:</p>
</blockquote>

<blockquote>
<p>מִצַּד אֶל צַד אַחֵר בְּמִשְׁנָה וּבִגְמָרָה.</p>
</blockquote>

<blockquote>
<p>וְהָרִים עָקַרְתִּי בְּפִלְפּוּל וּסְבָרָא,</p>
</blockquote>

<blockquote>
<p>הִצְלַחְתִּי בְלִמּוּדִי וָאַעַשׂ פְּרִי הִלּוּלִים</p>
</blockquote>

<blockquote>
<p>בְּחִדּוּשִׁים וְהַלָכוֹת בְּשִׁטַּת דַּם בְּתוּלִים</p>
</blockquote>

<blockquote>
<p>וּבְכָל טָמִיר וְנֶעְלָם הִרְבֵּיתִי וִכּוּחַ</p>
</blockquote>

<blockquote>
<p>וְדִינִים חִדַּשְׁתִּי בְּפֶתַח פָּתוּחַ,</p>
</blockquote>

<blockquote>
<p>גַּם בְּכַוְרָא וּמַרְגְּנִיתָא יָדִי גְּדֹלוֹת עָשָׂתָה!</p>
</blockquote>

<blockquote>
<p>כִּי הָרִים תָּלִיתִי בְּשַׂעֲרוֹת נַעֲרָה הַמְאֹרָשָׂה,</p>
</blockquote>

<blockquote>
<p>וּבְכֵן &#8220;מְאוֹר-הַגּוֹלָה&#8221; יִשְׂרָאֵל קְרָאָנִי</p>
</blockquote>

<blockquote>
<p>כִּי שְׁמִי נָאֶה לִי וְלִשְׁמִי נָאֶה אֲנִי</p>
</blockquote>

<blockquote>
<p>גַּם עָשִׁיר הָיִיתִי מְטֻפָּל בִּכְסָפִים</p>
</blockquote>

<blockquote>
<p>וְכַבִּיר מָצְאָה יָדִי מֵאוֹת וַאֲלָפִים,</p>
</blockquote>

<blockquote>
<p>כִּי מֶכֶס הַבָּשָׂר וּבֵית מֶרְחַץ עֲדָתִי!</p>
</blockquote>

<blockquote>
<p>בִּרְשׁוּת רָאשֵׁי הַקָּהָל לָקַחְתִּי לְמִחְיָתִי,</p>
</blockquote>

<blockquote>
<p>וּמֵהֶם לַחְמִי הֵבֵאתִי גַּם עֹשֶׁר עָשִׂיתִי,</p>
</blockquote>

<blockquote>
<p>מְאוּם לֹא חָסַרְתִּי וּבַטּוֹבָה רָאִיתִי,</p>
</blockquote>

<blockquote>
<p>בַּטּוֹבָה רָאִיתִי – עָבִיתִי שָׁמַנְתִּי!</p>
</blockquote>

<blockquote>
<p>וּבְעֵינֵי בְּנִי עִירִי מְאֹד נֵחַנְתִּי,</p>
</blockquote>

<blockquote>
<p>לֹא יָדַעְתִּי כָּל-חֹסֶר שָׁלַוְתִּי בִמְכוֹנִי,</p>
</blockquote>

<blockquote>
<p>אַךְ פִּתְאֹם הָהּ! נִלְכַּדְתִּי בַּעֲוֹנִי:</p>
</blockquote>

<blockquote>
<p>רֵעַ דָּבֵק מֵאָח – רַב גָּדוֹל בְּיִשְׂרָאֵל –</p>
</blockquote>

<blockquote>
<p>הָיָה לִי בִקְבוּרָה וּשְׁמוֹ ר' סַמָּאֵל!</p>
</blockquote>

<blockquote>
<p>וְהָיָה הָאִישׁ הַהוּא תָּם יָשָׁר וְנָקִי,</p>
</blockquote>

<blockquote>
<p>סִינַי וְעוֹקֵר הָרִים חָרִיף וּבָקִי</p>
</blockquote>

<blockquote>
<p>כָּל-יָמָיו בַּתּוֹרָה עָשָׂה רַק חָיִל,</p>
</blockquote>

<blockquote>
<p>וּמִגִּרְסָא לֹא פָסַק יוֹמָם וָלָיִל,</p>
</blockquote>

<blockquote>
<p>קָרָא, לָמַד וְשָׁנָה בְּשַׁ&quot;ס וּמִדְרָשִׁים</p>
</blockquote>

<blockquote>
<p>וּבְתוֹרָתוֹ הָיָה רָצוּי לֵאלֹהִים וַאֲנָשִׁים.</p>
</blockquote>

<blockquote>
<p>וַיְהִי הַיּוֹם, הָהּ יוֹם יְלָלוֹת!</p>
</blockquote>

<blockquote>
<p>עָבַר ר' סַמָּאֵל דֶּרֶךְ גִּבְעַת-הָעֲרָלוֹת,</p>
</blockquote>

<blockquote>
<p>– בְּלֶכְתּוֹ לְמַסָּעָיו מִמְּדִינָה לִמְדִינָה</p>
</blockquote>

<blockquote>
<p>לְהִשְׁתַּתֵּף בַּגּוֹלָה בְּצַּעְרָהּ שֶׁל שְׁכִינָה –</p>
</blockquote>

<blockquote>
<p>וּבְבֹאוֹ הָעִירָה הָהּ! תְּקָפַתּוּ קַדַּחַת,</p>
</blockquote>

<blockquote>
<p>וַיַחַל אֶת-חָלְיוֹ וַיָּמָת לַשַּׁחַת.</p>
</blockquote>

<blockquote>
<p>וּכְשָׁמְעִי הָאָסוֹן נְפוּגֹתִי, נִדְכֵּיתִי</p>
</blockquote>

<blockquote>
<p>וּמִקֶּרֶב לֵב עָמֹק בָּכִיתִי לְמֵתִי,</p>
</blockquote>

<blockquote>
<p>קָרַעְתִּי אֶת-בְּגָדַי וּבֶעָפָר הִתְפַּלָּשְׁתִּי,</p>
</blockquote>

<blockquote>
<p>וְאֶת-פָּנַי הָהּ! בְּקַרְקַע כִּבָּשְׁתִּי,</p>
</blockquote>

<blockquote>
<p>רָקַדְתִּי כַּמְּשֻׁגָּע דָּלַגְתִּי כָּאָיִל,</p>
</blockquote>

<blockquote>
<p>וּבְמַר נַפְשִׁי צָעַקְתִּי יוֹמָם וָלָיִל,</p>
</blockquote>

<blockquote>
<p>שִׁוַּעְתִּי, נֶאֱנַקְתִּי בְּכָל-עֹז וָכֹחַ,</p>
</blockquote>

<blockquote>
<p>קִפַּצְתִּי, כִּרְכַּרְתִּי וְלֹא מָצָאתִי מָנֹחַ.</p>
</blockquote>

<blockquote>
<p>וּלְמַעַן יִכַּבֵד הַמֵּת הָהּ, צוּקָה וְצָרָה!</p>
</blockquote>

<blockquote>
<p>בְּבֵית הַכְּנֶסֶת הַגָּדוֹל הִקְדַּשְׁתִּי עֲצָרָה,</p>
</blockquote>

<blockquote>
<p>וּבְנֶפֶשׁ נְכֵאָה הַבָּמָתָה עָלִיתִי,</p>
</blockquote>

<blockquote>
<p>הִסְפַּדְתִּיו כַּהֲלָכָה וּמְאֹד בָּכִיתִי</p>
</blockquote>

<blockquote>
<p>קָרָאתִי בִּשְׁמוֹתָיו: <strong>חָ</strong>רִיף, <strong>שָׁ</strong>נוּן וּ<strong>בָ</strong>קִי</p>
</blockquote>

<blockquote>
<p><strong>תָּם</strong>, <strong>אָ</strong>הוּב <strong>לַ</strong>בְּרִיוֹת קָדֹשׁ וְנָקִי</p>
</blockquote>

<blockquote>
<p>עַמּוּד הַיְמָנִי, פְּרִי קֹדֶשׁ הִלּוּלִים,</p>
</blockquote>

<blockquote>
<p>וְעַל כָּל-שֵׁם מֵהַשֵּׁמוֹת הִרְבֵּיתִי פִלְפּוּלִים;</p>
</blockquote>

<blockquote>
<p>וּבַאֲרוֹן הַקֹּדֶשׁ הָהּ בְּרוּחַ נִשְׁבָּרָה,</p>
</blockquote>

<blockquote>
<p>הִתְנַפַּלְתִּי וָאֶקְרָא: הֲזוֹ תוֹרָה וְזֶה שְׂכָרָהּ?</p>
</blockquote>

<blockquote>
<p>וַיָּנֻעוּ אַמּוֹת הַסִּפִּים לְקוֹל צַעֲקָתִי,</p>
</blockquote>

<blockquote>
<p>וְקוֹל בֹּכִים הֵרִימוּ כָּל-אַנְשֵׁי עֲדָתִי,</p>
</blockquote>

<blockquote>
<p>וְאַחַר, שִׁבְחֵי הַמֵּת לְאַחַד אַחַד,</p>
</blockquote>

<blockquote>
<p>סָפַרְתִּי לִשְׁמוֹתָיו וְכִלַּלְתִּים יַחַד</p>
</blockquote>

<blockquote>
<p>וְהַשֵׁם הַגָּדוֹל &#8220;חָשׁוּב&#8221; בְּנוֹטָרֵיקוֹן הוֹצֵאתִי,</p>
</blockquote>

<blockquote>
<p>מִשְּׁלשָׁה הָרִאשׁוֹנִים בְּסָפְדִי לְמֵתִי,</p>
</blockquote>

<blockquote>
<p>וּמִמֶּנּוּ מִסְפֵּד חָדָשׁ לַעֲדָתִי עָרַכְתִּי,</p>
</blockquote>

<blockquote>
<p>וְגַם הַשֵּׁם ר' <strong>סַמָּאֵל</strong> מִשְׁמוֹתָיו הוֹכַחְתִּי</p>
</blockquote>

<blockquote>
<p>הַכֹּל עָשִׂיתִי יָפֶה-אַךְ הָהּ דֵּרָאוֹן!!</p>
</blockquote>

<blockquote>
<p>כִּי שָׁכַחְתִּי לְהַסְפִּידוֹ בְּשֵׁם רַב וְגָאוֹן&#8230;</p>
</blockquote>

<blockquote>
<p>וְהִנֵּה בָא אֵלַי רֵעִי בַּחֲלוֹם הַלַּיְלָה,</p>
</blockquote>

<blockquote>
<p>וַיּוֹעִידֵנִי לַמִּשְׁפָּט לִפְנֵי בּ&quot;ד שֶׁל מַעְלָה,</p>
</blockquote>

<blockquote>
<p>וּבְצַוָּארִי אֲחָזַנִי כְּמֶלֶךְ בַּלָּהוֹת,</p>
</blockquote>

<blockquote>
<p>וַיּוֹלִיכֵנִי בַּחֲמָתוֹ הָרִים וּבְקָעוֹת,</p>
</blockquote>

<blockquote>
<p>וַיִּסְחָבֵנִי כְּפֶגֶר שְׁפָיִים וְיַמִּים,</p>
</blockquote>

<blockquote>
<p>גְּבָעוֹת וּנְהָרוֹת בִּצּוֹת וַאֲגַמִּים,</p>
</blockquote>

<blockquote>
<p>עֲדֵי רָאִיתִי הָהּ כִּי שָׁמַיְמָה הֶעֱלָנִי,</p>
</blockquote>

<blockquote>
<p>וּבְחֶדֶר רְחַב יָדַיִם עָרֹם הִצִּיגָנִי,</p>
</blockquote>

<blockquote>
<p>וְשָׁם לַמִּשְׁפָּט הָהּ! יֵשְׁבוּ כִּסָּאוֹת,</p>
</blockquote>

<blockquote>
<p>זְקֵנִים אֲיֻמִּים, פְּנֵיהֶם פְּנֵי אֲרָיוֹת,</p>
</blockquote>

<blockquote>
<p>כֻּלָם נוֹרָאִים, כֻּלָּם מְזָרֵי אֵימָה,</p>
</blockquote>

<blockquote>
<p>וְעָלַי אֻמְלָל הִבִּיטוּ בְּאַף וּבְחֵמָה.</p>
</blockquote>

<blockquote>
<p>וּפִתְאֹם קוֹל רֵעִי כְּבַגַּלְגַּל הָרָעַם,</p>
</blockquote>

<blockquote>
<p>עָלָה בְאָזְנַי בַּחֲמַת עֶבְרָה וָזָעַם:</p>
</blockquote>

<blockquote>
<p>&quot;נָבָל בְּלִיַּעַל לָמָה עֲכַרְתָּנִי?</p>
</blockquote>

<blockquote>
<p>יַעְכָּרְךָ אֱלֹהִים כִּי רָעָה גְמַלְתָּנִי!&quot;</p>
</blockquote>

<blockquote>
<p>וַאֲנִי נִבְהַלְתִּי נִבְעַתִּי וְרוּחִי חֻבָּלָה</p>
</blockquote>

<blockquote>
<p>נָפַלְתִּי לָאָרֶץ בְּרֶתֶת וְחַלְחָלָה,</p>
</blockquote>

<blockquote>
<p>חָפַצְתִּי הָרֵם קוֹלִי וְלַעֲרֹךְ תְּפִלָּה,</p>
</blockquote>

<blockquote>
<p>אַךְ כֹּחִי עֲזָבַנִי וּבִלְשׁוֹנִי אֵין מִלָּה.</p>
</blockquote>

<blockquote>
<p>וְקוֹל רֵעִי הָהּ! אֵלַי קוֹרֵא בְּמוֹרָא:</p>
</blockquote>

<blockquote>
<p>&quot;קוּם נָא וַעֲמֹד, מַלְעִיב בַּתּוֹרָה!</p>
</blockquote>

<blockquote>
<p>לָמָּה תִפֹּל אַרְצָה תִּכְרַע בִּרְכָּיִם?!</p>
</blockquote>

<blockquote>
<p>מִשְׁפָּטֵנוּ נַגִּישׁ נָא! לִפְנֵי שׁוֹפְטֵי שָׁמָיִם.&quot;</p>
</blockquote>

<blockquote>
<p>וּפִתְאֹם פָּעַר פִּיו הָהּ! צוּקָה וְצָרָה!</p>
</blockquote>

<blockquote>
<p>וַיְדַבֵּר אֲרָמִית בְּשָׂפָה מוּזָרָה,</p>
</blockquote>

<blockquote>
<p>וַיְגַמְגֵּם בִּלְשֹׁנוֹ מִלּוֹת מְשֻׁנּוֹת,</p>
</blockquote>

<blockquote>
<p>וּבִשְׂפַת לֹא יָדַעְתִּי הִשְׂמִעַ קוֹל תְּלוּנוֹת.</p>
</blockquote>

<blockquote>
<p>וּכְרֶגַע נִשְׁמַע הָהּ! קוֹל עֲנוֹת גְּבוּרָה:</p>
</blockquote>

<blockquote>
<p>&quot;דּוּשׁוּ אֶת-בְּשָׂרוֹ בִתְרֵין פֻּלְסִין דִּי-נוּרָא!</p>
</blockquote>

<blockquote>
<p>רַב וְגָאוֹן בְּעַד הַמִּלִּים הַשְּׁנָיִם</p>
</blockquote>

<blockquote>
<p>בִּתְרֵין פֻּלְסִין יִוָּסֵר עַל בְּשַׂר הָאֲחֹרָיִם!&#8230;</p>
</blockquote>

<blockquote>
<p>אוֹיָה! – קָרָאתִי – מַדּוּעַ וְלָמָּה?</p>
</blockquote>

<blockquote>
<p>וָאֶפֹּל אַרְצָה כְּגוּף בְּלִי נְשָׁמָה.</p>
</blockquote>

<blockquote>
<p>&quot;עוֹד תִּשְׁאַל מַדּוּעַ? – הוֹי פֶּשַׁע וְחַטָּאָה!</p>
</blockquote>

<blockquote>
<p>– קָרָא זְקַן הַחֲבוּרָה בְּחֵמָה נוֹרָאָה –</p>
</blockquote>

<blockquote>
<p>עוֹד תִּשְׁאַל מַדּוּעַ? – הוֹי זִמָּה וּנְבָלָה!</p>
</blockquote>

<blockquote>
<p>הוֹסִיפוּ לוֹ <strong>אֶחָד</strong>! וְאַל יַעֲמֵק עוֹד שְׁאָלָה..&quot;</p>
</blockquote>

<blockquote>
<p>וּכְרֶגַע הָהּ! שְׁנֵי סָרִיסִים אֲיֻמִּים,</p>
</blockquote>

<blockquote>
<p>גְּבֹהִים כַּעֲנָקִים גְּדוֹלִים וַעֲצוּמִים,</p>
</blockquote>

<blockquote>
<p>נִגְּשׁוּ אֵלַי אֻמְלָל בְּקֶצֶף אַכְזָרִי,</p>
</blockquote>

<blockquote>
<p>וּשְׁנֵי שְׁבָטִין רְתִיחִין הֶעֱבִירוּ עַל בְּשָׂרִי,</p>
</blockquote>

<blockquote>
<p>וְטֶרֶם יָד הֵרִימוּ לְהַכּוֹתֵנִי <strong>שְׁלִישִׁיָּה</strong>!</p>
</blockquote>

<blockquote>
<p>קִדְּמַנִי הַמָּוֶת וָאֵרֶד נְשִׁיָּה&#8230;</p>
</blockquote>

<blockquote>
<p>אָז קָמָה בַּשְּׁנִיָּה מְבוּכָה וּמְהוּמָה,</p>
</blockquote>

<blockquote>
<p>מַה-לַּעֲשׂוֹת <strong>בַּשְּׁלִישִׁי</strong> אִם יָרַדְתִּי דוּמָה,</p>
</blockquote>

<blockquote>
<p>אִם לְהַעֲבִיר עֲוֹנִי אַחֲרֵי כִּי עוֹד אֵינֶנִּי,</p>
</blockquote>

<blockquote>
<p>אוֹ גַּם בַּשְּׁלִישִׁי לְהִשָּׁפֵט מִמֶּנִּי,</p>
</blockquote>

<blockquote>
<p>אָז יָצָא הָרוּחַ, הָהּ! רוּחַ ר' סַמָּאֵל!</p>
</blockquote>

<blockquote>
<p>לַעֲמֹד לְשִׂטְנִי כַּשָּׂטָן עַל יִשְׂרָאֵל,</p>
</blockquote>

<blockquote>
<p>וַיָּרֶם קוֹל עֹז בְּכַעַס וּמִדְיָנִים.</p>
</blockquote>

<blockquote>
<p>&quot;שִׁמְעוּ נָא רַבּוֹתַי מֻמְחִים דַּיָּנִים!</p>
</blockquote>

<blockquote>
<p>אֲנִי קָדשׁ וְצַדִּיק בְּיִשְׂרָאֵל הָיִיתִי,</p>
</blockquote>

<blockquote>
<p>לָמַדְתִּי תּוֹרָה וְדֵי חָכְמָה קָנִיתִי,</p>
</blockquote>

<blockquote>
<p>דָּרַשְׁתִּי הָגִיתִי בִּינֹתִי בַּסְּפָרִים,</p>
</blockquote>

<blockquote>
<p>וְתוּשִׁיָּה הוֹדַעְתִּי לִזְקֵנִים וּנְעָרִים</p>
</blockquote>

<blockquote>
<p>נָשָׂאתִי חֶסֶר וְכֶפֶן, רָעָב וְצִמָּאוֹן,</p>
</blockquote>

<blockquote>
<p>טֶרֶם הִקָּרֵא זָכִיתִי בְּשֵׁם רַב וְגָאוֹן</p>
</blockquote>

<blockquote>
<p>וְהִנֵּה בָּא זֶה הָעַוָּל, זֶה אִישׁ הָרְמִיָּה!</p>
</blockquote>

<blockquote>
<p>וַיַּפְשֵׁט אֶת-כְּבוֹדִי בְּעָרְמָה וּבִצְדִיָּה,</p>
</blockquote>

<blockquote>
<p>וַיְשִׂימֵנִי לְמָשָׁל בֵּין אַנְשֵׁי עִירֵהוּ,</p>
</blockquote>

<blockquote>
<p>וּבַמֶּה אֵפוֹא רַבּוֹתַי תּוּכְלוּ הַצְדִּיקֵהוּ?!</p>
</blockquote>

<blockquote>
<p>לֹא, לֹא, רַבּוֹתַי! הַצְדִּיקֵהוּ אַל תַּעֲמֹלוּ!</p>
</blockquote>

<blockquote>
<p>עַל רָשָׁע כָּמֹהוּ אַל נָא תַּחְמֹלוּ,</p>
</blockquote>

<blockquote>
<p>יַסְּרֻהוּ כְּרִשְׁעָתוֹ וּכְמַעֲשָׂיו לוֹ הַמְצִיאוּ,</p>
</blockquote>

<blockquote>
<p>פָּנָיו אַל תִּשָּׂאוּן וּמִשְׁפַּט אֱמֶת הוֹצִיאוּ,</p>
</blockquote>

<blockquote>
<p>הַכֻּהוּ! פְּצָעֻהוּ! פִּרְצוּ בוֹ פָּרֶץ!</p>
</blockquote>

<blockquote>
<p>וְיַדַע הָעַוָּל כִּי יֶשׁ שׁוֹפְטִים בָּאָרֶץ.</p>
</blockquote>

<blockquote>
<p>וּכְרֶגַע זְקַן הַחֲבוּרָה קָרָא בְּרָעַם:</p>
</blockquote>

<blockquote>
<p>צָדַקְתָּ ר' סַמָּאֵל, דְּבָרֶיךָ בְּטוּב טָעַם!</p>
</blockquote>

<blockquote>
<p>מָאתַיִם וְשִׁבְעִים שָׁנָה כְּמִסְפַּר רַב וְגָאוֹן!</p>
</blockquote>

<blockquote>
<p>יֶחְרַם זֶה הָרָשָׁע וְיִתְגַּלְגַּל בְּמַשָּׁאוֹן!..</p>
</blockquote>

<blockquote>
<p>גְּזַר דִּינִי נֶחְתַּךְ וַאֲנִי הָהּ! הוּטָלְתִּי,</p>
</blockquote>

<blockquote>
<p>וּבְרֵחַיִם שֶׁל רוּחַ תַּחַת שֹׁאָה הִתְגַּלְגָּלְתִּי,</p>
</blockquote>

<blockquote>
<p>וּמֵהַיּוֹם הַהוּא הוֹי זֶה שָׁנִים מֵאָה!</p>
</blockquote>

<blockquote>
<p>מִדֶּחִי אֶל דֶּחִי אֵלֵךְ וְלֹא אֶמְצָא מַרְגֵּעָה,</p>
</blockquote>

<blockquote>
<p>פַּעַם בְחַיָּה וּבְהֵמָה, פַּעַם בִּבְאֵר מָיִם</p>
</blockquote>

<blockquote>
<p>פַּעַם בְּיַנְשׁוּף וַעֲטַלֵּף, פַּעַם בְּרֵחָיִם</p>
</blockquote>

<blockquote>
<p>פַּעַם בְּאִישׁ וְאִשָּׁה, פַּעַם בְּשׁוֹר וְגָמָל</p>
</blockquote>

<blockquote>
<p>וּבְכֻלָּמוֹ אַלְלַי אֶשְׂבַּע רַק עָמָל.</p>
</blockquote>

<blockquote>
<p>צַדִּיקִים בַּעֲלֵי שֵׁמוֹת עֲרוּמִים כַּנְּחָשִׁים,</p>
</blockquote>

<blockquote>
<p>מְעוֹנְנִים וּמְנַחֲשִׁים וְלֹחֲשֵׁי לְחָשִׁים,</p>
</blockquote>

<blockquote>
<p>קוֹסְמִים וְקוֹסְמוֹת מְכַשְּׁפִים וְרַבָּנִים,</p>
</blockquote>

<blockquote>
<p>יְסֻבּוּנִי כִּדְבוֹרִים מֵאָחוֹר וּמִפָּנִים,</p>
</blockquote>

<blockquote>
<p>וְעָלַי אֻמְלָל הָהּ כֻּלָּמוֹ יִתְמַלָּאוּ,</p>
</blockquote>

<blockquote>
<p>יַשְׁבִּיעוּנִי יַחֲרִימוּנִי וּמִבְּשָׂרִי לֹא יִשְׂבָּעוּ,</p>
</blockquote>

<blockquote>
<p>זֶה יִכְתֹּב קָמַעוֹת וְזֶה מְרוֹרִים יַשְׁקֵנִי,</p>
</blockquote>

<blockquote>
<p>וְאֵין אִישׁ מִתְבּוֹנֵן כִּי אֻמְלָל הִנֵּנִי!..</p>
</blockquote>

<p>&#8230;&#8230;&#8230;&#8230;&#8230;&#8230;&#8230;</p>

<p>&#8230;&#8230;&#8230;&#8230;&#8230;&#8230;&#8230;&quot;</p>

<h2 id="יב.">יב.</h2>

<blockquote>
<p>&quot;הוֹי! – קָרָא הַצַּדִּיק – הוֹי פְּצַמְתָּנִי!</p>
</blockquote>

<blockquote>
<p>קְשִׁי-יוֹמְךָ הָהּ! עַד אֶרֶץ דִּכְּאָנִי,</p>
</blockquote>

<blockquote>
<p>אֶרְחָמְךָ בֶּן יַקִּיר, רָאִיתִי עָנְיֶךָ!</p>
</blockquote>

<blockquote>
<p>וּמַהֵר הַגִּידָה מָה אֶעֱשֶׂה לְמַעֲנֶךָ.</p>
</blockquote>

<blockquote>
<p>&quot;רַבִּי! – קָרָא הָרוּחַ – רַבִּי וַאֲדוֹנִי!</p>
</blockquote>

<blockquote>
<p>הֵן לִבִּי הִגַּדְתִּי, גִּלִּיתִי עַל עֲוֹנִי,</p>
</blockquote>

<blockquote>
<p>חַטָּאתִי הוֹדַעְתִּיךָ מֵהָחֵל וְעַד כָּלָה,</p>
</blockquote>

<blockquote>
<p>וּבְכֵן הַקְשֵׁב וּשְׁמַע בַּמֶּה הוֹשִׁיעֵנִי תּוּכָלָה!</p>
</blockquote>

<blockquote>
<p>פֹּה בַּחֲצַר-הַמָּוֶת, הֲלֹא תֵדַע צַדִּיקִי,</p>
</blockquote>

<blockquote>
<p>יִשְׁכַּב ר' סַמָּאֵל אִישׁ רִיבִי וּמְצִיקִי,</p>
</blockquote>

<blockquote>
<p>פֹּה יִשְׁכֹּן יָנוּחַ, מוּדַעַת זֹאת לַכֹּל,</p>
</blockquote>

<blockquote>
<p>זֶה שָׁנִים מֵאָה טָמוּן בַּחוֹל&#8230;</p>
</blockquote>

<blockquote>
<p>לָכֵן מַהֶר רַבִּי, קַח אֲנָשִׁים עֲשָׂרָה!</p>
</blockquote>

<blockquote>
<p>וְלֵךְ הִטָּבֵל בַּמַּיִם בִּקְדֻשָּׁה וּבְטָהֳרָה,</p>
</blockquote>

<blockquote>
<p>אֱמֹר פַּרְשַׁת קְטֹרֶת אַתָּה וַאֲנָשֶׁיךָ!</p>
</blockquote>

<blockquote>
<p>וְאֶל עֵמֶק הָרְפָאִים חִישׁ הָכֵן צְעָדֶיךָ</p>
</blockquote>

<blockquote>
<p>וְשָׁם בַּחֲצַר-הַמָּוֶת בְּקוֹל מַר צוֹרֵחַ,</p>
</blockquote>

<blockquote>
<p>עַל קֶבֶר ר' סַמָּאֵל נְפֹל וְהִשְׁתַּטֵּחַ,</p>
</blockquote>

<blockquote>
<p>קְרָאֵהוּ רַב וְגָאוֹן תָּם נוֹרָא עֲלִילָה,</p>
</blockquote>

<blockquote>
<p>וּבִשְׁמִי ר' זַנְבִיאֵל בַּקְּשֵׁהוּ מְחִילָה!</p>
</blockquote>

<blockquote>
<p>סְלַח, מְחַל, כַּפֵּר – תִּקְרָא בַּכֹּחַ –</p>
</blockquote>

<blockquote>
<p>לְפֶשַׁע רֵעֲךָ הַנָּד בְּלִי מָנֹחַ,</p>
</blockquote>

<blockquote>
<p>סְלַח לוֹ מְחַל לוֹ כִּי רוּחוֹ נְכֵאָה,</p>
</blockquote>

<blockquote>
<p>זְכָר-עָנְיוֹ וּמְרוּדוֹ זֶה שָׁנִים מֵאָה,</p>
</blockquote>

<blockquote>
<p>רַחֲמֵהוּ, הַצִּילֵהוּ – תִּשְׁנֶה אֶת-דְּבָרֶיךָ –</p>
</blockquote>

<blockquote>
<p>כִּי רַבּוֹת כְּבָר נָשָׂא עַל חִלּוּל שְׁמֶךָ,</p>
</blockquote>

<blockquote>
<p>רַבּוֹת כְּבָר שָׂבַע שֹׁד נֶגַע וְאָסוֹן,</p>
</blockquote>

<blockquote>
<p>וְחִישׁ תִּקַּח בְּיָדְךָ סֵפֶר &#8220;מַעֲנֵה-הַלָּשׁוֹן&#8221;</p>
</blockquote>

<blockquote>
<p>וְקַדִּישׁ דְּרַבָּנָן בְּקוֹל מַר תְּשַׁוֵּעַ,</p>
</blockquote>

<blockquote>
<p>וְאָז רַבִּי תְּתַקְּנֵנִי וּמִצָּרוֹתַי אִוָּשֵׁעַ!</p>
</blockquote>

<blockquote>
<p>מִצָּרוֹתַי אִוָּשֵׁעַ – לֹא אֵדַע עוֹד אֲנָקָה!</p>
</blockquote>

<blockquote>
<p>אֶת-הַנַּעֲרָה אֶעֱזֹבָה וּלְךָ תִּהְיֶה צְדָקָה&quot;.</p>
</blockquote>

<blockquote>
<p>&quot;גַּבָּאִים! – קָרָא הַצַּדִּיק עָלֵץ בְּקוֹל תְּרוּעָה –</p>
</blockquote>

<blockquote>
<p>גַּבָּאִים הִכּוֹנוּ, כִּי הַיּוֹם יוֹם יְשׁוּעָה!</p>
</blockquote>

<blockquote>
<p>הַיּוֹם יִוָּדַע שְׁמִי לְכָבוֹד וּלְתִפְאָרֶת,</p>
</blockquote>

<blockquote>
<p>אַךְ נַעֲשֶׂה דַּרְכֵּנוּ כִּי הַשָּׁעָה עוֹבָרֶת,</p>
</blockquote>

<blockquote>
<p>מַהֲרוּ הִתְקַדָּשׁוּ שַׁמָּשִׁים וְגַבָּאִים!</p>
</blockquote>

<blockquote>
<p>הָבָה נֵצֵא הַשָּׂדֶה אֶל עֵמֶק הָרְפָאִים&quot;.</p>
</blockquote>

<blockquote>
<p>וּכְרֶגַע הֲמוֹן חֲסִידִים בְּחִפָּזוֹן וּבֶהָלָה,</p>
</blockquote>

<blockquote>
<p>בֵּיתָה רַבָּם הִתְלַקָּטוּ כְּמַלְאֲכֵי חַבָּלָה</p>
</blockquote>

<blockquote>
<p>וְיַחַד שְׁלוּבֵי זְרֹעַ דְּחוּפִים וּמְבֹהָלִים,</p>
</blockquote>

<blockquote>
<p>קַל חִישׁ אֶל הַמִּקְוָה רָקְדוּ כָּאַיָּלִים,</p>
</blockquote>

<blockquote>
<p>אֵין עָיֵף וְאֵין כּוֹשֵׁל בָּעֵדָה הַמְּפֹאַרַה,</p>
</blockquote>

<blockquote>
<p>וְשַׁ&quot;י טְבִילוֹת נִטְבְּלוּ בִּקְדֻשָּׁה וּבְטָהֳרָה.</p>
</blockquote>

<blockquote>
<p>וּכְרֶגַע מִן הָרַחְצָה יְגֵעִים וַעֲמֵלִים</p>
</blockquote>

<blockquote>
<p>עָלוּ לְאַחַד אֶחָד כְּעֵדֶר הָרְחֵלִים,</p>
</blockquote>

<blockquote>
<p>וּבְלִוְיַת צַדִּיקָם בְּשִׁיר וּמְחֹא כַפָּיִם,</p>
</blockquote>

<blockquote>
<p>אָרְחוֹת דַּרְכָּם לָפָתוּ אֶל עֵמֶק הָרְפָאִים,</p>
</blockquote>

<blockquote>
<p>כֻּלָּם שָׁרִים וּמְרִיעִים בְּקוֹל עֲנוֹת גְּבוּרָה,</p>
</blockquote>

<blockquote>
<p>וְגַם הַזָּקֵן וּבִתּוֹ נִלְווּ אֶל הַחֲבוּרָה&#8230;</p>
</blockquote>

<blockquote>
<p>וּכְרֶגַע הֶאָח בְּעֹנֶג בְּלִי עַצָּבֶת,</p>
</blockquote>

<blockquote>
<p>נִפְתַּח לַצַּדִּיק שַׁעַר חֲצַר-הַמָּוֶת,</p>
</blockquote>

<blockquote>
<p>ור' לֶמֶךְ הַקָּדֹשׁ עַל אַחַד הַגַּלִים,</p>
</blockquote>

<blockquote>
<p>מְלֹא קוֹמָתוֹ הִתְנַפֵּל בְּפָנִים צֹהֲלִים,</p>
</blockquote>

<blockquote>
<p>וּפִתְאֹם קוֹל בָּלוּל מָהוּל בִּבְכִי וּרְנָנָה,</p>
</blockquote>

<blockquote>
<p>הֵרִים בִּקְדֻשָּׁתוֹ כְּעֵגֶל בֶּן-שָׁנָה,</p>
</blockquote>

<blockquote>
<p>ר' סַמָּאֵל! ר' סַמָּאֵל! רַחֶם-נָא, חֲמֹל!</p>
</blockquote>

<blockquote>
<p>לְפֶשַׁע שִׂפְתֵי רֵעֲךָ סְלַח, כַּפֵּר, מְחֹל!</p>
</blockquote>

<blockquote>
<p>אָנָּא רַב וְגָאוֹן תָּם נוֹרָא עֲלִילָה,</p>
</blockquote>

<blockquote>
<p>רְאָה עֳנִי ר' זַנְבִיאֵל הַמְבַקֶּשְׁךָ מְחִילָה,</p>
</blockquote>

<blockquote>
<p>עַד אָן תִּטוֹר אֵיבָה תִּמְשֹׁךְ אַפֶּךָ?</p>
</blockquote>

<blockquote>
<p>אָנָּא קָדשׁ עֲנֵנִי: סָלַחְתִּי כִּדְבָרֶיךָ!</p>
</blockquote>

<blockquote>
<p>חוּסָה נָּא רַחֶם, אֲהוּבִי ר' סַמָּאֵל!</p>
</blockquote>

<blockquote>
<p>הֲיָאֶה לְרַב וְגָאוֹן בַּקִּנְאָה לְהִתְגָּאֵל?</p>
</blockquote>

<blockquote>
<p>הֲנָאֶה לְמוֹרֵה צֶדֶק לִנְקֹם בְּאַף וְחֵמָה?</p>
</blockquote>

<blockquote>
<p>הֲכַךְ דַּרְכָּם שֶׁל צַדִּיקִים לִטּוֹר מַשְׂטֵמָה?</p>
</blockquote>

<blockquote>
<p>לֹא לֹא ר' סַמָּאֵל, מְחֹל עַל כְּבוֹדֶךָ!</p>
</blockquote>

<blockquote>
<p>וְכָלָה אַל תַּעַשׂ עִם ר' זַנְבִיאֵל רֵעֶךָ,</p>
</blockquote>

<blockquote>
<p>סְלַח לוֹ, מְחַל לוֹ, כִּי רוּחוֹ נְכֵאָה!</p>
</blockquote>

<blockquote>
<p>זְכָר-עָנְיוֹ וּמְרוּדוֹ זֶה שָׁנִים מֵאָה,</p>
</blockquote>

<blockquote>
<p>רַחֲמֵהוּ, הַצִּילֵהוּ, אַל נָא בְּאַפֶּךָ!</p>
</blockquote>

<blockquote>
<p>וְאִם לֹא לְמַעֲנֵהוּ עֲשֵׂה לְמַעַן שְׁמֶךָ&quot;.</p>
</blockquote>

<blockquote>
<p>וְהַחֲסִידִים הֶאָח! עוֹמְדִים מַרְעִידִים,</p>
</blockquote>

<blockquote>
<p>וְקוֹל רַבָּם יִשְׁמָעוּ בְּקֹלוֹת וְלַפִּידִים,</p>
</blockquote>

<blockquote>
<p>אִיש אֶת-רֵעֵהוּ יִתְלַחֲשׁוּ בְּאֵימָה וְיִרְאָה,</p>
</blockquote>

<blockquote>
<p>וְאֶל פָּנָיו יַבִּיטוּ כְּאֶל אַסְפַּקְלַרְיָה הַמְּאִירָה.</p>
</blockquote>

<blockquote>
<p>וְהַצַדִּיק עַל הַקֶּבֶר יִשְׁכַּב בְּלִי נֹעַ,</p>
</blockquote>

<blockquote>
<p>יַטֶּה אָזְנוֹ לַגַּל כְּמַקְשִׁיב לִשְׁמֹעַ,</p>
</blockquote>

<blockquote>
<p>שֹׁאֵל וְעוֹנֶה וּמְדַבֵּר בְּלִי סְדָרִים,</p>
</blockquote>

<blockquote>
<p>וּכְמֻכֵּה בְשִׁגָּעוֹן יֶרֶב אֲמָרִים,</p>
</blockquote>

<blockquote>
<p>יִתְאַנַּח וְיִתְאוֹנֵן וְאֶת-גֵּווֹ מוֹתֵחַ,</p>
</blockquote>

<blockquote>
<p>וּלְאָרְכּוֹ וּלְרָחְבּוֹ עַל הַקֶּבֶר יִשְׁתַּטֵּחַ.</p>
</blockquote>

<blockquote>
<p>וּפִתְאֹם אֲהָהּ! קוֹל אַדִּיר וְחָזָק</p>
</blockquote>

<blockquote>
<p>הִתְפָּרֵץ מֵהַקֶּבֶר כְּרַעַם אַחַר בָּזָּק</p>
</blockquote>

<blockquote>
<p>הוֹי נָבָל בְּלִיַּעַל הִנְּךָ בְיָדִי!</p>
</blockquote>

<blockquote>
<p>פֹּה חָבוּשׁ בַּטָּמוּן תִּשְׁכַּב עִמָּדִי,</p>
</blockquote>

<blockquote>
<p>פֹּה נָבָל תִּקָּבֵר! פֹּה תִּמְצָא מָנֹחַ!</p>
</blockquote>

<blockquote>
<p>מִיָּדִי, אִישׁ זִמָּה! לֹא תִבְרַח בָּרֹחַ.</p>
</blockquote>

<blockquote>
<p>וְיָד גְּדוֹלָה וַחֲזָקָה אֲרֻכָּה וּרְחָבָה,</p>
</blockquote>

<blockquote>
<p>אֲיֻמָּה וְנוֹרָאָה שְׁמֵנָה וְעָבָה,</p>
</blockquote>

<blockquote>
<p>מֵעֲרֵמַת הַקֶּבֶר הָהּ פִּתְאֹם הִבְרִיקָה,</p>
</blockquote>

<blockquote>
<p>וּשְׁתֵּי פְּאוֹת הַצַּדִּיק בְּכֹחַ הֶחֱזִיקָה,</p>
</blockquote>

<blockquote>
<p>וַתִּמְשְׁכֵן הָהּ עָמֹק עָמֹק בַּקָּבֶר,</p>
</blockquote>

<blockquote>
<p>וְאַחֲרֵיהֶן רֹאשׁ הַצַּדִּיק, הוֹי שֵׁאת וָשָׁבֶר!</p>
</blockquote>

<blockquote>
<p>נִדְחַק נִלְחַץ לַגַּל כַּכֶּלֶב בֵּין הַדֶּלֶת</p>
</blockquote>

<blockquote>
<p>וְלַהֲנִיעוֹ כֹּה וָכֹה הָהּ אֵין תּוֹחֶלֶת&#8230;</p>
</blockquote>

<blockquote>
<p>&quot;אוֹיָה! – קָרָא הַצַּדִּיק – הַצִּילוּנִי רַבּוֹתַי!</p>
</blockquote>

<blockquote>
<p>רְאוּ רְאוּ&#8230; אֵיךְ בַּקֶּבֶר&#8230; נִסְחֲבוּ פְּאוֹתַי&#8230;</p>
</blockquote>

<blockquote>
<p>הָהּ&#8230; רֹאשִׁי רֹאשִׁי&#8230; אָנָא סַמְּכוּנִי</p>
</blockquote>

<blockquote>
<p>גַּבָּאַי&#8230; גַּבָּאַי&#8230; קוּמוּ הַצִּילוּנִי&#8230;</p>
</blockquote>

<blockquote>
<p>מוֹרְ.. רַ.. רַ וְרַ.. רַ.. בּוֹתַי זֶרַע יִשְׂרָאֵל!</p>
</blockquote>

<blockquote>
<p>מַלְּטוּנִי הַצִּילוּנִי&#8230; מִיַּד ר' סַמָּאֵל.</p>
</blockquote>

<blockquote>
<p>רַחְ.. חֲמוּ הַצִּילוּ&#8230; דְּגוּלִים מֵרְבָבָה,</p>
</blockquote>

<blockquote>
<p>הָהּ&#8230; רֹאשִׁי, צַוָּארִי&#8230; מַהֲרוּ אַנְשֵׁי צָבָא!</p>
</blockquote>

<blockquote>
<p>אוֹי לִי&#8230; אַלְלַי לִי&#8230; כֹּחִי&#8230; עֲזָבָנִי</p>
</blockquote>

<blockquote>
<p>הָהּ&#8230; רוּחִי&#8230; חֻבָּלָה&#8230; וְאֵל הֲדִמָּנִי</p>
</blockquote>

<blockquote>
<p>ר' סַמָּאֵל&#8230; ר' סַמָּאֵל&#8230; רַחֶם נָא&#8230; חוּסָה!</p>
</blockquote>

<blockquote>
<p>הָהּ רֹאשִׁי&#8230; יִתְפּוֹצֵץ&#8230; וּפֹה – – אָמוּתָה&quot;.</p>
</blockquote>

<blockquote>
<p>&quot;פֹּה פֹּה תָמוּתָה – הוֹי חוֹטֵא וּפוֹשֵׁעַ!</p>
</blockquote>

<blockquote>
<p>– נִשְׁמַע מֵהַקֶּבֶר קוֹל לֵב קוֹרֵעַ –</p>
</blockquote>

<blockquote>
<p>פֹּה עָשׁ יֹאכַלְךָ בְּיַרְכְּתֵי בוֹר!</p>
</blockquote>

<blockquote>
<p>פֹּה נָבָל תִּקָּבֵר קְבוּרַת חֲמוֹר,</p>
</blockquote>

<blockquote>
<p>פֹּה רֹאשְׁךָ כֶּלֶב בְּעֶבְרֵי פִּי פַחַת,</p>
</blockquote>

<blockquote>
<p>תִּמְשֹׁךְ תִּסְחַב אַחֲרֶיהָ יָדִי הָאַחַת,</p>
</blockquote>

<blockquote>
<p>וְאַחַר גַּם הַשְּׁנִיָּה עָלֶיךָ אָרִימָה!</p>
</blockquote>

<blockquote>
<p>וּבָהּ טָמֵא לְצַוָּארְךָ מַחֲנַק אָשִׂימָה,</p>
</blockquote>

<blockquote>
<p>עֲדֵי תֵצֵא מִפִּגְרְךָ קְלִפָּתְךָ הָאֲרוּרָה,</p>
</blockquote>

<blockquote>
<p>וְתֵדַע בְּלִיַּעַל כִּי לִי עֹז וּגְבוּרָה&quot;.</p>
</blockquote>

<blockquote>
<p>&quot;חָנּוּנִי! חָנּוּנִי! יִשְׂרָאֵל עַם סְגֻלָּה!</p>
</blockquote>

<blockquote>
<p>– חִנֵּן הַצַּדִּיק קֹלוֹ בְּרַעַשׁ וְשָׂפָה בְּלוּלָה –</p>
</blockquote>

<blockquote>
<p>חָנֻּנִי! חָנֻּנִי! עַם אֱלֹהֵי אַבְרָהָם!</p>
</blockquote>

<blockquote>
<p>– הוֹסִיף תֵּת קֹלוֹ קוֹל אַדִּיר וָרָם –</p>
</blockquote>

<blockquote>
<p>אַךְ מַמְזֵרִים רְשָׁעִים לָמָּה תַעַמְדוּ מִנֶּגֶד?!</p>
</blockquote>

<blockquote>
<p>בְּרַבְּכֶם קְדשְׁכֶם לָמָּה תִבְגְּדוּ בֶגֶד?</p>
</blockquote>

<blockquote>
<p>שְׁקָצִים! קֻנְדֵּסִים! נֹאֲפִים שִׁכּוֹרִים!</p>
</blockquote>

<blockquote>
<p>לָמָּה תִבְרְחוּ בְּהֵחָבֵא וְתִסָּתְרוּ בַּחוֹרִים?</p>
</blockquote>

<blockquote>
<p>כְּלָבִים מַהֵרוּ, אַנְשֵׁי חַיִל הָבִיאוּ!</p>
</blockquote>

<blockquote>
<p>לְרַבְּכֶם הָאֻמְלָל אוּלַי עֵזֶר תַּמְצִיאוּ.</p>
</blockquote>

<blockquote>
<p>וְהַחֲסִידִים אֲהָהּ! נִבְהֲלוּ נֶחְפָּזוּ,</p>
</blockquote>

<blockquote>
<p>וְהָעִירָה חִישׁ קַל דַּרְכָּם אָחָזוּ,</p>
</blockquote>

<blockquote>
<p>כָּל-לֵבָב דַּוָּי עַל כָּל-פָּנִים צַלְמָוֶת!</p>
</blockquote>

<blockquote>
<p>וְחִישׁ שׁוֹטְרִים הֵבִיאוּ מְלֹא חֲצַר-הַמָּוֶת.</p>
</blockquote>

<blockquote>
<p>בָּם פְּקִידִים, סָרִיסִים וְרַבֵּי הַמֶּלֶךְ,</p>
</blockquote>

<blockquote>
<p>נְצִיבִים שָׁלִישִׁים וְשָׂרֵי עִיר וָפֶלֶךְ,</p>
</blockquote>

<blockquote>
<p>וּכְרֶגַע לַצַּדִּיק כֻּלָּמוֹ הָהּ פָּנוּ!</p>
</blockquote>

<blockquote>
<p>וּבְלַעַג וּשְׁאָט נֶפֶשׁ אֵלָיו הִתְבּוֹנָנוּ,</p>
</blockquote>

<blockquote>
<p>וַיָּרִימוּ קוֹל גָּדוֹל בִּצְחֹק פָּרוּעַ;</p>
</blockquote>

<blockquote>
<p>וַיִּסֹּגוּ חִישׁ אָחֹר מֵהַצַּדִּיק הַנָּגוּעַ.</p>
</blockquote>

<blockquote>
<p>&quot;אוֹיָה! – קָרָא הַצַּדִּיק – אֲדוֹנַי הוֹשִׁיעוּ!</p>
</blockquote>

<blockquote>
<p>אֶת רֹאשִׁי מִמַּסְגֵּר אָנָּא&#8230; הוֹצִיאוּ;</p>
</blockquote>

<blockquote>
<p>שׁוֹטְרִים אַנְשֵׁי חַיִל&#8230; קִרְבוּ נָא הֲלֹם!</p>
</blockquote>

<blockquote>
<p>הָהּ רֹאשִׁי יִשָּׁבֵר בִּבְשָׂרִי אֵין מְתֹם;</p>
</blockquote>

<blockquote>
<p>חוּסוּ הַצִּילוּ&#8230; פֶּן אֵלֵךְ&#8230; וְאֵינֶנִּי</p>
</blockquote>

<blockquote>
<p>הוֹי הוֹי ר' סַמָּאֵל&#8230; הֶרֶף מִמֶּנִּי!&quot;</p>
</blockquote>

<blockquote>
<p>&quot;נָבָל! בְּלִיַּעַל! פֹה תֵּרֵד לַשַּׁחַת!</p>
</blockquote>

<blockquote>
<p>– הִתְפָּרֵץ קוֹל אָיֹם מֵהַקֶּבֶר מִתַּחַת –</p>
</blockquote>

<blockquote>
<p>פֹּה שְׁאוֹל תֵּחַתָּה – אִישׁ זִמָּה וּמְזִמָּה!</p>
</blockquote>

<blockquote>
<p>פֹּה תֹּאכַלְנָה נִבְלָתְךָ תּוֹלֵעָה וְרִמָּה,</p>
</blockquote>

<blockquote>
<p>פֹּה עָלֶיךָ בְּלִיַּעַל תֶּאְטַר בְּאֵר פִּיהָ,</p>
</blockquote>

<blockquote>
<p>אַךְ מַהֵר <strong>הִתְוַדֵּה</strong> טֶרֶם תֵּרֵד נְשִׁיָּה!</p>
</blockquote>

<blockquote>
<p>&quot;הוֹי! – קָרָא הַצַּדִּיק – ר' סַמָּאֵל חָנֵּנִי!</p>
</blockquote>

<blockquote>
<p>הָשֶׁב נָא אֶל לִבְּךָ כִּי קָדֹשׁ הִנֵּנִי,</p>
</blockquote>

<blockquote>
<p>חוּסָה נָּא, רַחֵם, עַל מַלְאַךְ צְבָאוֹת!</p>
</blockquote>

<blockquote>
<p>מַה-מֶּנִּי תַּחְפֹּצָה כִּי תִפְרַע בִּי פְּרָעוֹת?</p>
</blockquote>

<blockquote>
<p>מֶה עָוֶל פָּעַלְתִּי כִּי בְאַף תִּשְׂטְמֵנִי,</p>
</blockquote>

<blockquote>
<p>הוֹדִיעֵנִי עַוָּתָתִי בִּגְּלָלָהּ תִּרְדְּפֵנִי,</p>
</blockquote>

<blockquote>
<p>ר' סַמָּאֵל! ר' סַמָּאֵל! בְּצִדְקָתְךָ הַגְּדוֹלָה,</p>
</blockquote>

<blockquote>
<p>חוּסָה נָּא רַחֵם וְאַל אֵרֵד שְׁאוֹלָה&quot;.</p>
</blockquote>

<blockquote>
<p>&quot;מַהֵר תֶּן-תּוֹדָה בֹּגֵד וּמְרַצֵּחַ!</p>
</blockquote>

<blockquote>
<p>– הִרְעִים מֵהַקֶּבֶר קוֹל מַר צֹרֵחַ –</p>
</blockquote>

<blockquote>
<p>מַהֵר תֶּן-תּוֹדָה – נוֹכֵל בְּלִיַּעַל!</p>
</blockquote>

<blockquote>
<p>פֶּן כֶּעָפָר אֶשְׁחָקְךָ פֹּה עַל הַגַּל.</p>
</blockquote>

<blockquote>
<p>הוֹי נָבָל מְנֻוָּל, הוֹי חַיָּה טֹרֶפֶת!</p>
</blockquote>

<blockquote>
<p>הוֹי לְטָאָה נוֹרָאָה! דָּם נָקִי שֹׁאֶפֶת</p>
</blockquote>

<blockquote>
<p>הוֹי חוֹמֵס וְרוֹמֵס מְקוֹר עָוֶל וָרֶשַׁע!</p>
</blockquote>

<blockquote>
<p>מִמִּי תַּסְתִּיר דָּבָר וּתְכַחֵשׁ עַל פֶּשַׁע?!</p>
</blockquote>

<blockquote>
<p>הַאוֹתִי תְרַמֶּה? הוֹי יְלִיד שַׁחַת!</p>
</blockquote>

<blockquote>
<p>בַּשָּׁמַיִם מִמַּעַל הֵן עֵינִי מַשְׁגַּחַת,</p>
</blockquote>

<blockquote>
<p>וְשָׁם עַל יְרִיעָה בְּעֵט בַּרְזֶל וְעֹפֶרֶת,</p>
</blockquote>

<blockquote>
<p>חַטָּאתְךָ לְר' דָץ חֲרוּתָהּ לְמַזְכֶּרֶת!&#8230;</p>
</blockquote>

<blockquote>
<p>לָכֵן מַהֵר הִתְוַדֵּה כָּל-עוֹד בְּךָ נְשָׁמָה,</p>
</blockquote>

<blockquote>
<p>כִּי דָמוֹ אֲהָהּ! אֵלַי צֹעֲקִים מִן הָאֲדָמָה&#8230;&quot;</p>
</blockquote>

<blockquote>
<p>&quot;אוֹיָה! – קָרָא הַצַּדִּיק – עָוִיתִי חָטָאתִי!</p>
</blockquote>

<blockquote>
<p>וְר' דָץ בְּמַהְפֶּכֶת יֵשֵׁב בְּאַשְׁמָתִי,</p>
</blockquote>

<blockquote>
<p>אוֹי לִי אֲבוֹי, הִשִּׁיגוּנִי עֲוֹנוֹתַי!!</p>
</blockquote>

<blockquote>
<p>וַחֲטָאַי בַּסֵּתֶר שִׁמְעוּ נָא רַבּוֹתַי:</p>
</blockquote>

<blockquote>
<p>אֲנִי לֶמֶךְ מֵעוֹדִי עָשִׂיתִי כָּל-תֹּעֵבָה!</p>
</blockquote>

<blockquote>
<p>כָּל-הוֹנִי וּרְכוּשִׁי אַךְ גְּזֵלָה וּגְנֵבָה,</p>
</blockquote>

<blockquote>
<p>בָּתַּי כְּרָמַי וְסוּסַי הָעוֹלִים לַאֲלָפִים,</p>
</blockquote>

<blockquote>
<p>כָּל-אֵלֶּה רָכַשְׁתִּי מִשְּׁטָרוֹת מְזֻיָּפִים.</p>
</blockquote>

<blockquote>
<p>גַּם אֲחַזֵּק בַּסֵּתֶר יְדֵי פוֹשְׁעִים וּמְרֵעִים,</p>
</blockquote>

<blockquote>
<p>וְהֵם כֻּלָּם יַחְשְׁבוּנִי לְצַדִּיק תְּמִים דֵּעִים,</p>
</blockquote>

<blockquote>
<p>הֵם יְעַקְּשׁוּ וְיַעַשְׁקוּ יְשָׁרְשׁוּ כָּל-יֹשֶׁר,</p>
</blockquote>

<blockquote>
<p>וּמִתְּבוּאַת עֲמָלָם אֶעֱשֶׂה אֲנִי עשֶׁר.</p>
</blockquote>

<blockquote>
<p>וְכֵן עֶשְׂרִים שָׁנָה בְּלִי מַעֲצָר זֹאת אַעַשׂ,</p>
</blockquote>

<blockquote>
<p>וְלַבְּקָרִים לִי רַבּוּ מַאֲמִינִים חַסְרֵי דַעַת.</p>
</blockquote>

<blockquote>
<p>פִּתְאֹם בָּא לְעִירִי ר' דָּץ מֵחֲצַר-מָוֶת,</p>
</blockquote>

<blockquote>
<p>וַיְקַנֵּא בְּעָשְׁרִי וּבָהּ אִוָּה לָשָׁבֶת!</p>
</blockquote>

<blockquote>
<p>וְאַךְ צָעַד בִּגְבוּלִי נָפַל מֶנִּי רָב,</p>
</blockquote>

<blockquote>
<p>כִּי כְבָר הָמָה בֵיתוֹ מֵעֹבֵר וָשָׁב,</p>
</blockquote>

<blockquote>
<p>כְּבָר קִבֵּל פִּדְיֹנוֹת וַיֵּשֶׁב לְמוּלִי,</p>
</blockquote>

<blockquote>
<p>וְאֶל לִבּוֹ לֹא שָׂם כִּי הִסִּיג אֶת-גְּבוּלִי,</p>
</blockquote>

<blockquote>
<p>אָז קַמְתִּי אֲהָהּ! בְּאַפִּי וַחֲרוֹנִי!</p>
</blockquote>

<blockquote>
<p>וְנָקָם לָבַשְׁתִּי כְּנָחָשׁ צִפְעֹנִי,</p>
</blockquote>

<blockquote>
<p>קָרָאתִי לַחֲסִידַי עֲלִיזֵי גַאֲוָתִי,</p>
</blockquote>

<blockquote>
<p>וּבַעֲצַת חָסִיד אֶחָד שׁוֹמֵר פְּקֻדָּתִי&#8230;</p>
</blockquote>

<blockquote>
<p>שִׁקְלֵי כֶסֶף לִי שָׁקְלוּ חֲסִידַי הַנִּבְעָרִים,</p>
</blockquote>

<blockquote>
<p>וַאֲנִי בִּמְזֻיָּפִים הֶחֱלַפְתִּים בַּמִּסְתָּרִים,</p>
</blockquote>

<blockquote>
<p>וְאוֹתָם לְר' דָץ נָתַתִּי לִבְרָכָה,</p>
</blockquote>

<blockquote>
<p>וְלֹא יָדַע, הָהּ, כִּי יִתְהַלֵּךְ עַל שְׂבָכָה!</p>
</blockquote>

<blockquote>
<p>עַל שְׂבָכָה הִתְהַלֵּךְ וּבָהּ נוֹקַשׁ אֲהָהּ!</p>
</blockquote>

<blockquote>
<p>וְגַם עֲלִילַת הַגְּנֵבָה מִיָּדִי לוֹ בָאָה</p>
</blockquote>

<blockquote>
<p>אֲנִי לוֹ נָתַתִּי הַסּוּסִים וְהַמֶּרְכָּבָה</p>
</blockquote>

<blockquote>
<p>וַאֲנִי אַחֲרָיו דָּלַקְתִּי בְּשׁוֹטְרִים אַנְשֵׁי צָבָא,</p>
</blockquote>

<blockquote>
<p>וּבְאַשְׁמָתִי וְחַטָּאתִי הוֹי שֹׁאָה וָאֶמֶשׁ!</p>
</blockquote>

<blockquote>
<p>הוּבָא בַסֹּהַר לְעֵינֵי הַשֶּׁמֶשׁ.</p>
</blockquote>

<blockquote>
<p>נָקִי! נָקִי! ר' דָץ, זַךְ הוּא מִפֶּשַׁע!</p>
</blockquote>

<blockquote>
<p>גִּזְרוּנִי בַּתְּרוּנִי כִּי בִי בִי הָרֶשַׁע!&quot;</p>
</blockquote>

<blockquote>
<p>&#8220;בּוֹשׁ חֶרְפַּת-אָדָם!&#8221; – הִרְעִים קוֹל מֵהַקָּבֶר,</p>
</blockquote>

<blockquote>
<p>וּכְרֶגַע הוֹי נִבְקַע וּמִמֶּנּוּ קָפַץ גָּבֶר,</p>
</blockquote>

<blockquote>
<p>גֶּבֶר נוֹרָא וְאָיֹם, הוֹי חֹשֶׁךְ וְצַלְמָוֶת!</p>
</blockquote>

<blockquote>
<p>גֶּבֶר חָסוֹן כָּאַלּוֹן ר' דָץ מֵחֲצַר-מָוֶת!&#8230;</p>
</blockquote>

<blockquote>
<p>וְאֶל הַצַּדִּיק הַנִּבְהָל קָרָא בְּזָעַם:</p>
</blockquote>

<blockquote>
<p>&quot;הֲתַכִּירֵנִי נָבָל? הֲתַכִּירֵנִי הַפָּעַם?!</p>
</blockquote>

<blockquote>
<p>אֲנִי אֲנִי הוּא דָץ הַמְחֹלָל מִפְּשָׁעֶיךָ!</p>
</blockquote>

<blockquote>
<p>גַּם גַּבָּאַי הַשְּׁנַיִם פֹּה הִנָּם לְפָנֶיךָ</p>
</blockquote>

<blockquote>
<p>הֲלֹא תִרְאֶה בָּזֶה הַנַּעֲרָה וְאָבִיהָ,</p>
</blockquote>

<blockquote>
<p>וְהֵם שׁוֹלָל הוֹלִיכוּךָ בְּעָרְמָה וּצְדִיָּה,</p>
</blockquote>

<blockquote>
<p>הֵם הֵמָּה גַּבָּאַי פּוּרִיאֵל וְיִשְׁמָעֵאל,</p>
</blockquote>

<blockquote>
<p>וְלֹא הָיָה וְלֹא נִבְרָא זַנְבִיאֵל וְסַמָּאֵל!</p>
</blockquote>

<blockquote>
<p>גַּם הַשּׁוֹפְטִים וְהַשּׁוֹטְרִים הָעוֹמְדִים נֶגְדֶּךָ,</p>
</blockquote>

<blockquote>
<p>עַל פִּי דַעְתָּם וּרְצוֹנָם קַמְתִּי לְרָדְפֶךָ,</p>
</blockquote>

<blockquote>
<p>הֵם יָדְעוּ מִכְּבָר אֶת-זִמַּת תַּבְלִיתֶךָ,</p>
</blockquote>

<blockquote>
<p>לָכֵן הִנִּיחוּנִי לְהַכְרִית אַחֲרִיתֶךָ.</p>
</blockquote>

<blockquote>
<p>רְאֵה נָבָל, בְּלִיַּעַל, רְאֵה וְהִוָּכֵחַ!</p>
</blockquote>

<blockquote>
<p>כִּי אַחֲרִית אֵינֶנָּה לְבֹגֵד וּמְרַצֵּחַ,</p>
</blockquote>

<blockquote>
<p>שֶׁבַע יֶחֱטָא וְיִפְשַׁע בְּמֶמֶר וְזָדוֹן,</p>
</blockquote>

<blockquote>
<p>יַעֲשֹׁק יִגְנֹב וִיגָרֶה כָּל-מָדוֹן,</p>
</blockquote>

<blockquote>
<p>יְשַׁדֵּד וְיִרְצַח בְּאַפּוֹ וַחֲרוֹנוֹ,</p>
</blockquote>

<blockquote>
<p>וּבְאַחֲרִיתוֹ יִתָּפֵשׂ וְיִלָּכֵד בַּעֲוֹנוֹ!</p>
</blockquote>

<blockquote>
<p>וְצַדִּיק הֶאָח! – שְׁמַע מוּסָר וַחֲכָם –</p>
</blockquote>

<blockquote>
<p>שֶׁבַע אִם יִפֹּל יִפֹּל-וָקָם,</p>
</blockquote>

<blockquote>
<p>כָּל-פֶּגַע וָנֶגַע יִסְעֲרוּ לַהֲפִיצֵהוּ,</p>
</blockquote>

<blockquote>
<p>הָפֵחַ וְאֵינָם – וּרְשָׁעִים כָּפְרֵהוּ;</p>
</blockquote>

<blockquote>
<p>כִּי אָמְנָה בַּמָּרוֹם דָּבָר לֹא יִפָּלֵא,</p>
</blockquote>

<blockquote>
<p>וְאִישׁ דָּמִים וּמִרְמָה בְּלֹא יוֹמוֹ יִמָּלֵא.</p>
</blockquote>

<blockquote>
<p>יֵשׁ אֹזֶן קַשֶּׁבֶת וְעַיִן מַשְׁגַּחַת,</p>
</blockquote>

<blockquote>
<p>וּבְנֵי אָדָם שׁוֹפֶטֶת בָּאָרֶץ מִתַּחַת,</p>
</blockquote>

<blockquote>
<p>הִיא תַבִּיט לַלֵּב וּבִכְלָיוֹת פְּנִימָה,</p>
</blockquote>

<blockquote>
<p>הִיא תָשׁוּר בָּאָרֶץ אֶת-נִרְדָּף עַל בְּלִימָה,</p>
</blockquote>

<blockquote>
<p>הִיא תִרְאֶה נִפְלָאוֹת לֹא שְׁזָפַתָּן עֵין כֹּל,</p>
</blockquote>

<blockquote>
<p>וְלַחוֹטֵא אֵין מָנוֹס עַד בְּרִיחֵי שְׁאוֹל!</p>
</blockquote>

<blockquote>
<p>פִּיךָ הִכְשִׁילְךָ! בּוֹשׁ נָא מֵחַטֹּאתֶיךָ!</p>
</blockquote>

<blockquote>
<p>בּוֹשׁ כִּי כָשַׁלְתָּ וְהֻדַּחְתָּ בְּרָעָתֶךָ.</p>
</blockquote>

<blockquote>
<p>הִכּוֹן נָא לֶמֶךְ, הִכּוֹן וְהָכֵן!!</p>
</blockquote>

<blockquote>
<p>לִפְנֵי מַלְכוּתָא דְאַרְעָא הַיּוֹם הֵן תִּבָּחֵן,</p>
</blockquote>

<blockquote>
<p>שָׁם תַּעֲמֹד בַּמִּשְׁפָּט עַל כָּל-גְּנֵבָה וּגְזֵלָה,</p>
</blockquote>

<blockquote>
<p>שָׁם יְחִתְּךָ חַטָּאתְךָ חָטָאתָ בָּאֲפֵלָה,</p>
</blockquote>

<blockquote>
<p>שָׁם לְגֵוְךָ נָכוֹנוּ שְׁבָטִים וּמַהֲלֻמּוֹת,</p>
</blockquote>

<blockquote>
<p>שָׁם בְּשָׂרְךָ יָדוּשׁוּ בְּמַכּוֹת אֲיֻמּוֹת,</p>
</blockquote>

<blockquote>
<p>שָׁם תִּגְוַע בַּעֲוֹנְךָ לֹא תִרְאֶה עוֹד אוֹר,</p>
</blockquote>

<blockquote>
<p>שׁוֹטְרִים אִסְרֻהוּ וּתְנֻהוּ בַּבּוֹר!&quot;&#8230;</p>
</blockquote>

<blockquote>
<p>וּכְרֶגַע הָהּ! שׁוֹטְרִים אֲיֻמִּים</p>
</blockquote>

<blockquote>
<p>חֲזָקִים כַּעֲנָקִים וְכַתּוֹלָע אֲדֻמִּים,</p>
</blockquote>

<blockquote>
<p>עַל הַצַּדִּיק הִתְנַפְּלוּ כָּעַיִט עַל הַפְּגָּרִים,</p>
</blockquote>

<blockquote>
<p>וְעַל בְּשָׂרוֹ חִישׁ שָׂמוּ כְבָלִים וִיתָרִים,</p>
</blockquote>

<blockquote>
<p>וְעַל כַּפַּיִם אֲהָהּ! כְּעֵגֶל בֶּן-שָׁנָה,</p>
</blockquote>

<blockquote>
<p>מֵחֲצַר-הַמָּוֶת נְשָׂאֻהוּ בְּזֶמֶר וּרְנָנָה.</p>
</blockquote>

<blockquote>
<p>וְהַחֲסִידִים אֲהָהּ! כְּמֵתִים מֵאַשְׁמַנִּים</p>
</blockquote>

<blockquote>
<p>מְלַוִּים אֶת-רַבָּם בְּאֵבֶל כַּתַּנִּים,</p>
</blockquote>

<blockquote>
<p>הַלְוָיַת הַחַי – בִּילֵל וְתַמְרוּרִים</p>
</blockquote>

<blockquote>
<p>לַהֲשִׁיבוֹ אֶל עַפְרוֹ – בֵּית הָאֲסוּרִים,</p>
</blockquote>

<blockquote>
<p>שֶׁמִּמֶּנּוּ לְפָנִים בִּשְׂמָחוֹת וְצָהֳלוֹת,</p>
</blockquote>

<blockquote>
<p>לֻקַּח לְקָדשׁ בְּגִבְעַת-הָעֲרָלוֹת!</p>
</blockquote>

<blockquote>
<p>כֻּלָּם נוּגִים אֲבֵלִים עֲיֵפִים וְקֹדְרִים,</p>
</blockquote>

<blockquote>
<p>שְׁחֹחִים וּשְׁחֹרִים כְּשׁוֹכְנֵי חֲרֵרִים,</p>
</blockquote>

<blockquote>
<p>כָּל-רוּחַ נִפְעָמָה, כָּל-נֶפֶשׁ עַד דַּכָּא,</p>
</blockquote>

<blockquote>
<p>כָּל-פָּנִים נִזְעָמִים וְכָל-עַיִן מְפַכָּה,</p>
</blockquote>

<blockquote>
<p>כָּל-חֲסִידָה אֲבֵלָה, כָּל-חָסִיד לַמּוֹט</p>
</blockquote>

<blockquote>
<p>כִּי יִרְאוּ גְמוּל רַבָּם בְּעָלְמָא דִּקְשׁוֹט&#8230;</p>
</blockquote>

<blockquote>
<p>וְכֹה נוֹתְרָה לָהֶם הוֹי, בְּכִיָּה לְדֹרוֹת!</p>
</blockquote>

<blockquote>
<p>עַל יְדֵי לִקּוּי אֵלֶּה שְׁנֵי <strong>הַמְּאוֹרוֹת</strong>&#8230;</p>
</blockquote>

<blockquote>
<p>וּבְכֵן יִקָּרֵא בְיִשְׂרָאֵל שֵׁם שִׁירִי זֶה:</p>
</blockquote>

<blockquote>
<p><strong>שְׁנֵי צַדִּיקִים שֶׁחָבְלוּ זֶה בָזֶה!</strong></p>
</blockquote>

<p>ת&#8220;ו, ש&#8221;ל&#8220;ב&#8221;ע.</p>

<div class="footnotes">
<hr />
<ol>

<li id="fn:1">
<p>במקור המודפס ההערה מחוקה – הער פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>עיין היטב בשבחי הבעש&quot;ט ודוק ותמצא נחת. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>אמר הבחור הזעטצער בכ&quot;י כתוב בע' ותקנתי הטעות. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>לפי הנראה נשמטה ממוח הגלגול ההלכה הפסוקה מחכמי המקובלים כי קשה שם
מהשמות לרוח כמחט בבשר החי דאל&quot;כ מדוע קרא אני&#8211;והו שהוא שם שבקדושה?&#8230; <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9665">https://benyehuda.org/read/9665</a></div></body></html>