<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אל ציוני אוסטריה</title>
	<meta name="author" content="בנימין זאב הרצל / מיכל ברקוביץ"/>
</head>
<body>

<p>על המשתה, שנערך לכבוד הועידה השנתית השלישית של אגודת הציונים באוסטריה, ביום 28 ליוני 1903 בווינא.</p>

<br>

<p>רוצה אני לצאת מגדרי בבחינת שומע ולהגיד מה שראיתי היום. ראיתי קֹדם כל, כי יש לנו כבר המסגרת, שעוד נחוץ לתת לה תֹכן הולך ורב מיום ליום. הרעיון הציוני, ההולך ומנצח בכל העולם, שיש לו הסתדרויות חזקות בכל הארצות שהיהודים יושבים בהן, יכול היה להצליח באוסטריה הרבה יותר מאשר הצליח בפועל. אין אנו חסרים כחות דברניים, והסתדרותנו מסתעפת לסעיפים הרבה, שנחוץ רק לחזקם.</p>

<p>בהצעות שהוצעו בענין כבוש הקהלות מצאתי רעיונות מצוינים. אותם צריכים להכניס לתוך חיי הקהלה, וסוף הנצחון לבא. כשאני לעצמי, בטוח אני, שיפעלו לטובה על יהודי אוסטריה. אם תעמדו לפני הקהלות, הרחוקות מאתנו במקום, עם הפרוגרמה המצוינה, שיש לכם בשביל הקהלות, אז מחויב כל מי שדעתו אינה לקויה להִוָכח, כי מביאים אתם לו דבר-מה. נוכחתי מעמק לבי, כי כל מה שהוא כך נבון, כך אמתי בסעיפים האלה, אי אפשר שלא יעשה פרי, ואני מבקש מכם לשכלל את הרעיונות האלה בוכוח של מחר באֹפן מועיל. שום קהלה אינה קטנה בעינינו, ורוצים אנו להלחם בעזרת הקהלות הקטנות עם מפלגותיהן של הגדולות.</p>

<p>ערכנו איננו גדול לפי מספרנו, אלא לפי הכח הפועל אשר בקרבנו. עלינו לעורר בלי הרף את יהודי אוסטריה מתרדמתם.</p>

<p>את הדבר, שנגדו אנו נלחמים, מצירת באֹפן היותר ברור מלחמת ציוני ווינא נגד הקהלה.</p>

<p>דרכנו הנוחה, שבה אנו מביאים את כל הנעשה בקהלה הזאת ובכל הדומים אליה לוכוח גלוי, ושלטוננו המתון על כל המסקנות, היוצאות מזה, עתידים להביא לנו תוצאות כבירות.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/753">https://benyehuda.org/read/753</a></div></body></html>