<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[זבארה עוזב את מולדתו בחברת עינן הנטש]</title>
	<meta name="author" content="יוסף אבן זבארה"/>
</head>
<body>

<h1 id="זבארהעוזבאתמולדתובחברתעינןהנטשיוסףאבןזבארה">[זבארה עוזב את מולדתו בחברת עינן הנטש] / יוסף אבן זבארה</h1>

<br>

<blockquote>
<p>אִישׁ הָיָה בְאֶרֶץ בַּרְצְלוֹנָה יוֹסֵף בֶּן-זַבַּארָה שְׁמוֹ, וְהָיָה הָאִישׁ</p>
</blockquote>

<blockquote>
<p>הַהוּא שׁוֹקֵט עַל שְׁמָרָיו, / שַׁאֲנַן מִנְּעוּרָיו / עִם דּוֹדָיו וַחֲבֵרָיו. /</p>
</blockquote>

<blockquote>
<p>יוֹדְעָיו יְקָרְבוּהוּ / וּמְיֻדָּעָיו יֶאֱהָבוּהוּ, / וְהָיָה בְּתוֹכָם נָשִׂיא וְנִכְבָּד /</p>
</blockquote>

<blockquote>
<p>וְכָל אִישׁ לְאַהֲבָתוֹ נֶעֱבַד./ וְגַם הוּא הָיָה מְכַבְּדָם וּמְנַשְּׂאָם / עוֹבְדָם</p>
</blockquote>

<blockquote>
<p>וּמְרַפְּאָם, / לְכָל חוֹלֶה מֵהֶם מֵכִין רְפוּאוֹת תְּעָלָתוֹ / בְּעֵזֶר יוֹצְרוֹ כְּפִי</p>
</blockquote>

<blockquote>
<p>מְלַאכְתּוֹ וְחָכְמָתוֹ / וּמִתְעַסֵּק בְּמַחֲלָתוֹ / לְעָבְדוֹ וּלְשָׁרְתוֹ / בְּאַהֲבָתוֹ</p>
</blockquote>

<blockquote>
<p>וּבְחֶמְלָתוֹ, / הַבְּכוֹר כִּבְכוֹרָתוֹ / וְהַצָּעִיר כִּצְעִירָתוֹ./ וּלְכָל אִישׁ בְּאַהֲבָתוֹ</p>
</blockquote>

<blockquote>
<p>יוֹסֵף / וּלְחֶבְרָתוֹ כּוֹסֵף – / לְעֶבֶד נִמְכַּר יוֹסֵף.</p>
</blockquote>

<br>  

<blockquote>
<p>וַיְהִי הַלַּיְלָה וַאֲנִי יוֹסֵף יָשֵׁן עַל מִטָּתִי וּשְׁנָתִי עָרְבָה לִי / כִּי הִיא לְבַד</p>
</blockquote>

<blockquote>
<p>חֶלְקִי מִכָּל עֲמָלִי, / כִּי יֵשׁ דְּבָרִים אֲשֶׁר הֵם עֲמַל הַנֶּפֶשׁ וּמְנוּחַת הַגּוּף –</p>
</blockquote>

<blockquote>
<p>וַאֲחֵרִים אֲשֶׁר הֵם עֲמַל הַגּוּף וּמְנוּחַת הַנֶּפֶשׁ, וְהַשֵּׁנָה מְנוּחַת הַגּוּף וְהַנֶּפֶשׁ</p>
</blockquote>

<blockquote>
<p>יַחַד / וְהַדָּבָר הַזֶּה מִכָּל אִישׁ לֹא נִכְחַד./ וְשָׁאֲלוּ לְאַבּוּקְרָט הֶחָסִיד &quot;מַה</p>
</blockquote>

<blockquote>
<p>הִיא הַשֵּׁנָה?&quot; אָמַר: &quot;עֹמֶק הַכֹּחוֹת אֶל עֹמֶק הַנֶּפֶשׁ / לְהַמְצִיא הַגּוּף מַרְגוֹעַ</p>
</blockquote>

<blockquote>
<p>וָנֹפֶשׁ&quot; / וְאָמַר אֲרִיסְטוֹ &#8220;הַשֵּׁנָה הַטִּבְעִית רְפוּאַת כָּל חֹלִי&#8221; וְאָמַר גַּאלֵינוּס</p>
</blockquote>

<blockquote>
<p>&#8220;הַשֵּׁנָה הַטִּבְעִית מְאַמֶּצֶת הַכֹּחוֹת וּמַחְלֶשֶׁת הַלֵּחוֹת&#8221;, וְאָמַר הֶחָכָם יוֹחָנַי</p>
</blockquote>

<blockquote>
<p>&quot; הַשֵּׁנָה בְעִתָּהּ מְבִיאָה אֶת הַגּוּף לִידֵי בְרִיאוּת&quot;.</p>
</blockquote>

<br>  

<blockquote>
<p>וַיְהִי בְעֵת נוּמִי / וָאֵרֶא בַחֲלוֹמִי / וְהִנֵּה לְפָנַי קוֹמָה גְבֹהָה כְּמַרְאֵה אָדָם</p>
</blockquote>

<blockquote>
<p>תְּמוּנָתוֹ / וַיְעִירֵנִי כְּאִישׁ אֲשֶׁר יֵעוֹר מִשְּׁנָתוֹ. / וַיֹּאמֶר אֵלַי &quot;בֶּן אָדָם, קוּם,</p>
</blockquote>

<blockquote>
<p>מַה לְּךָ נִרְדָּם? / הִתְעוֹרֵר וּרְאֵה יַיִן כִּי יִתְאַדָּם./ קוּם נָא, שְׁבָה וְאָכְלָה</p>
</blockquote>

<blockquote>
<p>מִצֵּידִי / אֲשֶׁר הֵבֵאתִי לְךָ מֵאֲשֶׁר הִשִּׂיגָה יָדִי.&quot;</p>
</blockquote>

<br>  

<blockquote>
<p>וּכְמוֹ הַשַּׁחַר עָלָה קַמְתִּי בְחִפָּזוֹן / וָאֶרְאֶה לְפָנַי יַיִן וָלֶחֶם וּמָזוֹן. / וּבְיַד</p>
</blockquote>

<blockquote>
<p>הָאִישׁ נֵר דּוֹלֵק / וְאוֹרוֹ לְכָל פֵּאָה יֵחָלֵק. / וָאַעַן וָאֹמַר &#8220;מָה אֵלֶּה, אֲדוֹנִי?&#8221; /</p>
</blockquote>

<blockquote>
<p>וַיֹּאמֶר &quot;יֵינִי וְלַחְמִי וּמְזוֹנִי. / שֵׁב לֶאֱכֹל וְלִשְׁתוֹת עִמִּי, / כִּי אֲהַבְתִּיךָ כְּאֶחָד</p>
</blockquote>

<blockquote>
<p>מִבְּנֵי אִמִּי&quot;. / וַאֲנִי אַחֲרֵי הוֹדֵיתִי לוֹ עַל חַסְדּוֹ וּכְבוֹדוֹ / וְאַהֲבָתוֹ וְנִדְבַת יָדוֹ /</p>
</blockquote>

<blockquote>
<p>אָמַרְתִּי אֵלָיו &quot;אֲדוֹנִי, לֹא אוּכַל לֶאֱכֹל וְלִשְׁתּוֹת עַד הִתְפַּלַּלְתִּי לְמֵבִין דְרָכַי /</p>
</blockquote>

<blockquote>
<p>וּמֵכִין צְעָדַי וּמַהֲלָכַי / אֲשֶׁר יַעֲשֶׂה לִי כָל צְרָכַי&quot;…</p>
</blockquote>

<br>  

<blockquote>
<p>וַיְהִי אַחֲרֵי אָכְלִי וּשְׁתוֹתִי עִמּוֹ / שָׁאַלְתִּי אוֹתוֹ עַל מְקוֹמוֹ וּשְׁמוֹ / וָאֹמַר אֵלָיו</p>
</blockquote>

<blockquote>
<p>&quot;בִּי אֲדוֹנִי, אַחֲרֵי אֲשֶׁר כִּבַּדְתַּנִי / וּמִלַּחְמְךָ וּמִמַּטְעַמְּךָ הֶאֱכַלְתַּנִי / וְאַהֲבָתְךָ</p>
</blockquote>

<blockquote>
<p>הַיְקָרָה בְּלִבִּי שַׁתָּ, / הַגִּידָה לִי מַה מְּלַאכְתְּךָ וּמֵאַיִן תָּבוֹא, מָה אַרְצֶךָ וְאֵי-מִזֶּה</p>
</blockquote>

<blockquote>
<p>עַם אַתָּה?&quot; / וַיַּעַן וַיֹּאמֶר אֵלַי &quot;הִנְנִי מֵאֶרֶץ רְחוֹקָה / בֵּין הַרְרֵי שֶׁפֶר וּמִתְקָה /</p>
</blockquote>

<blockquote>
<p>וְחָכְמָתִי כְּחָכְמָתְךָ / וְעַמִּי כְעַמְּךָ וְדָתִי כְדָתְךָ / וּשְׁמִי עֵינָן הַנָּטָשׁ בֶּן-אַרְנָן הַדָּשׁ&quot;. /</p>
</blockquote>

<blockquote>
<p>אָמַרְתִּי בְלִבִּי: רְאֵה זֶה חָדָשׁ! / הִנֵּה הַשֵּׁם הַזֶּה נוֹרָא וְאָיֹם,/ לֹא שָׁמַעְתִּי בִלְתִּי</p>
</blockquote>

<blockquote>
<p>הַיּוֹם. / וַיֹּאמֶר אֵלַי &quot;לֹא תוּכַל לָדַעַת סוֹד שְׁמִי, / עַד אֲשֶׁר תֶּאֱרַח לְחֶבְרָה עִמִּי. /</p>
</blockquote>

<blockquote>
<p>קוּם, צֵא מִן הָאָרֶץ הַזֹּאת / וַאֲגַלֶּה לְךָ תַּעֲלוּמוֹת וְרָזוֹת, / כִּי בַמָּקוֹם הַזֶּה אֵינָם</p>
</blockquote>

<blockquote>
<p>יוֹדְעִים חָכְמָתֶךָ / וְאֵינָם מַכִּירִים מְלַאכְתְּךָ וּמַעֲלָתֶךָ. / לְכָה נָּא, אֶקָּחֲךָ אֶל מָקוֹם</p>
</blockquote>

<blockquote>
<p>אַחֵר / אֲשֶׁר תִּהְיֶה בוֹ מְאֹד בּוֹחֵר,/ מָקוֹם נֶחְמָד וָטוֹב / אֲשֶׁר כֻּלּוֹ כְּגַן רָטֹב /</p>
</blockquote>

<blockquote>
<p>וְכָל יוֹשְׁבָיו נֶאֱהָבִים וּנְעִימִים / וְהֵמָּה חֲכָמִים מְחֻכָּמִים&quot;.</p>
</blockquote>

<br> 

<blockquote>
<p>וָאֹמַר אֵלָיו &quot;אֲדוֹנִי, אֵיךְ אֶעֱזֹב בֵּיתִי / וְאֶטֹּשׁ אֶת נַחֲלָתִי / וְאֵצֵא מֵאֶרֶץ מוֹלַדְתִּי /</p>
</blockquote>

<blockquote>
<p>אֲשֶׁר שָׁם מְכוֹן שִׁבְתִּי? / וּבָהּ נְדִיבִים נְשִׂיאִים וַאֲצִילִים / חֲכָמִים וּנְבוֹנִים וּבְכָל</p>
</blockquote>

<blockquote>
<p>דָּבָר מַשְׂכִּילִים, / גְּדוֹלֵיהֶם לְפִי חַסְדָּם יְכַבְּדוּנִי / וּצְעִירֵיהֶם לִכְבוֹדָם יַעַבְדוּנִי /</p>
</blockquote>

<blockquote>
<p>וְכָל יְמֵי חֲיוֹתִי יִהְיוּ אוֹתִי עַל אֶבְרַת אַהֲבָתָם נוֹשְׂאִים / וּבְמוֹתִי יַחַנְטוּ אוֹתִי</p>
</blockquote>

<blockquote>
<p>הָרוֹפְאִים. / וְאָמַר הֶחָכָם, כִּי הַשּׁוֹקֵט בְּמָקוֹם אֶחָד וְהַנָּח / אִם רוּחַ הַמּוֹשֵל</p>
</blockquote>

<blockquote>
<p>תַּעֲלֶה עָלֶיךָ מְקוֹמְךָ אַל תַּנַּח / וְהָרוּחַ הַמּוֹשֵל הוּא יֵצֶר לֵב הָאָדָם אֲשֶׁר יְסִיתֶנּוּ /</p>
</blockquote>

<blockquote>
<p>וּלְכָל אֲשֶׁר יַחְפֹּץ יַטֶּנּוּ / וְיֹאמַר הָעַרְבִי, כִּי הַמְשַׁנֶּה אֶת מְקוֹמוֹ / יִשְׁתַּנֶּה מַזָּלוֹ עִמּוֹ…</p>
</blockquote>

<br>  

<blockquote>
<p>וַיְסִיתֵנִי בְּמֶתֶק אִמְרוֹתָיו / וַיַּדִּיחֵנִי בְּחֵלֶק שְׂפָתָיו / כִּי לְשׁוֹנוֹ כְּשֶׁמֶן אַהֲרֹן הַיּוֹרֵד</p>
</blockquote>

<blockquote>
<p>עַל פִּי מִדּוֹתָיו, / וַיִּמְשְׁכֵנִי בְּחַבְלֵי אַהֲבָתוֹ / וּבַעֲבוֹתוֹת חַסְדּוֹ וְנִדְבָתוֹ. / וָאֹמַר</p>
</blockquote>

<blockquote>
<p>אֵלָיו &quot;אֶשֳׁקָה נָּא אֶת אַחַי וְרֵעַי / אֲשֶׁר אֵשׁ אַהֲבָתָם בֵּין צְלָעַי, / וְאַחֲרֵי כֵן אֵלֵךְ</p>
</blockquote>

<blockquote>
<p>עִמְּךָ לְמַסָּעַי&quot;. / וָאֲנַשְּׁקָה לְכָל רֵעַי וָאֶבְכֶּה עֲלֵיהֶם / וּבִצְלָעַי גַחֲלֵי פֵרוּדִי וְעַל פָּנַי</p>
</blockquote>

<blockquote>
<p>מֵי נַחֲלֵיהֶם. / וְאַחֲרֵי מֵאֶרֶץ מוֹלַדְתִּי לְקָחַנִי / הָלַכְתִּי עִמּוֹ בַּדֶּרֶךְ אֲשֶׁר נָחַנִי, / וַנִּסַּע וַנֵּלֶךְ / דֶּרֶךְ הַמֶּלֶךְ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/355">https://benyehuda.org/read/355</a></div></body></html>