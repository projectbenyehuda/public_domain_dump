<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפָּרוֹת הַנּוֹשְׂאוֹת אֲרוֹן יְיָ</title>
	<meta name="author" content="יהודה ליב גורדון"/>
</head>
<body>

<blockquote>
<p>עֵת עַל הַפְּלִשְׁתִּים כָּבְדָה יַד אֱלוֹהַּ</p>

<p>וַתַּכֵּם בַּעְפֹּלִים וַתֶּרֶב בָּם נֹהַּ</p>

<p>וּסְרָנֵימוֹ גָמָרוּ</p>

<p>לָשִׁיב לִמְקוֹמוֹ אֲרוֹן אֵל שָׁמָיִם</p>

<p>וּלְכַפֵּר פָּנָיו בִּתְשׁוּרַת אַפָּיִם;</p>

<p>אָז צֶמֶד פָּרוֹת בַּעֲגָלָה אָסָרוּ,</p>

<p>אֶת אֲרוֹן הָאֱלֹהִים עָלֶיהָ שָׂמוּ</p>

<p>וַיְשַׁלְּחוּם. וַיְהִי בִּהְיוֹת בַּדֶּרֶךְ</p>

<p>וַיְהִי כָּל רֹאָם וַיִכְרַע בֶּרֶךְ</p>

<p>לִפְנֵי אֲרוֹן הָאֱלֹהִים רַב הָעֶרֶךְ;</p>

<p>וַיִגְבַּהּ לֵב הַפָּרוֹת, עֵינֵיהֶן רָמוּ:</p>

<p>„אֶת מִי יוֹקִירוּ – אָמְרוּ – יוֹתֵר מִמֶּנּוּ?</p>

<p>וּלְמִי יִסְגְּדוּ הָעֹבְרִים אִם לֹא לָנוּ?</p>

<p>הֲלֹא כַּלְּוִיִּם נֶחְשַׁבְנוּ גַּם אָנוּ,</p>

<p>כִּי מַשָּׂא קֹדֶשׁ נִשָּׂא עַל שִׁכְמֵנוּ ”.</p>

<p>כֹּה הָגוּ הַפָּרוֹת, כָּכָה הִתְגָּאוּ,</p>

<p>עַד לִגְבוּל בֵּית שֶׁמֶש הִגִּיעוּ בָּאוּ;</p>

<p>שָׁם אֶת הָאָרוֹן הַלְּוִיִּם הוֹרִידוּ</p>

<p>וּבִמְקוֹם קָדוֹשׁ אוֹתוֹ הֶעֱמִידּו</p>

<p>וַעֲצֵי הָעֲגָלָה לַעֲצֵי עֹלָה בָּקָעוּ</p>

<p>וּשְׁתֵּי הַפָּרוֹת לַטֶּבַח הוֹבִילוּ –</p>

<p>אָז לֹא בְעִתָּהּ לִרְאוֹת הִשְׂכִּילוּ</p>

<p>כִּי לֹא לָהֶן הַכָּבוֹד אֲשֶׁר רָאוּ</p>

<p>כִּי אִם לַאֲרוֹן אֵל עֲלֵיהֶן נָשָׂאוּ.
<br><br />
זֶה חֵלֶק רֹעֶה אֱוִילִי עֵת גָּדְלֵהוּ,</p>

<p>כָּל רֹאָיו בִּבְרָכָה שָׂפָה יַפְטִירוּ;</p>

<p>לוּ חָכַם הִשְׂכִּיל כִּי לֹא אוֹתוֹ יוֹקִירוּ</p>

<p>כִּי אִם אֶדֶר הַיְקָר אֲשֶׁר עָלֵיהוּ.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4916">https://benyehuda.org/read/4916</a></div></body></html>