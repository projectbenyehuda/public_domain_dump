<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נסע אל השדה</title>
	<meta name="author" content="פניה ברגשטיין"/>
</head>
<body>

<h2 id="אֵיןעוֹדגֶּשֶׁם">אֵין עוֹד גֶּשֶׁם</h2>

<blockquote>
<br />
</blockquote>

<blockquote>
<p>אֵין עוֹד גֶּשֶׁם, אֵין עוֹד בֹּץ.</p>

<p>טוֹב לָרוּץ וְטוֹב לִקְפֹּץ.</p>

<p>וּבַשֶּׁמֶשׁ חַם כָּל־כָּךְ, –</p>

<p>כָּל הַחַלּוֹנוֹת נִפְתָּח.</p>
</blockquote>

<blockquote>
<br />
</blockquote>

<h2 id="רַחְצָה">רַחְצָה</h2>

<blockquote>
<br />
</blockquote>

<blockquote>
<p>כְּבָר גָּמְרוּ לְהִתְרַחֵץ</p>

<p>גַּם הַפֶּרַח, גַּם הָעֵץ.</p>

<p>גַּם הַשֶּׁמֶשׁ מִתְנוֹצֶצֶת</p>

<p>נְקִיָּה וּמְרֻחֶצֶת.</p>
</blockquote>

<blockquote>
<br />
</blockquote>

<h2 id="חֲמוֹרִי">חֲמוֹרִי</h2>

<blockquote>
<br />
</blockquote>

<blockquote>
<p>חֲמוֹרִי קָטָן, נֶחְמָד,</p>

<p>אֶעֱלֶה עָלָיו מִיָּד.</p>

<p>אֶעֱלֶה לוֹ עַל הַגָּב,</p>

<p>וְרָחוֹק־רָחוֹק אֶרְכַּב.</p>

<br />
</blockquote>

<h2 id="בַּבְּרֵכָה">בַּבְּרֵכָה</h2>

<blockquote>
<br />
</blockquote>

<blockquote>
<p>בַּבְּרֵכָה טוֹבִים הַמַּיִם,</p>

<p>נִכָּנֵס אַחַת וּשְׁתַּיִם,</p>

<p>נִכָּנֵס־נָא וְנִצְלֹל</p>

<p>כְּמוֹ דָגִים בְּיָם כָּחֹל.</p>

<br />
</blockquote>

<h2 id="מַעְגָּל">מַעְגָּל</h2>

<blockquote>
<br />
</blockquote>

<blockquote>
<p>יֶלֶד, יֶלֶד, תֵּן לִי יָד,</p>

<p>מַעְגָּל יִהְיֶה מִיָּד.</p>

<p>מַעְגָּל סוֹבֵב חוֹזֵר, –</p>

<p>הִתְעַיַּפְנוּ – נִתְפַּזֵּר.</p>

<br />
</blockquote>

<h2 id="קֻבִּיּוֹת">קֻבִּיּוֹת</h2>

<blockquote>
<br />
</blockquote>

<blockquote>
<p>יֵשׁ לִי קֻבִּיּוֹת קְטַנּוֹת,</p>

<p>טוֹב מֵהֶן הַכֹּל לִבְנוֹת.</p>

<p>גַּם קַטָּר וְגַם קָרוֹן,</p>

<p>אֳנִיָּה וַאֲוִירוֹן.</p>

<br />
</blockquote>

<h2 id="רַצְתִּי">רַצְתִּי</h2>

<blockquote>
<br />
</blockquote>

<blockquote>
<p>רַצְתִּי, רַצְתִּי, וְנָפַלְתִּי,</p>

<p>וּמַכָּה בַּיָּד קִבַּלְתִּי!</p>

<p>אוֹי, כּוֹאֶבֶת הַמַּכָּה,</p>

<p>אִמָּא, תְּנִי לִי נְשִׁיקָה!</p>

<br />
</blockquote>

<h2 id="נַדְנֵדָה">נַדְנֵדָה</h2>

<blockquote>
<br />
</blockquote>

<blockquote>
<p>נַדְנֵדָה עָלֹה עוֹלָה,</p>

<p>וַאֲנִי גְדוֹלָה־גְדוֹלָה.</p>

<p>נַדְנֵדָה יָרוֹד יוֹרֶדֶת,</p>

<p>וְאֵינֶנִּי מְפַחֶדֶת!</p>

<br />
</blockquote>

<h2 id="דֻּבּוֹנִים">דֻּבּוֹנִים</h2>

<blockquote>
<br />
</blockquote>

<blockquote>
<p>דֻּבּוֹנִים אֲנַחְנוּ,</p>

<p>לְטַיֵּל הָלַכְנוּ,</p>

<p>מַתָּנוֹת יָפוֹת לַכֹּל</p>

<p>לְהָבִיא הִבְטַחְנוּ.</p>

<br />
</blockquote>

<blockquote>
<p>דֻּבּוֹנִים אֲנַחְנוּ,</p>

<p>בְּטִיּוּל הִצְלַחְנוּ,</p>

<p>רַק הַמַּתָּנוֹת</p>

<p>לְהָבִיא שָׁכַחְנוּ.</p>

<br />
</blockquote>

<h2 id="חִשּׁוּקִי">חִשּׁוּקִי</h2>

<blockquote>
<br />
</blockquote>

<blockquote>
<p>חִשּׁוּקִי הַכָּחֹל</p>

<p>מִתְגַּלְגֵּל עַל הַחוֹל.</p>

<p>עַל הַחוֹל מִתְגַּלְגֵּל,</p>

<p>וְקוֹפֵץ וְנוֹפֵל.</p>

<br />
</blockquote>

<blockquote>
<p>חִשּׁוּקִי הַכָּחֹל</p>

<p>אָץ וְרָץ עַל הַחוֹל,</p>

<p>מִן הַחוֹל אֶל הַיָּם –</p>

<p>חִשּׁוּקִי נֶעֱלַם!</p>

<br />
</blockquote>

<h2 id="בּוֹנִים">בּוֹנִים</h2>

<blockquote>
<br />
</blockquote>

<blockquote>
<p>בּוֹנִים פֹּה בַּיִת קָט,</p>

<p>בּוֹנִים קוֹמָה אַחַת.</p>

<p>עוֹבְדִים פֹּה עוֹד וְעוֹד –</p>

<p>בָּנִינוּ שְׁתֵּי קוֹמוֹת!</p>

<br />

<p>אַחַת וּשְׁתַּיִם – הֶחָצֵר,</p>

<p>שָׁלֹשׁ, אַרְבַּע – הִנֵּה גָדֵר.</p>

<br />
</blockquote>

<blockquote>
<p>עָיַפְנוּ עַד מְאֹד,</p>

<p>נָנוּחַ וְנִשְׁקֹט.</p>

<p>נָנוּחַ, נוּחַ נִים,</p>

<p>גְּמוּרִים הַבִּנְיָנִים.</p>
</blockquote>

<blockquote>
<br />
</blockquote>

<blockquote>
<p>עַכְשָׁו כֻּלָּנוּ שׁוּב נִגַּשׁ</p>

<p>לִבְנוֹת בִּנְיָן חָדָשׁ!</p>

<br />
</blockquote>

<h2 id="עֲגָלָה">עֲגָלָה</h2>

<blockquote>
<br />
</blockquote>

<blockquote>
<p>אַבָּא בָּא עִם עֲגָלָה –</p>

<p>נַעֲלֶה כֻּלָּנוּ.</p>

<p>דִּיוֹ, סוּסָתִי קַלָּה!</p>

<p>דַּי, הִנֵּה הִגַּעְנוּ!</p>

<br />
</blockquote>

<h2 id="חִפּוּשִׁית">חִפּוּשִׁית</h2>

<blockquote>
<br />
</blockquote>

<blockquote>
<p>חִפּוּשִׁית לִי קְטַנְטַנָּה,</p>

<p>הוֹי, כַּמָּה הִיא מִסְכֵּנָה!</p>

<p>הִיא כָּל־כָּךְ רוֹצָה לִבְרֹחַ –</p>

<p>אֲבָל אֵין לָהּ, אֵין לָהּ כֹּחַ.</p>

<br />
</blockquote>

<h2 id="אֶפְרוֹחַ">אֶפְרוֹחַ</h2>

<blockquote>
<br />
</blockquote>

<blockquote>
<p>הַמַּקּוֹר דָּפַק דְּפִיקָה,</p>

<p>אֶפְרוֹחַ נִתְבַּקַּע.</p>

<p>נִתְבַּקַּע מִן הַבֵּיצָה,</p>

<p>צְהַבְהַב וְרַך־נוֹצָה.</p>

<br />
</blockquote>

<h2 id="הִנֵּהצִפּוֹר">הִנֵּה צִפּוֹר</h2>

<blockquote>
<br />
</blockquote>

<blockquote>
<p>יְלָדִים, הִנֵּה צִפּוֹר,</p>

<p>מְצַפְצֶפֶת שִׁיר־מִזְמוֹר.</p>

<p>מְצַפְצֶפֶת, מִתְעוֹפֶפֶת,</p>

<p>גַּרְעִינִים קְטַנִּים אוֹסֶפֶת.</p>

<br />
</blockquote>

<h2 id="מִיהוּא">מִי הוּא?</h2>

<blockquote>
<br />
</blockquote>

<blockquote>
<p>מִי הוּא הַמַּזִּיק הָרַע?</p>

<p>לֹא חָרַשׁ וְלֹא זָרַע,</p>

<p>לֹא טָרַח וְלֹא קָצַר</p>

<p>וְכִרְסֵם אֶת כָּל הַבָּר? –</p>

<p><strong>הָעַכְבָּר!</strong></p>

<br />
</blockquote>

<h2 id="דַּבּוּר">דַּבּוּר</h2>

<blockquote>
<br />
</blockquote>

<blockquote>
<p>סוּרָה, סוּרָה, סוּר,</p>

<p>בְּרַח מִכָּאן, דַּבּוּר!</p>

<p>בְּרַח מִיָּד וְהִסְתַּלֵּק,</p>

<p>זַמְזְמָן אַתָּה, כְּלִי רֵיק!</p>

<p>אַתָּה מַפְרִיעַ וְהוֹרֵס,</p>

<p>דְּבַשׁ מִן הַדְּבוֹרִים חוֹמֵס.</p>

<br />

<p>הוֹלֵךְ, סוֹבֵב, תָּמִיד בָּטֵל,</p>

<p>גָּדוֹל, חָזָק, וְכֹה עָצֵל,</p>

<p>אֵיךְ לֹא תֵּבוֹשׁ, דַּבּוּר,</p>

<p>בַּטְלָן אַתָּה גָמוּר,</p>

<p>אֵיךְ לֹא תֵּבוֹשׁ, דַּבּוּר!</p>

<br />
</blockquote>

<h2 id="יוֹנִים">יוֹנִים</h2>

<blockquote>
<br />
</blockquote>

<blockquote>
<p>יֵשׁ לִי שֹׁבֶךְ עִם יוֹנִים,</p>

<p>לְכֻלָּן אַסְבִּיר פָּנִים,</p>

<p>לַיּוֹנָה וְגַם לַיּוֹן,</p>

<p>לָאֶפְרוֹחַ הַקָּטֹן.</p>

<p>מָה אֹהַב, אֹהַב יוֹנָה,</p>

<p>יוֹנָתִי הַלְּבָנָה.</p>

<br />
</blockquote>

<h2 id="צִפֳּרִי">צִפֳּרִי</h2>

<blockquote>
<br />
</blockquote>

<blockquote>
<p>צִפֳּרִי הַקְּטַנְטַנָּה</p>

<p>מְרַפֶּדֶת אֶת קִנָּהּ.</p>

<p>קַשׁ תָּבִיא וְגַם נוֹצָה.</p>

<p>צִפֳּרִי הֶחָרוּצָה.</p>

<br />
</blockquote>

<blockquote>
<p>וּבַקֵּן נָעִים וָחַם,</p>

<p>גּוֹזָלַיִם יֵשׁ לָהּ שָׁם.</p>

<p>גּוֹזָלַיִם שְׁנֵי אַחִים,</p>

<p>פְּעוּטִים הָאֶפְרוֹחִים.</p>

<br />
</blockquote>

<h2 id="נִסַּעאֶלהַשָּׂדֶה">נִסַּע אֶל הַשָּׂדֶה</h2>

<blockquote>
<p>נִסַּע אֶל הַשָּׂדֶה,</p>

<p>רָחוֹק, רָחוֹק, רָחוֹק.</p>

<p>נָבוֹא אֶל הַשָּׂדֶה,</p>

<p>וְהוּא יָרֹק־יָרֹק.</p>

<p>נָשׁוּב בַּעֲגָלָה</p>

<p>מַהֵר, מַהֵר, מַהֵר –</p>

<p>נָבוֹא בַּעֲגָלָה</p>

<p>הַבַּיְתָה, לֶחָצֵר.</p>

<br />
</blockquote>

<h2 id="בִּכּוּרִים">בִּכּוּרִים</h2>

<blockquote>
<br />
</blockquote>

<blockquote>
<p>גַּם אֲנַחְנוּ פֹּה הֵבֵאנוּ</p>

<p>גֶּזֶר רַךְ וּצְנוֹנִיּוֹת.</p>

<p>לְכֻלָּנוּ בְּסַלֵּינוּ</p>

<p>בִּכּוּרֵי עַגְבָנִיּוֹת.</p>

<br />

<p>גַּם זָרַעְנוּ, גַּם שָׁתַלְנוּ</p>

<p>וְעָדַרְנוּ עִדּוּרִים,</p>

<p>וְהִשְׁקֵינוּ וְגִדַּלְנוּ –</p>

<p>וְהִנֵּה הַבִּכּוּרִים.</p>

<br />
</blockquote>

<h2 id="בָּרוּךְהַבָּא">בָּרוּךְ הַבָּא!</h2>

<blockquote>
<br />
</blockquote>

<blockquote>
<p>בָּרוּךְ הַבָּא, הַגֶּשֶׁם בָּא!</p>

<p>דּוֹפֵק בַּחַלּוֹנוֹת.</p>

<p>תּוֹדָה רַבָּה, תּוֹדָה רַבָּה!</p>

<p>אוֹמְרִים הָאִילָנוֹת.</p>

<br />
</blockquote>

<h2 id="הַכִּבְשָׂההִמְלִיטָה">הַכִּבְשָׂה הִמְלִיטָה</h2>

<blockquote>
<br />
</blockquote>

<blockquote>
<p>בָּא מִן הַמִרְעֶה גִדְעוֹן, –</p>

<p>יְלָדִים הַבִּיטוּ: –</p>

<p>בַּשָּׂדֶה טָלֶה קְטַנְטֹן</p>

<p>הַכִּבְשָׂה הִמְלִיטָה!</p>

<br />
</blockquote>

<h2 id="בַּדִּיר">בַּדִּיר</h2>

<blockquote>
<br />
</blockquote>

<blockquote>
<p>צֶמֶר, צֶמֶר רַךְ וָטוֹב,</p>

<p>וְחָלָב מָתוֹק לָרֹב.</p>

<p>קוֹל חָלִיל וְרֶנֶן שִׁיר,</p>

<p>וְטָלֶה פּוֹעֶה בַּדִּיר.</p>

<br />
</blockquote>

<h2 id="רַכֶּבֶת">רַכֶּבֶת</h2>

<blockquote>
<br />

<p>סוּרָה־נָא מַהֵר הַצִּדָּה,</p>

<p>פַּנֵּה דֶרֶךְ נָא מַהֵר,</p>

<p>הִנֵּה בָּאָה הָרַכֶּבֶת,</p>
</blockquote>

<blockquote>
<p>תַּךְ־תַּךְ־תַּךְ־תַּךְ – הִזָּהֵר!</p>

<br />

<p>וְהָרַכֶּבֶת, רְאֵה־נָא פֶּלֶא,</p>

<p>בְּלִי פַּסִּים נוֹסַעַת הִיא.</p>

<p>כָּל קָרוֹן הוּא יֶלֶד, יֶלֶד,</p>

<p>וְכָל יָד שַׁרְשֶׁרֶת הִיא.</p>

<br />

<p>הַקְּרוֹנוֹת מָה רַבּוּ, רַבּוּ,</p>

<p>גַּלְגַּלִּים – רַגְלַיִם הֵם.</p>

<p>וּבָרֹאשׁ, הַבִּיטָה, יֶלֶד, –</p>

<p>הַקַּטָּר נוֹשֵׁף, נוֹשֵׁם.</p>
</blockquote>

<blockquote>
<br />

<p>טוּ־טוּ־טוּ – צִפְצוּף שָׁמַעְתָּ?</p>

<p>הָרַכֶּבֶת כְּבָר קְרוֹבָה,</p>

<p>תַּךְ־תַּךְ־תַּךְ־תַּךְ – הָרַגְלַיִם;</p>
</blockquote>

<blockquote>
<p>ס–ס–ס–: עֲמֹד, תַּחֲנָה!</p>
</blockquote>

<blockquote>
<br />
</blockquote>

<h2 id="שֵׁן">שֵׁן</h2>

<blockquote>
<br />

<p>שֵׁן נָפְלָה לִי, שֵׁן נָשְׁרָה לִי,</p>

<p>שֵׁן קְטַנְטֹנֶת וּצְחוֹרָה;</p>

<p>אֲחַפְּשֶׂנָּה, אֶמְצָאֶנָּה,</p>

<p>אַכְנִיסֶנָּה חֲזָרָה.</p>

<br />

<p>בִּקַּשְׁתִּיהָ, לֹא מְצָאתִיהָ,</p>

<p>דַּי, אֵינֶנָּה, נֶעֶלְמָה!</p>

<p>וְצָמְחָה לִי שֵׁן נֶחְמֶדֶת,</p>

<p>שֵׁן אַחֶרֶת בִּמְקוֹמָהּ.</p>

<br />
</blockquote>

<h2 id="בֻּבָּתִי">בֻּבָּתִי</h2>

<blockquote>
<br />

<p>בֻּבָּתִי טוֹבָה, שְׁקֵטָה,</p>

<p>כְּבָר שׁוֹכֶבֶת בַּמִּטָּה.</p>

<p>נוּמִי־נָא, כְּבָר מְאֻחָר,</p>

<p>נוּמִי, נוּמִי, עַד מָחָר.</p>

<br />
</blockquote>

<h2 id="הַזֵּר">הַזֵּר</h2>

<blockquote>
<br />
</blockquote>

<blockquote>
<p>זֵר־פְּרָחִים פּוֹרֵחַ,</p>

<p>זֵר־פְּרָחִים שָׂמֵחַ,</p>

<p>מִסְתּוֹבֵב הַזֵּר,</p>

<p>מִסְתּוֹבֵב מַהֵר.</p>

<br />
</blockquote>

<blockquote>
<p>רוּחַ מִתְקָרֶבֶת,</p>

<p>רוּחַ מְנַשֶּׁבֶת.</p>

<p>צִפָּרְנִים תִּקַּח –</p>

<p>הַצִּפֹּרֶן, בְּרַח!</p>

<br />
</blockquote>

<blockquote>
<p>רוּחַ מְלַטֶּפֶת,</p>

<p>נוּרִיּוֹת קוֹטֶפֶת,</p>

<p>רוּחַ, אַל תִּקְחִי, –</p>

<p>הַנּוּרִית, בִּרְחִי!</p>

<br />
</blockquote>

<h2 id="בֶּן־אַרְבַּע">בֶּן־אַרְבַּע</h2>

<blockquote>
<br />
</blockquote>

<blockquote>
<p>פַּנּוּ דֶרֶךְ, מִי זֶה בָּא?</p>

<p>– אָנֹכִי הוּא, בֶּן־אַרְבַּע!</p>

<p>יֵשׁ הַיּוֹם לִי יוֹם־הֻלֶּדֶת</p>

<p>וְאִמִּי טְרוּדָה, עוֹבֶדֶת,</p>

<p>הִיא טוֹרַחַת וְאוֹפָה</p>

<p>לִכְבוֹדִי עוּגָה יָפָה.</p>
</blockquote>

<blockquote>
<br />
</blockquote>

<blockquote>
<p>מִתְנוֹסֶסֶת הָעוּגָה,</p>

<p>אַךְ אוֹמְרִים לִי: – אַל תִּגַּע!</p>

<p>קֹדֶם יֵשׁ לִפְתֹּר חִידָה,</p>

<p>אִם חָכַמְתָּ אָז תֵּדַע:</p>

<p>מַה כָּתוּב עַל הָעוּגָה?</p>

<p>אַךְ אֲנִי אֵינִי טִפֵּשׁ</p>

<p>וְיוֹדֵעַ לְנַחֵשׁ:</p>

<p>שׁוֹקוֹלַד, שְׁקֵדִים, רִבָּה,</p>
</blockquote>

<blockquote>
<p>כְּתֹבֶת־נֹפֶת: בֶּן־אַרְבַּע!</p>

<br />
</blockquote>

<h2 id="אֲחוֹתִירוֹחֶצֶת">אֲחוֹתִי רוֹחֶצֶת</h2>

<blockquote>
<br />
</blockquote>

<blockquote>
<p>בָּאַמְבַּטְיָה הַקְּטַנָּה</p>

<p>אֲחוֹתִי רוֹחֶצֶת,</p>

<p>בַּרְוָזֹנֶת שְׁמַנְמַנָּה</p>

<p>בְּגִילָה קוֹפֶצֶת.</p>
</blockquote>

<blockquote>
<br />
</blockquote>

<blockquote>
<p>אֶת הַמַּיִם מַתִּיזָה</p>

<p>עַד גָּבְהֵי שָׁמַיִם,</p>

<p>בַּרְוָזֹנֶת עַלִּיזָה –</p>

<p>הָבוּ לָהּ כְּנָפַיִם.</p>

<br />
</blockquote>

<blockquote>
<p>עוֹד מְעַט וַאֲחוֹתִי</p>

<p>עֲטוּפַת מַגֶּבֶת</p>

<p>עַל כִּסְאָהּ הַקָּט אִתִּי</p>

<p>בּוֹא תָּבוֹא לָשֶׁבֶת.</p>
</blockquote>

<blockquote>
<br />
</blockquote>

<blockquote>
<p>וְתֹאכַל דַּיְסָה בַּכָּף,</p>

<p>תְּכַרְסֵם פַּת־לֶחֶם,</p>

<p>לַיְלָה טוֹב, לִישֹׁן תִּשְׁכַּב,</p>

<p>חֶרֶשׁ מְחַיֶּכֶת.</p>

<br />
</blockquote>

<h2 id="שִׁיר־עֶרֶשׂלְתִרְזָה">שִׁיר־עֶרֶשׂ לְתִרְזָה</h2>

<blockquote>
<br />
</blockquote>

<p>(על־פי מקור אנגלי)</p>

<blockquote>
<br />
</blockquote>

<blockquote>
<p>לַיְלָה, לַיְלָה נוּם־נַנָּס</p>

<p>מְהַלֵּךְ לוֹ עִם פַּנָּס.</p>

<p>בְּכָל בַּיִת הוּא שׁוֹאֵל,</p>

<p>בְּכָל דֶּלֶת מִסְתַּכֵּל,</p>

<p>וּמֵצִיץ בְּכָל חַלּוֹן:</p>

<p>״מִי עוֹד לֹא שָׁכַב לִישֹׁן?״</p>

<br />
</blockquote>

<h2 id="לֵיל־מְנוּחָה">לֵיל־מְנוּחָה</h2>

<blockquote>
<br />
</blockquote>

<blockquote>
<p>כּוֹכָבִים כְּמוֹ עֵינַיִם</p>

<p>מִסְתַּכְּלִים מִן הַשָּׁמַיִם:</p>

<p>לָמָּה זֶה אַתָּה עוֹד עֵר?</p>

<p>שְׁכַב נָא, שְׁכַב לִישֹׁן מַהֵר!</p>

<br />
</blockquote>

<blockquote>
<p>שְׁכַב־נָא, שְׁכַב, אַחַת וּשְׁתַּיִם!</p>

<p>כּוֹכָבִים מִן הַשָּׁמַיִם</p>

<p>כְּבָר מִזְּמַן אָמְרוּ לְךָ:</p>

<p>לֵיל־מְנוּחָה, לֵיל־מְנוּחָה!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23824">https://benyehuda.org/read/23824</a></div></body></html>