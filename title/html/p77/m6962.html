<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[שֶמֶש וְסַהַר]</title>
	<meta name="author" content="וידל בנבנשתי"/>
</head>
<body>

<p>כתובת: עוד לו</p>

<br>

<blockquote>
<p>שֶמֶש וְסַהַר בְּאוֹר הִלָּם יְחַיּוּנִי / תּוֹךְ מִשְׁבְּרֵי יָם נְדוֹד כַּיוֹם אֲפָפוּנִי</p>

<p>יִדְמוּ מְעַט אֶל פְּנֵי יוֹסֵף וְאֶל יַעֲלַת / חִשְׁקוֹ וְעֵת אֶחֱזֶה אוֹרָם יְנַחְמוּנִי</p>

<p>אֶתְנַחֲמָה בָם מְעַט אָכֵן בְּעֵת אֶזְכְּרָה / יִתְרוֹן מְאוֹר דּוֹד עֲלֵיהֶם יַאֲדִיבוּנִי</p>

<p>עֵת אֶזְכְּרָה מִדְבְּרֵי פִימוֹ כְנֹפֶת וּמָן / צִירֵי נְדוֹד וַהֲמוֹן חִילָיו הֲמָמוּנִי</p>

<p>אֶתְמָה לְדוֹדִים אֲשֶׁר חָלְפוּ וְרָחְקוּ נְדוֹד / אֵיךְ בַּעֲבוֹת אַהֲבָה מִשָּׁם מְשָׁכוּנִי [5]</p>

<p>בֵּינִי וּבֵינָם זְמָן הִפְרִיד וְאֵיךְ מִמְּכוֹן / שִׁבְתָּם בְּחַבְלֵי יְדִידוּתָם אֲחָזוּנִי</p>

<p>אֵיךְ מָשְׁכוּ אֶת סְגוֹר לִבִּי בְחֵן תָּאֳרָם / הַאִם יְלִדְתִּים אֲנִי אוֹ אִם יְלָדוּנִי</p>

<p>אוֹ חֻצְּבוּ מִסְּגוֹר לִבִּי כְּדַר מֵעֲפַר / אֶרֶץ וְאִם מֵהֲדוֹם רַגְלָם חֲצָבוּנִי</p>

<p>אַחְלַי וְיוֹאֵל זְמָן אֶחְזֶה וְלוּ בַחֲלוֹם / חֶמְדַת פְּנֵיהֶם וְלָעַד לֹא יְקִיצוּנִי</p>

<p>אֶרְאֶם בְּצֵל הַהֲדָסִים יַעֲטוּ כַמְעִיל / הַהוֹד וְהַחֵן וּמִי יִתֵּן וְרָאוּנִי [10]</p>

<p>עַיִן בְּעַיִן אֲנִי אַבִּיט מְאוֹר זָהֳרָם / עַד יֹאמְרוּ כִי בְהוֹד אוֹרָם שְׁזָפוּנִי</p>

<p>כִּי בָם לְבָד אֶבְחֲרָה מִכָּל בְּנֵי הַיְּקָר / גַּם הֵם לְבַדָּם בְּכָל חִשְׁקָם רְצָעוּנִי</p>

<p>יִחְיוּ וְיִרְבּוּ עֲדֵי יִבְלוּ זְמַנִּים וְעִם / נֹעַם אָהֳבִים וְחֵן דּוֹדִים יְבַלּוּנִי</p>

<p>לַשּׁוֹאֲלִים אֵיךְ בְּלִי דּוֹדִים תְּחִי אֶעֱנֵם / שֶׁמֶשׁ וְסַהַר בְּאוֹר הִלָּם יְחַיּוּנִי</p>
</blockquote>

<br>  

<p>על הכתב</p>

<blockquote>
<p>לְךָ יוֹם אַף לְךָ לַיְלָה / כְּתַנּוּר הָמוּ מֵעַי לָךְ / זֶמֶר לִבִּי אוֹרִי וְיִשְׁעִי וּמְעוֹז חַיַּי / לְךָ לְבָדְךָ נַפְשִׁי נִכְסְפָה וְנִתְּנָה לָךְ
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6962">https://benyehuda.org/read/6962</a></div></body></html>