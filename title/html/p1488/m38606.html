<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תהלת החכמה</title>
	<meta name="author" content="דוד לוונטל"/>
</head>
<body>

<blockquote>
<br />
</blockquote>

<blockquote>
<p>שִמְעוּ לִי בָנִים</p>

<p>הַאֲזִינוּ שִׁירָתִי</p>

<p>רֵעִים נֶאֱמָנִים</p>

<p>הַאֲזִינוּ אַחֲוָתִי.</p>

<p>כִּמְדַבֵּר בִּצְדָקָה</p>

<p>וְרַב לְהוֹשִׁיעַ</p>

<p>דְבָרִי אָרִיקָה</p>

<p>וְחֶפְצִי אַבִּיעַ.</p>

<br />
</blockquote>

<blockquote>
<p>דַרְכֵי הַתּוֹרָה</p>

<p>וּנְתִיבוֹת יוֹשֶׁר</p>

<p>בְּיַד אֵל אוֹרֶה</p>

<p>לְהַנְחִיל אשֶׁר.</p>

<p>לִלְמוֹד וּלְהוֹרוֹת</p>

<p>כֻּלָנוּ נוֹלָדְנו</p>

<p>לִשְׁאוֹב מִמַעֲיָנוֹת</p>

<p>טְהוֹרוֹת יָרַדְנוּ.</p>

<br />
</blockquote>

<blockquote>
<p>מַה יִתֵּן וְיָחוֹן</p>

<p>עָצְמָה וְכֹחַ</p>

<p>אִם כְּהוֹלֵךְ עַל גָחוֹן</p>

<p>נֵלֵךְ שְׁחוֹחַ.</p>

<p>בְּחָכְמָה וּתְבונָה</p>

<p>נִמְצָא הַמַטָרָה</p>

<p>עַל דַעַת וּבִינָה</p>

<p>תּוֹפַע נְהָרָה.</p>

<br />
</blockquote>

<blockquote>
<p>הַסִכְלות נָדָה</p>

<p>בְחשֶׁךְ וַעֲלָטָה</p>

<p>בִּטְמֵאַת הַנִדָה</p>

<p>בַצָעִיף עוֹטָה</p>

<p>וְאַךְ בּוֹזֵי הַתּוֹרָה</p>

<p>וּנְלוֹזִים בְּמַעַגְלוֹתָם</p>

<p>יִפְקְדוּ הָאֲרוּרָה</p>

<p>הַזֹאת לְרָעָתָם</p>

<br />
</blockquote>

<blockquote>
<p>מִי יִתֵּן וְתִהְיֶה</p>

<p>בָּנִים יְדִידִים!</p>

<p>אַךְ חָכְמָה וְתוּשִׁיָה</p>

<p>עַל לִבְּכֶם צְמוּדִים</p>

<p>אַל תְּדָבְּרוּ בִרְהָבָה</p>

<p>רְחוֹקָה הִנֶהָ</p>

<p>בַּמִדְבָּר בָּעֲרָבָה</p>

<p>נָטְתָה אוֹהָלֶיהָ</p>

<br />
</blockquote>

<blockquote>
<p>אוֹ בַשָׁמַיִם מִמַעַל</p>

<p>בִּמְרוֹמֵי עֶרֶץ</p>

<p>מְקוֹם לֹא יַעַל</p>

<p>לְעוֹלָם יְלִיד אָרֶץ.</p>

<p>הַחָכְמָה קְרוֹבָה</p>

<p>לְכָל מְבַקְשֶׁיהָ</p>

<p>בְּנַחַת וְשוּבָה</p>

<p>תָּשִׁיב אֲמָרֶיהָ</p>

<br />
</blockquote>

<blockquote>
<p>עַל כָּרִים נִרְחָבִים</p>

<p>וְתוֹצְאוֹת מַיִם</p>

<p>תּוֹבִילֵם בָּאֲהָבִים,</p>

<p>וּמִמֶגֶד שָׁמַיִם</p>

<p>תִּתֵּן בְּפִיהֶם</p>

<p>וְנִפְקְחוּ עֵינֵימוֹ</p>

<p>אָז יִשְׂאוּ כַפֵיהֶם</p>

<p>קוֹדֶשׁ לֵאלֹהֵימוֹ.</p>

<p>יַשְׁלִיכוּ אַחְרֵיהֶם</p>

<p>גָאוֹן וְיוֹתֶרֶת</p>

<p>וְיִקְחוּ תַחְתֵּיהֶם</p>

<p>עֲנָוָה לְכוֹתָרֶת</p>

<p>רוֹאֵיהֶם יַכִּירוּם</p>

<p>וִיהַלְלוּם בַּשְׁעָרִים</p>

<p>מַעֲשֵׂיהֶם יְאַשְׁרוּם</p>

<p>בְּמוֹשַב גְבָרִים.</p>

<br />
</blockquote>

<blockquote>
<p>גַם אַתֶּם בַּחוּרִים</p>

<p>תְּאֻשְׁרוּ תְבוֹרָכוּ</p>

<p>אִם בִּימֵי הַנְעוּרִים</p>

<p>חָכְמָה תִקָחוּ;</p>

<p>אִם בִּינָה וָדַעַת</p>

<p>מֵחָרוּץ תִּבְחָרוּ</p>

<p>וְחֵטְא וָכַעַס</p>

<p>הָלְאָה תְזָרוּ</p>

<br />
</blockquote>

<blockquote>
<p>בַּחֲרוּזִים קְצָרִים</p>

<p>וְקַלֵי הַקְרִיאָה</p>

<p>רִפַדְתִּי הַטוּרִים</p>

<p>מְפִיקִים תּוּשִׁיָה</p>

<p>לִיְלָדִים יְרֵאִים</p>

<p>וַחֲרֵדִים לִשְׁמוֹעַ</p>

<p>תְּאֵבִים וּצְמֵאִים</p>

<p>הַשְׂכֵּל וְיָדוֹעַ.</p>

<br />
</blockquote>

<blockquote>
<p>כִּתְבוּ הַדְבָרִים</p>

<p>הָאֵלֶה עַל לִבְּכֶם</p>

<p>כְּמֵי זָרִים קָרִים</p>

<p>יְרַווּ נַפְשֵׁכֶם</p>

<p>הַיוֹרְדִים מִן הָרִים</p>

<p>גְבוֹהִים בַּשָׁמַיִם</p>

<p>בְּמוֹרָד נִגָרִים</p>

<p>וְהָיוּ לְתוֹצְאוֹת חַיִים</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38606">https://benyehuda.org/read/38606</a></div></body></html>