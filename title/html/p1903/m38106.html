<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל מה: שָׁלָךְ וְעוֹפוֹת</title>
	<meta name="author" content="ברכיה הנקדן"/>
</head>
<body>

<blockquote>
<p>אִישׁ מָלֵא חָמָס / בְּאֶרֶץ מְגוּרָיו הוּא לְמִרְמָס</p>

<p>הַשָּׁלָךְ בֵּין הָעוֹפוֹת / הָיָה לָבַז וְלַחֲרָפוֹת /
כִּי הָיָה לוֹ חֶרְפַּת אָחוֹר / מַשְׁלִיךְ צֹאָתוֹ מִן הַחוֹר / רֶגַע
אֶחָד אֶלֶף פְּעָמִים / מַבְאִישׁ רֵיחוֹ בְּכָל פְּעָמִים / וְכַאֲשֶׁר
הָלַךְ עִמָּהֶם / וַיְטַמֵּא אֶת מַחֲנֵיהֶם / וַיְמָרֲרוּהוּ
וַיִּשְׂטְמוּהוּ / וּמִתֵּבֵל יְנִידוּהוּ / לֵאמֹר לוֹ: מִחוּץ
לַמַּחֲנֶה יְהִי חֲנוֹתֶךָ / וְשַׁבְתָּ וְכִסִּיתָ אֶת צֵאָתֶךָ /
בַּאֲשֶׁר לְךָ מַכַּת טְחוֹרִים / וְחֹסֶמֶת הִיא אֶת הָעֹבְרִים /
וּמִשְׁפַּט מָוֶת לְךָ נֶחֱזֶה / וַיַּעֲמֹד עַל כַּנּוֹ נִבְזֶה /
וּבִהְיוֹתוֹ לְלַעַג וּשְׂחֹק / וַיַּרְא אֶת הַמָּקוֹם מֵרָחֹק / עַל
רֹאשׁ גִּבְעָה נִשָּׂאָה / שָׁם יָשַׁב בְּנֶפֶשׁ נְכֵאָה / גַּם שָׁם לֹא
מָצָא מָנוֹחַ / כִּי בַעֲלֵי כָנָף שָׁלְחוּ לוֹ שָׁלוֹחַ / וַיֹּאמַר:
כָּל עוֹף בְּאֶרֶץ מְגוּרַי אִיַּם / אָעוּפָה וְאֶשְׁכֹּנָה בְאַחֲרִית
יָם / וְאַרְחִיק נְדֹד בְּאֶרֶץ מֶרְחַקִּים / וְלֹא אֶשְׁמַע עוֹד קוֹל
לֹחֲצִים וְדֹחֲקִים / וְאִכָּבְדָה שָׁם תַּחַת הֱיוֹתִי נִבְזֶה
וְנִקְלֶה / וְאֵין אֶחָד מִתְחַזֵּק עִמִּי עַל אֵלֶּה / וַיָּעָף וְאֶל
הַיָּם הֹלֵךְ וְקָרֵב / וַיִּפְגַּע בּוֹ הָעֹרֵב לְעֵת עֶרֶב / וַיֹּאמֶר
לוֹ: אָנָה תֵלֵךְ הַשָּׁלָךְ / הֲלֹא תְבַקֵּשׁ מָנוֹחַ אֲשֶׁר יִיטַב
לָךְ / וַיַּעַן: מָנוֹחַ לִי אֶחֱזֶה / מֵעֵבֶר לַיָּם הַזֶּה / כִּי
רֵעֶיךָ גֵּרְשׁוּנִי מִזְּבוּלִי / וְטָמֵא טָמֵא קָרְאוּ לִי / וַיֹּאמֶר
הָעֹרֵב: הֲתִשָׂא עִמְּךָ אֲחֹרֶךָ / הַמַּרְחִיקְךָ מֵאֶרֶץ מְגוּרֶיךָ /
וַיַּעַן הַשָּׁלַךְ: אֶת אֲחֹרַי / לֹא אוּכַל לְהָנִיחַ אַחֲרַי / כִּי
נָשָׂאתִי חֶרְפַּת נְעוּרַָי / וַיֹּאמֶר הָעֹרֵב: הִנֵּה הוּא לְחֶרְפָּה
וּלְלַעַג לְךָ / בְּכָל מָקוֹם אֲשֶׁר תִּדְרֹךְ כַּף רַגְלְךָ /
וְכַאֲשֶׁר בִּגְלָלוֹ נֶהְפְּכוּ לְךָ הֵנָּה אֹהֲבִים לְאֹיְבִים / גַּם
שָׁם יַרְחִיקוּךָ כָּל עוֹבְרִים וְשָׁבִים / וְלֹא יוֹעִיל לְךָ רֹב
נוֹצָה וּגְדָל אֵבֶר / כִּי בְאֶפֶס יָד תִּשָּׁבֵר.</p>

<p>וְהַמָּשָׁל בְּאִישׁ מָלֵא חָמָס / וּבְאֶרֶץ מְגוּרָיו
יְהִי לְמִרְמָס / בַּאֲשֶׁר דָּרַךְ לְשׁוֹנוֹ קַשְׁתּוֹ שֶׁקֶר / הוֹלֵךְ
רִָכִיל מְגַלֶּה סוֹד וְחוֹקֵר / מַה זֶּה עַל חֲבֵרוֹ יְדַבֵּר /
וַהֲמוֹן שְׁקָרִים עִם הַדָּבָר יְחַבֵּר / וּבְעֵת אֲשֶׁר יִרְאֶה כִּי
רֵעָיו עָרָיו / לָמָּה יַרְחִיק אֶת אֶרֶץ מְגוּרָיו / אֲשֶׁר לֹא עָשָׂה
טוֹב בְּעַמָּיו / וַיִּשְׁלַח יָד בִּשְׁלוֹמָיו / כִּי שָׁם
יִשְׂנָאוּהוּ כְּמִשְׁפַּט הָרִאשׁוֹן / מָוֶת וְחַיִּים בְּיַד
הַלָּשׁוֹן / וַחֲכָמֵינוּ אָמְרוּ עַל הַמְסַפֵּר לְשׁוֹן הָרָע / זֹאת
תִּהְיֶה תּוֹרַת הַמְּצֹרָע / וְאָמַר הַיִּשְׁמְעַאלִי: בְּטֶרֶם
תּוֹצִיא דְּבָרְךָ חֲשֹׁב מַה סּוֹפוֹ / כִּי כַאֲשֶׁר יִסְבֹּל אִישׁ
מִכְוַת אֵשׁ לְתַקָּנַת גּוּפוֹ / רָאוּי לוֹ לִטְרֹחַ בְּתַקָּנַת
רִפְאוּת נַפְשׁוֹ / מִמִּקְרֵה פְתַיּוּת וְאַכְזְרִיּוּת וּלְהָסִיר
מִלְּשׁוֹנוֹ מוֹקְשׁוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38106">https://benyehuda.org/read/38106</a></div></body></html>