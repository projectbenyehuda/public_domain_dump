<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל סה: אַרְיֵה וַחֲמוֹר</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>אִישׁ אֲשֶׁר מַכִּיר מְקוֹמוֹ / תִּגָּלֶה עֶרְוָתוֹ וְלִבּוֹ בַּל עִמּוֹ</p>

<br />

<p>אַרְיֵה קָרָא לַחֲמוֹר לְהַרְאוֹתוֹ / אֶת יְקָר
תִּפְאֶרֶת גְּדֻלָּתוֹ / וַיִּתְגָּאֶה הַחֲמוֹר בְּלִבּוֹ לֵאמֹר: מִי
כָמוֹנִי / לְמִי יַחְפֹּץ הַמֶּלֶךְ לַעֲשׂוֹת יְקָר יוֹתֵר מִמֶּנִּי /
בַּאֲשֶׁר אֲנִי לַחֲבוּרָתוֹ הוֹלֵךְ / וְעַתָּה יִקְרְאוּ לִי מִשְׁנֶה
לַמֶּלֶךְ / כִּי שָׂמָנִי אֶל מִשְׁמַעְתּוֹ / אֹתִי בָחַר אֵין זָר
אִתּוֹ / וַיֹּאמֶר לָאַרְיֵה: הִנֵּה עַל הַבְּהֵמוֹת אֶתֵּן חִתִּיתִי /
מִקּוֹלִי יֵחָפְזוּן וְיָנוּסוּ מִגַּעֲרָתִי / וַיַּעַן הָאֲרִי: אַתָּה
תַשְׂגִּיא פָעֳלֶךָ / לְהַשְׁמִיעַ בַּמָּרוֹם קוֹלֶךָ / וְנֵצֵא לִשְׁלֹל
שָׁלָל רָב / וּפָנֶיךָ הֹלְכִים בַּקְְּרָב / אַתָּה תִשְׁאַג וַאֲנִי
אֶטְרֹף / תֹּאחֵז טֶרֶף וַאֲנִי אֶעֱרֹף / וַיֵּצְאוּ הַשָּׂדֶה
וַיִּמְצְאוּ צֹאן וּבָקָר זְכָרִים / וַיָּשִׂימוּ מְגַמַּת פְּנֵיהֶם
לִטְרֹף וּלְהַחֲרִים / וַיֹּאמֶר הָאֲרִי: הֲמוֹן קוֹלְךָ הַשְׁמִיעֵם /
וּבְקוֹל כָּמוֹנִי תַּרְעֵם / וְהִנֵּה בְּקוֹלוֹ הַחֲמוֹר נֹעֵר /
וְהַקּוֹל בְּמַחֲנֵיהֶם הֹלֵךְ וְסֹעֵר / וַתְּפוּצֶינָה בְקוֹלוֹ
הָרְחֵלִים / מִשֵּׂתוֹ יָגוּרוּ אֵילִים / וַיְהִי לְחֶרְדַּת הַמַּחֲנֶה
אֲשֶׁר הֹלֵךְ עַל אַרְבַּע / וּבְהַפְנוֹתָם לָנוּס וַיִּטְרֹף בָּם
הָאֲרִי וַיֹּאכַל וַיִּשְׂבַּע / וַיָּנוּסוּ אָנֶה וְאָנָה לְקוֹל
הֲמֻלּוֹת גְּדוֹלוֹת / וַיֹּאמֶר הָאֲרִי: אַל תַּשְׁמִיעַ עוֹד קוֹלְךָ
וְרַב מִהְיֹת קוֹלוֹת / וַיְהִי כַאֲשֶׁר לִטְרֹף כִּלָּה / וְהַחֲמוֹר
וְהָאַרְיֵה עֹמְדִים אֵצֶל הַנְּבֵלָה / וַיֹּאמֶר הַחֲמוֹר: הֲלֹא
שָׁמַעְתָּ הוֹד נַחֲרִי / וְרָאִיתָ כִּי רַעְמָה לָבוּשׁ צַוָּארִי /
בְּחָכְמָתְךָ אֹתִי תִבְחַר / וְהָיָה כָזֶה יוֹם מָחָר / וְאַפְחִיד
הַבְּהֵמוֹת וְאוֹרִיד לָאָרֶץ נִצְחָם / וְלַמֶּלֶךְ אֵין שֹׁוֶה
לְהַנִּיחָם / לֹא מֵהֶם וְלֹא מֶהֱמֵהֶם / וְאֵלֶּה הַמִּשְׁפָּטִים
אֲשֶׁר</p>

<p>תָּשִׂים לִפְנֵיהֶם / מִגַּעֲרָתִי יְנוּסוּן וְיֵחַתּוּ
מִמֶּנּוּ / נַגְבִּיר שְׂפָתֵנוּ אִתָּנוּ מִי אָדוֹן לָנוּ / שְׁמָעֵנִי
אֲדֹנִי הַמֶּלֶךְ / הֲלוֹא דְבָרַי יֵיטִיבוּ עִם הַיָּשָׁר הֹלֵךְ /
וַיַּעַן לוֹ הָאֲרִי: הַמַּכִּיר תּוֹלַדְתְּךָ מִמַּעַל וּמִתָּחַת /
מִקּוֹלְךָ לֹא יַעֲנֶה וּמֵהֲמוֹנְךָ לֹא יֵחָת / בָּזוּי וְשָׁפָל
וּקְשֵׁה עֹרֶף / הֲתָצוּד לַלָּבִיא טֶרֶף / עוֹד יֹאמְרוּ בְאָזְנַי
בְּנֵי שִׁכֻּלַי לֵאמֹר / אֵיךְ טָרַפְתָּ בַּצֹּאן וְלֹא שִׁבַּרְתָּ אֶת
הַחֲמוֹר.</p>

<br />

<p>וְהַמָּשָׁל בְּאִישׁ נִכְבָּד אֲשֶׁר יְקָרֵב בָּזוּי
וְנִקְלֶה / וְרוּחַ גְּאוֹנוֹ תִּצְמַח וְתִגָּלֶה / לְהִתְגָּאוֹת עַל
חֶבְרָתוֹ / וְלֹא יַכִּיר אֶת שִׁפְלוּתוֹ / וּזְדוֹן לִבּוֹ
בְהִתְגַּלּוֹת / לָשׁוֹן מְדַבֶּרֶת גְּדוֹלוֹת / בְּחָכְמָתִי כִּי
נְבוּנוֹתִי / כָּזֹאת וְכָזֹאת עָשִׂיתִי / וְאָמַר הֶחָכָם בְּחָכְמָתוֹ
/ שְׁתִיקַת הַכְּסִיל הִיא תְשׁוּבָתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38168">https://benyehuda.org/read/38168</a></div></body></html>