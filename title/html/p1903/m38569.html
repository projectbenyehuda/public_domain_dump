<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל קי: נְמָלָה וְעַכְבָּר</title>
	<meta name="author" content="ברכיה הנקדן"/>
</head>
<body>

<blockquote>
<p>כְּמוֹ אֵשׁ עַל עֵץ רַעֲנָן / לַפִּיד בּוּז לְעַשְׁתּוֹת שַׁאֲנָן</p>
</blockquote>

<blockquote>
<p>הַנְּמָלָה עַם לֹא עָז / הוֹצִיאָה עַל הָעַכְבָּר לַעַז
/ כִּי אָגְרָה בַקַּיִץ לַחְמָהּ / וַתָּבֹא בִקְצֵה הָעֲרֵמָה /
בִּתְחִלַּת קְצִיר שְׂעֹרִים / לְלַקֵּט בֵּין הָעֳמָרִים / וַתַּחְמֹל
עַל נַפְשָׁהּ בַּעֲמָלָהּ / לְהָכִין בַּקָּצִיר מַאֲכָלָהּ / וַתֵּרֶא
שָׁמָּה עַכְבָּרִים רַבִּים / חִטִּים וּשְׂעֹרִים מַרְבִּים / וַיָּמֹדוּ
שֵׁשׁ שְׂעֹרִים לָהֶם / לְהָבִיא אֶל חוֹרֵיהֶם / עַד אֲשֶׁר הוֹתִירוּ
מִשָּׂבְעָם / וְהַנְּמָלָה מְלֵאָה זָעַם / וַתֹּאמֶר לָהֶם דִּבְרֵי
רִיבוֹת / וַתִּקְרָא לְמוֹתָם חַרְצֻבּוֹת / לַעֲשׂוֹת לִי כֹה לָמָּה
הִסְכַּנְתֶּם / מִפְּנֵי אַפִּי וַחֲמָתִי לֹא יְגָרְתֶּם / כִּי אֲנִי
הַנְּמָלָה / אֲנִי קָצִין לִי שִׂמְלָה / אֲנִי מֹשֵׁל אֲנִי שֹׁטֵר /
אֲנִי נֹקֵם אֲנִי נֹטֵר / וְאֵין בִּי וְעָלַי מֶלֶךְ / מִכָּל שֶׁרֶץ עַל
גָּחוֹן הֹלֵךְ / לָמָּה הִרְגַּזְתֶּם אֹתִי / לָקַחַת מִגָּרְנִי
וּמְדֻשָּׁתִי / וַיַּעַן הָעַכְבָּר / לִי הַגֹּרֶן לִי הַבָּר / לָמָּה
הוֹצֵאת עָלַי דִּבָּה / וַתְּהִי לִי לְחָרְבָּה / הֲלֹא בְזוּיָה אַתְּ
לְנֶגְדִּי / וְאֵיךְ לְהִלָּחֵם בִּי לָמֹד תִּלְמְדִי / שְׁבִי וְקוּמִי
מֵעָפָר הִתְנַעֲרִי / וְגוּרִי בַאֲשֶׁר תָּגוּרִי / וְלֹא תִדְרְכִי עֹז
נַפְשִׁי / אָכַלְתִּי יַעְרִי עִם דִּבְשִׁי / וְהַמְּלָאכָה הָיְתָה
דַיָּם / מִי יַעֲבֹר לָנוּ אֶת הַיָּם / וְהַנְּמָלָה תָשִׁיב אֲמָרֶיהָ /
מִיָּם וְעַד יָם קְצִירֶיהָ / לְשַׁלַּח צְעִירֶיהָ בְאַדִּירֵיהֶם /
בְּעַכְבָּרִים לְמִשְׁפְּחוֹתֵיהֶם / וּבַעֲמָלָם אֲשֶׁר עָמְלוּ /
בִּימֵי שֶׁלֶג מַיִם יִגְזְלוּ / וַתָּשָׁב אֶל חַבְרוֹתֶיהָ / לְסַפֵּר
לָהֶן כָּל קוֹרוֹתֶיהָ / וַתֹּאמַר: יָגַעְתִּי וּמָצָאתִי / וְאָכַלְתִּי
וְטָעַמְתִּי וְשָׂבַעְתִּי / מַאֲכָל וְלֶחֶם מַטְעַמִּים / עַל הָרֵי
בְשָׂמִים / וְהָעַכְבָּרִים הָרָעִים / וְהַשְּׁרָצִים הָרְשָׁעִים /
בָּאוּ עֲדֵי נַפְשִׁי / וּמֵהֶם לֹא אֶשָּׂא רֹאשִׁי / וַיִּלְקְטוּ
בַשִּׁבֳּלִים וּבַמַּאֲכָלִים / וַיַּחְבְּלוּ כְרָמֵינוּ כִּקְטַנִּים
שֻׁעָלִים / צְאֶינָה אִתִּי לִקְרָאתָם / בִּקְרָב יָדַעְתִּי תַחֲנוֹתָם
/ וַיִּשְׁמְעוּ אֵלֶיהָ הַנְּמָלִים /וַיָּבֹאוּ אִתָּן הַחֲתוּלִים /
לִהְיוֹת עִמָּן בְּעֶזְרָתָן / לֶאֱרֹב דָּמָם בְּמַחֲבוֹאָתָן /
וַיָּבֹאוּ עַד מְקוֹמָן / וַיַּחֲנוּ שָׁם עַד תֻּמָּן / וַיִּכָּנְסוּ
בְחוֹרֵיהֶן הַנְּמָלִים / וַיַּכּוּ פַעֲמֵיהֶם בַּנְּעָלִים / וַיַּעֲלוּ
עַל גַּב הָעַכְבָּרִים / כַּאֲשֶׁר תַּעֲשֶׂינָה הַדְּבוֹרִים / עָקְצוּ
בִּבְשָׂרָם וּבְנַפְשָׁם / עַד אֲשֶׁר יָצְאוּ מִמִּגְרָשָׁם /
וַיֹּצִיאוּ הַחִטִּים וְהַשְּׂעֹרִים / וַיִּצְבְּרוּ אוֹתָם חֳמָרִים
חֳמָרִים / וּמִן הָעַכְבָּרִים מִלְּאוּ הַחֲתוּלִים בִּטְנָם /
וַיַּעֲשׂוּ בְשֹׂנְאֵיהֶם כִרְצוֹנָם / וְהַנְּמָלִים עַם לֹא עָז
וְנִבְזֶה / הִשְׁמִידוּם וַיֵּשְׁבוּ תַחְתָּם עַד הַיּוֹם הַזֶּה.</p>

<br />

<p>וְהַמָּשָׁל בְּאִישׁ עָנִי וְנִכְאֶה / אֵצֶל אִישׁ
עָשִׁיר גֵּאֶה / וְתַחֲנוּנִים יְדַבֵּר לוֹ רָשׁ / כִּי בְאַהֲבָתוֹ
דָרֹשׁ דָּרַשׁ / וְהֶעָשִׁיר יַעֲנֶה עַזּוֹת / מִי שָׁמַע כָּזֹאת /
לְבַקֵּשׁ עָלָיו עוֹלֵלוֹת / לְהַמְצִיא לוֹ עֲלִילוֹת / לְגָרְשֵׁהוּ
מִמִּחְיָתוֹ / וְתַעַל עָלָיו צַחֲנָתוֹ / וּכְמוֹ אֵשׁ עַל עֵץ רַעֲנָן /
לַפִּיד בּוּז לְעַשְׁתּוֹת שַׁאֲנָן / נָכוֹן לְמוֹעֵד רַגְלָיו / כֵּן
הֶעָשִׁיר בְּמִכְשֹׁלָיו / וְרָדַף אֹתוֹ כָּל עָלֶה נִדָּף /
וְהָאֱלֹהִים יְבַקֵּשׁ אֶת נִרְדָּף / וָאֶשָּׂא מְשָׁלִי / וָאֹמַר
בְּמַעֲנִי / אֱלֹהִים שֹׁפֵט צֶדֶק מוֹרִישׁ אֶת הֶעָשִׁיר / וְהֶעָנִי
מַעֲשִׁיר.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38569">https://benyehuda.org/read/38569</a></div></body></html>