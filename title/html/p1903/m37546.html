<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל ד: תַּרְנְגֹל וְאֶבֶן יְקָרָה</title>
	<meta name="author" content="ברכיה הנקדן"/>
</head>
<body>

<blockquote>
<p>כְּסִיל אֶת עֵינָיו מֵחָכְמָה יִגְרַע / מוֹאֵס בַּטּוֹב וּבוֹחֵר בְּרָע</p>
</blockquote>

<blockquote>
<p>תַּרְנְגוֹל עֲלֵי אַשְׁפָּה עָלָה / וְהַדֹּמֶן
בְּרַגְלָיו פִּזֵּר וְגִלָּה / לִמְצֹא תוֹלָעִים לְמַאֲכָלוֹ / מִשָּׁם
חָפַר אֹכֶל בְּרַגְלוֹ / וַיִּמְצָא יָשְׁפֵה אֶבֶן טוֹבָה / וּלְנַקֵּר
עוֹד בָּאַשְׁפָּה לֹא אָבָה / וַיֹּאמַר: חָשַׁבְתִּי לִמְצֹא יִתְרוֹן
טוֹב בַּעֲמָלִי / תּוֹלָע אוֹ זְבוּב אֲשֶׁר יִיטַב לִי / וְעַתָּה
יָשְׁפֵה הִנֵּה רְאִיתִיךָ / מַה יִּתְרוֹן לִי כַאֲשֶׁר מְצָאתִיךָ /
אָמְנָם אַתְּ נֶחְמֶדֶת לְמַרְאֶה / וְאִם יִמְצָאֵךְ עָשִׁיר גֵּאֶה /
תִּהְיִי בְיָדוֹ נִקְפֶּצֶת / וּבְזָהָב טוֹב מְשֻׁבֶּצֶת / וְתָאִירִי
עַל אוֹרֵךְ שִׁבְעָתַיִם / אַךְ עַתָּה בֵּין רַגְלַיִם תִּהְיִי רְמוּסָה
וּדְרוּסָה / כִּי נַפְשִׁי עָלַיִךְ לֹא חָסָה / בַּאֲשֶׁר לֹא מָצָאתִי
בָּךְ חֶפְצִי / טוֹב לִי תוֹלָע אוֹ חֵצִי / לְהָשִׁיב נַפְשִׁי הָרְעֵבָה
/ מִמְּצִיאַת אֶבֶן טוֹבָה.</p>
</blockquote>

<blockquote>
<p>וְהַמָּשָׁל הַרְבֵּה אֶחֱזֶה / בְּאִישׁ אֲשֶׁר מְכֻבָּד
יִבְזֶה / וְעֵינָיו מִצַּדִּיק יִגְרָע / מוֹאֵס בַּטּוֹב וּבוֹחֵר בָּרָע
/ כָּכָה מִשְׁפָּטוֹ וְחֻקּוֹ / לֹא יְקָרְבֶנּוּ רַק בְּשָׁעַת דָּחֳקוֹ
/ וְאָמַר שְׁלֹמֹה בִּמְשָׁלוֹ / בָּז לְדָבָר יֵחָבֶל לוֹ.</p>
</blockquote>

<blockquote>
<p>וָאֶשָּׂא עָלָיו בְּקוֹלִי / לְקַלֲלֶנּוּ בִמְשָׁלִי:</p>

<br />

<p>וְלֶב אִישׁ יַהֲפֹךְ מֵרְצוֹת / חֲכַם לֵבָב בְּמוֹעֵצוֹת</p>

<p>כְּתַרְנְגֹל יַעֲזֹב יָשְׁפֵה / בְּתוֹךְ אַשְׁפָּה בְּטִיט חוּצוֹת</p>

<p>בְּלִבּוֹ יִפְרַח נֶגַע / וְיָשׁוּב אַחֲרֵי הִקְצוֹת</p>

<p>וְהַנִּכְבָּד יְהִי נִקְלֶה / וּמָלֵא בוּז וְנֶאָצוֹת</p>

<p>וּבוּז לַבִּין לְהִתְמַשֵּׁל / וְהַצּוֹאִים לְמַחְלָצוֹת</p>

<p>וְאַבְנֵי גִיר מְנֻפָּצוֹת / בְּתוֹךְ זָהָב מְשֻׁבָּצוֹת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37546">https://benyehuda.org/read/37546</a></div></body></html>