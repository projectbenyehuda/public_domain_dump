<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל צג: יֹדֵעַ צַיִד אִישׁ שָׂדֶה</title>
	<meta name="author" content="ברכיה הנקדן"/>
</head>
<body>

<blockquote>
<p>מַאֲמִינֵי דִבְרֵי תָפֵל / לִבָּם בָּאֹפֶל</p>

<p>יֹדֵעַ צַיִד אִישׁ שָׂדֶה / אֶת הַחַיּוֹת אֹרֵב וְצֹדֶה
/ וְהֵם הִכִּירוּהוּ בְלֶכְתּוֹ / כַּאֲשֶׁר נֹשֵׂא אִתּוֹ תֶּלְיוֹ
וְקַשְׁתּוֹ / רוּחוֹ בַלַּיְלָה לָצוּד יָעַר / בּוֹ תִרְמֹשׂ כָּל
חַיְתוֹ יָעַר / וְטֶרֶם בֹּאוֹ הֵמָּה נָסָעוּ / וְעִקְּבוֹתֵיהֶם לֹא
נוֹדָעוּ / עַד כִּי רָאוּהוּ פָנִים אֶל פָּנִים / אַיָּלִים צְבָיִם
וּשְׁפַנִּים / וְאַקּוֹ וְדִישֹׁן וּתְאוֹ וָזֶמֶר / וְכָל שַׂעֲרוֹת
בְּשָׂרָם תְּסַמֵּר / מִפְּנֵי חֲמַת הַמֵּצִיק אֲשֶׁר הִכִּירוּ / כָּל
אֵלֶּה לִבְרֹחַ חָבָרוּ / וְנָמֵר תַּחַת אַחַד הַשִּׂיחִים / רָאָה כִּי
כֻלָּם בֹּרְחִים / וְכִי הוּבָא בְּלִבָּם מֹרֶךְ / וַיִּתְיַצֵּב עַל אֵם
הַדֶּרֶךְ / לָדַעַת מַה זֶּה וְעַל מַה זֶּה / אִם בַּחֲלוֹם אוֹ
בַמַּחֲזֶה / נָסוּ כֻלָּם יָחַד / וְהֵם אָמְרוּ לוֹ פֶה אֶחָד / הִנֵּה
הָאָדָם רָאִינוּ / בַּמִּדְבָּר אֹרֵב לָנוּ / עִמּוֹ כְּלֵי מִלְחַמְתּוֹ
/ וַתֵּשֶׁב בְּאֵיתָן קַשְׁתּוֹ / וְלִירוֹת תָּמִיד מָתוּחַ /
אַשְׁפָּתוֹ כְּקֶבֶר פָּתוּחַ / שָׁם הַחִצִּים הֵמָּה גְּדוּדָיו /
וַיָּפֹזוּ זְרֹעֵי יָדָיו / וַיַּעַן הַנָּמֵר: אַל תָּמוּשׁוּ מִן
הַמַּחֲנֶה / עִמְדוּ עֲמֹדוּ וְאֵין מַפְנֶה / וּכְהַפְנוֹתָם שִׁכְמָם
לָלֶכֶת / נָמֵר לֹא מָשׁ מִן הַמַּעֲרֶכֶת / וַיֹּאמַר: לֹא אֶת הָאָדָם
יָרֵאתִי / כִּי אִם יִקָּרֶה לִקְרָאתִי / אֶטְרֹף אֹתוֹ רֶגַע וְאַצְמִית
/ אַחַת דָּתוֹ לְהָמִית / שְׁבוּ עִמִּי אַל תִּירְאוּ חֵמָה
וְאַכְזְרִיּוּת / וָאוֹלֵךְ אֶתְכֶם קוֹמֲמִיּוּת / וְהָאָדָם אֲשֶׁר שָׁם
אֹרֵב / לִירוֹת אֵלָיו הֹלֵךְ וְקָרֵב / דָּרַךְ קַשְׁתּוֹ חִצָּיו יָרָה
/ לְשַׁלַּח לוֹ לְמַטָּרָה / וְיָצָא כַבָּרָק חִצּוֹ / וּבַצֶּלַע
הַשֵּׁנִית מְחָצוֹ / וּבְלֵב הַנָּמֵר דְּאָגָה וְרָגְזָה / וַיִּתְחַזֵּק
לָנוּס בְּחָפְזָה / וַיַּשֵּׂג אֶת הַחַיּוֹת אֲשֶׁר אֵין מָנוֹחַ לְכַף
רַגְלֵיהֶם / וּבְטֶרֶם יִקְרַב אֲלֵיהֶם / קָרְאוּ לוֹ: הֲיִתָּכֵן אֲשֶׁר
יָנוּס הַמֶּלֶךְ / וּכְמוּג לֵב בְּחָפְזָה וּבִמְנוּסָה יֵלֵךְ /
וְהָאֹרֵב אִם לֹא טָרַפְתָּ וְלֹא רָצַחְתָּ / מָה הַבִּטָּחוֹן הַזֶּה
אֲשֶׁר בָּטַחְתָּ / וַיַּעַן לָהֶם כַּאֲשֶׁר נִכְנַע בַּעֲמָלוֹ /
וַיְהִי כְּאוֹב מֵאֶרֶץ קוֹלוֹ / הִנֵּה נִבְהַלְתִּי בְרַעְיוֹנַי / כִּי
הָאָדָם לֹא רָאוּ עֵינָי / אַךְ זְבוּבֵי מָוֶת נְשָׁכוּנִי בְמִצְוָתוֹ /
הֵם הֵם הַנִּקְרָאִים בְּנֵי אַשְׁפָּתוֹ / וְהָהּ לַיּוֹם אֲשֶׁר
בָּטַחְתִּי בִּגְבוּרָתִי / אוֹי לִי עַל שִׁבְרִי נַחְלָה מַכָּתִי /
כִּי לֹא יִתְעַלֶּה כָמוֹנִי גִּבּוֹר בְּרֹב כֹּחַ וְאוֹנִים /
כַּאֲשֶׁרר אֶחָד מֵעֲבָדָיו הַקְּטַנִּים / שָׁלַח עַד תְּכוּנָתִי
וְהָשְׁבַּרְתִּי / וַתִּדְבְּקַנִי הָרָעָה וָמַתִּי.</p>

<p>וְהַמָּשָׁל בִּרְאוֹתְךָ נִבְהָלִים וּבֹרְחִים /
הַנֶּאֱנָקִים וְהַנֶּאֱנָחִים / בִּמְרִירוּת וּבְשִׁבְרוֹן מָתְנַיִם /
וְנָמֵס כָּל לֵב וְרָפוּ כָּל יָדַיִם / מִפְּנֵי חֶרֶב לְטוּשָׁה /
מִקּוֹל עֲנוֹת חֲלוּשָׁה / בִּמְקוֹם רָע אַל תַּעֲמֹד / כַּאֲשֶׁר
חַיֶּיךָ תַּחְמֹד / וּגְבוּרָתְךָ אַל תְּסִיתֶךָ וְתַחְבֻּלוֹתֶיךָ /
פֶּן יִתְנַגְּפוּ רַגְלֶיךָ בִּמְזִמּוֹתֶיךָ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38389">https://benyehuda.org/read/38389</a></div></body></html>