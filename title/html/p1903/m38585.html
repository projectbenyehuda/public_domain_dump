<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל קטו: זָקֵן וּבָנָיו וְהֶגְמוֹן וַאֲנָשָׁיו</title>
	<meta name="author" content="ברכיה הנקדן"/>
</head>
<body>

<blockquote>
</blockquote>

<blockquote>
<p>הַמְכַבֵּד אָבִיו וַאֲפִלּוּ בִשְׁתִיָּה / לֹא יִהְיֶה שְׂכָרוֹ רְמִיָּה</p>
</blockquote>

<blockquote>
<p>אִישׁ אֶחָד בָּאָרֶץ הָיָה / זָקֵן וְעָשִׁיר מִכָּל
בִּרְיָה / אֲשֶׁר בַּכֹּל תְּכוּנָתוֹ / וּבָנָיו הָיוּ בְּבֵיתוֹ /
וַיִּקְרָא לָהֶם לְצַוּוֹת / שִׁמְעוּ בָנִים מִצְווֹת / אֲבִיכֶם כִּי
זָקַנְתִּי / וְלֹא יָדַעְתִּי יוֹם מוֹתִי / הַאֲזִינוּ נָא אֵלַי
רוֹזְנִים / וְשִׁמְעוּ אִם דְּבָרַי כֵּנִים / הַקְשִׁיבוּ לִי כָּל
בָּנַי / מָמוֹן יֵשׁ לִי בְמַטְמֹנַי / וּקְחוּ נָא הַכֹּל לָכֶם /
וְחַלְּקוּ אֹתוֹ בֵינֵיכֶם / וְלֹא תַעַזְבוּ אִתִּי מְאוּמָה / רַק
הַיַּיִן תְּנוּ לִי מִיָּמִים יָמִימָה / וְהַזָּקֵן צִוֻּיוֹ גָמַר /
וַיַּעֲשׂוּ לוֹ בָנָיו כַּאֲשֶׁר אָמַר / וְיַיִין בְּכָל יוֹם לוֹ
מָצְאוּ / הַרְבֵּה שָׁנִים עַד כִּי נִלְאוּ / וַיִּקְחוּ עֵצָה בֵינֵיהֶם
/ וַיְשַׁכְּרוּ אֶת אֲבִיהֶם / מִיַּיִן לָבָן וַאֲדַמְדָּם / וְהוּא
לִפְנֵיהֶם נִרְדָּם / וַיִּקְרְאוּ אֶל הַשְּׁכֵנִים / וַיֹּאמְרוּ:
בֹּאוּ הֵנָּה רֹדְפֵי שַׁלְמוֹנִים / וּרְאוּ מָה הִקְרָה לָנוּ / כִּי
בַּעֲווֹנוֹתֵינוּ מֵת אָבִינוּ / וַיֵּלְכוּ וַיִּבְכּוּ אֹתוֹ /
וַיַּעֲשׂוּ לוֹ כְּהִלְכָתוֹ / וַיַּלְבִּישׁוּהוּ תַכְרִיכִים בָּנָיו /
וַיִּשְׂאוּ אֹתוֹ בַמְּעָרָה אֲשֶׁר לְפָנָיו / וַיְהִי בַיּוֹם הַהוּא
וַיָּבֹא שָׁם הָהֶגְמוֹן / וְעִמּוֹ הָיָה רָב וְקוֹל הָמוֹן /
וַיֵּשְׁבוּ בַמְּעָרָה כִתּוֹת כִּתּוֹת / וַיַּתְחִילוּ לֶאֱכֹל
וְלִשְׁתּוֹת / וַיָּקָץ הָאִישׁ מִיֵּינוֹ / וַיָּקָם לֵילֵךְ לִמְעוֹנוֹ
/ וַיִּרְאוּ אֹתוֹ מֵרָחֹק כֻּלָּם / וַיַּנִּיחוּ אֶת מַאֲכָלָם /
וַיֹּאמֶר לָהֶם הַהֶגְמוֹן: בֶּאֱמֶת / הִנֵּה הָאִישׁ הַלָּזֶה מֵת /
וַיָּקוּמוּ הָאֲנָשִׁים וַיִּירְאוּ מְאֹד / וַיֵּלְכוּ וַיַּעַזְבוּ אֶת
כָּל הַמְּאֹד / וּבָנָיו בָּאוּ בַמְּעָרָה לִרְאוֹתוֹ / וַיִּמְצְאוּ
עֹשֶׁר גָּדוֹל אִתּוֹ / וַיִּשְׂמְחוּ שָׁם שִׂמְחָה גְדוֹלָה /
וַיֵּלְכוּ לְבֵיתָם עַם סְגֻלָּה.</p>

<p>וְהַמָּשָׁל לְאִישׁ הַמְּמַלֵּא מִמַּעֲדַנִּים בִּטְנוֹ וְהַמֵּעַיִם / וְלַשּׁתֶה נֹתֵן יָיִן.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38585">https://benyehuda.org/read/38585</a></div></body></html>