<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל נט: שַׁחַל וָצָב</title>
	<meta name="author" content="ברכיה הנקדן"/>
</head>
<body>

<blockquote>
<p>אֱמֹר וְאָמַרְתָּ לְבַעֲלֵי אוֹנִים / לְהַזְהִיר גְּדוֹלִים עַל הַקְּטַנִּים</p>

<br />

<p>שַׁחַל אֲשֶׁר עַל כֹּל יִתְגַּבַּר / בְּצֵל סֶלַע יָשֵׁן
בַּמִּדְבָּר / וּבִנְקִיק הַסֶּלַע נִצָּב / מֵאַחֲרֵי עָרְפּוֹ הַצָּב /
וַיֹּאמֶר הַצָּב: מִי הוּא זֶה אֲשֶׁר לִפְנֵי חוֹרִי / כָּרַע שָׁכַב
כָּאֲרִי / וַיִּתְמַרְמַר וַיָּרָץ עָדָיו בַּחֲמַת רוּחוֹ /
וַיִּשְׁכֶנּוּ כְפֶתַע בְּמִצְחוֹ / וַיִּיקַץ מִשְּׁנָתוֹ הַשַּׁחַל /
וּבְעֵינָיו אֲשֶׁר כַּנַּחַל / וְכַלַּפִּידִים יְשׁוֹטֵט אוּלַי יֶחֱזֶה
/ אֵיזֶה הוּא וּמִי הוּא זֶה / אֲשֶׁר לַעֲשׂוֹת כֵּן לִבּוֹ מְלָאוֹ /
וְהַצָּב כְּבָר שָׁב דֶּרֶךְ בֹּאוֹ / וַיַּבֵּט אֶל הַשַּׁחַל וְהִנֵַּה
סָר וְזָעֵף / כַּאֲשֶׁר בְּמַעֲרָצָה נֹשְׁכוֹ יְסָעֵף / וַיִּקְרָא לוֹ
הַצָּב: הַתְּבַקֵּשׁ אֶת אֲשֶׁר הֵרַע לְךָ / אֲנִי הוּא הַצָּב הָעוֹמֵד
לְמוּלְךָ / אֲשֶׁר בְּאַפִּי וְזַעְפִּי נְשַׁכְתִּיךָ / וּמְאֹד חָרָה
לִי אֲשֶׁר לֹא הֲמִתִּיךָ / אַלְלַי לְךָ כִּי רָשַׁעְתָּ הֲלֹא תִמְצָא
רִשְׁעֶךָ / פֶּתַע יָקוּמוּ נֹשְׁכֶיךָ וְיִקְצוּ מְזַעְזְעֶיךָ /
הֲבִגְבוּרָתְךָ וּבִגְדֻלָּתְךָ תִּהְיֶה לִי לְשָׂטָן / לַאֲשֶׁר
אֵחָשֵׁב בְּעֵינֶיךָ נִבְזֶה וְקָטָן / כִּי נִגַּשְׁתָּ אֶל הַסֶּלַע
לִסְתֹּם מְבוֹא בֵיתִי / וַאֲנִי בַחֲרוֹנִי אֵלֶיךָ לְשָׂטָן
יָצָאתִי.</p>

<p>וְהַמָּשָׁל לְהַזְהִיר הַגְּדוֹלִים עַל הַקְּטַנִּים /
פֶּן בְּרֹב כֹּחַ וְעָצְמָה וְאוֹנִים / וּבְגַאֲוָה נֶגֶד קְטַנִּים
מֵהֶם יְאְשְׁמוּ / כִּי הַנִּרְדָּפִים חַיִּים עָצְמוּ / וְאִם קְטַנִּים
הֵם, גָּדְלָה גְבוּרַת לִבָּם / וּבְקִרְבָּם יָשִׂימוּ אָרְבָּם /
לִנְקֹם בִּשְׁאַט נֶפֶשׁ, וְיִלָּבֵב הַנָּבוּב / כִּי יֵשׁ עֲנָק נֶחֱנָק
בִּזְבוּב / וְיֵשׁ עֵת יִכָּשְׁלוּ הַנְּפִילִים בַּנְּפָלִים / וּמִן
הָרְחֵלִים יָגוּרוּ הַשְּׁחָלִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38120">https://benyehuda.org/read/38120</a></div></body></html>