<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>על סף בית-המדרש</title>
	<meta name="author" content="חיים נחמן ביאליק"/>
</head>
<body>

<blockquote>
<p>מִקְדַּשׁ אֵל נְעוּרַי, בֵּית־מִדְרָשִׁי הַיָּשָׁן!</p>

<p>סִפְּךָ אֲשֶׁר רָקַב שֵׁנִית עָלַי נִקְרָה,</p>

<p>אֶרְאֶה שֵׁנִית כְּתָלֶיךָ הַנִּמְלָחִים כֶּעָשָׁן,</p>

<p>אֶת־סְחִי קַרְקָעֲךָ, אֶת־פִּיחַ הַתִּקְרָה.</p>

<p>מִשְׁנֶה חָרְבָּה חָרַבְתָּ מִבְּלִי בָּאֵי מוֹעֵד,</p>

<p>עָלָה חָצִיר בִּמְסִלָּתְךָ וּשְׁבִילֶיךָ דָשָׁאוּ,</p>

<p>אֶרֶג הָעַכָּבִישׁ עַל־סִפּוּנְךָ רוֹעֵד,</p>

<p>עַל־גַּגְּךָ הַנִּקְרָע בְּנֵי־עֹרְבִים יִקְרָאוּ;</p>

<p>אֶבֶן אֶבֶן תִּשָּׁמֵט וְתֻכֶּה רְסִיסִים,</p>

<p>עַמּוּדֶיךָ יִתְפַּלָּצוּן, כֻּלְּךָ עֹמֵד בְּנִסִּים.</p>
</blockquote>

<br>  

<blockquote>
<p>בַּעֲפָרְךָ יִתְפַּלֵּשׁ אָרוֹן מֵאֵין תּוֹרָה,</p>

<p>גְּוִילִים בָּלִים וִירֹקִים יִרְקְבוּ בֶּחָבִית;</p>

<p>נוּגוֹת בַּפְּרָצוֹת תָּצֵצְנָה קַרְנֵי אוֹרָה,</p>

<p>וְאָבְלָה כָל־פִּנָּה וּבָכְתָה כָל־זָוִית.</p>

<p>כָּתְלֵי בֵּית־הַמִּדְרָשׁ, קִירוֹת הַקֳּדָשִׁים!</p>

<p>מַחֲבֵא רוּחַ אֵיתָן, מִקְלַט עַם עוֹלָמִים!</p>

<p>לָמָּה כֹה־תַעַמְדוּ דוּמָם וּכְנוֹאָשִׁים</p>

<p>תַּטּוּ צְלָלִים שְׁחֹרִים, צְלָלִים נֶאֱלָמִים?</p>

<p>הֲסָר לָעַד יְיָ מֵעַל מַשּׁוּאוֹתֵיכֶם</p>

<p>וּטְבַעְתֶּם בַּאֲבַקְכֶם וְלֹא־יָשׁוּב עוֹד אֲלֵיכֶם?</p>
</blockquote>

<br>  

<blockquote>
<p>כַּאֲבֵלִים אִלְּמִים חֶרֶשׁ תִּתְאַבָּלוּ</p>

<p>וּבִיגוֹנְכֶם קְפָאתֶם קוֹדְרִים, נֶעֱזָבִים.</p>

<p>הֲתִזְכְּרוּ כָמוֹנִי אֶת־הַיָּמִים כָּלוּ?</p>

<p>הֲלִבְנֵיכֶם יְצָאוּכֶם הִנְּכֶם נֶעֱצָבִים?</p>

<p>הֲלֹא תִשְׁאֲלוּ לִשְׁלוֹם אֲסוּפֵיכֶם בַּמֶּרְחַקִּים –</p>

<p>שָׁב הִנְנִי עַתָּה מֵעֵמֶק הֶעָכוֹר;</p>

<p>נִמְלַטְתִּי לְהַגִּיד לָכֶם כִּי גָבְרוּ הַמַּכִּים,</p>

<p>נִלְחַמְנוּ כַגִּבּוֹרִים, אַךְ הֻכִּינוּ אָחוֹר –</p>

<p>וַאֲנִי יָתוֹם נִדָּח, עוֹלַל טִפּוּחֵיכֶם,</p>

<p>אֻמְלָל, בּוֹש וּמְנֻצָּח שָׁב שֵׁנִית עָדֵיכֶם.</p>
</blockquote>

<br>  

<blockquote>
<p>וְשֵׁנִית, בֵּית־מִדְרָשִׁי, כְּפוּף רֹאשׁ כֶּעָנִי</p>

<p>וּמַשְׁמִים כָּמוֹךָ עַל סִפְּךָ אֶעֱמֹדָה;</p>

<p>הַאֵבְךְּ לְחֻרְבָּנְךָ, אִם־אֵבְךְּ לְחֻרְבָּנִי,</p>

<p>וְאִם לִשְׁנֵיהֶם יַחְדָּו אֵבְךְּ וְאֶסְפֹּדָה?</p>

<p>הָהּ! קִנְּךָ מְשֻׁלָּח, גּוֹזָלֶיךָ נָעוּ נָצוּ,</p>

<p>נָגֹזּוּ כַצֵּל כֻּלָּם בֵּין הָעֵצִים הַגְּבֹהִים.</p>

<p>רַבִּים אֶל־רָאשֵׁי הַצּוּרִים נֻפָּצוּ</p>

<p>וּבְשָׂדוֹת אֲחֵרִים עוֹד רַבִּים תּוֹעִים;</p>

<p>הֲיָמוּתוּ מוֹת יְשָׁרִים? אוֹ יִמְצְאוּ מְנוּחָה</p>

<p>בְּחַיֵּי נְבָלִים וְלָעַד יִשְׁכָּחוּךָ?</p>
</blockquote>

<br>  

<blockquote>
<p>לֹא אָרִיתִי יַעְרוֹת דְּבַשׁ עַל־דַּרְכִּי הַמְסוֹרָר,</p>

<p>מֵאָז הִפְרִידַתְנוּ הָרוּחַ הָרָעָה;</p>

<p>אָבַד נִצְחִי מֵיְיָ, כָּל עוֹלָמִי הִתְפּוֹרָר,</p>

<p>בָּאוּ מַיִם עַד־נָפֶשׁ – אַךְ הִיא בָם לֹא־בָאָה&#8230;</p>

<p>לֹא רֵיקָם שִׁלַּחְתַּנִי מִצִּלְּךָ הַשַּׁאֲנָן –</p>

<p>מַלְאָכֶיךָ הַטּוֹבִים שִׁלְּחוּנִי בַדֶּרֶךְ:</p>

<p>מַחֳשָׁבָה פֹרִיָּה, הִגָּיוֹן רַעֲנָן,</p>

<p>לֵב שָׁלֵם וּבֹטֵחַ עֵת תִּכְשַׁל הַבֶּרֶךְ;</p>

<p>אָמְנָם יָכֹל לִי אוֹיְבִי, כְּלִי רִיק הִצִּיגָנִי –</p>
</blockquote>

<blockquote>
<p>אַךְ הִצַּלְתִּי אֱלֹהָי – וֵאלֹהִים הִצִּילָנִי!</p>
</blockquote>

<br>  

<blockquote>
<p>וָאֹמַר: רַב־לִי לִשְׂבֹּעַ מַשְׂטֵמָה,</p>

<p>קִיקָלוֹן וּבֹשֶׁת תַּחַת אַהֲבָתִי.</p>

<p>הֲטֶרֶם אֵרֶא יַד הַשֶּׁקֶר רוֹמֵמָה?</p>

<p>מִי־לִי שָׁם? מַה־לִּי שָׁם? אָשׁוּבָה לִמְנוּחָתִי.</p>

<p>נֵס אֱלֹהִים אֱמֶת בֶּעָפָר לֹא אֲעוֹלֵל,</p>

<p>לֹא־אֶמְכֹּר בְּכֹרָתִי בִּנְזִיד עֲדָשִׁים;</p>

<p>בִּתְרוּעַת הַשֶּׁקֶר קוֹלִי לֹא יִתְבּוֹלֵל,</p>

<p>מִהְיוֹת כְּפִיר בֵּין כְּפִירִים אֶסָּפֶה עִם־כְּבָשִׂים.</p>

<p>לֹא חוֹנַנְתִּי בִּמְתַלְעוֹת וּבְצִפָּרְנַיִם –</p>

<p>כָּל־כֹּחִי לֵאלֹהִים, וֵאלֹהִים – חַיִּים!</p>
</blockquote>

<br>  

<blockquote>
<p>וּכְחֹמֶט הַמִּתְכַּנֵּס בְּתוֹךְ קַשְׂקְשׂוֹתָיו</p>

<p>אֶתְבַּצֵּר בְּמִבְצַר הָרוּחַ בִּדְמָמָה;</p>

<p>חָמוּשׁ בִּכְלִי נִשְׁקִי אֶשְׁמֹר דַּלְתוֹתָיו –</p>

<p>לַמּוֹעֵד אֶתְעוֹרְרָה וְאֵצֵא לַמִּלְחָמָה.</p>

<p>יְיָ עַל יְמִינִי! הוּא יַחְצֹב רָהַב,</p>

<p>וּבְרוּחַ אֵל צְבָאוֹת אֲגַבֵּר חֲיָלִים.</p>

<p>רָאִיתִי הַכְּפִירִים בְּתַלְתַּלֵּי הַזָהָב</p>

<p>שֶׁנָּפְלוּ עַל־הַרְרֵי הַצְּבָאִים חֲלָלִים.</p>

<p>כָּל־הַבָּשָׂר חָצִיר, יָבֵשׁ כֹּחֵהוּ,</p>

<p>כִּי רוּחַ יְיָ נָשְׁבָה בּוֹ – וְאֵינֵהוּ.</p>
</blockquote>

<br>  

<blockquote>
<p>לֹא הַכּוֹת בְּאֶגְרֹף אֶת־יָדִי לִמַּדְתִּי,</p>

<p>וּבְתִירוֹשׁ וּזְנוּנִים לֹא־כִלִּיתִי כֹחִי;</p>

<p>לָשִׁיר שִׁיר יְיָ בַּתֵּבֵל נוֹלַדְתִּי,</p>

<p>שִׁבְיִי – שְׁבִי צֶדֶק, צֵיד מִשְׁפָּט – מַלְקוֹחִי.</p>

<p>זִמְרַת נְעִים זְמִירוֹתַי – בְּפִי כָל־הַנְּשָׁמָה</p>

<p>לְמִקְצֵּה הַשָׁמַיִם וְעַד קְצֵיהֶם;</p>

<p>כֹּה תָסֹל הָאֱמֶת מְסִלָּתָהּ בִּדְמָמָה,</p>

<p>כֵּן קוֹלוֹת אֱלֹהִים מִתְפּוֹצְצִים מֵאֲלֵיהֶם;</p>

<p>אֵין אֹמֶר, אֵין דְּבָרִים, בְּלִי נִשְׁמָע קוֹלָם,</p>

<p>וְדִבְרֵי אֱלֹהֵינוּ יָקוּמוּ לְעוֹלָם.</p>
</blockquote>

<br>  

<blockquote>
<p>גַּם־שְׁמִי אֲשֶׁר מָחוּ מִסִּפְרָם בְּגָאוֹן</p>

<p>עַל־בְּלִי גֵאַלְתִּיו בְּזִמָּה וּבְדָמִים –</p>

<p>הָאַחֲרוֹן עַל־עָפָר יָקוּם מִמַּשָּׁאוֹן</p>

<p>וִיהִי חוֹתַם שַׁדַי בְּדִבְרֵי הַיָּמִים.</p>

<p>אָז יֵדְעוּ מִי־הָיָה הַשָּׂב נְזִיר הַלְאֻמִּים,</p>

<p>שֶׁנָּדַד עִם־צְלוֹחִית שֶׁל־פְּלַיְטוֹן בֵּין זֵדִים</p>

<p>וַיִּזְרֹק וַיַּז גּוֹיִם רַבִּים עֲצוּמִים</p>

<p>וַיְטַהֵר הָרוּחוֹת וַיְבַעֵר הַשֵּׁדִים.</p>

<p>לֹא גֵרְשָׁם בִּקְסָמִים, לֹא הֲדָפָם בְּנָחַשׁ,</p>

<p>כִּי בְּמַקֵּל וּבְתַרְמִיל וּבִתְפִלַּת לָחַשׁ.</p>
</blockquote>

<br>  

<blockquote>
<p>לֹא תָמוּט, אֹהֶל שֵׁם! עוֹד אֶבְנְךָ וְנִבְנֵיתָ,</p>

<p>מֵעֲרֵמוֹת עֲפָרְךָ אֲחַיֶּה הַכְּתָלִים;</p>

<p>עוֹד תְּבַלֶּה הֵיכָלוֹת, כַּאֲשֶׁר בִּלִּיתָ</p>

<p>בְּיוֹם הֶרֶס רָב, בִּנְפֹל מִגְדָּלִים.</p>

<p>וּבְרַפְּאִי אֶת־מִקְדַּשׁ יְיָ הֶהָרוּס –</p>

<p>אַרְחִיבָה יְרִיעוֹתָיו וְאֶקְרַע לוֹ חַלּוֹנָי,</p>

<p>וְהָדַף הָאוֹר חֶשְׁכַת צִלּוֹ הַפָּרוּשׂ,</p>

<p>וּבֵעָלוֹת הֶעָנָן יֵרֵד כְּבוֹד אֲדֹנָי;</p>

<p>וְרָאוּ כָל־בָּשָׂר לְמִקְּטַנָּם וְעַד־גְּדוֹלָם,</p>

<p>כִּי יָבֵשׁ חָצִיר, נָבֵל צִיץ – וַייָ לְעוֹלָם!</p>
</blockquote>

<br> 

<p>תשעה באב, תרנ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5532">https://benyehuda.org/read/5532</a></div></body></html>