<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שלמה והתור המתהלל</title>
	<meta name="author" content="חיים נחמן ביאליק"/>
</head>
<body>

<h1 id="שְׁלֹמֹהוְהַתּוֹרהַמִּתְהַלֵּלחייםנחמןביאליק">שְׁלֹמֹה וְהַתּוֹר הַמִּתְהַלֵּל / חיים נחמן ביאליק</h1>

<br>

<p>וַיְהִי הַיּוֹם ושְׁלֹמֹה יוֹשֵׁב בְּאַרְמוֹנוֹ עַל-יַד הַחַלּוֹן וּפָנָיו אֶל הַגָּן. וּמִמַּעַל לְמַשְקוֹף הַחַלּוֹן, בְּפִנַּת גָּג, אֲרֻבַּת יוֹנִים קְטַנָּה, קַן-מִבְטַחִים לְתוֹר וּבַת-זוּגוֹ. וַיָּבֹא בְּאָזְנֵי הַמֶּלֶך קוֹל הַתּוֹר בַּהֲגוֹתוֹ לַחֲבֶרְתּוֹ לֵאמֹר:</p>

<p>&#8220;יוֹנָתִי, הֲשַׂמְתְּ לִבֵּך אֶל הַאַרְמוֹן הֶָּזה אֲשֶׁר לַמֶּלֶךְ? הֲלֹא שַׂגִּיא וְנִשְׂגָּב הוּא בְעֵינַיִךְ, וְאוּלָם בְּעֵינַי –כָּמֹהוּ כְּרֹאש שִׁבֹּלֶת. לוּא הוֹאַלְתִּי וְאֶפְגַּע בּוֹ בִּקְצֵה מַקּוֹרִי – וְנֶהְפַּךְ כְּרֶגַע לְאִי מַפָּלָה. פִּיד אֶחָד –וְהָיָה כְלֹא הָיָה.&#8221;</p>

<p>וַיִּשְׁלַח הַמֶּלֶך את רֹאשׁוֹ מן הַחַלּוֹן, וּבִרְאוֹתוֹ את פוֹשֵׂק הַשְׂפָתַיִם קְרָאוֹ אֵלָיו וַיֹּאמֶר בְּזַעַף:</p>

<p>&#8220;אִי, קְצַר-אֶבְרָה וּרְחַב-פֶּה! הַאַתָּה תִּתֹּץ אֶת-אַרְמוֹנִי? אֵיכָכָה לֹא-בֹשְׁתָּ לְהִתְהַלֵּל בַּשָּוְא?&#8221;</p>

<p>מִגַעֲרָתהַמֶּלֶך נִחַת הַתּוֹר, כִּמְעַט הִתְעַלֵּף, וְאוּלָם עַד מְהֵרָה מָצָא אֶת-לִבּוֹ וַיֹאמַר:</p>

<p>”חָכְמָתְךָ תִּסְעָדֵנִי, אֲדוֹנִי הַמֶּלֶךְ! לְךָ הַבִּינָה וְעִמְּךָ הַחֲנִינָה. כִּי לִפְנֵי מִי הִתְהַלַּלְתִּי? הֲלּא לִפְנֵי אִשְׁתִּי. הֲיֶחֱטָא בַעַל בְּהִתְפָּאֲרוֹ מְעַט לִפְנֵי אִשְׁתּוֹ?&quot;</p>

<p>וַיִּשְׂחַק הַמֶּלֶךְ לְמַעֲנֵה הַתּוֹר וִיִּפְטְרֵהוּ בְשָׁלוֹם, וְאוּלָם הָעֵד הֵעיד בּוֹ לְבִלְתִּי יִשְׁנֶה עוֹד בְּאִוַּלְתּוֹ וְאֶת-פִּיו וּלְשׁוֹנוֹ יִשְׁמֹר.ִ</p>

<p>וַיְהִי אַך שָׁב הַתּוֹר אֶל שׁוֹבַכּוֹ, וּשְׁלֹמֹה שׁוֹמֵעַ שֵנִית:</p>

<p>&#8220;תַּמָּתִי, הֲיָדַעַתְּ לָמָה קָרָא לִי הַמֶּלֶךְ? הַטִּי אָזְנֵךְ וְאֶלְחַשׁ לָךְ: הַפֵּל הִפִּיל לְפָנַי אֶת-תְּחִנָּתוֹ, כִּי אָחוּס עַל אַרְמוֹנוֹ וְלֹא אַשְׁחִיתֶנוּ, כִּי עַל כֵּן אַרְמוֹן מֶלֶך הוּא וְרַבַּת עָמְלוּ בוֹנִיו בּוֹ. וַאֲנִי גַם אֲנִי, כְּשָׁמְעִי קוֹל תַּחֲנוּנָיו, רַךְ לבָבִי וָאֶשִּׂע פָּנָיו. מָה הַדָּבָר בְּעֵינַיִךְ יָפָתִי?&#8221;</p>

<p>כִּשְׁמֹע הַמֶּלֶךְ אֶת-דּבְרֵי הַתּוֹר לֹא רָגַז עוֹד וְלֹא שָׂחַק, כִּי אָמַר בְּיָגוֹן: נָקֵל לְהַכְרִיעַ שִׁבְעָה יְצָרִים גְּדוֹלִים מֵהַכְרִיעַ יֵצֶר אֶחָד קָטָן.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2975">https://benyehuda.org/read/2975</a></div></body></html>