<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יגזל שנת עיני</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<p>ולו שירה על היין, התכון בה לסתור את שירת אבן כלפון
החורזת באות ע, אשר התחלתה: ״אביון אשר חפרה וגם ידעה נפשו ליום פרוד ולבו
תעה״ באומרו:</p>

<blockquote>
<br />
</blockquote>

<blockquote>
<p>יִגְזֹל שְׁנַת עֵינִי וְלֹא אֵדָעָה ־ / לֹא נִרְאֲתָה כָּזֹאת וְלֹא נִשְׁמָעָה!</p>

<p>אֶמְשֹׁךְ לְבָבוֹ אַט לְבַל יִיגַע ־ וְהוּא / יִמְשֹׁך לְבָבִי אַט לְבַל אֶגְוָעָה</p>

<p>אִם הַצְּפִירָה נָגְעָה אֵלַי ־ לְאַט / לִי וַחֲמֹל, אִם כָּלְתָה הָרָעָה!</p>

<p>אִם לֹא זְרַעְתִּיהוּ לְךָ חֵשֶׁק בְּכָל / זֹאת ־ יֹאכְלוּ זָרִים אֲשֶׁר אֶזְרָעָה</p>

<p>שָׁאַל לְסַפֵּר תָּאֳרוֹ וָאֹמְרָה: / גַּלְגַּל אֲדָמָה נַפְשְׁךָ קָרָעָה</p>

<p>הָבָה נְזַמֵּר לַזְּמוֹרָה שִׁיר וְבוֹ / נִשְׁתַּחֲוֶה לָאֵל וְלוֹ נִכְרָעָה</p>

<p>וּנְקַדְּמָה כִנּוֹר כְּצִנּוֹר יֶהֱמֶה / נֶגֶד עֲנַן קַיִץ כְּמוֹ שׁוֹר גָּעָה</p>

<p>וּמְנַגְּנִים תַּאְוַת לְבָבִי יִתְּנוּ / כִּי יִתְּנוּ נָחָה לְעֻמַּת נָעָה</p>

<p>עַל הָעֲרוּגָה הָאֲרוּגָה בַחֲלִי / כֶתֶם, וּבִתְכֵלֶת וְחוּר יֻצָּעָה</p>

<p>יִפְתַּח אֱלֹהִים לַזְּמוֹרָה אוֹצְרוֹת / מָטָר בְּכָל אֲשֶׁר נִטָּעָה</p>

<p>כִּי עָשְׂתָה חֶסֶד וּבִתָּהּ נָתְנָה / לָנוּ בְּמֹהַר קַל וְלֹא מָנָעָה</p>

<p>תִּזְרַח לְרֵעִים יֹאמְרוּ לִי: קוּם, רְאֵה / שֶׁמֶשׁ בְּאִישוֹן לַיְלָה יָפָעָה!</p>

<p>חוֹלָה בְּלִי לֵב נָסְעָה מֵהַדְּלִי / מִיּוֹם אֲשֶׁר מֵהַגְּדִי נָסָעָה</p>

<p>רָעָה שְׁתֵּי שָׁנִים עֲדֵי כִי הָיְתָה / דַלָּה וְגַם דַּקָּה כְּמוֹ הֵא רֵעַה</p>

<p>טוֹבַת רְאִי, דַּקַת עֳבִי, לוּ הָיְתָה / רַק מִבְּנוֹת אָדָם ־ אֲזַי גָּוָעָה</p>

<p>צֶחָה כְּמוֹ רוּחַ, וְאִלּוּ נָפְלָה / רוּחַ מְשׁוֹרֵר בַּעֲדָהּ ־ טָבָעָה</p>

<p>תִּכְלֶה מְאֹד עֵין אִישׁ לְהַבִּיט לָה וְאִם / לֹא כִלְּתָה לִרְאוֹת עֲדֵי נִשְׁקָעָה</p>

<p>כִּמְעַט לְמַעַן כִּי בְשָׂרָהּ דַּל מְאֹד / עַפְעַפְּךָ סָרָה וְגַבָּהּ יָעָה</p>

<p>אוֹ יִתְּנָה סַרְעַפְּךָ עַל כַּפְּךָ / וּבְלִבְּךָ מִקִּרְבְּךָ נִבְלָעָה</p>

<p>צָקָהּ בְּמִזְרָקָה צְבִי וָאֶחֱזֶה / גִּזְרַת פְּנִינִים עַל שְׁבוֹ הָטְבָּעָה</p>

<p>יַזְהִיר כְּרָקִיעַ ־ וְהִיא תִיקַד כְּמוֹ / אֹדֶם וְכִפְנֵי נַעֲרָה יָגָעָה</p>

<p>וּפְנֵי לְבוּשָׁהּ גִּלְתָה וָאֶחֱשֹׁב / כִּי נִבְקְעָה הַכּוֹס ־ וְלֹא נִבְקָעָה</p>

<p>יָד נָשְׂאָה לָרוֹם, כְּאִלּוּ נָדְרָה / וּבְשֵׁם אֱלֹהֵי יַעֲקֹב נִשְׁבָּעָה</p>

<p>נָמֵס לְבַב הַיּוֹשְׁבִים עֵת קָפְאָה / כִּי חִבְּקָה הַחוֹשְׁקִים אַרְבָּעָה:</p>

<p>עַיִן תְּצִיצֶהָ, וְכַף תִּתְפֹּשׂ, וְיָד / תֹּאחֵז, וְלֵבָב בַּהֲדָרָהּ תָּעָה</p>

<p>תִּשְׁאַל חֲפָצֶיהָ בְּלִי לָשׁוֹן וְגַם / תַּגִּיד לְבָבָהּ לִי וְלֹא שָׁמָעָה.</p>

<p>הָבוּ מְעַט מַיִם יְכַבֶּה הַיְּקוֹד / פֶּן הַזְּכוּכִית בָּחֳרִי אֶקְרָעָה!</p>

<p>לֹא יָכְלָה לִשְׁקוֹט חֲמַת אִשָּׁה וְעֵת / כִּי חִבְּקִה מַיִם אֲזַי רָגָעָה</p>

<p>אֵיךְ לֹא תְהִי כָאֵשׁ –־ וְאוֹרָהּ חָלְקוּ / כַפַּי וְעַפְעַפַּי וְלֹא נִגְרָעָה</p>

<p>תָּקִים רְפָאֵינוּ כְּבַעְלַת אוֹב, וְאִם / לֹא לָמְדָה קֶסֶם וְאוֹב יָדָעָה</p>

<p>תָּמִית יְגוֹנֵנוּ בְּמוֹ רֶגַע, וְלֹא / תָמִית אֲבִידָע עַל פְּנֵי אֶלְדָּעָה</p>

<p>כַּמָּה דְאָגָה הָיְתָה מֵאָז עֲלֵי / קִירוֹת לְבָבִי כַּאֲרִי כָרָעָה ־</p>

<p>וּכְעִיר יְרֵחוֹ נִלְכְּדָה כִּי נָפְלָה / וּכְעִיר אֱלֹהֵינוּ בְּיוֹם הָבְקָעָה!</p>

<p>וּשְׁמָה אֲקַלֵּל כָּל יְמוֹתַי, בַּעֲבוּר / לֹא נוֹדְעָה לָהּ עַד אֲשֶׁר נוֹדָעָה</p>

<p>בִּקְשׁוּ לְכַפֵּר מַחְשְׁבוֹתַי בַּעֲדָהּ / לוּלֵי פְשָׁעֶיהָ אֲשֶׁר פָּשָׁעָה</p>

<p>לוּ שָׁמְעוּ שִׁמְעָהּ בְּנֵי רֵכָב, אֲזַי / מִצְוַת יְהוֹנָדָב בְּנוֹ נִפְרָעָה</p>

<p>חֵפֶץ אֱלֹהַי בָּהּ בְּצַוּוֹתוֹ נְגִיד / עַמִּי לְהַקְרִיבָהּ וְאֵלָיו שָׁעָה</p>

<p>מִי זֶה אֲשֶׁר פָּרַשׂ מְזוֹרָה עַל פְּנֵי / ״אֶבְיוֹן אֲשֶׁר חָפְרָה וְגַם יָרָעָה״?</p>

<p>בָּא עַד תְּכוּנַת מוֹשְׁלִים, וּלְיַרְכְּתֵי / חֶדֶר תְּכוּנַת סוֹפְרִים נָגָעָה</p>

<p>אַף עָלְתָה עַל בָּמְתֵי עָב, לֹא, אֲבָל / כִּי בַשְּׁחָקִים אָהֳלָהּ תָּקָעָה!</p>

<p>כֻּלָה כְּפַח זָהָב וְלֹא נָגַע כְּלִי / בָהּ, כִּי בְלֵב יָקַד יְקוֹד רֻקָּעָה</p>

<p>אִם סִפְּרָהּ מַשְׂכִּיל לְאִיש נָבוּב, הֲלֹא / יִזְעַק: לְאַט עָלַי, וְלֹא אֶטְבָּעָה!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23442">https://benyehuda.org/read/23442</a></div></body></html>