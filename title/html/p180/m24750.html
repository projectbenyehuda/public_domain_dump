<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁמְשִׁי עֲלֵה</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>שִׁמְשִׁי עֲלֵה נָא זוֹרֵחַ / וְהָאֵר חָשְׁכִּי כְּיָרֵחַ</p>

<p>לָמָּה תִהְיֶה כְּאוֹרֵחַ / וְתִדְמֶה לִצְבִי בוֹרֵחַ</p>

<p>מָתַי הַנֵּץ פּוֹרֵחַ / וּסְמָדַר יִתְּנוּ רֵיחַ</p>

<p>הֲלָעַד אַתָּה זוֹנֵחַ / שְׂרִידֵי צָפְנַת פַּעְנֵחַ</p>

<p>הָיִיתִי כְּצֹאן מַטְבֵּחַ / זֶה מוֹשֵׁךְ וְזֶה זוֹבֵחַ</p>

<p>קָם עָלַי אֲרִי מְרַצֵּחַ / וּפֶרֶא עֲצָמַי פִּצֵּחַ</p>

<p>טְרָפַנִי חֲזִיר מְנַפֵּחַ / יָמָּה וְצָפוֹן מְנַגֵּחַ</p>

<p>נוֹרָא שַׁחַק מוֹתֵחַ / הַסּוֹגֵר וְאֵין פּוֹתֵחַ</p>

<p>מְלָכִים עָלַי הוֹכֵחַ / וְחָלִילָה הֱיוֹת שׁוֹכֵחַ</p>

<p>אֲסִירַי מִבּוֹר תְּשַׁלֵּחַ / בְּצִדְקַת אָב יָד שׁוֹלֵחַ</p>

<p>לְקָדְקֹד עוּצִית תְּפַלֵּחַ / וּשְׂעַר שָׂעִיר תְּגַלֵּחַ</p>

<p>קַח בְּנֵי צִפּוֹר וְהַצְלֵחַ / וְאֶת הָאֵם לֹא תְשַׁלֵּחַ</p>

<p>יָהּ שׁוּב עַלְמָה יְפַת לֵחַ / וְהַיָּבֵשׁ עוֹד תְּלַחְלֵחַ</p>

<p>חַדֵּשׁ הֵיכָל וּמִזְבֵּחַ / וְהָקֵם שָׂרִים לְשַׁבֵּחַ</p>

<p>זֶה שִׁיר יְדִידוֹת יְצַחְצֵחַ / וְזֶה יָשִׁיר לַמְנַצֵּחַ</p>

<p>קֶרֶן יִנּוֹן תְּצַמֵּחַ / וְהָיִיתִי אַךְ שָׂמֵחַ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24750">https://benyehuda.org/read/24750</a></div></body></html>