<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רִאשׁוֹן לְצִיּוֹן: הַחֲלוּצִים</title>
	<meta name="author" content="נפתלי הרץ אימבר"/>
</head>
<body>

<blockquote>
<p>מֵעֹל קָשֶׁה וּמִתִּגְרַת עָרִיצִים</p>

<p>בַּת־עַמִּי קָמָה הִתְעוֹרָרָה;</p>

<p>&quot;הָבוּ נִשְׁלָחָה לְפָנֵינוּ חֲלוּצִים</p>

<p>לְאֶרֶץ אֲבוֹתֵינוּ הַיְקָרָה&quot;.</p>
</blockquote>

<br />

<blockquote>
<p>אַךְ מִי זֶה יַעֲלֶה לְפָנֵינוּ רִאשׁוֹנָה,</p>

<p>לִמְצֹא לַנִּדָּחִים מְקוֹם מָנוֹחַ?</p>

<p>מִי יְסַקֵּל מְסִלָּה הוֹלֶכֶת צִיּוֹנָה?</p>

<p>מִי יַרְהִיב בְּנַפְשׁוֹ עֹז וָכֹחַ?</p>
</blockquote>

<br />

<blockquote>
<p>שָׁם הַרְרֵי נְמֵרִים וּמְעוֹנוֹת אֲרָיוֹת,</p>

<p>שָׁמָּה אֶפְעֶה, לָבִיא גַם לָיִשׁ;</p>

<p>וּבְנֵי הַדּוֹדָנִים, קֵדָר וּנְבָיוֹת,</p>

<p>עוֹרְקֵי צִיָּה, פְּרָאִים כַּתָּיִשׁ.</p>
</blockquote>

<br />

<blockquote>
<p>כַּנְּחוּשָׁה שָׁמָּה בִּקְעָה וּשְׁפָיִים</p>

<p>סִלוֹנִים, סִרְפָּד, קִימוֹשׁ, חוֹחִים,</p>

<p>חֳרָבוֹת לִרְבָבוֹת עֲלֵי דְרָכַיִם,</p>

<p>וּבְקִרְבָּם יְרַקְּדוּ שְׂעִירִים וְאֹחִים.</p>
</blockquote>

<br />

<blockquote>
<p>שָׁמָּה הָאָרֶץ מְלֵחָה, עֲזוּבָה,</p>

<p>אֶרֶץ אוֹכֶלֶת יוֹשְׁבֶיהָ;</p>

<p>הֲנוּכַל הַרְגִּיעַ בְּאֶרֶץ תַּלְאוּבָה?</p>

<p>הֲנוּכַל שָׁם הוֹצֵא זֵרוּעֶיהָ?</p>
</blockquote>

<br />

<blockquote>
<p>אֵיךְ לַחְמֵנוּ בֶּעָמָל נָבִיא,</p>

<p>אִם אַף נַעֲמֹל בְּזֵעַת אַפַּיִם?</p>

<p>וּבְאֹהֶל בּוֹדֵד, בּוֹדֵד הָעֲרָבִי,</p>

<p>עֲרָבִי בּוֹדֵד שׁוֹדֵד דְרָכַיִם.</p>
</blockquote>

<br />

<blockquote>
<p>פַּחַד, אֵימָה, מָגוֹר מִסָּבִיב שָׁם,</p>

<p>חִנָּם נָשִׁית מְסִּלוֹת צִיּוֹנָה;</p>

<p>כָּכָה שָׁמַעְנוּ תְּלוּנַת הָעָם,</p>

<p>מִי יַעֲבֹר לְפָנֵינוּ רִאשׁוֹנָה?</p>
</blockquote>

<br />

<blockquote>
<p>וּתְלוּנָתָם שְׁמַעְתֶּם – וּבְיַד חָרוּצִים</p>

<p>קַמְתֶּם יַחַד – וּבְרוּחַ נְכוֹנָה</p>

<p>לִפְנֵי אֲחֵיכֶם עֲבַרְתֶּם חֲלוּצִים</p>

<p>פַּנֵּה דֶרֶךְ לְהוֹלְכֵי־צִיּוֹנָה.</p>
</blockquote>

<br />

<blockquote>
<p>חֲלוּצִים עֲבַרְתֶּם לִפְנֵי אֲחֵיכֶם</p>

<p>בְּאֶרֶץ תַּלְאוּבָה מְצֹא מָנוֹחַ,</p>

<p>הָאָרֶץ עַתָּה נִכְבְּשָׁה לִפְנֵיכֶם,</p>

<p>לֹא בְחַיִל, גַּם לֹא בְכֹחַ.</p>
</blockquote>

<br />

<blockquote>
<p>לֹא קֶשֶׁת דְּרוּכָה וְלֹא חֶרֶב שְׁלוּפָה,</p>

<p>מָגֵן וָרֹמַח אַיִן בְּמַחֲנֵיכֶם;</p>

<p>לְחַמְתֶּם, לֹא בְמִלְחֲמוֹת תְּנוּפָה</p>

<p>כְּבַשְׁתֶּם אֶרֶץ לִפְנֵי אֲחֵיכֶם.</p>
</blockquote>

<br />

<blockquote>
<p>אִתִּים וּמַחֲרֵשׁוֹת הָיוּ כְּלֵיכֶם,</p>

<p>מָגֵן – שֶׁלֶט; מַעֲצָד – קַרְדֻמּוֹת;</p>

<p>חֲלוּצִים הִנְכֶם לִפְנֵי אֲחֵיכֶם,</p>

<p>נַפְשֵׁיכֶם שִׁעַשְׁעוּ תַּנְחוּמוֹת.</p>
</blockquote>

<br />

<blockquote>
<p>בְּשֵׁם עֵין הַקּוֹרֵא לְפָנִים נוֹדָעָה,</p>

<p>אֶרֶץ שׁוֹמֵמָה גַּם עֲזוּבָה;</p>

<p>&#8220;רִאשׁוֹן לְצִיּוֹן&#8221; עַתָּה נִקְרָאָה,</p>

<p>וּלְעֵדֶן הִיא אֶרֶץ תַּלְאוּבָה.</p>
</blockquote>

<br />

<blockquote>
<p>וּבִמְקוֹם לְפָנִים נְחָשִׁים וּפְתָנִים,</p>

<p>תַּחַת חָרוּל וְסִרְפָּד נָהָקוּ,</p>

<p>יַעַמְדוּ עַתָּה זֵיתִים וּגְפָנִים,</p>

<p>בָּתִּים בְּבָתִּים יַחַד דָּבָקוּ.</p>
</blockquote>

<br />

<blockquote>
<p>בִּמְקוֹם אֹהֶל עֲרָבִי וִירִיעוֹתָיו,</p>

<p>יַעַמְדוּ עַתָּה אוּרָווֹת וּגְדֵרוֹת;</p>

<p>הַתֹּמֶר כַּסֻּכָּה יַאֲהִיל כַּפּוֹתָיו,</p>

<p>צִלֹּו יָשִׁית בֵּינוֹת לַשְּׂדֵרוֹת.</p>
</blockquote>

<br />

<blockquote>
<p>בִּמְקוֹם לְפָנִים נִשְׁמַע רִיב מִשְׁפָּחוֹת,</p>

<p>חָמָס, רֶצַח – עָמָל וָטֹרַח;</p>

<p>עוֹבְרֵי דֶרֶךְ, הוֹלְכֵי אֳרָחוֹת,</p>

<p>שָׁלוֹם בְּרַגְלָם יַעַבְרוּ אֹרַח.</p>
</blockquote>

<br />

<blockquote>
<p>אֶחָי! לְחַמְתֶּם, גַם עוֹד תִּלָּחֵמוּ,</p>

<p>הַמְּלָאכָה אָמְנָם רַבָּה הִנֶּהָ;</p>

<p>אָכֵן תּוּכְלוּ גַם תִּתְנַחֵמוּ,</p>

<p>כִּי תִכְבְּשׁוּ אֶת אַרְצֶהָ.</p>
</blockquote>

<br />

<blockquote>
<p>בָּנִים יִוָּלֵדוּ, יָבוֹאוּ אַחֲרֵיכֶם,</p>

<p>פֹּה עֲלֵי מְקוֹם שְׂדֵי־הַתְּרוּמוֹת;</p>

<p>וּבְדִמְעָה זְרַעְתֶּם, יִקְצֹרוּ בְּנֵיכֶם,</p>

<p>יִקְצְרוּ בְּרִנָּה, יִשְּׂאוּ אֲלֻמּוֹת.</p>
</blockquote>

<br />

<blockquote>
<p>יִשְּׂאוּ אֲלֻמּוֹת, שִׁבֳּלִים גַם קָמָה,</p>

<p>יֵאָסְפוּ הַגֹּרְנָה שָׁם לַבָּיִת;</p>

<p>וְּבְצִלְלֵי הַגֶּפֶן הַתְּאֵנָה שָׁמָּה,</p>

<p>יֵשְׁבוּ בֶּטַח מִפַּחַד וָשָׁיִת.</p>
</blockquote>

<br />

<blockquote>
<p>וּבְעֵת מִתִּירוֹשׁ יָשִׁיקוּ הַיְקָבִים</p>

<p>בְּגַת לִדְרֹךְ עִנְבֵי אֶשְׁכּוֹלוֹת,</p>

<p>אָז יָרֹנּוּ עֲלֵי כּוֹס עֲנָבִים,</p>

<p>&#8220;הֵידָד&#8221; יָרִיעוּ אַלְפֵי קוֹלוֹת.</p>
</blockquote>

<br />

<blockquote>
<p>הֵידָד יַשְׁמִיעוּ וּלְשׁוֹנָם תָּרֹן,</p>

<p>כְּרֹן צִפֳּרִים מֵעֳפָאֵי קִנָּם;</p>

<p>שִׁמְכֶם לִבְרָכָה בַּקֹּדֶשׁ לְזִכָּרוֹן,</p>

<p>שֵׁם: רִאשׁוֹן לְצִיּוֹן הִנֵּה הִנָּם&#8230;</p>
</blockquote>

<p>(יפו, תרמ&quot;ו)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25651">https://benyehuda.org/read/25651</a></div></body></html>