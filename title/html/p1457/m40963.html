<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד אַלְפַּיִם קְדוּמָה</title>
	<meta name="author" content="אלעזר בירבי קליר"/>
</head>
<body>

<blockquote>
<br />
</blockquote>

<p><strong>א</strong></p>

<blockquote>
<p>אַלְפַּיִם קְדוּמָה בְּחָלְשִׁי</p>

<p>בִּמְשִׁיבַת הֵשִׁיב נַפְשִׁי</p>

<p>גָּעֲשׁוּ רָעֲשׁוּ דּוֹק וְגַם נֶשִׁי</p>

<p>דָּת הֶחָצוּב מִלַּהַב הוֹרִישִׁי</p>

<br />
</blockquote>

<blockquote>
<p>הוֹרִישִׁי / מְתוּקִים מִדְּבַשׁ לְהַנְפִּישִׁי</p>

<p>וְכַכַּלָּה לֶחָתָן בְּיוֹם חֲתֻנָּה קִדְּשִׁי</p>

<p>זֵר תִּפְאֶרֶת וַעֲטָרָה הִלְבִּישִׁי</p>

<p>חִנְּכִי חִבְּרִי לְהַעְלִים טִפְשִׁי</p>

<br />
</blockquote>

<blockquote>
<p>טִפְשִׁי / הֶעֱבִיר מִנָּשִׁים כְּהִפְרִישִׁי</p>

<p>יֵרָאֶה לְלַמְּדִי מַלְכִּי וּקְדוֹשִׁי</p>

<p>כְּבוֹדִי וּמֵרִים רֹאשִׁי</p>

<p>לְמָאתַיִם וָעֶשֶׂר הֶעֱלִי מֵרִפְשִׁי</p>

<br />
</blockquote>

<blockquote>
<p>מֵרִפְשִׁי / רְחָצִי וְאִזֵּן צָקוּן לַחְשִׁי</p>

<p>נְשָׂאַנִי עַל אֵבֶר לְטַבּוּר מִקְדָּשִׁי</p>

<p>סִינַי בְּיוֹם זֶה הִגִּישִׁי</p>

<p>עֵדוּת נֶאֱמָנָה בְּכָל לֵב פִּלְּשִׁי</p>

<br />
</blockquote>

<blockquote>
<p>פִּלְּשִׁי / פִקּוּדִי כְּהוֹצִיאִי חָפְשִׁי</p>

<p>צוֹעֲנִים מָחַץ וּפָדַנִי בַּחֲמִישִׁי</p>

<p>קֵץ חָתַךְ וּמִלּוּד תְּלָשִׁי</p>

<p>רַעֲנָן עַל מַיִם הִפְרִיחַ שָׁרְשִׁי</p>

<br />
</blockquote>

<blockquote>
<p>שָׁרְשִׁי / הֶעֱנִקַנִי וְכַנֶּשֶׁר חִדְּשִׁי</p>

<p>שֵׁשׁ מֵאוֹת וּשְׁלֹשׁ עֶשְׂרֵה לְקַבֵּל בְּפֵרוּשִׁי</p>

<p>תּוֹלְדוֹת שְׁלִישִׁיָּה שָׁלִישִׁים שִׁלְּשִׁי</p>

<p>תִּרְגְּלִי הִלְפִּידִי בַּשִּׁשִּׁי בַּחֹדֶשׁ הַשְּׁלִישִׁי</p>

<br />
</blockquote>

<p><strong>א1</strong></p>

<blockquote>
<p>לָמוֹ / נָחֲלוּ מְבוֹנַי</p>

<p>עַל הַר סִינַי</p>

<p>זָרַח וְהוֹפִיעַ לְהָאִיר עֵינַי</p>

<p>רֵעִים לְשַׂגֵּב בְּמָגִנַּת אֵיתָנַי.</p>

<br />
</blockquote>

<p><strong>ב</strong></p>

<blockquote>
<p>תּוֹרָה תְמִימָה יָרְשׁוּ יְדִידִים</p>

<p>שְׁבוּיַת מְרוֹמִים בְּקוֹל פְּחָדִים</p>

<p>רוֹעֲדִים וּמִתְיָרְאִים וּלְאָחוֹר צוֹעֲדִים</p>

<p>קְצִינִים נְגִידִים כְּאֶחָד צְמוּדִים</p>

<br />
</blockquote>

<blockquote>
<p>צְמוּדִים / כִּשְׁנֵי עֵדִים שְׁנַיִם עַל נַפְשָׁם מְעִידִים</p>

<p>פִּקּוּדִים יְשָׁרִים לוֹמְדִים וּמְלַמְּדִים</p>

<p>עִזּוּז וְנָאוֹר עַל דְּבָרָיו חֲרֵַדִים</p>

<p>סְבִיבוֹת חוֹרֵב לְהַקִּיף נוֹעָדִים</p>

<br />
</blockquote>

<blockquote>
<p>נוֹעָדִים / לֶאֱחֹז דְּבָרִים עֲתִידִים</p>

<p>מִזָּהָב וּמִפַּז נֶחֱמָדִים</p>

<p>לְשֶׁמַע אָנֹכִי וְלֹא יִהְיֶה לְךָ נוֹדְדִים</p>

<p>כְּהִרְעִים בְּקוֹל מוֹשִׁיב יְחִידִים</p>

<br />
</blockquote>

<blockquote>
<p>יְחִידִים / הוֹשִׁיב כְּפָדָם מִבֵּית עֲבָדִים</p>

<p>טַבּוּר גֵּיא קִרְיַת מוֹעֲדִים</p>

<p>חִכּוֹ מַמְתַּקִּים וְכֻלּוֹ מַחֲמַדִּים</p>

<p>זָבַד זֶרַע חָז עוֹלִים וְיוֹרְדִים</p>

<br />
</blockquote>

<blockquote>
<p>וְיוֹרְדִים / וּמִתְוַעֲדִים וּבְחִילָה מְסַלְּדִים</p>

<p>הַשְּׁכִינָה כְחָזוּ וַהֲמוֹן גְּדוּדִים</p>

<p>רגליו הַיּוֹם בְּחוֹרֵב נִצָּבִים וְעוֹמְדִים</p>

<p>גָּשִׁים בְּקִדּוּשׁ וּבְכִבּוּס בְּגָדִים</p>

<br />
</blockquote>

<blockquote>
<p>בְּגָדִים / רְחוּצִים כְּמַלְאָכִים אֲפוּדִים</p>

<p>בָּאֲשִׁישׁוֹת סְמוּכִים וּבַתַּפּוּחִים רְפוּדִים</p>

<p>אֲמוּנָה לִטֹּל בְּקוֹלוֹת וְלַפִּידִים</p>

<p>אָתוּ לְסִינַי מֵרְפִידִים</p>

<br />
</blockquote>

<p><strong>ב1</strong></p>

<blockquote>
<p>יִשְׂרָאֵל / אִזֵּן דִּבְּרוֹת עֲשָׂרָה</p>

<p>לְיִרְאָה אֶת הַשֵּׁם הַנִּכְבָּד וְהַנּוֹרָא</p>

<p>עַל רֹאשָׁם הִצְנִיף זֵר וַעֲטָרָה</p>

<p>לְהַחֲיוֹתָם בְּטַלְלֵי אוֹרָה</p>
</blockquote>

<blockquote>
<p>ברוך… מחיה</p>

<br />
</blockquote>

<p><strong>ג</strong></p>

<blockquote>
<p>אָמוֹן שַׁעֲשׁוּעִים הוּרָשׁוּ נַחֲלָה</p>

<p>תַּעֲלוּמוֹת חָכְמָה לְתוּשִׁיָּה כְפוּלָה</p>

<p>בְּמוֹעֵצוֹת וָדַעַת מִיָּד לְיָד קִבְּלָהּ</p>

<p>שָׁלִישִׁים כָּתַב וַחֲתוּמִים גִּלָּה</p>

<br />
</blockquote>

<blockquote>
<p>גִּלָּה / סְתוּמִים וְחָשַׂף בְּגִילָה</p>

<p>רֶכֶב רִבּוֹתַיִם כְּרָכַב בִּגְדֻלָּה</p>

<p>דּוֹק הִרְעִישׁ וְהִרְעִים […]</p>

<p>קוֹלוֹת שֶׁבַע כְּקוֹל הֲמֻלָּה</p>

<br />
</blockquote>

<blockquote>
<p>הֲמֻלָּה / גְדוֹלָה צוֹפָה בְחִילָה</p>

<p>צִיר נֶאֱמָן מַחֲנַיִם עִלָּה</p>

<p>וַיְהִי שָׁם עִם יְיָ אַרְבָּעִים יוֹם וְאַרְבָּעִים לַיְלָה</p>

<p>פֶּה אֶל פֶּה כְּקָשְׁבָה מִמַּצָּבָהּ זָחֲלָה</p>

<br />
</blockquote>

<blockquote>
<p>זָחֲלָה / וְנִרְתָּעָה וְאָחֲזָה חַלְחָלָה</p>

<p>עַל הַר חֶמֶד כְּנִגְלָה</p>

<p>חֻקִּים וּמִשְׁפָּטִים עָרַךְ נוֹרָא עֲלִילָה</p>

<p>סִינַי גָּשׁ וּבְטָהֳרָה טְבִילָה</p>

<br />
</blockquote>

<blockquote>
<p>טְבִילָה / כִלְבוֹנָה זַכָּה אוֹם נִדְגָּלָה</p>

<p>נֶאֱמָנָה לְהַנְחִיל מֵעַמִּים סְגֻלָּה</p>

<p>יְקָרָה מִפְּנִינִים לְהַעֲצִים תְּחִלָּה</p>

<p>מֵחוֹרֵב קִבְּלָה כְתֻבָּה כְּכַלָּה</p>

<br />
</blockquote>

<blockquote>
<p>כְּכַלָּה / אֲיֻמָּה נִמְשְׁלָה</p>

<p>כְּתוּרָה בְעֶשְׂרִים וּשְׁנַיִם מִי זֹאת עוֹלָה</p>

<p>לִוְיַת חֵן לְרֹאשָׁהּ כַּעֲגֻלָּה</p>

<p>לְהוֹרִיד לֶקַח טוֹב וּמֹשֶׁה עָלָה</p>

<br />
</blockquote>

<p><strong>ג1</strong></p>

<blockquote>
<p>בַּחֹדֶשׁ הַשְּׁלִישִׁי בֵּאֵר מְשׁוּלַת מַיִם</p>

<p>יְקָרָה הָיְתָה אֶצְלוֹ מִיּוֹמַיִם</p>

<p>בְּשִׁשָּׁה לַחֹדֶשׁ הִרְעִים קוֹל עַל הַמַּיִם</p>

<p>יָרַד לְדַבֵּר עִמָּהֶם מִשָּׁמַיִם</p>

<br />
</blockquote>

<p><strong>ג2</strong></p>

<blockquote>
<p>קְדוּמָה לָמְדוּ שִׁשִּׁים רִבֹּא</p>

<p>לְלַוּוֹתָהּ יָרְדוּ שִׁשִּׁים רִבּוֹא</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40963">https://benyehuda.org/read/40963</a></div></body></html>