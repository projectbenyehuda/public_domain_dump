<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִשְׁאֵרִית יִשְׂרָאֵל</title>
	<meta name="author" content="מרדכי גיאורגו לאנגר"/>
</head>
<body>

<blockquote>
<p>הוֹי, הַנֶּאֱנָקִים מוּל שָׁמַיִם חֵרְשִׁים</p>

<p>וְעִם שַׂרְעַפָּם עַל מִטּוֹתֵיהֶם נֶאֱבָקִים!</p>

<p>כִּי הִנֵּה עֲלָטָה יָרְדָה עַל אִיִּים וַתְּכַס אֶת עֵין הָאָרֶץ</p>

<p>וּבָאָה וּבָלְעָה לְאֻמִּים וְהֵלִיטָה אָדָם וּמַמְלָכוֹת;</p>

<p>וּבָנוּ רָבְצָה שִׁבְעָתַיִם, כָּבְדָה עָלֵינוּ מְאֹד.</p>

<p>הֵן בַּמַּחֲשַׁכִּים יִדְגֹּר הָאֹחַ עֲטַלֵּף יְעוֹפֵף בַּטּוּחוֹת</p>

<p>וַאֲנַחְנוּ תָעִינוּ וְאָבַדְנוּ כַּעֲלֵה גֹמֶא בַּשִּׁיחוֹר.</p>

<p>אָמַרְנוּ, מִי יִתֵּן וְקָרָא הַגֶּבֶר וְסוּגַר הַמַּאְפֵּלְיָה יְפַתֵּחַ</p>

<p>וְנֵצֵא בַסָּךְ וְנֵלֵכָה הָלוֹךְ וְשַׁבֵּר חַרְצֻבּוֹת!</p>

<p>וְכַעִוְּרִים נִכְשַׁלְנוּ, נָפַלְנוּ, נוֹקַשְׁנוּ בַּאֲפֵלוֹת אֲפָפוּנוּ.</p>

<p>קָשִׁים הָיוּ קִצֵּי לַיְלָה מִלַּיְלָה, כִּי גָבַר חשֶׁךְ וְאִישׁוֹן.</p>

<p>וְכַד הֲוִינָן קָיְמֵי בְּצַפְרָא – רֵיחֵי חַקְלָא וְנַהֲרֵי מַיָּא נַהֲרֵי לָן אוֹרַיְתָא.</p>

<p>לָכֵן שִׁמְעִי, בַּת צִיּוֹן וְשׁוּרִי, הִתְבּוֹנְנִי נִפְלְאוֹת עוֹלָם!</p>

<p>עוֹד יִגְאוּ מֵי יַרְדֵּן בָּעֲרָבָה וְנָפְלוּ בַכִּנֶּרֶת בְּשָׁאוֹן;</p>

<p>עוֹד זוֹרַחַת שֶׁמֶשׁ בְּפַאֲתֵי מוֹאָב וְשָׁקְעָה בַּיָּם הָאַחֲרוֹן;</p>

<p>וְאַתְּ תִּשְׂגִּי עוֹד וְתִגְדָּלִי כְּגֶפֶן רְוַת אֶגְלֵי טָל.</p>

<p>וּבָאוּ אֵלַיִךְ מְלָכִים וְרוֹזְנִים יְשַׁחֲרוּנֶךְ;</p>

<p>וְאָמְרוּ, הַחְבִּיאִינוּ בְּצֵל דָּלִיּוֹתַיִךְ, הַטְרִיפִינוּ מֵאַשְׁכְּלוֹתַיִךְ,</p>

<p>פֶּן תִּכְלֶה עָלֵינוּ הָרָעָה, יַד אַכְזָר תִּפְגַּע בָּנוּ!</p>

<p>אָז יַזְהִירוּ כּוֹכָבַיִךְ כְּקֶדֶם וְנֹגַהּ לָךְ כִּנְכוֹן הַיּוֹם</p>

<p>וְלֹא תִהְיִי לְמִרְמָס עוֹד לְשׁוֹדְדֵי לַיְלָה וּכְבוֹדֵךְ לִפְנֵי שֶׁמֶשׁ יִנּוֹן.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35257">https://benyehuda.org/read/35257</a></div></body></html>