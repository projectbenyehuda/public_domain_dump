<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִלְחֶמֶת הַשָּׂפוֹת</title>
	<meta name="author" content="יצחק יציב"/>
</head>
<body>

<blockquote>
<p>לִפְנֵי שְׁלֹשִׁים שָׁנָה הָיָה הַדָּבָר. מְעַטִּים
הָיוּ אָז הַבִּנְיָנִים הַגְּדוֹלִים לְצַלְעֵי הַכַּרְמֶל בְּחֵיפָה.
סְלָעִים, טְרָשִׁים, אֲבָנִים הָיוּ רְבוּצִים וּמוּטָלִים בְּכָל אוֹתָם
הַמְּקוֹמוֹת שֶׁכַּיּוֹם בְּנוּיִים שָׁם לְתִפְאֶרֶת טוּרֵי הַבָּתִּים
הַגְּדוֹלִים, בִּרְחוֹבוֹת הֲדַר־הַכַּרְמֶל. וְהִנֵּה הוּקַם בִּנְיָן
נֶהְדָּר בַּסְּבִיבָה הָרֵיקָה. זֶה הָיָה בִּנְיַן הַתֶּכְנִיּוֹן, הוּא
בֵּית־הַסֵּפֶר הַגָּבוֹהַּ הָרִאשׁוֹן בָּאָרֶץ. כִּי הָאוּנִיבֶרְסִיטָה
הָעִבְרִית עַל הַר־הַצּוֹפִים טֶרֶם הָיְתָה.</p>

<p>נִסְתַּיֵּם בִּנְיָנוֹ שֶׁל הַתֶּכְנִיּוֹן וְהַכֹּל מְחַכִּים לִפְּתִיחַת בֵּית־הַסֵּפֶר הַגָּבוֹהַּ לְטֶכְנִיקָה וּלְהַתְחָלַת הַלִּמּוּדִים.</p>

<p>מַה תִּהְיֶה שְׂפַת הַלִּמּוּדִים בַּתֶּכְנִיּוֹן?</p>

<p>מָה הַשְּׁאֵלָה? – עִבְרִית.</p>

<p>כָּךְ אַתָּה חוֹשֵׁב כַּיּוֹם, וְהַתְּשׁוּבָה בְּרוּרָה
לְךָ. אוּלָם לֹא כֵן הָיָה הַדָּבָר אָז, לִפְנֵי שְׁלֹשִׁים
שָׁנָה.</p>

<br />

<p>קָטָן הָיָה הַיִּשּׁוּב בַּזְּמַן הַהוּא. בֵּית־הַסֵּפֶר
הָעִבְרִי אַךְ הִתְחִיל לְהִתְפַּתֵּחַ. לֹא הָיְתָה עֲדַיִן מַחְלְקַת
חִנּוּךְ וְלֹא וַעַד לְאֻמִּי שֶׁיְּטַפְּלוּ בְּבָתֵּי־הַסֵּפֶר.
חֶבְרוֹת יְהוּדִיּוֹת שׁוֹנוֹת מִחוּץ לָאָרֶץ – הַוַּעַד הָאוֹדֶסָאִי
שֶׁל &#8220;חוֹבְבֵי צִיּוֹן&#8221;, חֶבְרַת &#8220;כָּל יִשְׂרָאֵל חֲבֵרִים&#8221;
(&#8220;אַלְיַנְס&#8221;) וְכֵן חֶבְרַת &#8220;עֶזְרָה&#8221; שֶׁל יְהוּדֵי גֶּרְמַנְיָה –
כִּלְכְּלוּ אֶת בָּתֵּי־הַסֵּפֶר בֶּעָרִים וּבַמּוֹשָׁבוֹת.</p>

<p>חֶבְרַת &#8220;עֶזְרָה&#8221; שֶׁל יְהוּדֵי גֶּרְמַנְיָה פָּתְחָה
שׁוּרָה שֶׁל בָּתֵּי־סֵפֶר בִּירוּשָׁלַיִם, בְּיָפוֹ – תֵּל־אָבִיב
וּבְכַמָּה מוֹשָׁבוֹת בִּיהוּדָה. בִּירוּשָׁלַיִם הֵקִימָה גַּם
בֵּית־מִדְרָשׁ לְמוֹרִים וּבֵית־סֵפֶר תִּיכוֹנִי לְמִסְחָר.
הַלִּמּוּדִים בְּבָתֵּי־הַסֵּפֶר הָאֵלֶּה הָיוּ חֶלְקָם עִבְרִית
וְחֶלְקָם – גֶּרְמָנִית. אָמְנָם, תַּלְמִידֵי בָּתֵּי־הַסֵּפֶר שֶׁל
&#8220;עֶזְרָה&#8221; יְדִיעָתָם בַּשָּׂפָה הָעִבְרִית הָיְתָה מְרֻבָּה מִשֶּׁל
תַּלְמִידֵי בָּתֵּי־הַסֵּפֶר שֶׁל &#8220;אַלְיַנְס&#8221;. לָמְדוּ עִבְרִית, אַךְ
אֶת לִמּוּדֵי הַמַּתֵּמָטִיקָה, פִיסִיקָה, חִימִיָּה, תּוֹרַת־הַחַי
וְתוֹרַת־הַצּוֹמֵחַ הוֹרוּ בַּשָּׂפָה הַגֶּרְמָנִית. הַתַּלְמִידִים
בִּקְּשׁוּ מִפַּעַם לְפַעַם שֶׁיּוֹרוּם גַּם אֶת הַמִּקְצוֹעוֹת הָאֵלֶּה
בַּשָּׂפָה הָעִבְרִית, אַךְ הַהַנְהָלָה לֹא שָׁעֲתָה
לִדְרִישָׁתָם.</p>

<p>וְחֶבְרַת &#8220;עֶזְרָה&#8221; רָצְתָה לְהַרְחִיב אֶת פְּעֻלָּתָהּ
הַחִנּוּכִית בָּאָרֶץ וְהִתְעַנְיְנָה גַּם בִּפְתִיחַת בֵּית־סֵפֶר
גָּבוֹהַּ –</p>

<p>הַתֶּכְנִיּוֹן. בְּיִסּוּד הַתֶּכְנִיּוֹן עָסְקָה
הַהִסְתַּדְּרוּת הַצִּיּוֹנִית וְחֶבְרַת &#8220;עֶזְרָה&#8221; הִשְׁתַּתְּפָה גַּם
הִיא בַּהֲקָמָתוֹ. מִכֵּוָן שֶׁלְּחֶבְרָה זוֹ הָיְתָה רֶשֶׁת שֶׁל
בָּתֵּי־סֵפֶר בָּאָרֶץ וְהַהִסְתַּדְּרוּת הַצִּיּוֹנִית לֹא עָסְקָה
עֲדַיִן בְּחִנּוּךְ – נִמְסְרָה לִידֵי &#8220;עֶזְרָה&#8221; הַנְהָלַת
הַתֶּכְנִיּוֹן. כִּמְנַהֵל נִשְׁלַח לָאָרֶץ מְהַנְדֵּס שֶׁלֹּא יָדַע
מִלָּה עִבְרִית.</p>

<p>תַּלְמִידֵי בָּתֵּי־הַסֵּפֶר שֶׁל &#8220;עֶזְרָה&#8221;, שֶׁיָּדְעוּ
יָפֶה יָפֶה אֶת דַּרְכָּהּ שֶׁל חֶבְרָה זוֹ, עוֹרְרוּ אֶת הַשְּׁאֵלָה:
וּמַה תִּהְיֶה שְׂפַת־הַלִּמּוּדִים בַּתֶּכְנִיּוֹן? כִּי יָדוֹעַ
יָדְעוּ שֶׁחֶבְרַת &#8220;עֶזְרָה&#8221; אָמְנָם מְעֻנְיֶנֶת בְּחִנּוּךְ יַלְדֵי
אֶרֶץ־יִשְׂרָאֵל וּבוֹגְרֶיהָּ, אֲבָל מַטְּרָתָהּ הִיא גַּם לְהָפִיץ אֶת
הַשְׁפָּעַת גֶּרְמַנְיָה בַּמִּזְרָח. עַל כֵּן הָיָה בָּרוּר לָהֶם, כִּי
בַּתֶּכְנִיּוֹן וַדַּאי יְלַמְּדוּ אֶת כָּל הַמִּקְצוֹעוֹת
הַמַּדָּעִיִּים בַּשָּׂפָה הַגֶּרְמָנִית, וְתַחַת בֵּית־סֵפֶר גָּבוֹהַּ
עִבְרִי יִהְיֶה לָנוּ תֶּכְנִיּוֹן גֶּרְמָנִי.</p>

<p>– לֹא יִהְיֶה כַּדָּבָר הַזֶּה! – אָמְרוּ
הַתַּלְמִידִים. – אֲנַחְנוּ רוֹצִים בְּבֵית־סֵפֶר עִבְרִי, שֶׁהַכֹּל
יִהְיֶה נִלְמָד בַּשָּׂפָה הָעִבְרִית. אֵין אָנוּ רוֹצִים לְהַמְשִׁיךְ
בְּלִמּוּדִים גֶּרְמָנִיִּים.</p>

<p>וְכָךְ פָּרְצָה מִלְחֶמֶת הַשָּׂפוֹת.</p>

<br />

<p>תַּלְמִידֵי בָּתֵּי־הַסֵּפֶר שֶׁל חֶבְרַת &#8220;עֶזְרָה&#8221;
פָּנוּ לַמְּנַהֵל בִּדְרִישָׁה לְשַׁנּוֹת אֶת תָּכְנִית הַלִּמּוּדִים
וְכִי כָּל הַלִּמּוּדִים יִלָּמְדוּ בַּשָּׂפָה הָעִבְרִית, כִּי גַּם
בַּכִּתּוֹת הַגְּבוֹהוֹת שֶׁל בָּתֵּי־הַסֵּפֶר הָעֲמָמִיִּים הוֹרוּ
חֶשְׁבּוֹן וּמִקְצוֹעוֹת אֲחֵרִים בְּגֶרְמָנִית.</p>

<p>הַמְּנַהֵל לֹא שָׂם לֵב לִדְרִישַׁת הַתַּלְמִידִים,
כְּדַרְכּוֹ. אָז הִכְרִיזוּ הַתַּלְמִידִים יַחַד עִם מוֹרֵיהֶם שְׁבִיתָה
– בְּכָל בָּתֵּי־הַסֵּפֶר בְּיָפוֹ וּבִירוּשָׁלַיִם.</p>

<p>תַּלְמִידֵי בֵּית־הַמִּדְרָשׁ לְמוֹרִים וּבֵית־הַסֵּפֶר
לְמִסְחָר יִסְּדוּ וַעַד שֶׁל תַּלְמִידִים, אֵלָיו הִצְטָרְפוּ גַּם
תַּלְמִידֵי הַגִּמְנַסְיָה &#8220;הֶרְצְלִיָּה&#8221; בְּתֵל־אָבִיב וְיַחַד
הִגִּישׁוּ תַּזְכִּיר לְהַנְהָלַת חֶבְרַת &#8220;עֶזְרָה&#8221; וּלְהַנְהָלַת
הַתֶּכְנִיּוֹן, כִּי מֵעַתָּה תֻּנְהַג הַשָּׂפָה הָעִבְרִית
כִּשְׂפַת־הַהוֹרָאָה בְּכָל הַלִּמּוּדִים בְּכָל בָּתֵּי־הַסֵּפֶר
הַקַּיָּמִים שֶׁל הַחֶבְרֶה וְתֻבְטַח הָעִבְרִית גַּם
בַּתֶּכְנִיּוֹן.</p>

<p>שָׁבוּעוֹת נִמְשְׁכָה הַשְּׁבִיתָה. חֶבְרַת &#8220;עֶזְרָה&#8221;
לֹא רָצְתָה לְוַתֵּר. רֹאשׁ הַחֶבְרָה מִבֶּרְלִין, ד&quot;ר פָּאוּל נָתָן,
בָּא לָאָרֶץ לַעֲשׂוֹת סְדָרִים וּלְדַכֵּא אֶת הַמֶּרֶד. אַךְ הוּא לֹא
הִשְׁפִּיעַ. רֹב הַמּוֹרִים וְהַתַּלְמִידִים עָמַד אֵיתָן עַל דְּרִישַׁת
הָעִבְרִית. בְּתֵל־אָבִיב נִפְתַּח מִיָּד בֵּית־סֵפֶר עִירוֹנִי, וְהוּא
עִבְרִי כֻּלּוֹ וְהוּא פָּטוּר מֵאַפּוֹטְרוֹפְּסוּתָהּ שֶׁל חֶבְרַת
&#8220;עֶזְרָה&#8221;.</p>

<p>הַיִּשּׁוּב הָעִבְרִי עָמַד לְצַד הַשּׁוֹבְתִים,
וְהַכֹּל אָמְרוּ: עַתָּה הִגִּיעָה הַשָּׁעָה שֶׁהַהִסְתַּדְּרוּת
הַצִּיּוֹנִית תְּקַבֵּל עָלֶיהָ אֶת הַחִנּוּךְ בָּאָרֶץ, לְמַעַן יִהְיֶה
עִבְרִי בִּשְׂפָתוֹ וְצִיּוֹנִי בְּרוּחוֹ.</p>

<p>וְאָמְנָם, לְאַחַר שָׁבוּעוֹת מִסְפָּר נִפְתְּחוּ
בָּתֵּי־סֵפֶר עִבְרִיִּים חֲדָשִׁים עַל יְדֵי הַהִסְתַּדְּרוּת
הַצִּיּוֹנִית, וְאַף בֵּית־הַמִּדְרָשׁ לְמוֹרִים, וּבְרֹאשׁוֹ ר' דָּוִד
יֶלִין.</p>

<p>הַתַּלְמִידִים יַחַד עִם מוֹרֵיהֶם יָצְאוּ מֵחֶבְרַת
&#8220;עֶזְרָה&#8221; וּמִמּוֹסְדוֹתֶיהָ וְהֵקִימוּ בָּתֵּי־סֵפֶר חֲדָשִׁים. חֶבְרַת
&#8220;עֶזְרָה&#8221; נִלְחֲמָה עַל קִיּוּמָהּ. מוֹרִים רַכֵּי־לֵב אֲחָדִים
נִשְׁאֲרוּ אֶצְלָהּ וּבְפִתּוּיִים שׁוֹנִים שִׁדְּלָה גַּם תַּלְמִידִים
כָּאֵלֶּה, וּבְיִחוּד הוֹרִים, שֶׁנִתְפַּתּוּ לְשִׁדּוּלָיו שֶׁל מְנַהֵל
חֶבְרַת &#8220;עֶזְרָה&#8221;. אוּלָם הָרֹב הַגָּדוֹל בַּיִּשּׁוּב עָמַד
לִימִין</p>

<p>דּוֹרְשֵׁי הָעִבְרִית וְלִוּוּ בִּבְרָכָה אֶת הַמּוֹרִים וְהַתַּלְמִידִים הָעִבְרִיִּים.</p>

<p>וַאֲשֶׁר לַתֶּכְנִיּוֹן, – נִדְחֲתָה לְעֵת עַתָּה
פְּתִיחָתוֹ, אֲבָל בָּרוּר הָיָה, כִּי אִם לֹא יִהְיֶה עִבְרִי
בִּשְׂפָתוֹ וּבְרוּחוֹ לֹא יִפָּתַּח.</p>

<p>קָשָׁה הָיְתָה הַמִּלְחָמָה הַזֹּאת. חֶבְרַת &#8220;עֶזְרָה&#8221;
הָיְתָה עֲשִׁירָה בְּכֶסֶף וְרַבִּים מִתַּלְמִידֵי בָּתֵּי־הַסֵּפֶר
קִבְּלוּ תְּמִיכָה מִן הַהַנְהָלָה לְמִחְיָתָם. הָיָה גַּם
בֵּית־יְתוֹמוֹת בִּירוּשָׁלַיִם שֶׁהַחֶבְרָה הַזֹּאת כִּלְכְּלָה אוֹתוֹ
עַל חֶשְׁבּוֹנָהּ וּבוֹ הִתְחַנְּכוּ קָרוֹב לְמֵאָה יְלָדוֹת מִגִּילִים
שׁוֹנִים. כָּל אֵלֶּה הָיוּ נֶאֱמָנִים לִשְׂפָתֵנוּ וְסִכְּנוּ אֶת
קִיּוּמָם וְיָצְאוּ לְמִלְחָמָה עַל הָעִבְרִית.</p>

<p>רַבִּים מֵאַנְשֵׁי יְרוּשָׁלַיִם לֹא הֶאֱמִינוּ, כִּי
הַנְּעָרִים וְהַנְּעָרוֹת הַלָּלוּ יוּכְלוּ לַעֲמֹד בִּפְנֵי חֶבְרָה
עֲשִּׁירָה, הַנִּתְמֶכֶת בִּידֵי הַמֶּמְשָׁלָה הַגֶּרְמָנִית,
שֶׁהַשְׁפָּעָתָהּ הַמְּדִינִית בָּאָרֶץ הָיְתָה גְּדוֹלָה. כִּי
בַּעֲלַת־בְּרִית הָיְתָה מֶמְשֶׁלֶת גֶּרְמַנְיָה לַמֶּמְשֶׁלֶת
תֻּרְכִּיָּה, שֶׁשָּׁלְטָה אָז בְּאַרְצֵנוּ.</p>

<p>בִּימֵי חֲנֻכָּה, לִפְנֵי שְׁלֹשִׁים שָׁנָה, חָגְגוּ
הָעִבְרִים אֶת נִצְחוֹנָם – הַהִסְתַּדְּרוּת הַצִּיּוֹנִית פָּתְחָה
בָּתֵּי־סֵפֶר עִבְרִיִּים וּפָרְשָׁה אֶת כְּנָפֶיהָ עַל הַחִנּוּךְ
בָּאָרֶץ. וְיָדַע הַיֶּלֶד הָעִבְרִי כִּי הוּא מִתְחַנֵּךְ
בְּבֵית־הַסֵּפֶר לִהְיוֹת בֵּן נֶאֱמָן לְעַמּוֹ בִּשְׂפָתוֹ
וּבְרוּחוֹ.</p>

<p>אַךְ לֹא עָבְרוּ יָמִים רַבִּים וּפָרְצָה
מִלְחֶמֶת־הָעוֹלָם הָרִאשׁוֹנָה. עַל הַיִּשּׁוּב בָּאוּ יָמִים קָשִׁים.
הִתְחִילוּ הָרְדִיפוֹת עַל הַצִּיּוֹנִים וְעַל כָּל סִמָּן צִיּוֹנִי,
וְרַבִּים מִן הַיְּהוּדִים הֻכְרְחוּ לָצֵאת אֶת הָאָרֶץ כִּנְתִינֵי
אַרְצוֹת הָאוֹיֵב.</p>

<p>אַךְ בֵּית־הַסֵּפֶר הָעִבְרִי נִשְׁאַר עוֹמֵד עַל
תִּלּוֹ. הַמּוֹרֶה הָעִבְרִי יַחַד עִם תַּלְמִידָיו שָׁמְרוּ עָלָיו גַּם
בִּימֵי הָרְדִיפוֹת הַקָּשׁוֹת בְּיוֹתֵר – שְׁמָרוּהוּ וְקִיְּמוּהוּ אַף
כְּשֶׁנֶּעֶקְרוּ מִמְּקוֹם מוֹשָׁבָם, אַחֲרֵי הַגֵּרוּשׁ מִתֵּל־אָבִיב,
וּלְכָל מָקוֹם שֶׁגָּלוּ גָּלָה בֵּית־הַסֵּפֶר אִתָּם. וּבְאֵין
בִּנְיָנִים וְחַדְרֵי־כִּתּוֹת לָמְדוּ בְּחֻרִשַׁת כְּפַר־סַבָא
וּבַיַּעַר לְיַד זִכְרוֹן־יַעֲקֹב בְּכָל חָדְשֵׁי הַקַּיִץ, וּבִימוֹת
הַחֹרֶף – בְּבִנְיָנִים אַרְעִיִּים.</p>

<p>בָּאוּ יָמִים אֲחֵרִים. מִלְחֶמֶת־הָעוֹלָם הַהִיא
נִסְתַּיְּמָה בְּהַצְהָרַת בַּלְפוּר עַל הֲקָמַת בַּיִת לְאֻמִּי לְעַם
יִשְׂרָאֵל בְּאֶרֶץ־יִשְׂרָאֵל. הַגַּרְעִין הָעִבְרִי שֶׁל
בֵּית־הַסֵּפֶר הָעִבְרִי מֵאָז נָתַן פְּרִי.</p>

<p>מֵאָז הַיָּמִים הָהֵם, לִפְנֵי שְׁלשִׁים שָׁנָה, גָּדַל
בֵּית־הַסֵּפֶר הָעִבְרִי – לְמִן בֵּית־הַסֵּפֶר הָעֲמָמִי וְעַד
הַתֶּכְנִיּוֹן וְהָאוּנִיבֶרְסִיטָה הָעִבְרִית עַל
הַר־הַצּוֹפִים.</p>
</blockquote>

<p>(<strong>כסלו תש&quot;ד</strong>)</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30771">https://benyehuda.org/read/30771</a></div></body></html>