<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בגויים</title>
	<meta name="author" content="יעקב לרנר"/>
</head>
<body>

<h3 id="א">א</h3>

<blockquote>
<p>בְּעַרְבֵי־הַחֹרֶף הַזְּעוּמִים</p>

<p>וּכְבֵדִים כִּשְׁתִיקַת־הַמָּוֶת,</p>

<p>בְּשָׁעָה שֶׁכְּפָרִי הַנִּדָּח</p>

<p>וְקָבוּר בְּשַׁלְגֵי־פּוֹלֶסְיָה</p>

<p>הִצְטַמְצֵם וַיִּשְׁמַע בִּרְעָדָה</p>

<p>מַשְׂטֵמַת הַסּוּפָה הַלְּבָנָה</p>

<p>שֶׁהִלְּכָה בַחֲלַל־הָעֲלָטָה;</p>

<p>וּכְלָבִים יִבְכָּיוּן נוֹרָאוֹת,</p>

<p>כָּל אֶחָד בַּחֲצֵרוֹ הָרְחוֹקָה,</p>

<p>כְּחוֹשְׁשִׁים לְצָרָה מִתְרַגְּשָׁה;</p>

<p>וּבְאֵיזֹה עֲלִיַּת־מַחֲשַׁכִּים</p>

<p>הִתְחַבְּטוּ חֲתוּלִים וַיְחַנְּקוּ</p>

<p>אִישׁ אָחִיו בִּנְגִינַת־יְלָלָה, –</p>

<p>אָז יֵשׁ – וְנוֹעֲדוּ אֵלֵינוּ</p>

<p>פַּלָּחִים מְעֻלְּפֵי עוֹר־אֵילִים</p>

<p>לְהָפִיג שִׁמְמוֹנָם בַּיָּיִן</p>

<p>הַמְשֻׁמָּר בֶּחָבִית הַקּוֹדְרָה,</p>

<p>וּלְמַלְמֵל בֵּינְתַיִם עַל הַכֹּל:</p>

<p>עַל דְּבַר אַרְנוּנִיּוֹת וּמִסִּים,</p>

<p>עַל מִעוּט קַרְקָעוֹת לִזְרִיעָה;</p>

<p>עַל פַּרְנַס־הָעֵדָה, &quot;הָרָאוּי</p>

<p>שֶׁיֻדַּח – לַקְּלִפָּה! – הָשַׁתָּא&quot;;</p>

<p>עַל &#8220;לַבְלָר הַ&#8217;וּוֹלוֹסְט' הָאָרוּר&#8221;</p>

<p>הַמַּפְשִׁיט אֶת עוֹר הָאִכָּרִים;</p>

<p>עַל &#8220;שִׁקְצָה חֲרִיפָה&#8221;, שֶׁהָלְכָה</p>

<p>לְאַלֵּם אֲלֻמִּים בַּשָּׂדֶה</p>

<p>וַתָּשָׁב – וְהִנֵּה הִיא הָרָה!</p>

<p>עַל פְּלוֹנִי הַפַּלָּח שֶׁמְּצָאוֹ</p>

<p>הַיַּעֲרָן בִּגְנֵבַת־אִילָנוֹת –</p>

<p>וַיַּעְצוֹר אֶת סוּסוֹ וּקְרוֹנוֹ:</p>

<p>עַל יִסּוּד חֲבוּרָה שֶׁל כּוֹרְתִים</p>

<p>לְיַעֲרוֹ שֶׁל סוֹחֵר אַלְמוֹנִי,</p>

<p>וְגוֹמֵר, וְגוֹמֵר, וְגוֹמֵר.</p>

<br />
</blockquote>

<h3 id="ב">ב</h3>

<blockquote>
<p>עֲצֵלִים וְגוֹנְחִים יִתְנַצְּלוּ</p>

<p>הַבָּאִים אֶת אַבְקוֹת הַשֶּׁלֶג</p>

<p>מִגַּבּוֹת פַּרְווֹתָם הַקְּרוּעוֹת;</p>

<p>יְמַצּוּ בֵּינְתַיִם מִכְּרֵשָׂם</p>

<p>הֲבָרוֹת שֶׁל קְלָלוֹת לֹא־בְרוּרוֹת;</p>

<p>יִתְיַשְּׁבוּ בְּכֹבֶד וּבְבִטְחָה</p>

<p>עַל גַּב הַסַּפְסָלִים הַחִגְּרִים,</p>

<p>הַסְּמוּכִים לַשְּׂבָכָה הַדְּחוּיָה –</p>

<p>וִינַסְּכוּ &#8220;מְשֹוּרוֹת&#8221; אֶל קִרְבָּם</p>

<p>בְּבִרְכַּת־&#8220;לְחַיִּים&#8221; עֲצֵלָה.</p>

<p>אָז יוֹצִיא הָאֶחָד מִקְטַרְתּוֹ</p>

<p>הַתְּחוּבָה בְעֹמֶק מַגָּפוֹ.</p>

<p>יְדַשְּׁנָהּ וִיפַטְּמָהּ &#8220;מַחוֹרְקָה&#8221;</p>

<p>מִתּוֹךְ הַשַּׁלְפּוּחִית הַמְּעוּכָה.</p>

<p>מִתְיַשֵּׁב חֲבֵרוֹ עַל־יָדוֹ</p>

<p>וּפוֹשֵׁט לוֹ כַּפּוֹ הַנֻּקְשָׁה:</p>

<p>&quot;וְהַב נָא, טְרוֹכִים, מִטַּבַּקְךָ!</p>

<p>נְקַטֵּר בְּצַוְתָּא, הַאֵין זֹאת?&quot;</p>

<p>מִתְנַעֵר גַּם שְׁלִישִׁי וּרְבִיעִי</p>

<p>לְעַרְפֵּל אֶת עַצְמוֹ בְעָשָׁן&#8230;</p>

<p>וְעָבַר קוֹל דִּשּׁוּן מִקְטָרוֹת</p>

<p>וְצִלְצוּל צֹר נֶחְצָב בְּבַרְזֶל.</p>

<p>נִתָּזִים נִיצוֹצוֹת – וְאֵינָם</p>

<p>וְגוּשֵׁי עַב־עָנָן יִזְחָלוּן;</p>

<p>יִתְרוֹמְמוּ לַתִּקְרָה הַנְּמוּכָה</p>

<p>וְעָמְמוּ הַמְּנוֹרָה הַכֵּהָה,</p>

<p>אֲכוּלַת חֲלוּדָה וּזְבוּבִים;</p>

<p>מִשָּׁמָּה יִתְאַבְּכוּ לָאָרֶץ</p>

<p>וְאָפְפוּ אֶת יוֹשְבֵי הַבָּיִת;</p>

<p>יִתְעַבּוּ מֵרֶגַע לְרֶגַע</p>

<p>עַד צַר כְּבָר הַמָּקוֹם – וְקָפְאוּ&#8230;</p>

<p>וְיוֹשְׁבִים עֲרֵלִים חֲפוּיִים,</p>

<p>כָּל אֶחָד עִם מֹחוֹ הֶעָכוּר;</p>

<p>עֵינֵיהֶם לְחֶלְאַת הָרִצְפָּה</p>

<p>וְלִבָּם לַטִּפָּה הַמָּרָה;</p>

<p>מוֹצִיאִים לִפְרָקִים הֲבָרוֹת</p>

<p>וּסְבָרוֹת עֲמוּמוֹת מִבָּטֶן&#8230;</p>

<p>וְכָכָה יִתְנַהֵל בְּעַצְלוּת</p>

<p>וּכְאִלּוּ בְהֶסַּח־הַדָּעַת</p>

<p>מִלְמוּלָם הַתָּפֵל וְקֵהֶה,</p>

<p>הַהוֹלֵךְ וְנִפְסָק לִרְגָעִים</p>

<p>בְּהֶבֶל שֶׁל פִּהוּק וּבְהֶקְטֵר</p>

<p>וּרְקִיקוֹת מְרֻבּוֹת־כַּוָּנָה –</p>

<p>וַחֲלַל הַמַּרְזֵחַ, בֵּיתֵנוּ,</p>

<p>מִתְמַלֵּא שִׁקּוּצֵי־שִּמָּמוֹן.</p>

<br />
</blockquote>

<h3 id="ג">ג</h3>

<blockquote>
<p>מִנֶּגֶד, עַל שֻלְחָן כְּבַד־עֵצִים,</p>

<p>הַפָּגוּם בַּחֲרִיצִים וְגוּמוֹת,</p>

<p>שֶׁפִּתְּחָה יָד בְּטֵלָה בְּאִזְמֵל</p>

<p>מֵאֶפֶס עֲבוֹדָה אַחֶרֶת,</p>

<p>תִּתְאַבֵּל מְנוֹרָה עֲכוּרָה.</p>

<p>פֹּה יוֹשְׁבָה אִמֵּנוּ קְדוֹרַנִּית</p>

<p>עַל סַפָּה מִתְּקוּפַת־הָאָבוֹת,</p>

<p>הַתּוֹפְסָה אֶת מַחֲצִית־הַחֶדֶר, –</p>

<p>וְסוֹרְגָה בִּדְמָמָה פֻּזְמָקָהּ,</p>

<p>אוֹ תִמְרֹט נוֹצָתָהּ מִכְּבָרָה</p>

<p>וְשׁוֹלְחָה לִרְגָעִים אַנְחָתָהּ</p>

<p>עִם קִטְעֵי שִׁעוּלָהּ הַנֶּחְנָק</p>

<p>אֶל אֲוִיר הַבַּיִת הַמְפֻגָּל.</p>

<p>עַל־יָדָהּ, כְּשֶׁחֶצְיָהּ יוֹשֶבֶת</p>

<p>וְחֶצְיָהּ נִשְׁעֶנֶת לַשֻּׁלְחָן,</p>

<p>מְנַמְנְמָה חַנְקָה אֲחוֹתִי</p>

<p>הַפְּעוּטָה וַחֲבִיבַת כֻּלָּנוּ.</p>

<p>אֶת פִּיהָ הַקָּטָן פָּתָחָה</p>

<p>בִּתְמִימוּת שֶׁל תִּינוֹק לֹא חָטָא</p>

<p>וְצִצִּית מַחְלַפְתָּהּ הָרָזָה</p>

<p>צוֹנַחַת אֵין־אוֹנִים עַל שֻׁלְחָן&#8230;</p>

<p>הִיא עֻלְּפָה לְבָדָד בַּחֲשָׁאִי</p>

<p>בִּנְגִינַת־שִׁכּוֹרִים עֲצֵלָה</p>

<p>וּבְחֹסֶר כָּל עִנְיַן יְלָדִים,</p>

<p>שֶׁיְּשַׁעֲשַׁע אֶת נִשְׁמַת יַלְדוּתָהּ&#8230;</p>

<br />
</blockquote>

<h3 id="ד">ד</h3>

<blockquote>
<p>מֵעֵבֶר לַשְׂבָכָה, שָׁם פְּנִימָה,</p>

<p>בִּמְקוֹם הֶחָבִיּוֹת הַשְּׁחוֹרוֹת,</p>

<p>תְּטַפֵּל צִפּוֹרָה אֲחוֹתִי</p>

<p>(לָהּ &#8220;חַיְקָה&#8221; הַ&#8220;גּוֹיִים&#8221; יִקְרָאוּ):</p>

<p>הִיא תִמְזֹג מְשׂוּרוֹת מְשׂוּרוֹת,</p>

<p>וְתִמְנֶה אֶת פְּרוּטוֹת הַפִּדְיוֹן,</p>

<p>וְתִרְשֹׁם בַּפִּנְקָס לְזֵכֶר</p>

<p>אֶת חוֹבוֹת אַלְמוֹנִי וּפְלוֹנִי,</p>

<p>הַהוֹלְכִים וּגְדֵלִים וְרַבִּים&#8230;</p>

<p>לִפְעָמִים תִּתְיָעֵץ מֵרָחוֹק</p>

<p>עִם אִמָּא בְּעִבְרִית־תַּגְרָנִית:</p>

<p>&quot;כְּדָת מַה־לַּעֲשׂוֹת בְּעָרֵל</p>

<p>הַסּוֹבֵא &#8216;עַל חֶשְׁבּוֹן&#8217; – וְתֵיקוּ?&quot;</p>

<p>וְאִמָּא נֶאֱנַחַת וּמְשִׁיבָה:</p>

<p>&#8220;כְּלוּם יֵשׁ לָנוּ בְּרֵרָה אַחֶרֶת?&#8230;&#8221;</p>

<p>אַךְ אוֹתוֹ הֶעָרֵל כְּבָר מַכִּיר</p>

<p>בְּחוּשׁ הַשִּׁכָּרוֹן שֶׁבְּתוֹכוֹ,</p>

<p>כִּי נָפַל חֲשַׁשׁ בֶּאֱמוּנוֹ –</p>

<p>וְנִמְלָא &#8220;רְצִיחָה&#8221; אֲדֻמָּה&#8230;</p>

<p>יְזַנֵּק, מְטֹרָף מֵחָרוֹן,</p>

<p>בַּחֲרִיקָה וּרְקִיעַת רַגְלָיִם:</p>

<p>&quot;אֵיכָכָה תָּעֵזִּי, בַּת־כַּלְבָּה,</p>

<p>בַּת־זֶרַע הַיְּהוּדִים הַצְּרוּעִים?</p>

<p>אֶת כֻּלְּכֶם, אֶת כֻּלְּכֶם אָדוּשָׁה&#8230;&quot;</p>

<p>מִתְלַהֲבִים עוֹד שְׁנַיִם, עוֹד שְׁלֹשָה –</p>

<p>וְקָמָה חֲרָדָה בַּבָּיִת,</p>

<p>אַךְ שִׁעוּל אִמֵּנוּ כְּבָר נִשְׁמַע</p>

<p>מִקֶּרֶב הַסְּעָרָה שֶׁפָּרְצָה:</p>

<p>הִיא חָשָׁה לְפַיֵּס שִׁכּוֹרִים</p>

<p>וּלְשַׁכֵּךְ עֶבְרָתָם בַּחֲלָקוֹת.</p>

<p>&quot;מַה תַּחֲלֹם, מַה תֶּהְגֶּה – תִּשְׁתַּעֵל –</p>

<p>מִי חוֹשֵׁשׁ, מִי שׁוֹאֵל לַכֶּסֶף?</p>

<p>מִי יִתֵּן – וְיִרְבּוּ כְּמוֹתְךָ&#8230;</p>

<p>שָׂא עֵינְךָ: הַמְּשׂוּרָה מְחַכָּה –</p>

<p>שֵׁב לִשְׁתּוֹת לְחַיִּים וּלְשָׁלוֹם&#8230;&quot;</p>

<p>הַמְּדוּרָה הוֹלֶכֶת וְשׁוֹקְעָה;</p>

<p>הַ&#8220;גּוֹיִים&#8221; כְּבָר לוֹגְמִים בִּרְקִיקוֹת;</p>

<p>עוֹד תְּלוּנָה לֹא־בְּרוּרָה תְחַלְחֵל</p>

<p>בְּבֶטֶן הֶעָרֵל הַקַּפְּדָן,</p>

<p>אַךְ מַהֵר – וְתָסוּף בְּקִרְבּוֹ –</p>

<p>וְשָׁב הַשִּׁמָּמוֹן עַל כַּנּוֹ&#8230;</p>

<br />
</blockquote>

<h3 id="ה">ה</h3>

<blockquote>
<p>בְּפִנָּה מַשְׁפִּיעָה חֲמִימוּת,</p>

<p>אֲחוֹרֵי הַתַּנּוּר הַמְגֻשָּׁם,</p>

<p>שֶׁבְּלֵילוֹת שׁוֹמֵמִים בָּהּ שָׁרַק</p>

<p>הָאַלְמָן־הַצְּרָצַר מִיָּגוֹן,</p>

<p>וְיוֹמָם, כַּקַּיִץ כַּחֹרֶף,</p>

<p>לֹא זָכְתָה לְאוֹרוֹ שֶל חַלּוֹן –</p>

<p>הִשְׁתַּקַּע מִיָּמִים וְשָׁנִים</p>

<p>גּוּף מִטָּה נוֹשָׁנָה וּשְׁחוֹרָה.</p>

<p>עַל גַּבָּהּ, כְּשִׂיא פִּירַמִידָה,</p>

<p>הִתְנַשְּׂאָה מַעֲרֶכֶת הַכָּרִים –</p>

<p>כָּל הוֹן עֲמָלֵנוּ בַגּוֹיִים&#8230;</p>

<p>בְּאוֹתָהּ הַמִּטָּה חָלָתָה</p>

<p>אִמֵּנוּ מִשַּׁבָּת לְשַׁבָּת</p>

<p>עֵת הָיְתָה חָפְשִׁיָּה לְהַרְגִּישׁ</p>

<p>מַכְאוֹבֵי גְוִיָּתָהּ הַקְּלוּשָׁה;</p>

<p>בָּהּ נִצְפְּנוּ סְחוֹרוֹת אֲסוּרוֹת</p>
</blockquote>

<blockquote>
<p>מֵעֵין הַ&#8220;צַּוָּארוֹן הָאָדֹם&#8221;,<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>בְּעָבְרוֹ מִתְּקוּפָה לִתְּקוּפָה</p>

<p>בִּכְפָרִי בְצִלְצְלֵי־פַּעֲמוֹן&#8230;</p>

<p>פֹּה נִסְתָּר בַּלֵּילוֹת גַּם אָבִי</p>

<p>הֶחָסִיד הַשַּׁתְקָן, הַבּוֹדֵד,</p>

<p>מִשְּׁאוֹן הַמַּרְזֵחַ הַמְשֻׁקָּץ</p>

<p>וְנִבּוּל פִּי שׁוֹתֵי־הַשֵּׁכָר –</p>

<p>וַיְעַיֵּן, לֹא־נִרְאֶה, לֹא־נִשְׁמָע</p>

<p>וּמְצֻמְצָם, בְּסֵפֶר מוּסָרוֹ,</p>

<p>לְאוֹר־הָעֲשָׁשִׁית הַנֶּאֱלָח,</p>

<p>שֶׁגֻּנַּב לַפִּנָּה הַחֲשֵׁכָה&#8230;</p>

<br />
</blockquote>

<h3 id="ו">ו</h3>

<blockquote>
<p>בְּבֵית הַמַּרְזֵח יָשַׁבְנוּ</p>

<p>גַּם אָנוּ, אָנֹכִי וְרַבִּי,</p>

<p>הַבָּחוּר הֶעָלוּב שֶׁהוּבָא</p>

<p>מֵאֵת הָעֲיָרָה הַסְּמוּכָה,</p>

<p>וַנַּעֲסֹק בְּחֻמָּשׁ עִם רַשִּׁ&quot;י.</p>

<p>הָהּ, אֵלִי! מַה־שּׁוֹמֵם וְנוֹרָא</p>

<p>אָז הָיָה לִי תַלְמוּד הַתּוֹרָה</p>

<p>בְּחָרְפֵי יַלְדוּתִי הָהֵמָּה,</p>

<p>בֵּין &#8220;גּוֹיֵי&#8221; פּוֹלֶסְיָה הַזְּעוּמִים!</p>

<p>עוֹד עַכְשָׁו יַעַבְרוּן בַּחֲזוֹנִי</p>

<p>עֲרָבִים עֲיֵפִים וְאִלְּמִים,</p>

<p>עֲיֵפִים כִּזְחִילַת הֶעָשָׁן</p>

<p>וְאִלְּמִים בִּסְאוֹנָם הַתָּפֵל&#8230;</p>

<p>עוֹד עַכְשָׁו צִלְלֵיהֶם אַכִּירָה –</p>

<p>וַחֲתַת הַשִּׁמָּמוֹן לְנֶגְדִּי.</p>

<p>וּלְעוֹלָם, יָדַעְתִּי, עַד עוֹלָם</p>

<p>לֹא אֶשְׁכַּח אֶת קְשֵׁה־הָעֲרָבִים,</p>

<p>בְּלָמְדִי אֵין־אוֹנִים, אֵין־חֶמְדָּה</p>

<p>בְּפָרָשַׁת &#8220;מִשְׁפָּטִים&#8221; הַחֲמוּרָה</p>

<p>עַל אוֹתוֹ הָעֶבֶד הָעִבְרִי,</p>

<p>הָאוֹמֵר: אָהַבְתִּי אֲדוֹנִי.</p>

<p>בַּחֶדֶר אָז קָפָא עֲרָפֶל,</p>

<p>סְפוּג־צַחֲנָה מְשַׁקְּצָה נְפָשׁוֹת;</p>

<p>הַמְּנוֹרָה הִתְאַבְּלָה וַתִּשְׁפֹּךְ</p>

<p>יְגוֹנָהּ עַל דַּפֵּי חֻמָּשִׁי;</p>

<p>מִמּוּלִי נֶאֱנַח לֵב אִמִּי</p>

<p>הַכְּפוּפָה עַל כִּבְרַת נוֹצָתָהּ;</p>

<p>בַּפִּנָּה נִהֲקוּ פַלָּחִים</p>

<p>וְנָחֲרוּ מַנְגִּינוֹת אֵין־טַעַם –</p>

<p>וּבְמֹחִי הֶעָמוּם הִתְרַחֲשָה</p>

<p>הַקֻּשְׁיָה: אוֹ אֵינוֹ, אוֹ אֵינוֹ&#8230;</p>

<p>וּפִתְאֹם, לֹא אֶזְכֹּר אֵיכָכָה,</p>

<p>נֶעֶקְרָה תַאֲנִיָּה אַדִּירָה</p>

<p>מִלִּבִּי שֶׁנָּבַל בְּאִבּוֹ.</p>

<p>הוֹרָתִי הִתְקוֹמְמָה כִּלְבִיאָה</p>

<p>וַתַּשְׁלֵךְ נוֹצָתָהּ לָאָרֶץ;</p>

<p>נִתְחַלְחֲלָה חַנְקָה הַתְּמִימָה</p>

<p>מִתְּנוּמַת עֶלְפוֹנָהּ – וַתִּצְעַק:</p>

<p>נִזְדַּעְזְעָה צִפּוֹרָה אֲחוֹתִי</p>

<p>וַתָּחָשׁ לַשֻּׁלְחָן נִפְעָמָה;</p>

<p>גַּם אַבָּא, הַשַּׁתְקָן מִטִּבְעוֹ,</p>

<p>שֶׁיָּשַׁב כְּדַרְכּוֹ בַפִּנָּה,</p>

<p>הֵגִיחַ וַיֶּחֱרַד מִמְּקוֹמוֹ.</p>

<p>וְכֻלָּם כְּאֶחָד נִרְעָשִׁים,</p>

<p>שׁוֹאֲלִים וְחוֹקְרִים וְדוֹרְשִׁים:</p>

<p>מֶה הָיָה לְךָ פִּתְאֹם, מֶה הָיָה?</p>

<p>אוֹ אוּלַי חָשׁ אַתָּה בְרֹאשְׁךָ?</p>

<p>אוֹ שֶׁמָּא לְבָבְךָ כֹּה נֶחֱלָשׁ?</p>

<p>&#8220;לֹא אֵדְעָה!&#8221; – אֶתְיַפַּח לִקְטָעִים</p>

<p>וּלְשֶׁטֶף יִבְבָתִי אֵין פּוּגָה.</p>

<p>וּבְתוֹךְ הַבֶּהָלָה חוֹלַלְתִּי</p>

<p>הֶאֱזַנְתִּי עֲלִיצוּת שִכּוֹרִים,</p>

<p>שֶׁהָפְכוּ אֶת פְּנֵיהֶם לַשֻּׁלְחָן</p>

<p>וַיְנַבְּלוּ בְלָצוֹן אֶת רַבִּי,</p>

<p>שֶׁעָמַד אֵין־עֵצוֹת וְנִכְנָע</p>

<p>וַיְגַמְגֵּם: אֲנִי לֹא הִכִּיתִיו&#8230;</p>

<br />
</blockquote>

<h3 id="ז">ז</h3>

<blockquote>
<p>יֵשׁ שֶׁמִּתְאוֹשֵׁשׁ הָאֶחָד</p>

<p>מִתּוֹךְ יְקִיצָתוֹ הַדְּלוּחָה</p>

<p>וְעָמַד עַל רַגְלָיו הַבּוֹגְדוֹת</p>

<p>וְנִגַּשׁ, מִתְמוֹטֵט לִצְדָדִין,</p>

<p>לִמְלַמְּדִי, הָאַבְרֵךְ הַמְדֻכָּא,</p>

<p>וּמְשָׁכוֹ בְצִצִּית פְּאָתוֹ</p>

<p>לִתְרוּעַת־הַגּוֹיִים הַצְּרוּדָה</p>

<p>וְקִלַּח לוֹ יָשָׁר אֶל פָּנָיו</p>

<p>אֶת גִּהוּק לְצוֹנוֹ הַמְחֻכָּם:</p>

<p>&quot;וּמַה, יְהוּדוֹנִי, הַגִּידָה:</p>

<p>מַאי כְּתִיב בְּ&#8217;זַקּוֹנִים' אֶצְלְכֶם?</p>

<p>וְכֵיצַד יְלַמְּדוּ לְ&#8217;סַחֵר'</p>

<p>וּלְרַמּוֹת פַּלָּחִים שֶׁלָּנוּ?&quot;</p>

<p>וְתוֹךְ־כְּדֵי־דִבּוּר הוּא דוֹלֵג</p>

<p>מֵעִנְיָן לְעִנְיָן: &quot;אֵימָתַי</p>

<p>תִּנָּשֵֹא לָךְ חַיְקָה־סַחְרַיְקָה?</p>

<p>רַמָּאִית כְּמוֹתָהּ לֹא תִמְצָא.</p>

<p>בְּחַיַּי – לֹא תִמְצָא כְּמוֹתָהּ!</p>

<p>בַּת־חַיִל חָרוּצָה וּבְרִיאָה,</p>

<p>וְעִקָּר – הֲתִשְׁמַע דִּבּוּרָהּ?</p>

<p>נוּ, מַמָּשׁ פַּלָּחִית מִלֵּדָה!</p>

<p>חֲבָל רַק שֶׁהִיא יְהוּדוֹנִית!</p>

<p>וּלְ&#8220;חַיְקָה&#8221; אֲחוֹתִי הוּא מוֹשְכוֹ&#8230;</p>

<p>&quot;הֲתִרְאִי פְאוֹתָיו? – יִשְׁאָלָהּ –</p>

<p>הֵן יִהְיֶה לְ&#8217;רַבָּן' בְּעִירוֹ,</p>

<p>בְּחַיַּי – לְ&#8217;רַבָּן' שָׁם יִהְיֶה!&quot;</p>

<p>מִתְבַּלְבֵּל הֵבָּחוּר הָאוֹבֵד</p>

<p>וְעֵינָיו הַמְפַחֲדוֹת תִּתְעֶינָה</p>

<p>מִסָּבִיב כִּמְבַקֵּשׁ חֲנִינָה.</p>

<p>וְאִמָּא תִּתְחַנֵּן לֶעָרֵל:</p>

<p>&#8220;הַנַּח לוֹ! כְּלוּם יִשְׁמַע לְשׁוֹנְךָ?&#8221;</p>

<p>אָז יַעֲזֹב הַפַּלָּח קָרְבָּנוֹ</p>

<p>וִישָׂרֵךְ לַחֲבֵרָיו הַלּוֹצְצִים</p>

<p>בְּזֶמֶר עֲרֵלִי־יְהוּדִי,</p>

<p>מְלֵא נִבּוּל מְטַמֵּא אָזְנַיִם.</p>

<p>מִתְבַּיְּשָׁה אֲחוֹתִי צִפּוֹרָה,</p>

<p>מַתְחִילָה לְחַשֵּׁב פִּדְיוֹנָהּ;</p>

<p>מִתְאַנְּחָה אִמֵּנוּ מִלִּבָּהּ,</p>

<p>וְכוֹבְשָׁה פָּנֶיהָ בַּכְּבָרָה,</p>

<p>וְאַבָּא יִתְכַּוֵּץ בַּפִּנָּה,</p>

<p>וְצוֹלֵל עוֹד יוֹתֵר בְּסִפְרוֹ.</p>

<p>הַקָּהָל מֵרִיעַ דֵּי שָֹבְעוֹ.</p>

<p>אָז תֵּלֵךְ הַשְּׁרִירוּת וְתִמַּךְ</p>

<p>וְאַחַד הַגְּרוֹנוֹת הַצְּרוּדִים</p>

<p>יִתְנַעֵר לְפֶתַע וְיִפְצַח</p>

<p>מַנְגִּינַת־שִׁקּוּצִים חֲדָשָׁה&#8230;</p>

<br />
</blockquote>

<p>גרודנה, תרע&quot;א</p>

<div class="footnotes">
<hr />
<ol>

<li id="fn:1">
<p>כינוי רוסי לשוטר בבגדי־שרד אדומי צוארון. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23499">https://benyehuda.org/read/23499</a></div></body></html>