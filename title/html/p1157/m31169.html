<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲזוֹן יְשַׁעְיָהוּ</title>
	<meta name="author" content="שמעון שמואל פרוג / יעקב קפלן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>&quot;וכתתו חרבותם לאתים וחניתותיהם</p>

<p>למזמרות &quot;&#8230; &quot;הבאים ישרש יעקב יציץ</p>

<p>ופרח ישראל ומלאו פני תבל תנובה&quot;.</p>

<p>(ישעיה ב&#8216;, ד&#8217;; כ&quot;ז, ו')</p>

<br />

<h2 id="א.">א.</h2>

<blockquote>
<p>בַּיָּמִים הָהֵמָּה – וְאֶרֶץ יְהוּדָה</p>

<p>עוֹד הָיְתָה כַמִּדְבָּר עֲזוּבָה וּשְׁדוּדָה</p>

<p>מִּתִּגְרַת מִלְחָמוֹת וּמְדָנִים בֵּין אַחִים.</p>

<p>הַבְּקָעוֹת, הַגְּבָעוֹת, הַכְּרָמִים, הָאַחִים,</p>

<p>וְסֻכּוֹת הָרֹעִים וּמְעֹנוֹת מִבְטַחִים,</p>

<p>כָּל אַרְמוֹן, כָּל טִירָה שֶׁעָמְדוּ שַׁאֲנַנִּים</p>

<p>בְּגַנֵּי תִפְאָרָה בֵּין עֵצִים רַעֲנַנִּים</p>

<p>וִיְרַקְרַק נִצָּנִים וּפִרְחֵי שׁוֹשַׁנִּים –</p>

<p>כֻּלָּמוֹ נָדַמּוּ וַיִּהְיוּ לְבָתָה</p>

<p>וְסָבִיב עַל כֹּל יַד שִׁמָּמוֹן קָשָׁתָה,</p>

<p>וּשְׂכִיּוֹת כָּל חֶמְדָּה – הוֹד שָׁנִים עָבָרוּ –</p>

<p>בֵּין גַּלֵּי מַפֵּלָה וּשְׁאִיָּה נִקְבָּרוּ&#8230;</p>

<p>הַלְּבָנוֹן הָאַדִּיר הָעַתִּיק לְיָמִים</p>

<p>– מַרְאֵהוּ כַּעֲנָק שֶׁפָּנָיו נִזְעָמִים</p>

<p>וּשְׂעַר הַתַּלְתַּלִּים עַל רֹאשׁוֹ פָרוּעַ –</p>

<p>עָמַד בְּלִי נוֹעַ בִּתְנוּמָה שָׁקוּעַ.</p>

<p>וְלַיְלָה וְשֶׁקֶט עֵת סָבִיב שָׂרָרוּ,</p>

<p>אָז לִפְנֵי דִמְיוֹנוֹ הַנּוּגֶה נָהָרוּ</p>

<p>זִכְרוֹנוֹת שִׂמְחוֹתָיו מִיָּמִים עָבָרוּ;</p>

<p>רַק רָאשֵׁי הַסְּלָעִים תּוּגָתוֹ יָדָעוּ</p>

<p>רַק הֵמָּה בַלַּיְלָה מְרִי־שִׂיחוֹ שָמָעוּ&#8230;</p>

<p>גַּם כּוֹכְבֵי בַת צִיּוֹן בַּשַּׁחַק קָדָרוּ&#8230;</p>

<p>אַךְ שִׂנְאָה אַךְ קִנְאָה כַּלַּהַב בָּעָרוּ</p>

<p>וְדָמִים עַל דָּמִים כַּנְּחָלִים נִגָּרוּ&#8230;</p>

<p>וַיָּקָם הַנָּבִיא&#8230;</p>

<br />
</blockquote>

<h2 id="ב.">ב.</h2>

<blockquote>
<p>         עוֹדֶנּוּ בַנֹּעַר –</p>

<p>וַתִּבְעַר בִּלְבָבוֹ אֵשׁ קֹדֶשׁ, אֵשׁ טֹהַר,</p>

<p>וַיֶּאֱהַב כָּמֹהוּ כָּל נִבְרָא בְצֶלֶם,</p>

<p>וּבְיִרְאָה וָרֶגֶשׁ זְמַן רַב הִשְׁתַּטֵּחַ</p>

<p>עַל אַבְנֵי הַקֹּדֶשׁ אֶל פְּנֵי הַמִּזְבֵּחַ&#8230;</p>

<p>מַה בִּקֵּשׁ מִיּוֹצְרוֹ, הִתְחַנֵּן הָעֶלֶם,</p>

<p>יְלִיד הַהַצְלָחָה בְּאֶרֶץ פֹּרִיָּה</p>

<p>בֵּין כָּרִים נֶאְדָּרִים וּפִרְחֵי מֹרִיָּה?</p>

<p>מַה שָּׁאַל נוֹסָפוֹת, אִם בִּרְכַּת שָׁמַיִם</p>

<p>הִשְׁתַּפְּכָה מִסָּבִיב עַל כָּל הָאַפְסָיִם,</p>

<p>אִם מֶרְחַב הַשָּׂדוֹת כְּמֶרְחַב רָקִיעַ</p>

<p>וּמְזָוֶה לִמְזָוֶה זִיז שׂבַע הִבִּיעַ!&#8230;</p>

<p>אַךְ יוֹם אַחַר יוֹם הוֹסִיף חַיִל הַנָּעַר</p>

<p>וּכְגָדְלוֹ כֵּן גָּדַל בְּקִרְבּוֹ הָרוּחַ</p>

<p>וּתְשׁוּקוֹת נִפְלָאוֹת בּוֹ רָגְשׁוּ כַסָּעַר,</p>

<p>לֹא יָדַע מַרְגּוֹעַ, לֹא יָכֹל לָנוּחַ,</p>

<p>וְנַפְשׁוֹ לֹא חָדְלָה מִשְּׁאֹף לַמֶּרְחַקִּים,</p>

<p>לַמָּקוֹם שֶׁחֻבְּרוּ בוֹ תְּכֵלֶת שָׁמַיִם</p>

<p>עִם מִישׁוֹר הָאָרֶץ הַמַּרְהִיב עֵינַיִם</p>

<p>מִסָּבִיב בְּדִשְׁאֵי־הַחֵן הַיְרַקְרַקִּים –</p>

<p>עֲלֵיהֶם הַשֶּׁמֶשׁ אוֹר־זָהָב שָׁפָכָה&#8230;</p>

<p>הַמַּרְאָה הַהִיא אֶת כָּל לִבּוֹ לָקָחָה</p>

<p>וְחוּשָׁיו בְּקִרְבּוֹ אַחֲרֶיהָ דָּבָקוּ,</p>

<p>וּמְקוֹם שֶׁשָּׁמַיִם וָאָרֶץ יִשָּׁקוּ</p>

<p>שָׁם שָׁאַף עֲדָנִים וּנְעִימוֹת לִרְוָיָה</p>

<p>וּבְרוּחוֹ הַכַּבִּיר בַּמֶּרְחָק שָׁם הָיָה&#8230;</p>

<p>וַיִּשְׁמֹר וַיִּנְצֹר בְּנַפְשׁוֹ הָרְחָבָה</p>

<p>כָּל יָמָיו וּשְׁנוֹתָיו בֶּאֱמוּנָה נִשְׂגָּבָה –</p>

<p>זֶה מַעְיַן־הַחַיִּים לְמַחֲזוֹת מַזְהִירִים&#8230;</p>

<p>וְקֹרוֹת הַיָּמִים הַטּוֹבִים וּבְהִירִים</p>

<p>וּפִגְעֵי הַזְמַנִּים הַמָּרִים הָרָעִים,</p>

<p>וְאַנְחוֹת בַּת צִיּוֹן הַהֹגָה נְכָאִים –</p>

<p>כֻּלָּמוֹ בִלְבָבוֹ עִקְבוֹתָם הִשְׁאִירוּ,</p>

<p>כֻּלָּמוֹ אֶת קְרָבָיו הִרְעִישׁוּ, הֵעִירוּ.</p>

<p>וַיְהִי יְמֵי חַיָּיו רַק חַיֵּי אֻמָּתוֹ,</p>

<p>בְּעַמּוֹ חַיָּתוֹ, עַל עַמּוֹ גַאֲוָתוֹ&#8230;</p>

<p>וְשָׁנִים עָבָרוּ&#8230; וּבְמֶרְחַב הַכָּרִים</p>

<p>בִּמְקוֹם שֶׁיִּשָּׁמְעוּ קוֹל רִנּוֹת אִכָּרִים</p>

<p>עֵת שֶׁמֶשׁ הָעֶרֶב בַּשַּׁחַק שֹׁקָעַת –</p>

<p>קוֹל רִנָּה חֲדָשָׁה שָׁם עַתָּה נִשְׁמָעַת&#8230;</p>

<br />
</blockquote>

<h2 id="ג.">ג.</h2>

<blockquote>
<p>עַל אַדְמַת יְהוּדָה מִסָּבִיב הִצִּיעַ</p>

<p>הַלַּיְלָה מַסֵּכַת עֲרָפֶל וַחֲשֵׁכָה&#8230;</p>

<p>עוֹד אַחַד הַיָּמִים, יוֹם אֵיד וְתוֹכֵחָה,</p>

<p>הִתְמוֹגֵג – כֶּעָנָן עַל פְּנֵי הָרָקִיעַ,</p>

<p>עוֹד אַחַד הַגַּלִּים מִגַּלֵּי הַחַיִּים</p>

<p>הִשְׁתַּפֵּךְ, הִתְעָרֵב בֵּין גַּלֵּי הַנֵּצַח</p>

<p>כְּנֵטֶף הַמָּטָר בִּתְהֹמוֹת הַמָּיִם&#8230;</p>

<p>וַעֲקֻבִים מִדָּמִים וּצְמֵאִים כָּרֶצַח</p>

<p>אֶל קִרְבָּם לִבְלֹעַ קָרְבָּנוֹת חֲדָשִׁים&#8230;</p>

<p>גַּם שֵׁנִי וּשְׁלִישִׁי אַחֲרֵיהוּ עוֹד חָשִׁים&#8230;</p>

<p>כְּבָר רַבִּים כְּמֹהֶם עַל צִיּוֹן עָבָרוּ,</p>

<p>וְרַבִּים, כְּבָר רַבִּים אֶת פִּיהֶם פָּעָרוּ</p>

<p>וְחַיִּים נִפְלָאִים וִיקָרִים בָּלָעוּ</p>

<p>וַעֲלֻמִּים לִרְבָבוֹת אֶל חֵיקָם נָשָׂאוּ&#8230;</p>
</blockquote>

<br />

<blockquote>
<p>וְשָׁנִים חֲמִשִּׁים נָגוֹזוּ חָלָפוּ&#8230;</p>
</blockquote>

<br />

<blockquote>
<p>הַנָּבִיא הַנַּעֲלֶה וּגְדָל הַתּוּשִׁיָּה</p>

<p>כְּבָר זָקֵן, עַמּוּדֵי גְוִיָּתוֹ רוֹפָפוּ,</p>

<p>עֹז פָּנָיו הִשְׁתַּנָּה. וְנֶעֱזָב כַּצִּיָּה</p>

<p>מֵאַנְשֵׁי עֲדָתוֹ – שֶׁנַּפְשׁוֹ נְכוֹנָה</p>

<p>לְהַקְרִיב לְמַעֲנָם כָּל כֹּחָהּ, כָּל אוֹנָהּ –</p>

<p>שָׁם יַעֲמֹד מְשׁוֹמֵם וּבְרוּחַ הֹמִיָּה</p>

<p>בְּצֵל הָאֲרָזִים עַל נַחַל הַמַּיִם&#8230;</p>

<p>פֹּה הִסְכִּין לָשֶׁבֶת לֹא אַחַת וּשְׁתַּיִם</p>

<p>בִּימֵי הָעֲלוּמִים בְּשֶׁקֶט הַלָּיִל,</p>

<p>בְּהָרֵם הַזָמִיר אֶת קוֹלוֹ בֶחָיִל,</p>

<p>וַיִּשְׁאַף לִרְוָחָה בְּאַוַּת הַנֶּפֶשׁ</p>

<p>אֶת רֵיחַ הַבֹּשֶׂם מִסָּבִיב בַּכָּרִים,</p>

<p>וְלִבּוֹ הִתְעוֹרֵר, וְשִׁירִים נֶאְדָּרִים</p>

<p>הֵרִיעַ כִּנּוֹרוֹ לַחֶסֶד, לַחֹפֶשׁ&#8230;</p>

<p>וְעַתָּה?!..</p>

<br />
</blockquote>

<h2 id="ד.">ד.</h2>

<blockquote>
<p>&#8230; כְּרַעַם מִתְגּוֹלֵל מִשְּׁחָקִים</p>

<p>בִּמְנוּחַת הַלַּיִל לְנֹגַהּ הַבְּרָקִים,</p>

<p>וְעָבַר בֶּהָדָר וְהִרְעִים נִפְלָאוֹת</p>

<p>וּתְשׁוּאוֹת סֻכָּתוֹ מִסָּבִיב נִשְׁמָעוֹת, –</p>

<p>קוֹל דִּבְרֵי הַנָּבִיא בְּכֹחַ הֵרִיעַ</p>

<p>לָעֵדָה – מֵאֲנָה אֶת לִבָּהּ הַכְנִיעַ.</p>

<br />
</blockquote>

<blockquote>
<p>בַּת צִיּוֹן, בַּת צִיּוֹן! עוֹד אֶזְכֹּר הַיָּמִים</p>

<p>הִשְׁקַפְתְּ בָּם מֵרָאשֵׁי הֶהָרִים הָרָמִים</p>

<p>– עֲטוּפֵי תִפְאָרָה, עֲדוּיֵי שׁוֹשַׁנִּים –</p>

<p>עַל מֶרְחַב הַשָּׂדוֹת, עַל יִפְעַת הַגַּנִּים,</p>

<p>הִשְׁקַפְתְּ עַל הַבְּרָכָה, יַד אֵל לָךְ הֵרִיקָה,</p>

<p>הִשְׁקַפְתְּ וּבַת־עֵינֵךְ גְּאוֹן־אשֶׁר הֵפִיקָה!</p>

<p>עוֹד אֶזְכֹּר עֵת אִיִּים לָךְ מִנְחָה הֵשִׁיבוּ</p>

<p>וְאֹרְחָה עַל אֹרְחָה לָךְ אֶשְׁכָּר הִקְרִיבוּ,</p>

<p>הַמְּלָכִים הִשְׁתַּחֲווּ מוּל הַדְרַת פָּנַיִךְ</p>

<p>וּפְרָחִים הִשְׁלִיכוּ אֶל כַּפּוֹת רַגְלַיִךְ,</p>

<p>הַמִּקְדָּשׁ הַנִּפְלָא וּצְבִי כָּל תִּפְאֶרֶת –</p>

<p>פְּאֵר לָאֲרָצוֹת, לִלְאֻמִּים עֲטֶרֶת!&#8230;</p>

<p>אֲהָהּ! וּמֶה עַתָּה, בַּת צִיּוֹן, הִנֵּהוּ?</p>

<p>מֶה עַתָּה הַהֵיכָל וּכְלִיל תִּפְאַרְתֵּהוּ,</p>

<p>מַה כִּסֵּא הַכָּבוֹד, מַה דֶּגֶל הַתְּהִלָּה</p>

<p>עָלַיִךְ בֶּהָדָר הִתְנוֹסֵס בַּתְּחִילָּה?&#8230;</p>

<p>אֵי פְאֵר טִירוֹתַיִךְ עַל גְּדוֹתֵי הַמָּיִם?</p>

<p>אֵי זִמְרַת קוֹצְרַיִךְ עַל הָרֵי אֶפְרָיִם?&#8230;</p>

<p>מְלֵאֲתִי מִשְׁפָּט וָחֶסֶד וּצְדָקָה –</p>

<p>וְהִנֵּה בְרַק־חֶרֶב, אִי־מִשְׁפָּט וּצְעָקָה.</p>

<p>קוֹל בְּכִי, קוֹל אֲנָחָה – לְאָזְנֵךְ קוֹל שָׁרִים,</p>

<p>בָּךְ אַחִים נִטְבָּחִים, בָּךְ דָּמִים נִגָּרִים,</p>

<p>אֵשׁ מֶרֶד וּמַעַל אֶת כֻּלֵּךְ אָכָלָה!&#8230;</p>

<p>וּקְרוֹבִים יָמַיִךְ&#8230; (הָהּ, רוּחִי חֻבָּלָה!..)</p>

<p>הַדְּגָלִים, גְּאוֹן יַעֲקֹב, – שֶׁבְּיָמִים עָבָרוּ</p>

<p>הִכְנִיעוֹ הָאוֹיֵב, עַל צָר הִתְגַּבָּרוּ –</p>

<p>יַד אוֹיֵב מִתְנַקֵּם כְּבָר אֶרְאֶה בָם שְׁלוּחָה,</p>

<p>וִיעַסֵּם וִיעַפְּרֵם וִישִׂימֵם כַּסּוּחָה!&#8230;</p>

<p>הָקִיצִי, בַּת־עַמִּי! הֵן שַׁדְמוֹת הַבְּרָכָה</p>

<p>יִרְזֹמוּן, יְפַתּוּ לַעֲבוֹדָה, לִמְלָאכָה&#8230;</p>

<p>הַשְׁלִיכִי מִיָּדֵךְ הַחֶרֶב, הַקֶּשֶׁת</p>

<p>וּצְאִי נָא הַשָּׂדֶה וּקְחִי הַמַּחֲרֶשֶׁת!&#8230;</p>

<p>הָקִיצִי, בַּת־עַמִּי, הִתְנַעֲרִי כְרֶגַע</p>

<p>מֵעַבְדּוּת, מֵעֹנִי, מִצָּרָה, מִפֶּגַע,</p>

<p>אָז אוֹר יְשׁוּעָתֵךְ הַחֲשֵׁכָה יַבְקִיעַ</p>

<p>וְהוֹדוֹ עָלַיִךְ כַּשַּׁחַר יוֹפִיעַ,</p>

<p>וְעֹבְדִים חָרוּצִים בָּעֹז וּבְרַב אוֹנִים</p>

<p>יָשִׁיבוּ אֶת כְּבוֹדֵךְ כִּבְיָמִים רִאשׁוֹנִים&quot;&#8230;</p>

<br />
</blockquote>

<blockquote>
<p>– &#8220;חֲדַל נָא, אִישׁ זָקֵן, מִדַּבֵּר הֲבָלִים&#8221; –</p>

<p>עָנַתְהוּ פֶה אֶחָד עֲדַת הַנִּקְהָלִים&#8230;</p>

<br />
</blockquote>

<h2 id="ה.">ה.</h2>

<blockquote>
<p>וַיִּבְכֶּה הַנָּבִיא מִגֹּדֶל כְּאֵבוֹ,</p>

<p>וַתִּדְמַע בַּת־עֵינוֹ הַכֵּהָה מִשֵּׂיבוֹ&#8230;</p>

<p>אָז יָחוּשׁ כִּי יָשׁוּב לִימֵי הָעֲלוּמִים,</p>

<p>כִּי חֻדְּשׁוּ כַנֶּשֶׁר בּוֹ כֹּחוֹת עֲצוּמִים</p>

<p>וּכְמַעְיָן לֹא אַכְזָב יָקֵרוּ קִרְבֵּהוּ&#8230;</p>

<p>מַה־נִּפְלָא, מַה־נִשְׁגַּב אָז הֶדֶר מַרְאֵהוּ!&#8230;</p>

<p>&#8220;בַתְ עַמִּי, בַת עַמִּי!&#8221;</p>

<p>         וּמַרְאָה נֶהְדָּרָה</p>

<p>אָז פִתְאֹם בֶּחָזוֹן לְפָנָיו עָבָרָה:</p>

<p>מִסָּבִיב בָּאָרֶץ יִשְׁתַּפֵּךְ בְּרַק־זֹהַר&#8230;</p>

<p>מֵאַחֲרֵי הֶהָרִים בֵּין עַרְפְּלֵי טֹהַר</p>

<p>כְּ&#8220;כַדּוֹר&#8221; יִתְנַשֵּׂא אֶל רוֹם הָרָקִיעַ,</p>

<p>וּבְנָגְהוֹ הַנִּפְלָא מִלְמַעְלָה יוֹפִיעַ</p>

<p>עַל קָמוֹת בָּשָׁלוּ, עַל כָּרִים נִפְלָאִים,</p>

<p>וְשִׁבֲּלֵי דָגָן אוֹר־זָהָב יָרִיקוּ</p>

<p>כְּגַעַת בָּהֵמָּה הָרוּחַ הַנָעִים.</p>

<p>מִקָּצֶה לְקָצֶה מַגָּלִים יַבְרִיקוּ,</p>

<p>וְקוֹצְרִים יִתְהַלְּכוּ וּפְנֵיהֶם מְאִירוֹת</p>

<p>וִילָדִים וִילָדוֹת יְרַקְּדוּ, יָרוּצוּ,</p>

<p>וּבֵין הַשִּׁבֳּלִים יֵחָבְאוּ, יָפוּצוּ&#8230;</p>

<p>קוֹל שְׁעָטָה, קוֹל נַחֲרָה, קוֹל שִׁירִים וּזְמִירוֹת,</p>

<p>וּשְׂחֹק בְּפִי קֹצְרוֹת וּנְגִינַת צִפֳּרִים</p>

<p>וְשִׂיחַת מַהֲתַלּוֹת מִכָּל הָעֲבָרִים&#8230;</p>

<br />
</blockquote>

<blockquote>
<p>זְמַן רַב עָמַד נָבוּךְ וַיִּלְטוֹשׁ עֵינַיִם</p>

<p>לַמֶּרְחָק הַמַּזְהִיר בְּאוֹר שִׁבְעָתַיִם:</p>

<p>לֹא הִכִּיר הַשָּׁרוֹן, לֹא הִכִּיר הַשָּׂדוֹת,</p>

<p>הַקּוֹצְרִים, הַקּוֹצְרוֹת, הַיְלָדִים, הַיְלָדוֹת&#8230;</p>

<p>אַךְ הִנֵּה מִמֶּרְחָק לְאָזְנָיו הִגִּיעַ</p>

<p>קוֹל שִׁירַת מַקְהֵלָה, קוֹל רִנָּה וּתְהִלָּה..</p>

<p>וּפִתְאֹם אוֹר נֹגַהּ מֵעֵינָיו הוֹפִיעַ,</p>

<p>&#8220;הֵם אַחַי, אֲהוּבַי&#8221; – אָז קָרָא בְגִילָה&#8230;</p>

<p>וּכְמַשַּׁק קוֹל גַּלִּים מֵרָחוֹק יָרִיעַ –</p>

<p>קוֹל קוֹרֵא מִמָּרוֹם בְּאָזְנָיו הִבִּיעַ</p>

<p>כִּדְבַר מֶלֶךְ שִׁלְטוֹן:</p>

<br />
</blockquote>

<blockquote>
<p>         &quot;תָּבֹאנָה עוֹד עִתִּים</p>

<p>וְכִתְּתוּ הָעַמִּים חַרְבוֹתָם לְאִתִּים,</p>

<p>וְכֻלָּם כְּאֶחָד יַגִּידוּ, יֹאמֵרוּ,</p>

<p>וְשִׁירָה חֲדָשָׁה בָּעֹז יְשׁוֹרֵרוּ:</p>

<p>חֲיִי, הָעֲבוֹדָה בַּת צְדָקָה וָישֶׁר,</p>

<p>בְּצֵל הָאַהֲבָה וּמְנוּחָה וָאשֶׁר!&quot;&#8230;</p>

<p>וְעַמְּךָ הַמְקַנֵּן עַל עֶבְרֵי פִי פַחַת</p>

<p>עוֹד יָשׁוּב יִתְעַנֵּג עַל שָׁלוֹם וָנַחַת,</p>

<p>וְשָׁר בַּמַּקְהֵלָה הַשִּׁירָה הַגְּבֹהָה</p>

<p>בְּרָן־יַחַד בֶּהָדָר הָאָרֶץ וּמְלֹאָה!&quot;&#8230;</p>
</blockquote>

<div class="footnotes">
<hr />
<ol>

<li id="fn:1">
<p>מהדורה שניה לשיר &#8220;הבאות&#8221;. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31169">https://benyehuda.org/read/31169</a></div></body></html>