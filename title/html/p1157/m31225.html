<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סִפּוּרֵי הָאָב הַזָּקֵן</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="א.">א.</h2>

<blockquote>
<p>&quot; – מַה זֶה תִקְרָא מַחֲמַדֵּנוּ,</p>

<p>פֹּה בַסֵּפֶר בְּלִי הֲפוּגָה,</p>

<p>לְעִתִּים תִּבְכֶּה, תִּתְיַפֵּחַ</p>

<p>וּפָנֶיךָ חֲרוּשֵׁי־תוּגָה.</p>

<br />
</blockquote>

<blockquote>
<p>עָזְבָה, עָזְבָה זֶה סִפְרֶךָ</p>

<p>וּמִקְּרֹא בוֹ נָא חֲדָלָה,</p>

<p>סִפּוּר קְדוּמִים סַפְּרָה לָנוּ,</p>

<p>מִשְׁלֵי חִידוֹת לָנוּ מְשֹׁלָה! –&quot;</p>

<br />
</blockquote>

<blockquote>
<p>&quot; – מִשְׁלֵי אֵפֶר לֹא אֵדָעָה,</p>

<p>יַלְדֵי נָכְרִים בָּם יַשְׂפִּיקוּ,</p>

<p>הֵם יַעֲרִיצוּם הֵם יַקְדִּישׁוּם,</p>

<p>הֵם גַּם חֵקֶר בָּם יַעֲמִיקוּ.</p>

<br />
</blockquote>

<blockquote>
<p>סִפּוּר קְדוּמִים אֲסַפֵּרָה!</p>

<p>סִפּוּר קְדוּמִים – אָזְנַי קָחוּ</p>

<p>מִנִּי דִבְרֵי זֶה הַסֵּפֶר;</p>

<p>שָׁנִים רַבּוֹת כְּבָר בָּרָחוּ –</p>

<br />
</blockquote>

<blockquote>
<p>לְמִן הָעֵת, שֶׁאֲבוֹתֵינוּ</p>

<p>יְלָדִים קְטַנִּים עֲדֶן הָיוּ,</p>

<p>זֶה הַחִלָּם לִקְרֹא סֵפֶר,</p>

<p>בְּבֵית הָאָב עֲדֶנָּה הָיוּ.</p>

<br />
</blockquote>

<blockquote>
<p>אָז יָנַקְנוּ שֶׁפַע חַיִּים</p>

<p>אָז חַיִינוּ חַיֵּי נַחַת,</p>

<p>דְּרוֹר שָׁאַפְנוּ בְּלִי־מְצָרִים</p>

<p>אַף עָלִינוּ כַפֹּרַחַת.</p>

<br />
</blockquote>

<blockquote>
<p>אוּלָם פְּרָאִים אָז הָיִינוּ</p>

<p>אִישׁ בֵּין אָחִיו רִיב הֵפַחְנוּ,</p>

<p>וּבְמַדְמֵנַת מֵי שְׁכֵנֵינוּ</p>

<p>הִתגּוֹלַלְנוּ, נֶאֱלַחְנוּ.</p>

<br />
</blockquote>

<blockquote>
<p>בְּחֹזֶק יָד הָאָב יִסְּרָנוּ,</p>

<p>אֶפֶס מוּסָר לֹא לָקַחְנוּ:</p>

<p>וּבְמַדְמֵנַת מֵי שְׁכֵנֵינוּ</p>

<p>הִתגּוֹלַלְנוּ, נֶאֱלַחְנוּ.</p>

<br />
</blockquote>

<blockquote>
<p>וַיִּתְלַקַּח אַף אָבִינוּ</p>

<p>וַיְגָרְשֵׁנוּ: – &quot;סוּרוּ! – קָרָא –</p>

<p>סוּרוּ, גּוּרוּ בֵית שְׁכֵנֵיכֶם –</p>

<p>נַפְשְׁכֶם בָּמוֹ כִּי נִקְשָׁרָה!&quot;</p>

<br />
</blockquote>

<blockquote>
<p>וַנָּסוּרָה&#8230; אֵל רַב־צֶדֶק!</p>

<p>מַה שָּׂבַעְנוּ פִיד וּשְׁנִינָה!</p>

<p>וּשְׁכֵנֵינוּ אֵיךְ קִדְּמוּנוּ –</p>

<p>אֵיךְ עִנּוּנוּ בְּלִי חֲנִינָה!</p>

<br />
</blockquote>

<blockquote>
<p>זֶה הִתְחַפֵּשׂ בְּעָרְמַת שׁוּעָל</p>

<p>מְצוֹא לַלֵּב הַמְּסִלָּה פְנִימָה;</p>

<p>וּמִשְׁנֵהוּ – זְאֵב עֲרָבוֹת</p>

<p>מָלֵא תֹם כְּיוֹנָה תְמִימָה;</p>

<br />
</blockquote>

<blockquote>
<p>אֵלֶּה שָׁקְדוּ עַל אָשְׁרֵנוּ –</p>

<p>הָרְגוּ, שָׂרְפוּ בְּחֶמְלַת לֵב:</p>

<p>לְאַשֵּׁר נֶפֶשׁ בְּחַיֵּי נֶצַח</p>

<p>וְהָבֵא שֹׁאָה עַל חַיֵּי גֵו&#8230;</p>

<br />
</blockquote>

<blockquote>
<p>וְהָאֲנָשִׁים – לִבָּם אֶבֶן,</p>

<p>בְּנֵי צִפְעוֹנִים פְּרִיצֵי שַׁחַץ,</p>

<p>מִדֵּי יוֹם הוֹסִיפוּ חָלָל,</p>

<p>מִדֵּי בֹקֶר הִרְבּוּ מַחַץ&#8230;&quot;</p>

<br />
</blockquote>

<blockquote>
<p>– &quot;אַךְ, אָבִינוּ! – יָמִים רַבִּים</p>

<p>צוּקוֹת אֵלֶּה לֹא אָרָכוּ?!&quot; –</p>

<p>– &quot;אָרְכוּ, בָּנַי, הוֹי אָרָכוּ!</p>

<p>מַה־תִּתְפַּלְאוּ, תִּשְׁתּוֹחָחוּ?</p>

<br />
</blockquote>

<blockquote>
<p>מַה שֶּׁהָיָה הוּא שֶׁהוֶֹה</p>

<p>אוֹ גַם יִהְיֶה לָעוֹלָמִים,</p>

<p>לָעוֹלָמִים עִם הָאָדָם</p>

<p>גּוֹר לֹא תָגוּר חַיַּת־דָּמִים&#8230;</p>

<br />
</blockquote>

<blockquote>
<p>מְצוּקוֹת הָיוּ מְצוּקוֹת יִהְיוּ,</p>

<p>יִהְיוּ רוּחוֹת, דֶּלֶף, רֶפֶשׁ&#8230;</p>

<p>אַךְ הַמְּצוּקָה תִּנְעַם לָנוּ,</p>

<p>בָּה בַּמְּצוּקָה אשֶׁר־נֶפֶשׁ&#8230;</p>

<br />
</blockquote>

<blockquote>
<p>שׁוּרוּ נָא&#8230; הַסַּעַר יִסְעַר,</p>

<p>שֶׁצֶף קִצְפּוֹ יָם יַרְאֵנוּ;</p>

<p>זֶה הַיָּם כָּאֱמוּנָה רָחָב</p>

<p>וְעָמֹק עָמֹק כְּמַכְאוֹבֵינוּ&#8230;</p>

<br />
</blockquote>

<blockquote>
<p>מְצוּלָה תִרְעַשׁ&#8230; תִּפְעַר פִּיהָ&#8230;</p>

<p>גַּל אֶל גַּל קוֹל עֹז יִתֵּנוּ&#8230;</p>

<p>אֵל הַגַּלִּים – דִּמְעוֹתֵינוּ,</p>

<p>זֶה הַסַּעַר – אַנְחוֹתֵינוּ&#8230;</p>

<br />
</blockquote>

<blockquote>
<p>אֵל הַגַּלִּים לַעֲלוֹת לִגְאוֹת</p>

<p>מִדֵּי רֶגַע – מַה יִּצְלָחוּ!</p>

<p>אַךְ שׁוּב עַל עִקְבָם&#8230; עִקְבָם, בָּנַי,</p>

<p>שְׁנוֹת אֵין מִסְפָּר יֶאֱרָכוּ&#8230;</p>

<br />
</blockquote>

<blockquote>
<p>אוּלָם, בָּנַי, כִּי יַגִּיעַ</p>

<p>רֶגַע חֶסְרוֹן שׂוֹא־הַמַּיִם</p>

<p>אָז אַחֲרֵיהֶם תִּשָּׁאַרְנָה</p>

<p>מִנְחוֹת־פֶּלֶא מְלֹא חָפְנַיִם:</p>

<br />
</blockquote>

<blockquote>
<p>עַל הַחֹף – מְקוֹם עֵינֵינוּ</p>

<p>יָרְדוּ נַהֲרֵי נַחֲלֵי דְמָעוֹת</p>

<p>עַתָּה עַתָּה שֶׁפַע כַּבִּיר –</p>

<p>אַבְנֵי חֵפֶץ שָׁם נִמְצָאוֹת.</p>

<br />
</blockquote>

<blockquote>
<p>לֹא סַפִּירִים, לֶשֶׁם, שֹׁהַם –</p>

<p>אֵלֶּה אַבְנֵי הַתִּפְאָרָה,</p>

<p>וְלֹא יָשִׁיתוּ לִוְיַת חֵן</p>

<p>לִמְעִיל אַרְגָּמָן, לַעֲטָרָה.</p>

<br />
</blockquote>

<blockquote>
<p>רַק לַנֶּפֶשׁ חֵן מוֹסִיפוֹת</p>

<p>הָאֲבָנִים הַנֶּהְדָּרוֹת;</p>

<p>וְעַל דַּרְכֵּנוּ מְלֵא צַלְמָוֶת</p>

<p>שׁוֹלְחוֹת נֹגַהַּ אוֹר יְקָרוֹת&#8230;</p>

<br />
</blockquote>

<blockquote>
<p>בָּנַי! זֹאת הִיא אֱמוּנָתֵנוּ!</p>

<p>אֱמוּנָה עַזָה כָּחַלָּמִישׁ,</p>

<p>אֱמוּנָה קֹדְחָה כַּלֶּהָבָה,</p>

<p>אֱמוּנָה בְהִירָה כְּאוֹר הַשָּׁמֶשׁ&#8230;</p>

<br />
</blockquote>

<blockquote>
<p>וּבֶאֱמוּנָה רַבַּת אוֹנִים</p>

<p>נֵשֵׁב נִפְגּשׁ אֶת פִּידֵנוּ&#8230;</p>

<p>בְּמוֹ פִידֵנוּ – אֱמוּנָתֵנוּ,</p>

<p>בֶּאֱמוּנָתֵנוּ – בִּרְכָתֵנוּ!&quot; –</p>

<br />
</blockquote>

<blockquote>
<p>כֵּן אָבִינוּ סִפֵּר לָנוּ</p>

<p>בִּשְחֹק נָעִים עַל שִׂפְתוֹתָיו,</p>

<p>וּבִשְׂחֹק עַל פָּנָיו שָׁטְפוּ</p>

<p>שָׁטֹף עָבֹר מֵי דִמְעוֹתָיו&#8230;</p>

<br />
</blockquote>

<h2 id="ב:חגהפסח">ב: חג הפסח</h2>

<blockquote>
<p>&#8230; גַּם שָׁם, בְּנִי, הָמָיוּ נַחֲלֵי מַיִם</p>

<p>וּפְרָחִים הִתְהַדְּרוּ בָּעֵמֶק, בָּאָחוּ,</p>

<p>וּמֵעַל פְּנֵי תְּכֵלֶת חוּג הַשָּׁמַיִם</p>

<p>כּוֹכָבִים בַּמְּסִלּוֹת אוֹרָם שָׁלָחוּ.</p>

<br />
</blockquote>

<blockquote>
<p>גַּם שָׁם מִדֵּי בֹקֶר הַשֶּׁמֶשׁ קָמָה</p>

<p>וַתְּגָרֵשׁ עֲרָפֶל מֵרָאשֵׁי הֶהָרִים</p>

<p>וַתָּפֶץ זִיו נָעִים כְּזִיו הָאַחְלָמָה</p>

<p>אֶל רַחֲבֵי שָׂדָי, אֶל חֶלְקַת נְהָרִים.</p>

<br />
</blockquote>

<blockquote>
<p>אַךְ שָׁמָּה הִתְבּוֹלֵל בְּהֶמְיַת הַמַּיִם</p>

<p>קוֹל שֵׁבֶט מַכֶּה, קוֹל נַעֲנִים, נִדָּחִים,</p>

<p>קוֹל צִלְצֵל בָּעֹז מֵהֲמוֹן נְחֻשְׁתַּיִם,</p>

<p>קוֹל שְׂחֹק מַהֲתַלּוֹת, קוֹל רַב הַטַּבָּחִים.</p>

<br />
</blockquote>

<blockquote>
<p>לֹא מִקַּרְנֵי הַחַרְסָה שָׁם אָדְמוּ הַפְּרָחִים,</p>

<p>לֹא טַל גַּם לֹא מַיִם יָרְדוּ עֲלֵיהֶם,</p>

<p>הַפְּרָחִים שָׁם אָדְמוּ מִדָּמִים נִשְׁפָּכִים</p>

<p>מִדִּמְעוֹת עֵינַיִם רָטְבוּ עֲלֵיהֶם.</p>

<br />
</blockquote>

<blockquote>
<p>הַכּוֹכָבִים הָאִלְּמִים בַּחֲשֵׁכָה וָאָמֶשׁ</p>

<p>קוֹל אַלְפֵי אֲנָחוֹת שָׁם הַקְשֵׁב הִקְשִׁיבוּ,</p>

<p>וּבְחֻמָּן הַנּוֹרָא קַרְנֵי הַשֶּׁמֶשׁ</p>

<p>כָּל מַכָּה וּפֶצַע הֶעֱמִיקוּ הִרְחִיבוּ.</p>

<br />
</blockquote>

<blockquote>
<p>שָׁם רָגַשׁ יַם דְּמָעוֹת, שָׁם סָעַר כָּל לֵב</p>

<p>שָׁם אֹפֶל מְנֻדָּח כֻּסָּה כָל עֵבֶר&#8230;</p>

<p>מָה אָעִיד, יַקִּירִי, אֲדַמֶּה לַכְּאֵב</p>

<p>מָה אָעִיד אֲדַמֶּה לַשָּׁבֶר?!&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>וְדוֹרוֹת נָגֹזוּ&#8230; לֹא רַעַם הִתְגּוֹלֵל</p>

<p>עַל רָאשֵׁי הֶהָרִים הַגְּבֹהִים וְרָמִים,</p>

<p>לֹא סַעַר בְּחֵמָה נִתֶּכֶת הִתְחוֹלֵל</p>

<p>לְהַפִּיל וְלַחֲשׂוֹף יְעָרוֹת נִרְדָּמִים.</p>

<br />
</blockquote>

<blockquote>
<p>אִישׁ חַי, גְּדָל פְּעָלִים, קָם, רַב לְהוֹשִׁיעַ!</p>

<p>לְפַתַּח וּלְנַתֵּק חַרְצֻבּוֹת הָרֶשַׁע –</p>

<p>אֶל מַחֲנֵה עֲבָדִים כַּמַּלְאָךְ הוֹפִיעַ</p>

<p>וַיַּרְעֵף עֲלֵיהֶם טַל חֹפֶשׁ וָיֶשַׁע.</p>

<br />
</blockquote>

<blockquote>
<p>וַיָּקָם בְּהוֹד, וַיִּתְיַצֵּב כַּתֹּמֶר</p>

<p>וּבְיָדוֹ רַק מַקְלוֹ – מַקֵּל רַב פְּלָאִים,</p>

<p>כִּי יוֹצִיא רַק הֶגֶה, כִּי יִתֶּן לוֹ אֹמֶר</p>

<p>אָז אֶרֶץ וּמְלֹאָהּ חֹרֶדֶת לִרְגָעִים.</p>

<br />
</blockquote>

<blockquote>
<p>מִשָּׁעָה לְשָׁעָה גְּבוּרָתוֹ גָדָלָה</p>

<p>וּתְהִלַּת קְדֻשָּׁתוֹ הִבִּיעָה כָל לָשׁוֹן.</p>

<p>בְּנִי, מָה לַהֶדֶר אָעִידָה אֶמְשָׁלָה,</p>

<p>מָה אָעִיד אֲדַמֶּה לַשָּׂשׂוֹן?!&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>הָאָב לְסַפֵּר כִּלָּה&#8230;</p>

<p>וְעֵינֵי בְנוֹ מְפִיצוֹת</p>

<p>עַנְוַת אֵמוּן, חֶסֶד,</p>

<p>תּוֹדַת תֹּם, עֲלִיצוּת.</p>

<br />
</blockquote>

<blockquote>
<p>פָּנָיו פְּנֵי שׁוֹשַׁנִּים</p>

<p>תִּנְוֶה בָּם נְהָרָה,</p>

<p>בַּדָּיו חָצְבוּ לַהַב,</p>

<p>נַפְשׁוֹ שְׂחֹק אָמָרָה&#8230;</p>

<br />
</blockquote>

<blockquote>
<p>הוֹי, מֵיתָרַי עוּרוּ,</p>

<p>בְּיָגוֹן מַה נְּמוּגוֹתֶם?&#8230;</p>

<p>לוּ פִיכֶם פָּצַח רִנָּה</p>

<p>נַפְשִׁי הַעִירוֹתֶם –</p>

<br />
</blockquote>

<blockquote>
<p>רוּחַ חָדָשׁ שְׁפַכְתֶּם</p>

<p>עַל נוּגָה נֶאֱנַחַת&#8230;</p>

<p>הֶאָח, בַּחַגִּים חָג!</p>

<p>שִׂמְחָה מַה נִצַּחַת!</p>
</blockquote>

<br />

<p><strong>* * *</strong></p>

<br />

<blockquote>
<p>אַךְ לַשָּׁוְא, אַךְ לַשָּׁוְא אֶת מֵיתָרַי אָעִירָה</p>

<p>לֹא אֶשְׁמַע מִפִּיהֶם קוֹל שִׁירָה נֶאְדֶּרֶת&#8230;</p>

<p>עַל מֵיתְרֵי כִנּוֹרִי, עַל נוּגֵי־הַשִּׁירָה,</p>

<p>יַד קָרָה כִּכְפוֹר אֶצְבְּעוֹתַי הֶעֱבִירָה</p>

<p>וַתַּכְבֵּד עָלֵימוֹ כְּכִכַּר עֹפָרֶת&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>הוֹי סִלְחִי לִי!&#8230; לְמַרְאֵה מְצוּקוֹת הַשַּׁחַת,</p>

<p>כָּל חֳלִי וּמַדְוֶה, בָּם רוּחֵךְ חֻבָּלָה,</p>

<p>שִׁירָה עַלִּיזָה עֲדֶנָּה אַף אַחַת</p>

<p>לָךְ עוֹד לֹא שַׁרְתִּי, – בַּת עַמִּי אֻמְלָלָה –!&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>מַדּוּעַ הֲפַכְתֶּם לִמְאֵרָה שִׁירָתִי?&#8230;</p>

<p>אֶל מִישׁוֹר עֲרָבָה וּמֶרְחֲבֵי שָׂדָי</p>

<p>יוֹם אָבִיב הַבָּהִיר לְקַדֵּם יָצָאתִי</p>

<p>וְנִבְלִי הַתָּמִים נָשָׂאתִי בְיָדִי.</p>

<p>     מֵרוּחַ מִדְבָּרוֹת</p>

<p>     וּפַלְגֵי יְעָרוֹת</p>

<p>אַלֵּף אֶת נַפְשִׁי הוֹד שִׁירוֹת נֶאְדָּרוֹת.</p>

<br />
</blockquote>

<blockquote>
<p>אֵלֶּה אַחַר אֵלֶּה רָאִיתִי נְמַקִּים,</p>

<p>צְבָא הַשָּׁמַיִם, כּוֹכָבִים וָסַהַר,</p>

<p>עֲרָפֶל שָׁת סֻכּוֹ לַמַּיִם הַזַּכִּים</p>

<p>דּוּמָם לִסְבִיבוֹ הִבִּיט הַיַּעַר</p>

<p>     וְאוֹרוֹת זֻקָּקִים</p>

<p>     עַל פְּנֵי הָעֲמָקִים</p>

<p>שָׁלַח הַשַּׁחַר מִגָּבְהֵי הַשְּׁחָקִים.</p>

<br />
</blockquote>

<blockquote>
<p>קוֹל רוּחַ שָׁמַעְתִּי בְּעָבְרוֹ בַנְּהָרִים,</p>

<p>חֲזִיזֵי הָאָבִיב וְרַעַם שָׁמַיִם,</p>

<p>מֵרָאשֵׁי הַסְּלָעִים הִתְנַשְּׂאוּ נְשָׁרִים</p>

<p>וְאִשָּׁה לִרְעוּתָהּ הִשִּׁיקוּ כְנָפַיִם&#8230;</p>

<p>     וְשִׁירָה נִלְהָבָה</p>

<p>     בְּשִׂמְחָה נִשְׂגָּבָה</p>

<p>הִשְׁתַּפְּכָה מִנִּבְלִי עַל רַחֲבֵי עֲרָבָה.</p>

<br />
</blockquote>

<blockquote>
<p>וְעַתָּה&#8230; לְפָנַי כְּקֶדֶם מְלֵא נֹעַם</p>

<p>שָׂדֶה וָאָחוּ וִירַקְרַק הַכָּרִים,</p>

<p>הֶהָרִים מִשְׂתָּרְעִים כְּאַבְנֵי הַשֹּׁהַם</p>

<p>וּבְרַצֵּי אוֹר־כֶּסֶף מִתְרַפְּסִים נְהָרִים,</p>

<p>     אַף רוּחוֹת לָטֹהַר</p>

<p>     מִשַּׁדְמוֹת־הַזֹּהַר</p>

<p>יָפִיחוּ בִי זִכְרוֹן עֵת חַיֵּי־הַנֹעַר&#8230;</p>

<br />
</blockquote>

<blockquote>
<p>אַךְ לַחִנָּם, לַחִנָּם לְנַפְשִׁי קֹדֶרֶת</p>

<p>בְּזִכְרוֹן הֶעָבָר אֲבַקְשָׁה תַנְחֻמוֹת&#8230;</p>

<p>מֵיתָר אַחַר מֵיתָר יִנָּתֵק כִּנְעֹרֶת</p>

<p>מִתַּחַת אֶצְבְּעוֹתַי הָרָפוֹת וּצְנוּמוֹת&#8230;</p>

<p>     הֵן יְנוֹצְצוּ דְמָעוֹת</p>

<p>     וַאֲנָחוֹת נִשְׁמָעוֹת:</p>

<p>&quot;אָחִינוּ בֶן־עֹנִי, מְדֻכָּא הַתְּלָאוֹת!</p>

<br />
</blockquote>

<blockquote>
<p>&quot;הֲתִשְׁמַע, הֲתִשְׁמַע אֶת קוֹל הַנְּחֻשְׁתַּיִם?</p>

<p>אָחִינוּ! הֲתִרְאֶה מִצְהֲלוֹת אוֹיְבֵנוּ?&#8230;</p>

<p>הָהּ, מָגוֹר מִסָּבִיב&#8230; מוּעָקַת מָתְנַיִם,</p>

<p>וַאֲפֵלָה נִצַּחַת מִכָּל עֲבָרֵינוּ&#8230;</p>

<p>     הַדֶּרֶךְ מַה נּוֹרָא,</p>

<p>    אֵין קֶרֶן, אֵין אוֹרָה!&quot;&#8230;</p>

<p>הוֹי, מַדּוּעַ הֲפַכְתֶּם שִׁירָתִי לִמְאֵרָה!?&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31225">https://benyehuda.org/read/31225</a></div></body></html>