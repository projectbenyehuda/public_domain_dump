<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דָּוִד וְגָלְיַת</title>
	<meta name="author" content="שמעון שמואל פרוג / יעקב קפלן"/>
</head>
<body>

<blockquote>
<p>אָמַרְתָּ:</p>

<p>         – &quot;הַלְךָ הַמִּלְחָמָה?</p>

<p>הַאַתָּה, דַּל אוֹנִים וָנָעַר,</p>

<p>תְּנוֹפֵף בֶּחָיִל יָד רָמָה</p>

<p>וּתְדַבֵּר אֶת אוֹיֵב בַּשָּׁעַר?&#8230;</p>

<br />
</blockquote>

<blockquote>
<p>&quot;הֲתִשְׁמַע?&#8230; לֹא קוֹל הוּא לִנְהָרִים</p>

<p>הַשּׁוֹטְפִים מֵרָאשֵׁי הֶהָרִים</p>

<p>וּבְקֶצֶף – גַּלֵּיהֶם יַרְתִּיחוּ!</p>

<p>לֹא קוֹל הוּא לְאַרְזֵי הַיַּעַר</p>

<p>הַמְּרִיבִים עִם רוּחַ הַסַּעַר</p>

<p>וּבְחֵמָה יָרִיעוּ, יַצְרִיהוּ&#8230;</p>

<p>לֹא קוֹל הוּא לְנִשְׁרֵי שָׁמַיִם</p>

<p>מַשִּׁיקֵי בְחָזְקָה כְּנָפַיִם</p>

<p>וּבְשָׁאוֹן מִתְנַשְּׂאִים לִשְׁחָקִים</p>

<p>לְעֻמַּת רְעָמִים וּבְרָקִים&#8230;</p>

<p>הוּא קוֹל הַחֲרָבוֹת הַשְּׁלוּחוֹת&#8230;</p>

<p>הוּא רַעַשׁ הַקְּשָׁתוֹת הַדְּרוּכוֹת</p>

<p>וּדְגָלִים הַמְרַחֲפִים בָּרָמָה&#8230;</p>

<p>הַבִּיטָה: מַחֲנַיִם מַחֲנָיִם</p>

<p>מִסָּבִיב מִכָּל הָאַפְסָיִם</p>

<p>אֲזוּרִים בָּעֹז לַמִּלְחָמָה&#8230;</p>

<p>הָאָרֶץ רֹגֶזֶת תַּחְתֵּיהֶם</p>

<p>וְגֵאוּת הַחוֹל מֵאַחֲרֵיהֶם</p>

<p>מִתְנַשְּׂאָה עַד לֵב הַשָּׁמָיִם&#8230;</p>

<p>מִשְּׂאֵתָם יָגוּרוּ הַנְּשָׁרִים,</p>

<p>יֵחֲתּוּ כָּל מַלְכֵי הַיְעָרִים,</p>

<p>יִכָּנְעוּ יַבָּשָׁה וָמָיִם&#8230;</p>

<p>כֻּלָּמוֹ – בְּנֵי מְלָכִים אַדִּירִים</p>

<p>כֻּלָּמוֹ – לְאֻמִּים אַבִּירִים!</p>

<p>וְאַתָּה, דַּל כֹּחַ אֵין אוֹנִים!&#8230;&quot;</p>

<br />
</blockquote>

<blockquote>
<p>– &quot;דְּבָרֶיךָ נֶאֱמָנִים וּנְכוֹנִים&#8230;</p>

<p>אֲסֵפַת לְאֻמִּים&#8230; בְּנֵי מְלָכִים&#8230;</p>

<p>חֲרָבוֹת, כִּידוֹנִים וּרְמָחִים&#8230;</p>

<p>צָדַקְתָּ&#8230; מַעֲרָכוֹת לֹא שָׁווֹת</p>

<p>לַעֲרֹךְ מִלְחָמָה נִקְרָבוֹת!&#8230;</p>

<p>אַךְ שְׁמַע נָא, מִתְהַלֵּל בְּדָמִים</p>

<p>וּבְחַיִל וָרֶכֶב לִרְבָבוֹת!</p>

<p>אֲנִי, חֲסַר אוֹנִים, עוּל יָמִים,</p>

<p>הַמּוֹשֵׁל בְּדֵעוֹת נִשְׂגָּבוֹת,</p>

<p>הָאָמוּן עַל אֱמֶת עַל תָּמִים, –</p>

<p>אֲנִי לֹא אֲקַנֵּא חֶבְלֶךָ&#8230;</p>

<p>אֲנִי לֹא אֲקַנֵא חֶבְלֶךָ,</p>

<p>כִּי שֶׁקֶר כִּי נָלוֹז דַּרְכֶּךָ,</p>

<p>כִּי שִׂנְאָה גַּם קִנְאָה סָלוּהָ,</p>

<p>כִּי רֶשַׁע וָרָע הִדְרִיכוּהָ.</p>

<p>הוֹי, אֶפֶס וָתֹהוּ כֹּחֶךָ,</p>

<p>כִּי הֶדֶר כְּבוֹד אָדָם שָׁכַחְתָּ,</p>

<p>כִּי ישֶׁר לֶעָפָר הִשְׁלַכְתָּ,</p>

<p>כִּי חשֶׁךְ לְסִתְרָה עָלֶיךָ,</p>

<p>כִּי שֶׁקֶר הוּא כְלִי מִלְחַמְתֶּךָ!&#8230;</p>

<p>וְנַפְשִׁי לֹא תֵדַע כָּל אֵימָה</p>

<p>בַּחשֶׁך וָשָׁוְא הִלָּחֵמָה:</p>

<p>כְּלִי־נִשְׁקִי – הָאֱמֶת הַטְּהוֹרָה</p>

<p>אוֹר אֵלִי – לִי צִנָּה, סוֹחֵרָה&#8230;</p>

<br />
</blockquote>

<blockquote>
<p>הִנֵּנִי! – הַגִּבּוֹר לִפְלֶשֶׁת!</p>

<p>בִּשְׂפָתַי – תְּפִלָּתִי אֲרֶשֶׁת,</p>

<p>בִּלְבָבִי – מִשְׁעַנְתִּי תוֹחֶלֶת,</p>

<p>וּבְדָמִי – לַהֶבֶת אֹכֶלֶת&#8230;</p>

<p>לִי מִשְׁתֵּה־שַׁעֲשׁוּעִים, לִי אשֶׁר,</p>

<p>מִלְחֶמֶת הַצֶּדֶק וָישֶׁר!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31168">https://benyehuda.org/read/31168</a></div></body></html>