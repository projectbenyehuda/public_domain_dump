<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תפילות</title>
	<meta name="author" content="הלל צייטלין"/>
</head>
<body>

<blockquote>
<br />
</blockquote>

<h2 id="א.מחדש">א. מחדש</h2>

<blockquote>
<p>אב גדול וקדוש, אבי כל באי־עולם!</p>
</blockquote>

<blockquote>
<p>אתה בורא את עולמך־בנך, בניך, – בכל מעוף־עין.</p>
</blockquote>

<blockquote>
<p>אם כהרף־עין תסיר את חסד יצירתך, והיה הכל אַין ואפס.</p>
</blockquote>

<blockquote>
<p>אבל אתה מריק על יציריך־בניך צינורי־ברכה בכל רגע ורגע –</p>
</blockquote>

<blockquote>
<p>ועוד פעם יופיעו כוכבי־שחר ושרוּ שירת־אהבה לפניך –</p>
</blockquote>

<blockquote>
<p>ועוד פעם יצא שמש בגבורתו ושר שירת־עוז לפניך –</p>
</blockquote>

<blockquote>
<p>ועוד פעם ישירו מלאכים שירת־קודש לפניך –</p>
</blockquote>

<blockquote>
<p>ועוד פעם תשרנה נשמות שירת־צמאון לפניך –</p>
</blockquote>

<blockquote>
<p>ועוד פעם ישירו עשבים שירת־געגועים לפניך –</p>
</blockquote>

<blockquote>
<p>ועוד פעם תשרנה ציפורים שירת־גיל לפניך –</p>
</blockquote>

<blockquote>
<p>ועוד פעם ישירו אפרוחים עזובים שירת־יתומים לפניך –</p>
</blockquote>

<blockquote>
<p>ועוד פעם יתעטפו אילנות כשליחי־ציבור לפניך –</p>
</blockquote>

<blockquote>
<p>ועוד פעם ילחש מעיין את תפילתו –</p>
</blockquote>

<blockquote>
<p>ועוד פעם יעטוף עני ושפך את שיחו לפניך –</p>
</blockquote>

<blockquote>
<p>ועוד פעם נשמתו־תפילתו בוקעת שחקיך בעלותה לפניך –</p>
</blockquote>

<blockquote>
<p>ועוד פעם פּוֹר יתפּוֹרר גווֹ מאימת כבודך –</p>
</blockquote>

<blockquote>
<p>ועוד פעם עינו נשואה אליך.</p>
</blockquote>

<blockquote>
<p>רק קו אחד מאוֹרך והייתי חדוּר־אורה.</p>
</blockquote>

<blockquote>
<p>רק דבר אחד מדבריך וקמתי לתחיה.</p>
</blockquote>

<blockquote>
<p>רק תנועה אחת מחיי־ניצחך והייתי רווי־טל־ילדות.</p>
</blockquote>

<blockquote>
<p>הלא אתה בורא הכל מחדש. ברא־נא, אבי, אותי, ילדך, מחדש!</p>
</blockquote>

<blockquote>
<p>נשום בי מנשמת־אפיך וחייתי חיים חדשים, חיי ילדוּת חדשה.</p>

<br />
</blockquote>

<h2 id="ב.קדושים1">ב. קדושים<a href="#fn:1" id="fnref:1" title="see footnote" class="footnote"><sup>1</sup></a></h2>

<blockquote>
<p>אֵל גדול וקדוש!</p>
</blockquote>

<blockquote>
<p>אב גדול וקדוש של כל־ישראל!</p>
</blockquote>

<blockquote>
<p>אנוכי החוטא, הטמא, השפל, השבור והמרוסק, בא להתפלל לפניך, הקדוש מכל־קדוש, הטהור מכל־טהור, הרם מכל־רמים, צוּר־הצוּרים.</p>
</blockquote>

<blockquote>
<p>בעד־מי אני מתפלל לפניך?</p>
</blockquote>

<blockquote>
<p>בעד אלה שהתהלכו לפניך כל ימי חייהם, נשמו ונעו רק בך, לא שכחוּך אף רגע, ויצאה נשמתם בקדשם את שמך.</p>
</blockquote>

<blockquote>
<p>חטאנו הוא, כי הקודשים מתחללים.</p>
</blockquote>

<blockquote>
<p>חטאנו הוא, כי גם עבדיך אינם מוצאים מנוחה.</p>
</blockquote>

<blockquote>
<p>חטאנו הוא, כי עצמות קדושים מושלכות מקבריהם.</p>
</blockquote>

<blockquote>
<p>גוויות, שהיו מישכן לקדושתך, מושלכות החוצה – חולל משכנך.</p>
</blockquote>

<blockquote>
<p>גוויות, שהיו מיקדש לפניך, טומאו בידי רשעים – ניטמא מיקדשך.</p>
</blockquote>

<blockquote>
<p>גוויות, שהיו מרכּבה אליך, היו לחרפה ולשנינה, – נופּצה מרכבתך.</p>
</blockquote>

<blockquote>
<p>הנה אנשים־חזירים באים, משליכים את עצמות קדושיך מקבריהם וקוברים סוסים במקומם –</p>
</blockquote>

<blockquote>
<p>ואתה תחשה, אלי? ואתה תתאפק? ואתה תסבול? ואתה לא תרעיש שמיים וארץ?</p>
</blockquote>

<blockquote>
<p>אומנם רבו חטאינו, אבל מה עשו לך אלה הטהורים, היפים, הקדושים?</p>
</blockquote>

<blockquote>
<p>אם לא למעננו – עשה למענם.</p>
</blockquote>

<blockquote>
<p>בוא תבוא ישועתך, היגלה ייגלה חסדך, יתגדל ויתקדש שמך –</p>
</blockquote>

<blockquote>
<p>בהקימך מישכנך, מיקדשך, מרכבתך!</p>

<br />
</blockquote>

<h2 id="ג.שערידמעות">ג. שערי דמעות</h2>

<blockquote>
<p>יומם ולילה אני צועק לפניך, יומם ולילה אני בוכה לפניך – אין עונה!</p>
</blockquote>

<blockquote>
<p>צועקים אליך עימקי־המעמקים שלי – אין עונה!</p>
</blockquote>

<blockquote>
<p>עורגת אליך הנקודה הנעלמה של נישמתי – אין עונה!</p>
</blockquote>

<blockquote>
<p>אז, בימים מקדם, בבקשי, בבכותי, בשוועי אליך, נדמה נדמה לי מענך;</p>
</blockquote>

<blockquote>
<p>עתה – חומות גדולות ביני לבינך ושערי־ברזל סגורים על מסגר.</p>
</blockquote>

<blockquote>
<p>וביד קדושיך מסרת: &#8220;כל השערים ננעלים, חוץ משערי דמעות&#8221; –</p>
</blockquote>

<blockquote>
<p>גם שערים אלה סגורים ומסוגרים עתה – אין פותח!</p>
</blockquote>

<blockquote>
<p>&#8220;קוה אל ד', חזק ויאמץ לבך&#8221;.</p>
</blockquote>

<blockquote>
<p>&#8220;אם התפללת ולא נענית – חזור והתפלל!&#8221;</p>
</blockquote>

<blockquote>
<p>עד נשימתי האחרונה לא אחדל משפוך שיחי לפניך –</p>
</blockquote>

<blockquote>
<p>נשימתי האחרונה – רינה ותפילה!</p>
</blockquote>

<blockquote>
<p>נשימתי האחרונה – נשיקת רוחך!</p>
</blockquote>

<blockquote>
<p>נשימתי האחרונה – נטף בים, קו בשמש, נשמה בנשמת־עולם.</p>
</blockquote>

<blockquote>
<p>יוֹנה לבנה עמדה על כרכוב חלוני – תבשר־נא בשורת ישעך!</p>
</blockquote>

<blockquote>
<p>רוח קל עבר על־פני – תבוא־נא עימו דרישת־שלומך!</p>
</blockquote>

<blockquote>
<p>נחשול־אור פרץ אל חדרי – ייגלה־נא חזון הנחמה!</p>

<br />
</blockquote>

<h2 id="ד.טהרני">ד. טהרני</h2>

<blockquote>
<p>אתה אמרת על־ידי קדושיך: &#8220;הבא לטהר – מסייעים אותו&#8221;. מה הרביתי לדפוק על דלתיך, על שערי־טהרתך, – ואין מסייע!</p>
</blockquote>

<blockquote>
<p>מי־זה יסייע? מי־זה יתמוך?</p>
</blockquote>

<blockquote>
<p>הנה אוחזים בציציות ראשנו ודוחפים אותנו בחוזקה אל שערי
הטומאה – משליכים אבן בנו ומשקיעים אותנו במצולת־החטא, בטיט־היוון,
בעימקי־שאול.</p>
</blockquote>

<blockquote>
<p>היאַמר שם במרום: אין לנו חפץ בך, דבר אין לנו ולטהרתך?</p>
</blockquote>

<blockquote>
<p>ולמה־זה בראתני? למה־זה תתן לי מתנת חייך? למה־זה הפחת בי מנישמת אפּך?</p>
</blockquote>

<blockquote>
<p>אם אין לך חפץ בי ובמעשי – למה־זה שלחתני ארצה?</p>
</blockquote>

<blockquote>
<p>הלא שלוּח אני מאיתך, כאשר שלוּח הוא כל אשר נישמת־עליון באפו – ולמה־זה לא תיתן לי הכוח והעוז להשיג מה שבשבילו שולחתי?</p>
</blockquote>

<blockquote>
<p>למה לא תתן לי הכוח והעוז להסיר מעל דרכי מפריעי־שליחותך – תאוות־בשרי, קוצר־רוחי, עוצבי, יגוני, כישלוני?</p>
</blockquote>

<blockquote>
<p>מדוע לא יהיה רצוני כולו קודש אליך? למה־זה תתנני לעשות את אשר לא רצונך הוא?</p>
</blockquote>

<blockquote>
<p>האין נשימתך מצרפת ומזקקת? האין רוחך נושב מגן־עדן? האין מֵי מעיינך, מקודש־הקודשים?</p>
</blockquote>

<blockquote>
<p>ומאַין בא פיגול החיים? מאין באים המאווים אשר לא לך הם? מאַין באים הגעגועים אשר לעפר ואפר הם?</p>
</blockquote>

<blockquote>
<p>ימינך תנחני – ולמה־זה תורידני? רוחך ישאני – ולמה־זה תשקיעני? ליבי קורא לך – למה־זה תרחיקני?</p>
</blockquote>

<blockquote>
<p>ואם קרוב אקרב אליך, אתה הולך הלוך ורחוק;</p>
</blockquote>

<blockquote>
<p>ואם אגש אליך – תגרשני, תרדפני, תדיחני –</p>
</blockquote>

<blockquote>
<p>הכה גדול חטאי? הכה כבדו פשעי?</p>
</blockquote>

<blockquote>
<p>ואם גם מאד כבדו פשעי – האתה לא תוכל נשוא אותם, אתה, הנושא את כל העולמים, כל החיים וכל הדורות?</p>
</blockquote>

<blockquote>
<p>ואם טומאתי – הלא אתה הים המטהר את כל הטומאות.</p>
</blockquote>

<blockquote>
<p>ואם חשכה נישמתי – הלא אתה הוא השמש החודר לתוך כל הפינות החשכות.</p>
</blockquote>

<blockquote>
<p>ואם נחלשתי, נרפיתי, נדכיתי – הלא אתה צור־עולמים.</p>
</blockquote>

<blockquote>
<p>אם נטף מיַמך אני – אפול אל פיהו! אם קו משימשך אני – שוב אשוב אליו!</p>
</blockquote>

<blockquote>
<p>אור אין־סוף! פותח אני את נקיקי נישמתי לפניך – הקיפם, סובבם, היכנס בהם, חדור בהם!</p>
</blockquote>

<blockquote>
<p>אור אין־סוף! חיי – חיייך, אוֹרי – אורך, נישמתי – נישמתך.</p>
</blockquote>

<blockquote>
<p>אור אין־סוף! התאחד בי, הידבק בי, אָגוּרה בשמיך
בחיי־אדמתי, אדבק בנישמתך בחיי־גווייתי, אדבק בזיווך
בעימקי־מצוּלתי!</p>

<br />
</blockquote>

<h2 id="ה.חצות">ה. חצות</h2>

<blockquote>
<p>עמקי־ליל. דממה. שינה. ליבי עֵר.</p>
</blockquote>

<blockquote>
<p>אנוכי עֵר – אתה עֵר. נגוּרה יחד!</p>
</blockquote>

<blockquote>
<p>אני שופך שיחי לפניך, אתה שופך שיחך לפני. אתה מאזין לקולי; אני מאזין לקולך. הבה נידבק לנצח!</p>
</blockquote>

<blockquote>
<p>אינני צועק לפניך. אינני מבקש מאומה ממך. אני – עימך, אתה – עימי.</p>
</blockquote>

<blockquote>
<p>האשיר שירתי לפניך? האריע תרועתי לפניך? האָסוּך נַסך דמעותי לפניך?</p>
</blockquote>

<blockquote>
<p>שירה ותרועה לא חפצת, דימעה ואנחה לא שאלת.</p>
</blockquote>

<blockquote>
<p>למה לך דימעותי, למה לך אנחותי? – כולי שלך.</p>
</blockquote>

<blockquote>
<p>למה לך שאלותי? למה לך בקשותי? – כולי שלך.</p>
</blockquote>

<blockquote>
<p>למה עריגתי? למה לך תשוקתי? – כולי שלך.</p>
</blockquote>

<blockquote>
<p>למה לך מילים? למה לך דברים? בוא־נא אֵלי, היכנס־נא בי – בלא־דברים.</p>

<br />
</blockquote>

<h2 id="ו.אניואתהואיןבילתך2">ו. אני ואתה ואין בילתך<a href="#fn:2" id="fnref:2" title="see footnote" class="footnote"><sup>2</sup></a></h2>

<blockquote>
<p>ריבון העולמים! הנני בידך כחומר ביד היוצר –</p>
</blockquote>

<blockquote>
<p>אם אתאמץ בעיצות ובתחבולות וכל יושבי תבל יעמדו לימיני –</p>
</blockquote>

<blockquote>
<p>אם גם מלאכים ושרפים יחפצו להושיעני ולתמכני –</p>
</blockquote>

<blockquote>
<p>אם גם כל עולמות־אור, עולמות עליוני־עליונים, יאצילו מרוחם עלי –</p>
</blockquote>

<blockquote>
<p>מבלעדי עוזך ועזרתך – אין ישועה.</p>
</blockquote>

<blockquote>
<p>ואם גם כולם יחפצו להרע לי ואתה בחמלתך תשים עינך עלי ותשקיף עלי לטובה ממעון־קודשך –</p>
</blockquote>

<blockquote>
<p>חבלים נפלו לי בנעימים, ישועתי באה ועזרתי תיגלה.</p>
</blockquote>

<blockquote>
<p>ומה אני מבקש ממך איפוא? עזרני־נא, ריבון העולמים, להיות
עיני פקוחות לראות אמיתות הדבר הזה ואמונתך תהי קבועה בליבי בכל־עת, לבלתי
יֵט, לא במחשבה, לא בדיבור, לא במעשה, לעבוד זולתך.</p>
</blockquote>

<blockquote>
<p>עזרני־נא, עזרני, לבלתי ימושו מרעיוני ומליבי הוד גדולתך
וגבורתך והופעת חיותך בכל רגע ורגע וקוטן ערכי בין מעשיך. במה נחשב אני בין
יצוריך? כאַין אני נגד ברואיך.</p>
</blockquote>

<blockquote>
<p>עזרני־נא, עזרני, כי ישמח ליבי בך תמיד, אשר בראתני
לכבודך, ואהבתך תיבער בליבי בכל־עת, ומחוכמתך תאציל עלי להיות נגד עיני
גדולתך וגבורתך ומיעוט ערכי וחסרון בינתי.</p>
</blockquote>

<blockquote>
<p>עזרני־נא, עזרני, אבי שבשמיים, כי ינעם לי כל אשר תעשה
עימדי ואַל יבלבלני שום עניין מעבודתך האמיתית ואַל תעל קינאת־אדם עלי ולא
קינאתי על אחרים ואַל אתאַו לשום דבר זולת רצונך.</p>
</blockquote>

<blockquote>
<p>הורני־נא דבר חוקיך לעובדך בלב נָבָר וזך ובשימחה וברוח נמוכה ובאהבת ישראל עמך – ויתקדש שמך בי.</p>

<br />
</blockquote>

<h2 id="ז.רחמים">ז. רחמים</h2>

<blockquote>
<p>אל אלוהי ישראל! מי אנוכי, שאתפלל לפניך על בניך?</p>
</blockquote>

<blockquote>
<p>מי אנוכי, שאזכה להתפלל לפניך על בני אברהם, יצחק ויעקב?</p>
</blockquote>

<blockquote>
<p>מי אנוכי, שאזכה להתפלל לפניך על עמך הגדול והקדוש, עם ישראל?</p>
</blockquote>

<blockquote>
<p>מי אנוכי ומה אנוכי? ברייה ענייה, עלובה, כלי מלא בושה וכלימה, חֶרֶשׂ את חרשׂי־אדמה, תולע ככל התולעים הרוחשים.</p>
</blockquote>

<blockquote>
<p>מי אנוכי, כי אבוא לעורר את חסדך הגדול? מי אנוכי, כי אבוא לעורר את רחמיך על הצאן הנידחות והעזובות?</p>
</blockquote>

<blockquote>
<p>עם גדול וקדוש, ועַם־זה גם צאן נידחות ועזובות!</p>
</blockquote>

<blockquote>
<p>גדול הוא עמך – גדול בסבלו את סיבלך, בנשאו נצח את ניסך, בהילחמו על דבר־קודשך, על אמיתות־קודשך.</p>
</blockquote>

<blockquote>
<p>ועם־זה – צאן נידחות ועזובות, צאן אובדות, צאן פזורות, צאן לטבח יוּבל.</p>
</blockquote>

<blockquote>
<p>אב גדול וקדוש, רחם על בניך! רועה גדול וקדוש, רחם על צאנך!</p>
</blockquote>

<blockquote>
<p>אינני כדאי להתפלל עליהם. אבל לא אוכל עוד נשוא עמלם – עמלי. לא אוכל עוד נשוא עוניים – עוניי.</p>
</blockquote>

<blockquote>
<p>אינני כדאי. בוודאי ובוודאי, שאינני כדאי. עשה־נא הפעם למען מי שאיננו כדאי, למען מי שאיננו שווה מאומה.</p>
</blockquote>

<blockquote>
<p>הלא לך אוצר גנוז וטמיר, אוצר של מתנות־חינם. חנני־נא, חנני, אבי, מן האוצר ההוא.</p>
</blockquote>

<blockquote>
<p>קח מעטה־חסד מן האוצר ההוא, מתחהו ופרשהו על ריבואי־ריבבות עמך, על ריבואי־ריבבות בניך.</p>

<br />
</blockquote>

<h2 id="ח.אםלאעכשיו–אימתי">ח. אם לא עכשיו – אימתי?</h2>

<blockquote>
<p>אם לא עכשיו, אבי שבשמיים – אימתי?</p>
</blockquote>

<blockquote>
<p>אם לא עכשיו, בעת אשר העולם כולו מפרפר בין החיים והמוות, – אימתי?</p>
</blockquote>

<blockquote>
<p>אם לא עכשיו, בעת אשר הארץ תחיל, תיזעק בחבליה כיולדה – אימתי?</p>
</blockquote>

<blockquote>
<p>אם לא עכשיו, בעת אשר האדם מתבוסס בדמו, שותה דם ושוקע בדם – אימתי?</p>
</blockquote>

<blockquote>
<p>אם גם־עתה לא יבוא חסדך – אימתי? אם גם־עתה לא תבוא עזרתך – אימתי? אם גם־עתה לא יאיר אורך – מתי יופיע?</p>
</blockquote>

<blockquote>
<p>המעטים לך המזבחות, אשר אנחנו בני־ישראל ערכנו לפניך בדמינו?</p>
</blockquote>

<blockquote>
<p>המעטים לך ריבואי־ריבבות הקורבנות, שהקרבנו לפניך?</p>
</blockquote>

<blockquote>
<p>המעטות לך קהילות־הקודש, שנחרבו בידי עריצים־רוצחים?</p>
</blockquote>

<blockquote>
<p>המעטים לך בניך, שמסרו נפשם על קדושת שמך?</p>
</blockquote>

<blockquote>
<p>המעטה לך צעקת הילדים, אשר דוקרו לעיני אבותיהם?</p>
</blockquote>

<blockquote>
<p>המעט לך הכאב הגדול, הממלא עתה לב כל איש־ישראל, אף כי יתאמץ להרגיעו, להשקיטו, להטביעהו במצולת־תאווה?</p>
</blockquote>

<blockquote>
<p>האם לא תיגדל אלפי פעמים הצעקה אשר בלי־דברים, מן הצעקה אשר בדברים?</p>
</blockquote>

<blockquote>
<p>והאם לא כזאת היא הצעקה אשר יצעק עתה כל לב?</p>
</blockquote>

<blockquote>
<p>והעולם כולו? האם לא אליך הוא צועק?</p>
</blockquote>

<blockquote>
<p>האם לא אליך הוא קורא בתוך עוצמת חטאיו? האם לא אליך הוא
קורא ברטט־פירכוסיו? האם לא אליך הוא קורא בעוצמת
שגיאותיו־זדונותיו?</p>
</blockquote>

<blockquote>
<p>אומנם רחקו, רחקו ממך בני־האדם. אינם יכולים להגיע עדיך. שכחו את הדרך המובילה אליך. שכחו את שמך.</p>
</blockquote>

<blockquote>
<p>אבל בבקשם את האושר – האם לא אותך הם מבקשים?</p>
</blockquote>

<blockquote>
<p>ובבקשם את תוכן החיים – האם לא אותך הם מבקשים?</p>
</blockquote>

<blockquote>
<p>ובבקשם את אמיתות החיים – האם לא אותך הם מבקשים?</p>
</blockquote>

<blockquote>
<p>אם יקדימו ואם יאחרו – הלא בוא יבואו אליך.</p>
</blockquote>

<blockquote>
<p>למה תעזבם לתעות בדרך רחוקה? למה תעזבם לימים רבים בידי משובתם. למה תעזבם לימים רבים בעבודותיהם הזרות ובתהומות טומאתם?</p>
</blockquote>

<blockquote>
<p>עד־מתי תסתיר את פניך? עד־מתי תשים מסווה לקרני־זיוך? גלה
פניך, הסר המסווה, היגלה לבניך. אמור להם: הנני מי שביקשתם ולא
מצאתם!</p>
</blockquote>

<blockquote>
<p>היגלה־נא לכל באי־עולם בדברך:</p>
</blockquote>

<blockquote>
<p>הנני מי שבידו גם חייכם, גם אושרכם, גם אמיתכם. בואו אֵלָי!</p>

<br />
</blockquote>

<h2 id="ט3.אנוובני־נינוה">ט<a href="#fn:3" id="fnref:3" title="see footnote" class="footnote"><sup>3</sup></a>. אנו ובני־נינוה</h2>

<blockquote>
<p>אתה אמרת לעבדך יונה בן־אמיתי:</p>
</blockquote>

<blockquote>
<p>&quot;אתה חסת על הקקיון אשר לא עמלת בו ולא גדלתו, שבן־לילה היה ובן־לילה אבד –</p>
</blockquote>

<blockquote>
<p>ואני לא אחוס על נינוה העיר הגדולה, אשר יש־בה הרבה משתים־עשרה רבּוֹ אדם, אשר לא ידע בין ימינו לשמאלו, ובהמה רבה&quot;.</p>
</blockquote>

<blockquote>
<p>האומנם, אנו, בני אברהם, יצחק ויעקב, איננו כבני־נינוה אלה?</p>
</blockquote>

<blockquote>
<p>אם גם גדלו וכבדו חטאותינו – האיננו קוראים אליך, כבני־נינוה, בחוזקה?</p>
</blockquote>

<blockquote>
<p>ואם איננו קורעים את בגדינו – האין אנו קורעים את ליבותינו?</p>
</blockquote>

<blockquote>
<p>ועל מי ועל מה אנו נהרגים ונטבחים? האם לא עליך ועל קדושת־שמך?</p>
</blockquote>

<blockquote>
<p>אתה חסת &#8220;על נינוה העיר הגדולה&#8221;, על &#8220;הרבה משתים־עשרה רבּוֹ אדם&#8221;, ומדוע לא תחוס עלינו, בניך, – על ריבואי־ריבבות אדם?</p>
</blockquote>

<blockquote>
<p>גם אנחנו איננו יודעים בין ימיננו לשמאלנו –</p>
</blockquote>

<blockquote>
<p>איננו מבקשים ישועה לא מ&#8217;ימין' ולא מ&#8217;שמאל', ורק בך ישועתנו.</p>
</blockquote>

<blockquote>
<p>רואים אנחנו את עזרתנו־ישועתנו רק בכוחך, בממשלתך, בחסדך, באמיתך, בניצחך אשר בו קשורה ניצחיוּתנו.</p>
</blockquote>

<blockquote>
<p>התעזבנו, אבינו?</p>

<br />
</blockquote>

<h2 id="י.עבדיםהיינו4">י. עבדים היינו<a href="#fn:4" id="fnref:4" title="see footnote" class="footnote"><sup>4</sup></a></h2>

<blockquote>
<p>&#8220;כי תקנה עבד עברי, שש שנים יעבד ובשביעית יצא לחפשי חנם&#8221; – ומתי נצא אנו לחופשי?</p>
</blockquote>

<blockquote>
<p>אמרת עוד: &#8220;וקדשתם את שנת החמשים שנה וקראתם דרור בארץ לכל
יושביה, יובל היא תהיה לכם, ושבתם איש אל אחזתו ואיש אל משפחתו תשובו&#8221;.
ומתי תקרא דרור לנו? מתי תשיבנו אל אחוזתנו?</p>
</blockquote>

<blockquote>
<p>ראה מה־רבים הם היובלות, אשר בהם אנו שקועים בחושך, בדלות, בעלבון, בעינויים – מתי נשתחרר? מתי ניגאל? מתי יופיע אורך עלינו?</p>
</blockquote>

<blockquote>
<p>אמרת עוד: &quot;וכי יכה איש את עין עבדו או את עין אמתו ושחתה – לחפשי ישלחנו תחת עינו;</p>
</blockquote>

<blockquote>
<p>ואם שן עבדו או שן אמתו יפיל – לחפשי ישלחנו תחת שנו&quot; –</p>
</blockquote>

<blockquote>
<p>ואנו, עבדיך, אשר מחצת ורצצת את כל אברינו בגלות חשיכה ונוראה – מתי תשלחנו לחופשי?</p>
</blockquote>

<blockquote>
<p>התדרוש מאת בני־האדם את הצדק, אשר אתה תרמסנו ברגליים?</p>
</blockquote>

<blockquote>
<p>התדרוש, כי ישחרר איש את עבדו, ואתה תכלאַנו בכלא אַפל אלפי שנה?</p>
</blockquote>

<blockquote>
<p>שני אלפי שנה אתה שופך את חמתך עלינו – המעט הוא?</p>
</blockquote>

<blockquote>
<p>שני אלפי שנה אין לנו אף רגע של מנוחה – המעט הוא?</p>
</blockquote>

<blockquote>
<p>שני אלפי שנה אנחנו יוצאים מכבלים לכבלים, מאסורים לאסורים – המעט הוא?</p>
</blockquote>

<blockquote>
<p>אמרת עוד: &#8220;ואם אָמר יאמר העבד אהבתי את אדני, את אשתי ואת
בני, לא אצא חפשי – והגישו אדניו אל האלהים והגישו אל הדלת או אל המזוזה
ורצע אדניו את אזנו במרצע ועבדו לעולם&#8221; –</p>
</blockquote>

<blockquote>
<p>האם אנו כעבד הנרצע ההוא? האמרנו גם־אנו: &#8220;אהבנו את אדנינו, לא נצא חפשי&#8221;?</p>
</blockquote>

<blockquote>
<p>האיננו שואפים אל הדרור? האיננו מתפרצים לצאת מבור־הכלא, בור־הגלות?</p>
</blockquote>

<blockquote>
<p>האיננו מתפרצים לנתק את כבלי־העבדות אשר בהם אסרתנו מיום גלינו מארצנו?</p>

<br />
</blockquote>

<h2 id="יא.קולשופר">יא. קול שופר</h2>

<blockquote>
<p>&quot;מעי, מעי אוחילה, קירות לבי, הומה־לי לבי, לא אחריש, כי קול שופר שמעת, נפשי, תרועת מלחמה –</p>
</blockquote>

<blockquote>
<p>שבר על־שבר נקרא, כי שדדה כל־הארץ, פתאם שדדו אהלי, רגע – יריעותי: עד־מתי אראה נס, אשמעה קול שופר&quot;.</p>
</blockquote>

<blockquote>
<p>פרעות על פרעות. שחיטות על שחיטות. חיינו הפקר, רכושנו
הפקר, שמנו לחרפה ולקלסה, כבודנו מירמס לכל־רגל. בכייה בלי־הפוגות, אנחות
בכל אשר ניפנה. ידיים רפות, ברכיים כושלות, רוחות שחות.</p>
</blockquote>

<blockquote>
<p>עד־מתי תחיל, תיזעק הארץ ולא תלד?</p>
</blockquote>

<blockquote>
<p>עד־מתי ניראה נס של מלחמות וקול שופר של מלחמות?</p>
</blockquote>

<blockquote>
<p>מתי ניראה נס אחר – נס לגויים?&#8230;</p>
</blockquote>

<blockquote>
<p>מתי נישמע קול שופר אחר – שופרו של משיח?</p>

<br />
</blockquote>

<h2 id="יב.הקדוש־ברוך־הואמצלי">יב. &#8220;הקדוש־ברוך־הוא מצלי&#8221;</h2>

<blockquote>
<p>ריבונו של עולם, התפלל אתה על בניך. הייה־נא אתה דַבָּרֵנו. הייה־נא אתה מליצנו.</p>
</blockquote>

<blockquote>
<p>&#8220;אם יש עליו מלאך מליץ אחד מני אלף&#8221;. אם אין מלאך מליץ עלינו – מי כמוך אתה מליץ טוב?</p>
</blockquote>

<blockquote>
<p>מי כמוך יודע את עונינו, את עלבוננו, את חרפתנו?</p>
</blockquote>

<blockquote>
<p>&quot;הקדוש־ברוך־הוא מצַלי.</p>
</blockquote>

<blockquote>
<p>אם &#8220;ספו ותמו יודעי פגיעה&#8221; – מי־זה בלעדיך יפגיע בעדנו?</p>
</blockquote>

<blockquote>
<p>היה היה לנו איש, אשר ידע להתנפל לפניך ארבעים יום וארבעים לילה – איהו?&#8230;</p>
</blockquote>

<blockquote>
<p>יגענו. עיפנו. אין דבר בלשוננו. יבש מקור הדימעה. כאילמים אנחנו עומדים לפניך.</p>
</blockquote>

<blockquote>
<p>&#8220;הקדוש־ברוך־הוא ליבם של ישראל&#8221; –</p>
</blockquote>

<blockquote>
<p>אתה – ליבנו. אתה – שאיפתנו. אתה – אחרית תקוותנו. עימך<a href="#fn:5" id="fnref:5" title="see footnote" class="footnote"><sup>5</sup></a> הננו – הכל; בלעדיך – אין ואפס.</p>

<br />
</blockquote>

<h2 id="יג.חסדי־אבותוגואללבניבנים6">יג. חסדי־אבות וגואל לבני בנים<a href="#fn:6" id="fnref:6" title="see footnote" class="footnote"><sup>6</sup></a></h2>

<blockquote>
<p>ריבונו של עולם! אייה סופר, אייה מונה שמות המוני־ישראל המנוסים על ייחוד כבוד־שמך?</p>
</blockquote>

<blockquote>
<p>איך יוכל מזבחך העליון להכיל את רוב העולות־הנשמות? איך לא ייחתף התפוח אשר על מזבחך מאפר השרופים על קידוש־שמך?</p>
</blockquote>

<blockquote>
<p>היש עוד מקום בפורפירה שלך מדם בניך המפרפרים בין החיים והמוות?</p>
</blockquote>

<blockquote>
<p>מדוע לא יובא דמם אל הקודש לכלות פשע ולהתם חטאת?</p>
</blockquote>

<blockquote>
<p>הייטיב לצדק משפטיך, כי דם פרים וכבשים יירצה, ודם זבחיך יישפך ולא יירצה?</p>
</blockquote>

<blockquote>
<p>ומה זו סמיכה, אלוהי האלוהים, אשר תסמוך ידיים שופכות דם נקיים וידיים עסקניות לעשוק עוסקי־תורתך ולהאביד צאן־קדושים?</p>
</blockquote>

<blockquote>
<p>ומה זו שתיקה, אשר תשתוק לעמים־ניאצו־שמך, בנאצם שם בניך ההרוגים והטבוחים על ייחודך?</p>
</blockquote>

<blockquote>
<p>למה יתן עוזך כוח לחוֹח ולא לחיטה, ומחלפת השיטה, – הקדישה היא בעיניים, והקדושה למירמס־רגליים?</p>
</blockquote>

<blockquote>
<p>איך טלאיך הענוגים והרכּים כמתי־עולם במחשכים?</p>
</blockquote>

<blockquote>
<p>איך היו אשכולותיך הנאהבים והנעימים – צנומים, דקים, שדופי־קדים?</p>
</blockquote>

<blockquote>
<p>עד־אנה תצית שלהבת־חרונך?</p>
</blockquote>

<blockquote>
<p>הכלו המים מתעלת חסדיך? התמו הנהרים משלוש־עשרה מידות רחמיך?</p>
</blockquote>

<blockquote>
<p>הבט משמיים עֵדה תמה שטוחה באסקופת היכלך וליבה קורעת,
ענייה סוערה הומיה היא באין־השקט. הסכּת ושמע תחנוני שאלתה ובקשתה. הלא
מיצער הוא לגודל חסדך.</p>
</blockquote>

<blockquote>
<p>ואם עוונותינו ענו בנו ועיננו ענן בינינו לבינך – שלח רוחך
הטוב לפזרם ושמש־צידקתך להמס אותם; העז עוזך המופלא, כוח אין־סוף, לחשוף
את לובן חסדיך, צחצחות חיוור עתיק, ותלבין בזוהרם זהורית
אודם־דיניך.</p>
</blockquote>

<blockquote>
<p>יגלו הרחמים העליונים על מידותיך וישתלשלו בסלסולים עד יגיעו ויגיהו בנוגה רב אגן־הסהר ותעלה למעלה־ראש עטרת זכות אבותינו.</p>
</blockquote>

<blockquote>
<p>עוּרו, ישני חברון, מקיברותיכם, ועלו אל מול הדרת
כיסא־הרחמים לעורר על שארית מיטב־הצאן הנמצאת ביד שונאיה, צריה, חומסיה.</p>
</blockquote>

<blockquote>
<p>שוד ושוֹט שות שתו לענותה ועונשים אנוּשים לאנסה, &#8220;ודפקום יום אחד ומתו
כל־הצאן&#8221;.</p>
</blockquote>

<blockquote>
<p>קום, אברהם האהוב, עמוד לפי ד', הזכר לפניו ברית בין־הבתרים ואמור־נא לאמור:</p>
</blockquote>

<blockquote>
<p>אל תיתן את בני הנאהבים ביד אריות וזאבים. ואם חטאו, עווּ
ופשעו בני ונתחייבו שריפה – זכור־נא את אשר מסרתי נפשי לכיבשן־האש להישרף
על כבוד־שמך וקידשתי שמך בעולם – תצא שריפתי לשריפת בני!</p>
</blockquote>

<blockquote>
<p>קום, יצחק העקוּד, ושפוך שיחתך ודימעותיך לפני אבינו, אב הרחמן, ואמור־נא לאמור:</p>
</blockquote>

<blockquote>
<p>אם חטאו, עווּ ופשעו בני ונתחייבו הרג, זכור־נא את אשר
פשטתי צווארי אל השלח להישחט על כבוד־שמך. תצא־נא הריגתי להריגת
בני!</p>
</blockquote>

<blockquote>
<p>קום־נא, יעקב השלם, ופגע פני תפארת־ישראל, שומע־תפילות, על
בני הצאן, צאנך, הנאנחים והנאנקים בעוניים ובשביים, בדחקם ובדלותם ובשפלותם
ביד עשו, ואמור־נא לאמור:</p>
</blockquote>

<blockquote>
<p>עד־מתי, ד', תיטוש ותעזוב את בני, אשר מסרתי נפשי עליהם, מטמעים ומגואלים בידי עשו וישמעאל צרי ואויבי.</p>
</blockquote>

<blockquote>
<p>&#8220;ירא אנכי אותם, פן יבואו והכוּני אם על בנים&#8221; –</p>
</blockquote>

<blockquote>
<p>חמול על שה פזורה ישראל, בני אברהם אהובך, בני יצחק עקודך, ו&#8220;הילדים אשר חננת את עבדך&#8221; –</p>
</blockquote>

<blockquote>
<p>ואם עווּ ופשעו בני ונתחייבו גלות החל הזה – זכור־נא עוניי
וגלותי בצאתי מבית אבי, &#8220;הייתי ביום אכלני חרב וקרח בלילה&#8221;, ותידוד שנתי
מעיני. תצא־נא גלותי לגלויות אשר נתחייבו בני.</p>
</blockquote>

<blockquote>
<p>קום־נא, משה הרועה הנאמן, ורעה בני־צאנך הרועים עתה בארץ
מאפליה, לא יוכלו שאת השוד והשבר ומישברי יום־יום, והיה אור ישראל לחושך,
מוכים ומעונים ומטרה לחיצי־לעג השאננים.</p>
</blockquote>

<blockquote>
<p>אנא, אביר־הרועים, אשר כאב היית לישראל, כשחטאו במדבר,
ובעת־צרתם עמדת בפרץ להשיב חמת האל מהשחית, הייה־נא לצור־מעוז לנו
בארץ־שביינו והתחנן לפני ד' אלוהינו לאמור:</p>
</blockquote>

<blockquote>
<p>אל תשחת עמך ונחלתך אשר פדית בגודלך –</p>
</blockquote>

<blockquote>
<p>זכור אשר רצת עליהם כסוס במדבר לבלתי יכם צר ואויב, ואיך תאבדם עתה בשבייתם, בין אריות רבצו, ועיניים רואות וכלות?</p>
</blockquote>

<blockquote>
<p>&#8220;הבט משמים וראה ופקד גפן זאת וכנה אשר נטעה ימינך&#8221;.</p>
</blockquote>

<blockquote>
<p>קום־נא, המלך המשיח, וראה עד ד' נתונה־נתונה בידי אויביה אין־מספר. על־מי נטשת מעט הצאן? העירה והקיצה משפטך לפני אב אביך קונך, לאמור:</p>
</blockquote>

<blockquote>
<p>אנוכי היום &#8220;איש מכאובות וידוע חלי, נגוע, מכה אלהים
ומענה, כשה לטבח יובל וכרחל לפני גוזזיה נאלמה&#8221; – &#8220;הכח אבנים כחי ואם בשרי
נחוש כי תכתוב עלי מרורות&#8221;, ובני הינם בארצות אויביהם, ומה הועלתי בתקנתי,
במכאובות וחוליים לכפר פניך, לכפר על בני, והם עודם אסורים באזיקים?</p>
</blockquote>

<blockquote>
<p>אנא, ד', זכור לחסדי דוד עבדך, לכבלי, לעינויי, לצרותי.</p>
</blockquote>

<blockquote>
<p>הצילה־נא אציליך, הצוללים בתהום רבה ואשר בין הגויים מטומעים. הוציאם מאפילתם, הביאם לנחלתם ותקנם במלכות־שדי אחוזתם.</p>
</blockquote>

<blockquote>
<p>תעל לפניך זכות כל הצדיקים והחסידים והנהרגים והנשרפים והנחנקים על ייחוד קדושת־שמך וזכות משיחך הקדוש.</p>
</blockquote>

<blockquote>
<p>&#8220;מגננו ראה, אלהים, והבט פני משיחך&#8221; –</p>
</blockquote>

<blockquote>
<p>מלך ביופיו תחזינה עינינו, מוכתר בכתרי־כתרים ומעוטר בעטרות זיו־שכינה.</p>

<br />
</blockquote>

<h2 id="יד.קומהוהושיענו7">יד. קומה והושיענו<a href="#fn:7" id="fnref:7" title="see footnote" class="footnote"><sup>7</sup></a></h2>

<blockquote>
<p>אתה האב, אשר הוצאת את עמך מעבדות מצריים ותביאהו לארץ הקדושה –</p>
</blockquote>

<blockquote>
<p>השיבנו לארץ־הורתנו!</p>
</blockquote>

<blockquote>
<p>למען גואלנו, משיח־צידקנו, אשר יקים ישיני־עפר מקבריהם –</p>
</blockquote>

<blockquote>
<p>השב־נא לתחייה את ארץ־הורתנו.</p>
</blockquote>

<blockquote>
<p>למען אבותינו אברהם, יצחק ויעקב, אשר עונו, לומדו ופוקדו בה –</p>
</blockquote>

<blockquote>
<p>השיבנו לארץ־הורתנו!</p>
</blockquote>

<blockquote>
<p>מיכאל השר הגדול, שר אומתנו, עמוד בתפילה ובתחנונים בעדנו.</p>
</blockquote>

<blockquote>
<p>אליהו, מלאך־הברית, הבא להשיב לב אבות על בנים ולב בנים על אבותם, בוא־נא להשכין שלום בקירבנו.</p>
</blockquote>

<blockquote>
<p>הנער האדמוני ויפה־העיניים, אשר הרחיב והגדיל לפנים את ממלכתנו, הוא יילחם עוד פעם את מלחמתנו!</p>
</blockquote>

<blockquote>
<p>דוד מלך־ישראל החי והקיים, הקיצה־נא משנתך, נחה עמך ופקדהו בגבורתך!</p>
</blockquote>

<blockquote>
<p>אל אלוהי אבות! גבורת שמשון, גדעון ויפתח הכנס בקירבנו!</p>
</blockquote>

<blockquote>
<p>עוז החשמונאים, בר־כוכבא ורבי עקיבא הכנס בקירבנו!</p>
</blockquote>

<blockquote>
<p>רוח יוחנן מגוש־חלב ויתר מגיני יהודה הכנס בקירבנו!</p>
</blockquote>

<blockquote>
<p>קדושת רבי שמעון בר־יוחאי, חוכמת רבי מאיר וחסידות רבי יהודה הכנס בקירבנו!</p>
</blockquote>

<blockquote>
<p>למען המעונים והטבוחים על־ידי נבוזראדן ונבוכדנאצר – קומה והושיענו!</p>
</blockquote>

<blockquote>
<p>למען המעונים והטבוחים על־ידי אנטיוכוס – קומה והושיענו!</p>
</blockquote>

<blockquote>
<p>למען המעונים והטבוחים על־ידי אספסינוס וטיטוס – קומה והושיענו!</p>
</blockquote>

<blockquote>
<p>למען המעונים והטבוחים בימי השמד, בימי אדרינוס – קומה והושיענו!</p>
</blockquote>

<blockquote>
<p>למען המעונים והטבוחים באלפי שנות־הגלות – קומה והושיענו!</p>
</blockquote>

<blockquote>
<p>למען המושלכים לתוך מדורות האוטו־דה־פה, למען המעונים והמרוסקים במערות האינקוויזיציה – קומה והושיענו!</p>
</blockquote>

<blockquote>
<p>למען הנחבאים לעבוד את אלוהיהם מאימת שרי־טבח של האינקוויזיציה – קומה והשיענו!</p>
</blockquote>

<blockquote>
<p>למען כל קדושינו, קדושי ישראל, המעונים בידי נוסעי־הצלב – קומה והושיענו!</p>
</blockquote>

<blockquote>
<p>למען כל קדושינו, קדושי ישראל, המעונים בידי כל
החמלניצקים, הגונטות, הפטלורות, המכנות והבלחוביצ&#8217;ים – קומה
והושיענו!</p>
</blockquote>

<blockquote>
<p>למען ריבואי־ריבבות הקדושים הנהרגים, הטבוחים, המעונים והנאנסים באוקראינה – קומה והושיענו!</p>
</blockquote>

<blockquote>
<p>משיח־בן־דוד, משיח־צידקנו, הסר־נא בחוזקה את הכבלים אשר על ידיך, אזור־נא חלציך, קרא־נא בשם אלוהיך – קומה והושיענו!</p>

<br />
</blockquote>

<h2 id="טו.מעקתלב8">טו. מעקת לב<a href="#fn:8" id="fnref:8" title="see footnote" class="footnote"><sup>8</sup></a></h2>

<blockquote>
<p>מעימקי מצוקותינו אנחנו קוראים אליך, אלוהים!</p>
</blockquote>

<blockquote>
<p>ככיבשה בעת ששודדים ממנה את ולָדה – אנחנו קוראים אליך, אלוהים!</p>
</blockquote>

<blockquote>
<p>כיונה בפי העייט – אנחנו קוראים אליך, אלוהים!</p>
</blockquote>

<blockquote>
<p>כאיילה בציפורני הנמר – אנחנו קוראים אליך, אלוהים!</p>
</blockquote>

<blockquote>
<p>כשור בידי חיתו־טרף – אנחנו קוראים אליך, אלוהים!</p>
</blockquote>

<blockquote>
<p>כציפור פצועה, מכלב נרדפה –קוראים אנחנו אליך, אלוהים!</p>
</blockquote>

<blockquote>
<p>כדרור עייפה בנופלה אל תוך הים והיא מתלבטת בגלים – קוראים אנחנו אליך, אלוהים!</p>
</blockquote>

<blockquote>
<p>כנודדים התועים במידבר חרב בלי מים – אנו קוראים אליך, אלוהים!</p>
</blockquote>

<blockquote>
<p>כמלחים המושלכים אל חוף אי שמם בהישבר אנייתם – אנו קוראים אליך, אלוהים!</p>
</blockquote>

<blockquote>
<p>כמי שרואה בלילה מחזה נורא בבית־הקברות – אנו קוראים אליך, אלוהים!</p>
</blockquote>

<blockquote>
<p>כאב אשר שדדו ממנו את הלחם בעד ילדיו הרעבים – אנו קוראים אליך, אלוהים!</p>
</blockquote>

<blockquote>
<p>כצדיק תמים המושלך בידי רשעים עריצים אל כלא אפל – אנו קוראים אליך, אלוהים!</p>
</blockquote>

<blockquote>
<p>כעבדים מתחת שבט אדוניהם – אנו קוראים אליך, אלוהים!</p>
</blockquote>

<blockquote>
<p>כנקי מפשע בעת העינויים – אנו קוראים אליך, אלוהים!</p>
</blockquote>

<blockquote>
<p>כבני יעקב בעת אשר השליך מלך מצריים את ילדיהם היאורה – אנו קוראים אליך, אלוהים!</p>
</blockquote>

<blockquote>
<p>כשנים־עשר שבטי ישראל במצריים בעת אשר הוסיפו מיום ליום על עבודתם והפחיתו את לחמם – אנו קוראים אליך, אלוהים!</p>
</blockquote>

<p>ככל משפחות האדמה בטרם יעלה עמוד־השחר של חירותן – אנו קוראים אליך, אלוהים!</p>

<blockquote>
<br />
</blockquote>

<h2 id="טז.צרתילפניךאגיד9">טז. צרתי לפניך אגיד<a href="#fn:9" id="fnref:9" title="see footnote" class="footnote"><sup>9</sup></a></h2>

<blockquote>
<p>אבי, אבי!</p>
</blockquote>

<blockquote>
<p>צר לי מאד. כבד מאד משא יגוני. לא אוכל שאתו. אין לי אל מי
לפנות. אין עוזר, אין תומך. אתה מחשה. אתה עוזר לשונאינו. אתה מכלה את
בניך. עד־אנה? עד־מתי?</p>
</blockquote>

<blockquote>
<p>רצים אנחנו אל ביתנו. רצים אנחנו אל אימנו. רצים אנחנו אל ארץ־קודשנו.</p>
</blockquote>

<blockquote>
<p>אמרנו: אימנו תנחמנו. אמרנו: היא תמחה דימעה מעל פנינו.</p>
</blockquote>

<blockquote>
<p>באנו אל ביתנו, באנו אל אימנו, וגם שם מצאונו אויבינו. הולכים אנחנו משחיטה לשחיטה – ואיה הצלתנו? איה ישועתנו?</p>
</blockquote>

<blockquote>
<p>מארץ־השחיטה, מאוקראינה, רצו בנינו אליך, אל ארץ־קודשך.
בזיעת אפיהם ביקשו להרווֹתה, ואתה הרווית בדמם את צמאון־הרציחה של אויבינו
העריצים.</p>
</blockquote>

<blockquote>
<p>האביע לפניך את עוניי וצערי? מאין אקח לי דברים להביע כל זאת?</p>
</blockquote>

<blockquote>
<p>אבל למה לך דברי? מה אביע את אשר לא תדע מבלעדי ביטויי?</p>
</blockquote>

<blockquote>
<p>אתה יודע הכל, אבל אנחנו איננו יודעים מאומה. איננו יודעים
למה אתה מניח למאות־אלפי־בניך לנפול תחת סכיני בני־לגיונות בגלות, ולאלה
הנסים אליך – לנפול גם הם תחת סכיני ערבים בארץ־קודשך.</p>
</blockquote>

<blockquote>
<p>וגם הוא&#8230; הוא, שביקש אותך בייסורים נוראים כל־כך ולא
יכול להגיע עדיך, – יען רק את עינויי אחיו ראה ואת חסדך לא ראה; הוא,
שהתהלך באמת כל־כך גדולה לפניך, אף כי מעוצמת ייאושו־מכאובו יש אשר לא זכר</p>
</blockquote>

<blockquote>
<p>את שמך וגם נלחום נילחם – בשגותו ובתעותו – במזכירים את שמך; הוא, שמעולם
לא שמח ליבו, בהיותו מלא תמיד תוגתם־צרתם של בניך, האיש יוסף־חיים, שכל־כך</p>
</blockquote>

<blockquote>
<p>הירבה לאהוב וכל־כך הירבה בפועל האהבה – מדוע הפקרת את חייו? מדוע הפקרת את
דמו? מדוע נתת לחיות־יער לטרוף אותו? למה נתת לפראים האכזרים לכבות את
נרו?</p>
</blockquote>

<blockquote>
<p>למה נופצה הגולגולת ההיא, שהיתה כל־כך מלאה אורה?</p>
</blockquote>

<blockquote>
<p>לא! לא אוכל עוד נשוא כל זאת! אין עוד רטייה לפצעי!</p>
</blockquote>

<blockquote>
<p>&#8220;דברי קודשך&#8221; – אבל מה ינחמוני דברי קודשך?</p>
</blockquote>

<blockquote>
<p>אמור יאמרו: אין לידה בלי דם&#8230; מדוע שפוך יישפך רק הדם הנקי, והדם המגואל, דם הרוצחים, ימשול דורי־דורות?</p>
</blockquote>

<blockquote>
<p>אל גדול! אל קדוש! לו דבר חדש יישמע מפיך!</p>
</blockquote>

<blockquote>
<p>אור חדש לו יפז את ראשי ההרים בציון!</p>
</blockquote>

<blockquote>
<p>לו פתאום תיגלה&#8230; פתאום תיראה&#8230; פתאום יבוא אל היכלו האדון אשר אותו אנחנו מבקשים&#8230;</p>
</blockquote>

<blockquote>
<p>לו פתאום יבריק הברק הגדול בעולם&#8230; פתאום יבוא גשם־הברכה לעבדיך הכמהים והצמאים&#8230;</p>
</blockquote>

<blockquote>
<p>שעה אחת, רגע אחד – ופתאום –</p>
</blockquote>

<blockquote>
<p>יתגדל ויתקדש שמך בעולם!</p>

<br />
</blockquote>

<h2 id="יז.הרחוק־הקרוב">יז. הרחוק־הקרוב</h2>

<blockquote>
<p>אתה אמרת על־ידי נעים־זמירותיך: קרוב ד' לכל־קוראיו, לכל אשר יקראוהו באמת.</p>
</blockquote>

<blockquote>
<p>האינני קורא אליך באמת? האין כל דמי זועק אליך? האין כל נישמתי זועקת אליך?</p>
</blockquote>

<blockquote>
<p>ומה היא האמת אשר תדרשנה? האקרא לך באמת שלך, באמת של האין־סוף?</p>
</blockquote>

<blockquote>
<p>הלא יצירך אני וקרא אני לך בכל האמת אשר ליציר. האקרא לך באותה האמת אשר לך, היוצר?</p>
</blockquote>

<blockquote>
<p>ואם גם אני, יצירך, אהיה ליוצר, הלא רק בכוחך אני יוצר – ומאין לי האמת אשר ליוצר כל־היצורים?</p>
</blockquote>

<blockquote>
<p>קורא אני אליך בכל הכוח אשר נתת בליבי, בכל הכאב, בכל
הסערה, בכל האש, בכל הרצון, בכל היכולת, בכל החוכמה, בכל הבינה ובכל הדעת
אשר בנישמתי – ומאין אקח לי אמת גדולה מזו?</p>
</blockquote>

<blockquote>
<p>ואם לא לאמת זו אתה קרוב – מה היא האמת אשר תדרוש מאת האדם, אשר רק בהיותו קורא אליך בה – אתה קרוב לו?&#8230;</p>
</blockquote>

<blockquote>
<p>ואם דרוש תידרוש מאת האדם אשר יהיה לאין ולאפס נגדך – מי כמוך יודע כי אין ואפס הוא בלעדיך?</p>
</blockquote>

<blockquote>
<p>לא יפה אמיתי בעיניך, על־כן אינך קרוב לי בקראי אליך – התדרוש ממני אמת גדולה מזו שיש לי?</p>
</blockquote>

<blockquote>
<p>מאַין אקח לי את האמת ההיא, אם אתה לא נתתה לי?</p>
</blockquote>

<blockquote>
<p>נותן אני לך את כל גופי, את כל נישמתי, את כל מאוויי־נישמתי – לא אוכל לתת לך יותר ממה שיש לי.</p>
</blockquote>

<blockquote>
<p>ואם מעט הוא בעיניך – גדל את נישמתי, העשירה, הרחב את גבולה, למען תוכל לתת יותר.</p>
</blockquote>

<blockquote>
<p>הגדל, הרחב והעמק את כלי נישמתי, למען תוכל לקלוט ולספוג יותר.</p>
</blockquote>

<blockquote>
<p>הגדל והעצם את האמת אשר בלבבי – ובאמת חדשה אשיר לפניך.</p>

<br />
</blockquote>

<h2 id="יח.ביןהאִשים10">יח. בין האִשים<a href="#fn:10" id="fnref:10" title="see footnote" class="footnote"><sup>10</sup></a></h2>

<blockquote>
<p>אבי, אבי!</p>
</blockquote>

<blockquote>
<p>אתה ידעת, כי לבבי בוער ברישפי־אש־שלהבת. אתה ראית את המדורה אשר בלבבי.</p>
</blockquote>

<blockquote>
<p>אתה יודע, כי לפעמים לבבי יוקד אליך ורק אליך. אבל לפעמים&#8230;</p>
</blockquote>

<blockquote>
<p>לפעמים בוער ליבי אל תאוות העולם הזה.</p>
</blockquote>

<blockquote>
<p>עובר אנוכי מאש לאש: מאש גבוהה לאש של בשר ודם.</p>
</blockquote>

<blockquote>
<p>עובר אנוכי מאש־קודשך אל אש־הגיהינום.</p>
</blockquote>

<blockquote>
<p>ונמלט אני מאש־הגיהינום ורץ בכל־כוח אל אש־אמיתך –</p>
</blockquote>

<blockquote>
<p>והולך ותועה אני בן האִשים – אנה אברח מפניהן?</p>
</blockquote>

<blockquote>
<p>&quot;ירא אנכי פן תאכלני האש הגדולה &quot;&#8230;</p>
</blockquote>

<blockquote>
<p>גם אש אהבתי אליך, גם אש תאווֹת־בשרי – גדולות מן המידה; גופי לא יכילן, ליבי לא יִשאן.</p>
</blockquote>

<blockquote>
<p>הולך אני נע ונד בארץ נשמה ואין לי נוחה.</p>
</blockquote>

<blockquote>
<p>הנני כספינה המטורפת בלב ימים.</p>
</blockquote>

<blockquote>
<p>עולה אני שמיים, יורד תהומות, עולה ויורד, יורד ועולה.</p>
</blockquote>

<blockquote>
<p>נדחף אני מתהום לתהום, מגל לגל, ועימקי־הגלים לא יכבו את אש רוחי.</p>
</blockquote>

<blockquote>
<p>ממצולת־ים אקרא לך: הושיעה־נא!</p>
</blockquote>

<blockquote>
<p>שלח רוחך, רוח־הקודש, רוח־מנוחות.</p>
</blockquote>

<blockquote>
<p>תרחף־נא רוח האלוהים על לבבי, למען ישקוט ויירגע.</p>
</blockquote>

<blockquote>
<p>תרחף־נא רוח האלוהים על לבבי, למען יכיל גם את אשר־השמיים במידה.</p>
</blockquote>

<blockquote>
<p>למען לא תשרוף האש את הכלי אשר היא נתונה בתוכו.</p>

<br />
</blockquote>

<h2 id="יט.חסדחסד...11">יט. חסד, חסד&#8230;<a href="#fn:11" id="fnref:11" title="see footnote" class="footnote"><sup>11</sup></a></h2>

<blockquote>
<p>אנא, ד', תן לי עצה, תן לי חנינה, תן לי ישועה שלימה.</p>
</blockquote>

<blockquote>
<p>עשה עימי פלא לחיים, לבלתי אהיה כמת בחיי.</p>
</blockquote>

<blockquote>
<p>עשה עימי חסד־חינם, לא כמעשי המגונים ודעותי המעורבבות.</p>
</blockquote>

<blockquote>
<p>חוס וחמול־נא על נפשי האומללה מאד.</p>
</blockquote>

<blockquote>
<p>יהמו־נא רחמיך על נקודת־הטוב, לבלתי תצלול במעמקי הרע.</p>
</blockquote>

<blockquote>
<p>יהמו־נא רחמיך על ניצוץ אשר מאורך־אישך בא אֵלָי.</p>
</blockquote>

<blockquote>
<p>אבי שבשמיים!</p>
</blockquote>

<blockquote>
<p>אתה החומל דלים, השומע אנקת אביונים –</p>
</blockquote>

<blockquote>
<p>אתה הרואה בעלבון־עלובים, שומע ומאזין צעקה מעימקי שאול־תחתיות ומתחתיה –</p>
</blockquote>

<blockquote>
<p>היש מקום אשר לא תשמע ממנו קול אנחה ואנקה?</p>
</blockquote>

<blockquote>
<p>הלא תשמע את קול אנחתי־אנקתי מעימקי בוֹרי?</p>
</blockquote>

<blockquote>
<p>חמול־נא על עלוב־נפש כמוני, על נכא־להה כמוני, על חסר־לב כמוני, על חלוש־כוח כמוני!</p>
</blockquote>

<blockquote>
<p>הטוב שבי כבוש הוא בבית־הסוהר של העולם והזמן.</p>
</blockquote>

<blockquote>
<p>אלפי־אלפים מחיצות, חומות־ברזל ומסגר על מסגר סובבים אותי.</p>
</blockquote>

<blockquote>
<p>אלפי־אלפים שומרים ואורבים עומדים עלי ולא יתנוני השב רוחי.</p>
</blockquote>

<blockquote>
<p>אוי לי, אוי, ומר לי מר.</p>
</blockquote>

<blockquote>
<p>אוי לימים ולשנים הכּלים במאַמצים לשבּר המחיצות והן על עומדן תעמודנה&#8230;</p>
</blockquote>

<blockquote>
<p>אליך זעקתי ושוועתי, מלא־רחמים.</p>
</blockquote>

<blockquote>
<p>הטה אלי אוזנך ושמע, פקח עיניך וראה שוֹממוֹתי!</p>

<br />
</blockquote>

<h2 id="כ.המייתהנפש12">כ. המיית הנפש<a href="#fn:12" id="fnref:12" title="see footnote" class="footnote"><sup>12</sup></a></h2>

<blockquote>
<p>אימרי־נא, נפשי, לאלוהים:</p>
</blockquote>

<blockquote>
<p>הלא בתך אני, בת־מלך.</p>
</blockquote>

<blockquote>
<p>למה גרשתני מחצר־המלכות ללקט בשדה ולבקש טרף בזיעת־אפּיים?</p>
</blockquote>

<blockquote>
<p>למה שלחתני מכוכבי־נשף לחבק אשפה? זכור אזכור את משפחתי ואת בית־אבי ולא אדע, מי הביאני הלום.</p>
</blockquote>

<blockquote>
<p>למה הכלמתני, אבי, למען אתכּסה בצעיף ואתעלף?</p>
</blockquote>

<blockquote>
<p>מה־זאת עשית לי להעתיק אוהלי מזבולך ולגור בין נוכרים אשר לא ידעתי?</p>
</blockquote>

<blockquote>
<p>למה שלחת לעזאזל איילת־שחקים, אשר לא ניסתה הצג כף־רגלה על הארץ?</p>
</blockquote>

<blockquote>
<p>צורי מכרני, עושי הכעיסני, וישת עפר לחמי ורגבים הטעימני למען הרעימני.</p>
</blockquote>

<blockquote>
<p>אבי ירק בפני, למען אבוש ואכלם.</p>
</blockquote>

<blockquote>
<p>גנוב גונבתי ממקום שלימות וכבוד, ופה לא עשיתי מאומה להשלים חסרוני.</p>
</blockquote>

<blockquote>
<p>מה לי פה, ענייה סוערת, גולה וסוּרה, כי נטמאתי וכי שׂטיתי מאחרי אלופי ואלך אחרי הרע ובעבותות־בושתו נמשכתי?</p>
</blockquote>

<blockquote>
<p>אנא פנה זיוי? אנה פנה הדרי? מה־חשך משחור תוארי?</p>
</blockquote>

<blockquote>
<p>למה אצא וידי על ראשי, לבושה שחורים ועטופה שחורים, וכל רואי ידדו ממני?</p>
</blockquote>

<blockquote>
<p>למה קלעתני בתוך כף־הקלע תחת היותי צרוּרה בצרור החיים?</p>
</blockquote>

<blockquote>
<p>ממקור־בינה קורצתי, ממעיין־חוכמה לוקחתי, ממקום קדוש הוּבאתי ומעיר־גיבורים הוּצאתי –</p>
</blockquote>

<blockquote>
<p>למה שלחתני לרעות אֵפר, לשקוֹע בתהומות, לערוג אליך ולהימס בדמעות?</p>

<br />
</blockquote>

<h2 id="כא.נכסוףנכספתי13">כא. נכסוף נכספתי<a href="#fn:13" id="fnref:13" title="see footnote" class="footnote"><sup>13</sup></a></h2>

<blockquote>
<p>חפץ אני לידבק בך בכל־ליבי, ואז לא אדע מחסור ויגון.</p>
</blockquote>

<blockquote>
<p>חיי יהיו מלאים טובך, כי כשאתה ממלא את הנפש הנך מקל את משאה.</p>
</blockquote>

<blockquote>
<p>עוד נאבקות בי השמחות הישנות, אשר ראויות הן לדמעות, והאבל החדש, אשר בו אני שמח, ואינני יודע מי ינצח.</p>
</blockquote>

<blockquote>
<p>אויה לי! רחם־נא עלי, אלוהי!</p>
</blockquote>

<blockquote>
<p>אויה לי! הנה את פצעי לא כסיתי –</p>
</blockquote>

<blockquote>
<p>אתה הרופא, ואני החולה; אתה רחום וחנון, ואני עני ואומלל.</p>
</blockquote>

<blockquote>
<p>מה הם חיי האדם, אם לא נסיונות, מבלי מנוחת יום אחד?</p>
</blockquote>

<blockquote>
<p>כשאני שרוי בצער, אני נכסף אל השימחה, וכשאני מלא שימחה, אני מפחד מפני הצער.</p>
</blockquote>

<blockquote>
<p>היש בין הכוסף והפחד איזו מנוחה, איזו שימחה, שבה יהיו חיי האדם חופשים מנסיון?</p>
</blockquote>

<blockquote>
<p>אוי ואובוי על שימחת העולם בפחדה הנימהר ובתענוגיה המורעלים.</p>
</blockquote>

<blockquote>
<p>אוי ואבוי על צער העולם בחפצו הריק לאושר ובקושיו הכבד, השובר את הסבלנות החלושה.</p>
</blockquote>

<blockquote>
<p>הלא כל תקוותי תלויה רק ברחמיך הרבים.</p>
</blockquote>

<blockquote>
<p>תן לי למלאות רצונך, ושים את רצונך בי.</p>
</blockquote>

<blockquote>
<p>עוד תועה אני בחושך, אבל כבר חדר אלי קולך הנעים, הקורא אותי לשוב לביתי.</p>
</blockquote>

<blockquote>
<p>הריני כעולה לרגל, אשר עוד נסיעה ארוכה לפניו והריהו נכסף אל מחוז־חפצו ומטרת־נסיעתו.</p>
</blockquote>

<blockquote>
<p>הלוך אלך!</p>
</blockquote>

<blockquote>
<p>שומע אני לקול הקורא אלי&#8230;</p>
</blockquote>

<blockquote>
<p>נכסוף נכספתי אל מעון־קודשך –</p>
</blockquote>

<blockquote>
<p>קבלני־נא, אבי, אל תוך ארמונותיך, כי יציר־ידך הנני.</p>

<br />
</blockquote>

<h2 id="כב.דביקות14">כב. דביקות<a href="#fn:14" id="fnref:14" title="see footnote" class="footnote"><sup>14</sup></a></h2>

<blockquote>
<p>בוא־נא אלַי, אתה, אשר נפשי חשקה וחושקת בך.</p>
</blockquote>

<blockquote>
<p>בוא־נא, הבודד, אל הבודד, כי לבדי אני, כאשר תחזינה עיניך.</p>
</blockquote>

<blockquote>
<p>בוא־נא אלי, אתה, אשר שמתני יחיד, נעלב ונעזב בעולמך.</p>
</blockquote>

<blockquote>
<p>בוא־נא אלי, אתה, אשר היית לחפצי האחד בחיים ואשר הגדלת את שאיפתי אליך, מבלי אשר ידמה לה דבר.</p>
</blockquote>

<blockquote>
<p>בוא־נא אלי, נשימתי, חייתי. בוא־נא, מנחם נישמתי, בוא־נא, החדווה וההדר והמשוש האחד שבחיים!</p>
</blockquote>

<blockquote>
<p>מודה אני לך על אשר בלי כל גלגולים, חליפות ותמורות היית עימי לרוח אחד, ובהיותך אֵל עליון על־כל, היית לי הכל – בכל.</p>
</blockquote>

<blockquote>
<p>אודך, אלוהי, על כי היית לי יום־בלי־לילה ושמש־בלי־שקיעה.</p>
</blockquote>

<blockquote>
<p>אין לך מקום להיסתר בו, כי שכינת־הודך ממלאה את העולמות כולם.</p>
</blockquote>

<blockquote>
<p>אין לך מקום להיסתר בו, כי איזה הוא המקום אשר יכילך?</p>
</blockquote>

<blockquote>
<p>אבל את אשר לא יכילו ריבואי־ריבבות העולמות, יש אשר יכיל לבב אנוש.</p>
</blockquote>

<blockquote>
<p>יהי־נא ליבי המקום לך; יהי־נא ליבי – היכל לקדושתך.</p>
</blockquote>

<blockquote>
<p>בוא־נא אל היכלך, בוא־נא אל לבבי, שכן בי, ואני אשכון בך.</p>
</blockquote>

<blockquote>
<p>אל־נא תיפרד ממני אף לרגע מימי־חיי, ובבוא יום מותי ונמצאתי בך, חיי־החיים ומושל בכל.</p>
</blockquote>

<blockquote>
<p>אל־נא תעזבני לרגע, פן ימצאוני שונאַי בהיותי רחוק ממך והתנפלו על נפשי לבלעה.</p>
</blockquote>

<blockquote>
<p>הייה־נא מחסי־עוז בשומך משכנך בי תמיד והייתי שבע־אושר גם בעוניי ורווה־חיים גם במותי.</p>
</blockquote>

<blockquote>
<p>שים־נא משכנך בי ועליתי וגברתי על כל מלך, כי אתה לחמי ומיימי, ובהתעטפי בך אחוש שעות־אושר, אשר שפת־אנוש לא תביען.</p>
</blockquote>

<blockquote>
<p>אין מילה בלשוני, כי את אשר ייעשה בי חזה יחזה הרוח, אבל לא יוכל לבארו.</p>
</blockquote>

<blockquote>
<p>הבן יבין את הדברים, אף ינסה להביעם, אבל הביטוי ממנו והלאה.</p>
</blockquote>

<blockquote>
<p>חזה יחזה את אשר לא ייראה, את אשר אין לו תמונה, את אשר אין לו הרכבה, את הפשוט, את גודל האין־סוף.</p>
</blockquote>

<blockquote>
<p>חזה יחזה הרוח את אשר אין לו תחילה, אין לו סוף ואין לו אמצע, ולא יידע איך להביע את הדבר.</p>
</blockquote>

<blockquote>
<p>אתה האש אשר ממנה ידליקו את כל המאורות מן העולם ועד־העולם והאש לא תחסר.</p>
</blockquote>

<blockquote>
<p>הנה הוא המאור האחד הקדמון אשר לא ייחלק והנה הם המאורות הרבים אשר ייחלקו, אורו וכוחו בם ולאורו ילכו.</p>
</blockquote>

<blockquote>
<p>הנה הוא המאור הגדול הקדמון אשר תפוס ייתפס בתוך לבבי העני ולא אדע אכנהו.</p>
</blockquote>

<blockquote>
<p>בחרתי לי את הדומיה, אבל הפלא הנורא־הוד צווה יצווה לפי ולעטי: דבּר וּכתוֹב!</p>
</blockquote>

<blockquote>
<p>הנהו במעוני, הנהו בי, הנהו בהיכלוֹ, הנהו בלבבי, – מי שהוא בכל העולמות כולם.</p>
</blockquote>

<blockquote>
<p>יושב אני על מיטתי, ובהיות הוא בי הנני גם־אני מחוץ לעולמות.</p>
</blockquote>

<blockquote>
<p>לוֹ, אשר לוֹ הכל והנצח לו, אני מעז לאמור: אהבתיך, יען כי גם־הוא יאהבני.</p>
</blockquote>

<blockquote>
<p>שבוע אשבּע בציפיה, אתעטף ואתכסה בה, ובהתאחדי בו אדאה מעל שמיים.</p>
</blockquote>

<blockquote>
<p>ידוע אדע נאמנה, כי כן הוא הדבר, אבל פליאה דעת ממני, אנה הלך גווי אז?</p>
</blockquote>

<blockquote>
<p>יודע אנוכי, כי חזה אחזה אז מה שלא יראה כל־בשר.</p>
</blockquote>

<blockquote>
<p>יודע אנוכי, כי מי שנעלה ונשגב מעל כל־יציר יכללני בו, בצל ידו יחביאני, והנני מחוץ לעולמות כולם.</p>
</blockquote>

<blockquote>
<p>אני, בן־החלוף, רואה בי אז את אבי הנצח, את החיים אשר לנצח לא יתעו.</p>
</blockquote>

<blockquote>
<p>הדבר חי אז גם בליבי, גם בשמיים: האור אחד הוא גם פה גם שם.</p>

<br />
</blockquote>

<h2 id="כג.עלמיפתןהיוםהשישי15">כג. על מיפתן היום השישי<a href="#fn:15" id="fnref:15" title="see footnote" class="footnote"><sup>15</sup></a></h2>

<blockquote>
<p>חמישה ימים חייתי לפניך, חמישה ימים משבוע־חיי, חמישה עשׂוֹרים משיבעים ימי שנות האדם.</p>
</blockquote>

<blockquote>
<p>על מיפתן היום השישי אני דורך לפניך – מיפתן העשׂוֹר השישי, מיפתן ערב־השבת של ימי־חיי.</p>
</blockquote>

<blockquote>
<p>תן לי הכוח לרוץ לפניך בערב־שבתי למען אעמוד לפניך בשבּתי.</p>
</blockquote>

<blockquote>
<p>תן לי צעירות־החיים, עוז האופי וקדושת הרצון לתקן בערב־שבתי את אשר העוויתי בימי־החול.</p>
</blockquote>

<blockquote>
<p>כי אומנם פגמתי בשורש נישמתי, קילקלתי הצינורות, סתמתי את הבארות וסילקתי את השפע.</p>
</blockquote>

<blockquote>
<p>כי אומנם מבלי־דעת נגעתי בעולמות קדושים עליונים וקצצתי בנטיעות־נצח.</p>
</blockquote>

<blockquote>
<p>כי אומנם רחקתי מפניך ככל עוברי עמק־הבכא עתה.</p>
</blockquote>

<blockquote>
<p>כי אומנם רחקתי מעליך, ואתה לא רחקת ממני –</p>
</blockquote>

<blockquote>
<p>אנוכי תעיתי, ואתה ביקשתני תמיד –</p>
</blockquote>

<blockquote>
<p>אנוכי תעיתי כשה אוֹבד, ואתה קראת לי פתאום ואשמע.</p>
</blockquote>

<blockquote>
<p>קראתני ואַט אליך ואלך אחריך.</p>
</blockquote>

<blockquote>
<p>הלכתי אחריך, אבל בירכי כשלו מרוב תעות בשדות זרים.</p>
</blockquote>

<blockquote>
<p>כי אומנם הלכתי אחריך בתעותי בימי־עלומי ובימי־אילוּתי –</p>
</blockquote>

<blockquote>
<p>כי אומנם יגעתי בעמל־חיי, ואתה טרם תראני טובך, טרם תודיעני דרכיך –</p>
</blockquote>

<blockquote>
<p>ואני הולך אלך אחריך, נכשל וקם, נכשל וקם.</p>
</blockquote>

<blockquote>
<p>מתי תקימני, אבי, לבלתי אכשל עוד?</p>
</blockquote>

<blockquote>
<p>מתי תאזרני חיל, למען לא אחדל מרוץ אחריך אף־רגע?</p>
</blockquote>

<blockquote>
<p>כי הנה מצאתיך – ולמה־זה אתה מתחמק מפני?</p>
</blockquote>

<blockquote>
<p>כי הנה מצאתיך – ואני, אויה לי, אני נוֹטש אותך פתאום.</p>
</blockquote>

<blockquote>
<p>כי הנה מצאתיך – ולמה לא זוקק בשרי באש־קודשך?</p>
</blockquote>

<blockquote>
<p>כי הנה מצאתיך – ולמה עוד חיות בקירבי תאווֹת ותשוקות אשר לא לך הן?</p>
</blockquote>

<blockquote>
<p>מי לי בשמיים ובארץ מבלעדיך – ולמה עודני מבקש ותועה?</p>
</blockquote>

<blockquote>
<p>בנוסי מפניך, – אתה ביקשתני, ועתה, בבקשי אותך – האם תהיה כנס מפני?</p>
</blockquote>

<blockquote>
<p>והאומנם נסתי מפניך לפנים? דימיתי, כי נס אני מפניך, – הינוס אדם מפני אלוהים?</p>
</blockquote>

<blockquote>
<p>הינוּס מנישמת־נישמתו, מחיי־חייו?</p>
</blockquote>

<blockquote>
<p>אבל אתה שמת סתר לך – ואדמה, כי רחקת מעלי וכי רחקתי מפניך.</p>
</blockquote>

<blockquote>
<p>ואתה מנית כל ריגעי־חיי ותועידני אל מה שהועדתני.</p>
</blockquote>

<blockquote>
<p>ואתה נתתני לנפול בשאול־ייאוש, למען אצא ואוציא אחרים משם.</p>
</blockquote>

<blockquote>
<p>ואתה נתתני לטעום טעם מיתה, טעם ספיקות בלי־קץ, למען לחיות ולהחיות אחרים.</p>
</blockquote>

<blockquote>
<p>ואתה נתתני לנפול בעימקי־מצולה, למען יגדל כאבי, למען תחזק צעקתי, למען תאמץ עריגתי אליך.</p>
</blockquote>

<blockquote>
<p>אתה נתתני לנפול בבורות־טומאה, למען אדע להיזהר ולהזהיר את אחי.</p>
</blockquote>

<blockquote>
<p>ואם ככה עשית לי – למה עזבתני עתה לנפשי?</p>
</blockquote>

<blockquote>
<p>אתה היודע שיבתי וקומי, – הטרם תדע, כי עוד רגלי מוּעדות לנפול לפעמים?</p>
</blockquote>

<blockquote>
<p>כי הברק אשר יבריק לעיני מאורך יש אשר יגוז פתאום –</p>
</blockquote>

<blockquote>
<p>ואני נשאר לבדי בחושך רב, עד אשר ארבה לצעוק אליך מתוך חושכי.</p>
</blockquote>

<blockquote>
<p>אם ככה עשית לי, אם הדחתני שאולה, למען אַעלה ואעלה רבים עימי –</p>
</blockquote>

<blockquote>
<p>אם רצונך אני ממלא ודברך אני עושה –</p>
</blockquote>

<blockquote>
<p>שפוך עלי אורך, מלא בו את כל תוֹכי!</p>
</blockquote>

<blockquote>
<p>תנני עתה, בהיכנסי ליום הטורח הגדול, לעשות את המעשה אשר בשבילו קראתני מעימקי־שאול.</p>
</blockquote>

<blockquote>
<p>רוחך ינחני. עצתך תחכמני. יהי רצונך רצוני.</p>

<br />
</blockquote>

<blockquote>
<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>בהגיע לאוזני השמועה בר&#8220;ח אייר שנת תר&#8221;פ, כי משליכים
עצמות קדושים (בבית־הקברותת שבוילנה) מקבריהם וקוברים סוסים
במקומם. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תפילתו של ר' מאיר מאפטא בשינויים שונים. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>מתפילה זו עד תפילה י&#8220;ב ועד בכלל – על־פי רמיזות  אחדות בספר &#8221;כתר שם טוב&quot;. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>מתפילה זו עד תפילה י&#8220;ב ועד בכלל – על־פי רמיזות  אחדות בספר &#8221;כתר שם טוב&quot;. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>&#8220;עימד&#8221; במקור – הערת פב&quot;י. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>מתוך תפילה אחת בספר &#8220;חמדת הימים&#8221; בקיצורים ושינויים  רבים. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>המיסגרת לתפילה זו לקוחה מתפילתו של מיצקביץ' בסוף  סיפרו על גוליֻ־פולין. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>מתוך &#8220;דבר־המאמין&#8221; ללאמנה. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>כאשר הגיעתני השמועה על הפרעות ביפו, על מות  חלוצים־בונים ועל מות <strong>יוסף חיים ברנר</strong>. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>מתוך &#8220;לקוטי התפלות&#8221; של ר' נתן שטרנהרץ בשינויים  וקיצורים. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>כנ&quot;ל. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>על־פי צירופי דברים מר' ידעיה הפניני, מתפילה אחת  בספר &#8220;חמדת הימים&#8221; ומתוך ה&#8220;תוכחה&#8221; לרבנו בחיי בן־פקודה. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>מתוך וידויו של אוגוסטינוס, בקיצורים ושינויים  ובהסרת המקומות אשר לא לפי רוח־ישראל הם. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>מתוך שירתו של שמעון התיאולוג, מובאה בספרו של  מרטין בובר: Eksatische Konfessionen בשינויים  ובקיצורים ובהשמטת כל המקומות אשר בדוגמאַטיקה הנוצרית יסודם. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>במלאות לי חמישים שנה בחודש סיוון תרפ&quot;א. <a href="#fnref:15" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34748">https://benyehuda.org/read/34748</a></div></body></html>