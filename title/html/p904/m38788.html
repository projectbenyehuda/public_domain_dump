<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶחָד בְּמַאי 1936</title>
	<meta name="author" content="דוד רמז"/>
</head>
<body>

<blockquote>
<p>יוֹם אֶחָד בְּמַאי 1936 מוֹצֵא אֶת הַיִּשּׁוּב הָעִבְרִי
וְאֶת פּוֹעֲלָיו עוֹמְדִים בְּמִבְחַן אֵימִים וְתַעֲלוּלִים: יְרִיּוֹת
מִן הַמַּאֲרָב, רְצִיחוֹת בַּסָּךְ לְעֵין הַשֶּׁמֶשׁ, שְׁלִיחַת אֵשׁ
בִּיבוּל שָׂדוֹת וּבְבָתִּים, עֲקִירַת עֲצֵי פְּרִי, רְגִימַת עוֹבְרִים
לְתֻמָּם בִּמְכוֹנִיּוֹת וּבְרַכָּבוֹת, פִּזּוּר מַסְמְרִים
וּגְרוּטָאוֹת בַּדְּרָכִים לְהַכְשָׁלַת הַתַּחְבּוּרָה, הִשְׁתַּלְטוּת
עַל נְמַל יָפוֹ וּמַאֲמַצֵּי הִשְׁתַּלְטוּת עַל נְמַל חֵיפָה, גֵּרוּשׁ
פּוֹעֲלִים עִבְרִים מֵעֲבוֹדָתָם, לְשֵׁם מְזִמַּת הַרְעָבָה וְהֲמָתַת
הַחַיִּים בָּאָרֶץ.</p>

<p>לֹא חַתְנוּ – וְלֹא נֵחָת!</p>

<p>אֲבֵלִים אָנוּ עַל הַנְּפָשׁוֹת הַנְּקִיּוֹת, אֲשֶׁר
אֵין תַּנְחוּמִין עֲלֵיהֶן וַאֲשֶׁר שׁוּם שִׁלְטוֹן אַחֲרַאִי לֹא
יִצְדַּק בִּפְנֵיהֶן, כִּי הֵן קֻפְּחוּ בִּרְחוֹבוֹת עִיר
וּבְדַרְכֵי־מֶלֶךְ בְּעֶצֶם הַיּוֹם בִּידֵי לַהֲקוֹת חָמָס
פְּרוּעוֹת.</p>

<p>אַךְ עִם אֶבְלֵנוּ זֶה, הַמַּר וְהַנּוֹקֵב, הַרְגֵּשׁ
נַרְגִּישׁ, כִּי הָיִינוּ בָּאָרֶץ הַזֹּאת לְגוֹרֵם אֲשֶׁר אֵין
לְהַכְחִידוֹ, וּלְכֹחַ יוֹצֵר, נוֹשֵׂא חַיִּים וְתַרְבּוּת וְשָׁלוֹם,
אֲשֶׁר יָד זוֹרַעַת מָוֶת לֹא תּוּכַל לוֹ.</p>

<p>הַמְעוֹרְרִים לִמְשִׁסָּה זוֹ קוֹרְאִים לָהּ: שְׁבִיתָה.
בַּעֲלִילַת־שֶׁקֶר וְאַגָּדוֹת הֲבַאי, מוּפָצוֹת בְּזָדוֹן,
יְפַרְנְסוּהָ. פִּגְּיוֹן הַשְּׁבִיתָה נָטוּי מוּל עֵין הָעָם הַעִבְרִי,
מוּל הָעֲלִיָּה הָעִבְרִית לָאָרֶץ. עִם נוֹטֵי־הַפִּגְיוֹן תִּתֵּן אֶת
יָדָהּ הַשְּׁפָלָה גַּם הַכְּנֻפְיָה הָעֲלוּבָה, חֶלְאַת עַם וְאָדָם –
פ.ק.פ. אֶרֶץ־יִשְׂרָאֵלִית. אַךְ רַבִּים הַסִּמָּנִים כִּי בִּרְכַּת
הַמִּפְעָל הַיִּשּׁוּבִי שֶׁלָּנוּ בָּאָרֶץ חָדְרָה לְלֵב חוּגִים
רַבִּים בַּיִּשּׁוּב הָעַרְבִי וְהַמְּלָאכָה הָעִקָּרִית נַעֲשֵׂית
בִּידֵי חוֹרָנִים וּבְהַדְרָכַת נֹעַר קַנַּאי מְשֻׁסֶּה וּמֻלְהָב.
לְמֶמְשֶׁלֶת הָאָרֶץ הַזֹּאת, הַמֻּפְקֶדֶת עַל בִּנְיַן הַבַּיִת
הַלְּאֻמִּי הָעִבְרִי, יִקְרָא צִבּוּר הַפּוֹעֲלִים הַיּוֹם הַזֶּה מֵעַל
בָּמוֹתָיו בְּכָל עֹז מֶחָאָתוֹ: יוּשָׂם קֵץ בְּיַד חֲזָקָה לְהֶפְקֵרוּת
הַזָּדוֹן וּלְהִשְׁתַּלְטוּת הַפֶּשַׁע עַל הָאָרֶץ.</p>

<p>אָכֵן, רַבִּים הֵם בְּנֵי הָעָם הָעַרְבִי הַנִּגְרָרִים
מֵאֹנֶס, וְרַבִּים הָעוֹמְדִים מִנֶּגֶד, הַמַּכְרִיזִים עַל רְצוֹנָם
לִשְׁמֹר עַל יַחֲסֵי־הַיְדִידוּת הַקַּיָּמִים בֵּינֵיהֶם לְבֵין
הַיִּשּׁוּב הָעִבְרִי, וְרַבִּים הַיּוֹדְעִים לְהָגֵן עַל אֲחֵיהֶם
הַיְּהוּדִים וּלְהַצִּילָם.</p>

<p>בְּעֶצֶם יְמֵי הַמַּסָּה הַלָּלוּ אָנוּ פּוֹקְדִים אֶת
שׁוּרוֹתֵינוּ בְּיוֹם הָאַחֲוָה וְהֶחָזוֹן לְפוֹעֲלֵי עַם וָעָם,
לְפוֹעֲלֵי הָעוֹלָם כֻּלּוֹ. לִבֵּנוּ דּוֹפֵק עִם לוֹחֲמֵי תְּנוּעַת
הַפּוֹעֲלִים, נוֹשְׂאֵי דֶּגֶל הַשִּׁחְרוּר וְהַגְּאֻלָּה בַּאֲשֶׁר הֵם
שָׁם. וּבְרָכָה מְיֻחֶדֶת שְׁלוּחָה מִפּוֹעֲלֵי אֶרֶץ־יִשְׂרָאֵל בְּיוֹם
זֶה לַחֲבֵרֵינוּ הַנֶּאֱנָקִים בְּכִלְאֵי רוּסְיָה וּבְעַרְבוֹתֶיהָ
הָרְחוֹקוֹת עַל נֶאֱמָנוּתָם לְדִגְלָם וּלְחֲזוֹנָם
הַצִּיּוֹנִי־הַסּוֹצְיאַלִּיסְטִי.</p>

<p>רַבִּים אִתָּנוּ כַיּוֹם בָּאָרֶץ חֲבֵרִים חֲדָשִׁים,
פּוֹעֲלִים וּפוֹעֲלוֹת מִכָּל אַרְצוֹת הַגּוֹלָה, הָעוֹמְדִים
לָרִאשׁוֹנָה בְּשֶׁטֶף הַהִסְתָעֲרוּת הַזְּדוֹנִית לְכַלּוֹתֵנוּ. לָהֶם
קְרִיאָתֵנוּ:</p>

<p><strong>כֹּחֵנוּ טָמוּן בְּאַחְדוּתֵנוּ וְלִכּוּדֵנוּ.</strong></p>

<p>אַלְפֵי חוּטִים נִמְשָׁכִים אֵלֵינוּ מִכָּל אַרְצוֹת
הַגּוֹלָה. בַּאֲשֶׁר הֲמוֹנֵינוּ נְחִתִּים שָׁם רַבּוּ הַמְּרוֹרוֹת,
גָּבְרוּ הַיִּסּוּרִים. אֲנַחְנוּ פֹּה, כֻּלָּנוּ יַחַד, מְהַוִּים אֶת
הַלּוּז הַיִּשְׂרָאֵלִי.</p>

<p><strong>כֻּלָּנוּ לַמִּשְׁמָר</strong>!</p>

<p><strong>כֻּלָּנוּ לְשָׁלוֹם וּלְאַחֲוָה</strong>!</p>

<p><strong>כֻּלָּנוּ לִיצִירַת חַיִּים וּלְבִנְיַן הֶעָתִיד</strong>!</p>

<p>אחד במאי 1936</p>

<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38788">https://benyehuda.org/read/38788</a></div></body></html>