<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[היום ילך וירחיק]</title>
	<meta name="author" content="שמואל הנגיד"/>
</head>
<body>

<p>ולה גואב אלי בעץ אכואנה ען קציד כאטבה בה</p>

<p>ולו תשובה לאחד מרעיו על שיר תהלה שכתב אליו</p>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>הֲיוֹם יֵלֵךְ וְיַרְחִיק נֶאֱמָנָי // וְיוֹם יָבוֹא וְיַקְרִיב אֶת זְקוּנָי</p>

<p>וְלֹא אָשִׁית לְבָבִי אֶל אֲשֶׁר סָר, // וְלֹא אֶרְאֶה, אֲשֶׁר יָבוֹא, בְּעֵינָי?</p>

<p>וְהַזִּקְנָה שְׁאֵר יוֹם הַפְּקֻדָה, // וְהַמָּוֶת אֲחִי פֵרוּד, נְבוֹנָי,</p>

<p>וְאֶשְׂמַח בַּזְּמַן כִּי יַאֲרִיךְ לִי – // וְהוּא כִלָּה אֲנָשִׁים מִלְּפָנָי</p>

<p>וְלִי יִקְרֶה כְּמִקְרֵיהֶם וְאֵרֵד // אֱלֵי שַׁחַת כְּמוֹ רֶדֶת זְקֵנָי.</p>

<p>יְגוֹנַי עַל תְּמוּתָה הָעֲתִידָה, // וְכוֹסָהּ אֵשְׁתְּ עֲלֵי כָרְחֵי יְגוֹנָי,</p>

<p>וְאֶשָּׂאֶה כְּלֵיל מָוֶת בְּלַיִל // יְהִי מִמָּחֳרָתוֹ נֹד שְׁכֵנָי,</p>

<p>וְיִדְוֶה עַל פְּרִידָתָם לְבָבִי // כְּמוֹ יִדְוֶה בְּהִפָּקֵד עֲווֹנָי</p>

<p>וְלֹא לִמְעַט וְגַם לֹא עַל נְקַלָּה // נְסִיעָתָם תְּעוֹרֵר אֶת שְׁאוֹנָי:</p>

<p>חֲשָׁבוּנִי כְּאִישׁוֹנָם בְּעֵינָם // וְכִימִינָם, וְשַׂמְתִּים לִי אֲדָנָי</p>

<p>וְהִרְבּוּ, יוֹם אֲשֶׁר נָסְעוּ, יְגוֹנִים, // כְּמוֹ הִרְבּוּ, בְּיוֹם חָנוּ, נְגִינָי,</p>

<p>וְהֵם הָיוּ בְּלֵב צָרַי רְמָחַי // וְהֵם הָיוּ בְּצִדֵּיהֶם צְנִינָי</p>

<p>וְאֵיךְ יַעַל עֲלֵי לִבִּי נְדוֹדָם // וְאָגִילָה וְיִשָּׁמְעוּ רְנָנָי</p>

<p>וְאֵיךְ אֶזְכֹּר פְּרִידַת מוֹר פְּלוֹנִי // וְלֹא אֶשְׁכַּח בְּיוֹם מוֹעֵד שְׂשׂוֹנָי</p>

<p>אֲשֶׁר נָסַע – וְנָסְעוּ כָל בְּשָׂמַי // בְּמַסָּעוֹ, וְרֵאשִׁית כָּל שְׁמָנָי,</p>

<p>וְסָרָה מֵעֲלֵי רֹאשִׁי עֲטֶרֶת // וְסָרוּ מֵעֲלֵי גִלְדִי עֲדָנָי,</p>

<p>יְדִיד נַפְשִׁי וְהַפָּדוּי בְּנַפְשִׁי // וְאַף כִּי יַהֲלוֹמַי אוֹ פְּנִינָי</p>

<p>וְהָעוֹרֵךְ תְּעוּדַת אֵל בְּישֶׁר, // כְּאִלּוּ לִמְּדוֹ משֶׁה בְּסִינָי,</p>

<p>אֲשֶׁר יָבֹא כְּתָבוֹ יוֹם מְבוֹאוֹ // וְיִתְרָאֶה שְׂשׂוֹן לִבִּי בְּפָנָי,</p>

<p>וְאֶתְהַלֵּךְ בְּשִׂמְחַת לֵב כְּשׁוֹלֵל // וְיִתְבּוֹנֵן שְׂשׂוֹנִי עַל סְדִינָי</p>

<p>יְהַלֶּלְךָ זְמַנִּי עַל לְשׁוֹנִי, // כְּאִלּוּ מִמְּךָ יָמַי וְשָׁנָי</p>

<p>וְיַגִּידוּ שְׁבָחֶיךָ עֲצָמַי, // כְּאִלּוּ אַתְּ אֲשֶׁר תָּכִין מְזוֹנָי</p>

<p>וְנֹעַם סִפְרְךָ חִדָּה לְבָבִי, // כְּחֶדְוָתוֹ בְּנִטְעֵי נַעֲמָנָי</p>

<p>וְשָׁלַחְתִּי לְךָ בֶּן עֵט בְּנַחַץ // וְאֵדַע כִּי יְקוּצוּן בּוֹ מְבִינָי,</p>

<p>לְמַעַן לֹא הֲכִינוֹתִיו בְּיָמִים // וְגַם לֹא יֻגְּעוּ בוֹ רַעֲיוֹנָי.</p>

<p>אֲנִי תוֹמֵךְ בְּכוֹסִי בָךְ, לְמַעַן // מְנַת כּוֹסִי בְּךָ מֵאֵת אֲדֹנָי,</p>

<p>וְאֶתְמֹךְ אֶת אֲהָבֶיךָ בְּחַיַּי, // וְאַנְחִילֵם בְּיוֹם מוֹתִי לְבָנָי!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25194">https://benyehuda.org/read/25194</a></div></body></html>