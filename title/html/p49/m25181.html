<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[ידידיך בך ירבון]</title>
	<meta name="author" content="שמואל הנגיד"/>
</head>
<body>

<p>ולה גוֹאב אלי נסים זקל</p>

<p>ולו תשובה אל רב נסים זכר קדוש לברכה</p>

<blockquote>
<br />
</blockquote>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>יֶדִידֶיךָ בְּךָ יַרְבּוּן שְׁשׁוֹנִים, // וְצָרֶיךָ יְנִיקוּן רֹאשׁ פְּתָנִים,</p>

<p>וְתוֹרָתָךְ שְׁמֵחָה בָךְ, וְשִׁמְךָ // בְּמֶרְחַקִּים כְּמוֹ רֵיחַ שְׁמָנִים.</p>

<p>לְךָ הַטּוֹב, לְךָ ישֶׁר, לְךָ תֹם, // לְךָ הֵמָּה בְּמַתָּנָה נְתוּנִים,</p>

<p>וּמִיּוֹם צֵאת שְׁמָךְ הַטּוֹב בְּבָבֶל // קְרָאוּךָ בְּשֵׁם רֹאשׁ הַמְּבִינִים.</p>

<p>לְךָ מִשְׂרָה, לְךָ כֶתֶר תְּהִלָּה // וְתִפְאֶרֶת, לְעוֹלָמִים נְכוֹנִים,</p>

<p>וְלָךְ נָתְנוּ בְּנֵי עִירָךְ שְׂרָרָה, // כְּמוֹ נָתְנוּ לְהוֹרָךְ, אִישׁ אֱמוּנִים,</p>

<p>זְקַן יִרְאָה, חֲבֵר תּוֹרָה וּמוּסָר, // יְשִישׁ תַּלְמוּד, שְׁאֵרִית הַנְּבוֹנִים,</p>

<p>וְהַנִּכָּר בְּעוֹשֵׂי הַגְּדִילִים, // וְהַנִּכְבָּד בְּעוֵטי הַסְּדִינִים.</p>

<p>וּבִרְאוֹתָם בְּאַפְרִיקֵי כְּבוֹדוֹ // חֲשָׁבוּהוּ כְּאַחַד הַגְּאוֹנִים,</p>

<p>וְחִלּוּהוּ, כְּמוֹ חִלּוּ אֲנָשִׁים, // בְּדוֹר הָלַךְ, פְּנֵי שִׁבְעִים זְקֵנִים!</p>

<p>וְיֵשׁ מִשְׂרָה בְּלִי אֶדֶן – וְהָיְתָה // שְרָרָתוֹ יְסוּדָה בַאֲדָנִים,</p>

<p>וּבָנִיתָ לְךָ בִּנְיַן יְקָר עַל // יְסוֹדוֹתָיו, וְלֹא בִנְיַן אֲבָנִים.</p>

<p>וְיֵשׁ בּוֹנֶה לְנַפְשׁוֹ בֵית גְּדֻלָּה // בְּלֹא חֹמֶר אֲדָמָה אוֹ לְבֵנִים,</p>

<p>כְּבִנְיָנָךְ, אֲשֶׁר בִּתְהוֹם יְסוֹדוֹ // וְתִקְרָתוֹ עֲלֵי רָאשֵׁי עֲנָנִים.</p>

<p>אֲהַבְתִּיךָ בְּטֶרֶם אֶחֱזֶה אֶת // כְּתָבֶיךָ, וְחַי שׁוֹכֵן מְעוֹנִים!</p>

<p>וְהוּסַף אָז לְךָ אַהַב בְּלִבִּי // עֲשָׂרָה מֵאֲשֶׁר הָיָה לְפָנִים.</p>

<p>תְּהִלָּתָךְ גְּבֶרֶת לַתְּהִלּוֹת // וּמִכְתָּבָהּ לְכָל מִכְתָּב אֲדוֹנִים,</p>

<p>מְאֻזֶּנֶת בְּמִשְׁקַל יִשְׁמְעֵאלִים // וּמוּכֶנֶת בְּחָכְמַת הַיְּוָנִים,</p>

<p>וּבָהּ מִלִּים כְּאִלּוּ הֵם כְּלִילִים, // וְעִנְיָנִים כְּאִלּוּ הֵם פְּנִינִים,</p>

<p>וְאֵיךְ אָשִׁיב גְּמוּל שִׁירָךְ, בְּשִׂיחִים // כְּמוֹ שָׁנִי, עֲלֵי שִׂיחִים לְבָנִים?</p>

<p>וּמִי יֵצֵא לְהִלָּחֵם, בְּמַקֵּל // בְּיָדוֹ, עִם מְתֵי חִצִּים שְׁנוּנִים?</p>

<p>קְחָה, חֵלֶף שְׁבָחֶיךָ, לְבָבִי // בְּמַתָּן עִם כְּסָלַי הַצְּפוּנִים,</p>

<p>וְשִׁירָה, כַּמְּנוֹרָה הַטְּהוֹרָה, // מְהֻדֶּרֶת, מְקוֹם טוּרִים, בְּקָנִים,</p>

<p>וְאִם אֵינָהּ כְּמוֹ שִׁירָךְ – בְּתוֹכָה // דְבָרִים, הֵם לְצָרֶיךָ צְנִינִים.</p>

<p>לְקַח אוֹתָהּ וְתָעִיד אֶצְלְךָ כִּי // אֲהָבַי לָךְ לְעוֹלָם נֶאֱמָנִים,</p>

<p>וְדַבֶּר בָּהּ, וְתֵחָשֵב כְּאִלּוּ // אֲדַבֵּר עִמְּךָ פָּנִים בְּפָנִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25181">https://benyehuda.org/read/25181</a></div></body></html>