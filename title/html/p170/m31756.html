<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַט עַל אֱנוֹשׁ</title>
	<meta name="author" content="משה אבן עזרא"/>
</head>
<body>

<p>על מות רפיא בן בזאז</p>

<blockquote>
<p>כְּתָב נֹחַם שְׁלָחוֹ אֶל אֲהוּבָיו / אֲשֶׁר יִרְאֵם בְּעֵין לִבּוֹ סְבִיבָיו,</p>

<p>בְּנוֹ הָרַב וְיַלְדֵי אָח וְאָחוֹת / וְתַלְמִידָיו וְאֶל יֶתֶר קְרוֹבָיו.</p>
</blockquote>

<blockquote>
<p>אַט עַל אֱנוֹשׁ חָל מְגוֹרוֹ / פֶּתַע וְצַר בּוֹ מְגוּרוֹ,</p>

<p>אֵין לוֹ רְפוּאַת תְּעָלָה, / אֵין דָּן לְמָזוֹר מְזוֹרוֹ,</p>

<p>חָלְיוֹ מְאֹד רַע וְנֶאְמָן, / אָכֵן צֳרִי אֵין לְצִירוֹ,</p>

<p>בֵּינוֹת יְעֵנִים יְאַוֶּה / לָשׂוּם יְמוֹתָיו מְדוֹרוֹ.</p>

<p>אָסַר זְמָן רָע לְהַכְאִיב / לִבּוֹ וְקָם עַל אֱסָרוֹ,</p>

<p>אוֹתוֹ בְּהַנְחִיל יְגוֹנִים / הִכִּיר וְשָׂמוֹ בְּכוֹרוֹ.</p>

<p>אָמְרוּ ״אֱלֹהִים עֲזָבוּ״ / רֵעָיו ״וְצוּרוֹ מְכָרוֹ״,</p>

<p>וַיִּבְגְּדוּ בוֹ, וְשֶׁפַע / יַמִּים בְּרֹאשׁוֹ עֲזָרוֹ,</p>

<p>קִרְבּוֹ כְתֹפֶת, וְנַחַל / מֵימֵי דְמָעָיו גְּבָרוֹ,</p>

<p>מוֹצָא אֲשֶׁר לֹא יְכַזֵּב, / כִּי מִדְּמֵי לֵב מְקוֹרוֹ,</p>

<p>[א]וֹ מֵאֲגָמִים בְּנוֹף יוֹם / נֶהְפַּךְ לְדָם כָּל יְאֹרוֹ,</p>

<p>דֶּמַע יְפוֹצֵץ סְלָעִים, / יִשְׁחַק אֲבָנִים בְּאוֹרוֹ.</p>

<p>עָמְקוּ מְאֹד רַעֲיוֹנַי / בִזְמָן וְשִׂכְלִי חֲקָרוֹ,</p>

<p>מִיּוֹם מְעַט מֵחֲזוֹת אֶת / הָפְכּוֹ כְּרֶגַע יְעִירוֹ,</p>

<p>בּוֹגֵד בְּבַעַל בְּרִיתוֹ / שׁוֹדֵד לְהוֹן אִם צְבָרוֹ,</p>

<p>אִם יַעֲמֹד אִישׁ עֲלֵי קַו / יֹשֶׁר לְהַמְעִיד אֲשֻׁרוֹ,</p>

<p>יַחְבִּיר לְהַפְרִיד וְעֹשֶׁר / יִתֵּן בְּרֵישׁ לַהֲמִירוֹ,</p>

<p>יַרְנִין בְּנֶשֶׁף וְעֶרֶב / יַחְלִיף בְּמִסְפֵּד זְמִירוֹ,</p>

<p>כַּסְפּוֹ כְרֶשֶׁת לְמַעְגָּל / יִפְרֹשׂ וּמִכְמָר סְגוֹרוֹ.</p>

<p>יִכְסַל אֱנוֹשׁ שָׂם בְּהוֹנוֹ / כִּסְלוֹ וּבָטַח בְּעָשְׁרוֹ,</p>

<p>לָרִיק יְגִיעוֹ וְכֹחוֹ / יָלוּד לְעָמָל וְהֹרוֹ.</p>

<p>מִי יַאֲמִין בַּזְּמָן אוֹ / לִבּוֹ יְפַתֶּה בְשִׁקְרוֹ</p>

<p>יִזְכֹּר תְּמוּתַת רְפָיָא / הָרַב וְיוֹדֶה לְצוּרוֹ,</p>

<p>יוֹדֶה וְיֹאמַר: הֲכִי כָל / נוֹצָר לְכָלָה יְצָרוֹ,</p>

<p>אֵיךְ הַזְּמָן קָם וְנִצֵּל / עֶדְיוֹ וְחִלֵּל [לְ]נִזְרוֹ!</p>

<p>אֵיכָה לְהַר הָאֱלֹהִים / יָכֹל וְאֵיכָה עֲקָרוֹ!</p>

<p>קָם לִי עֲלֵי אִישׁ בְּרוּחַ / פִיו מִהְיוֹתוֹ גְעָרוֹ.</p>

<p>עוֹלָם לְמוֹתוֹ כְגֶבֶר / נִדְהָם וְיַיִן עֲבָרוֹ,</p>

<p>וַיַּעֲמֹד חוּג שְׁחָקִים / מֵרוּץ וּפַחַד עֲצָרוֹ,</p>

<p>אָסְפוּ כְסִילִים לְמוֹתוֹ / נָגְהָם וְשֶׁמֶשׁ מְאוֹרוֹ,</p>

<p>מַסְוֵה אֲפֵלָה עֲלֵי אוֹר / סַהַר וְקַדְרוּת אֲפֵרוֹ,</p>

<p>וַיִּלְבְּשׁוּ שַׂק בְּנוֹת עָשׁ / וּכְסִיל חֲבָלִים חֲגוֹרוֹ,</p>

<p>וּלְיָם תְּהִלּוֹת מְאֹד זָע / הַיָּם וְשָׁב לַאֲחוֹרוֹ.</p>

<p>נָעוּ גְבָעוֹת וְסִינַי / חָרַד עֲלֵי מוֹת חֲבֵרוֹ,</p>

<p>כָּל הַחֲסָדִים יְתַנּוּ / כִּי נִבְרְאוּ בַעֲבוּרוֹ,</p>

<p>הֵיכָל פְּנִימִי יְיֵלִיל / כִּי סַף כְּבוֹדוֹ וְנֵרוֹ,</p>

<p>נֵר מַעֲרָבִי, וְיֵלְכוּ / שׁוֹכְנִים כְּקֵדָר לְאוֹרוֹ,</p>

<p>שׁוֹכֵן פְּאַת יָם וְצָפוןֹ / בִּשְׁמוֹ יְרַנֵּן וְזִכְרוֹ.</p>

<p>הֶאְמִיר אֱלֹהִים וְכֵן עַל / כָּל הַיְּקוּם הֶאֱמִירוֹ,</p>

<p>בָּחַר בְּדָתוֹ וּבָזֹאת / מִכָּל בְּנֵי תֹם בְּחָרוֹ.</p>

<p>חָכָם, וְלֹא קָם לְפָנָיו / חָכָם בְּתֻמּוֹ וְיָשְׁרוֹ,</p>

<p>כָּל חַף בְּתֵבֵל בְּצִדְקוֹ / יִצְנֹף וְיַכְתִּיר בְּכִתְרוֹ.</p>

<p>מָשְׁלָה עֲנָוָה בְּלִבּוֹ / כִּמְשֹׁל פְּעָלָיו בְּיִצְרוֹ.</p>

<p>עָצְרוּ חֲכָמִים בְּמִלִּין / נֶגְדּוֹ וְהוֹדוּ לְאָמְרוֹ,</p>

<p>שָׂמוּ יְדֵיהֶם לְפִיהֶם / יַחַד עֲדֵי בֹא דְבָרוֹ.</p>

<p>עוּשׁוּ בְכוּ נָא עֲלֵי אוֹת / עוֹלָם וּמוֹפֵת בְּדוֹרוֹ,</p>

<p>וּנְהוּ לְשׁוֹפֵט בְּצֶדֶק / בֵּין אִישׁ לְאָחִיוּ וְגֵרוֹ,</p>

<p>עוֹטֵה אֱמוּנָה וְחֶסֶד / כִּמְעִיל וְצֶדֶק אֲזוֹרוֹ,</p>

<p>אוֹצַר תְּעוּדָה, וְאָכְלוֹ / חִנָּם לְרָעֵב וְשִׁבְרוֹ.</p>

<p>מֵשִׁיב לְשׁוֹאֵל כְּחֵפֶץ / לִבּוֹ וְדֵי מַחֲסוֹרוֹ,</p>

<p>מַשְׁקֶה צְמֵאִים לְמֵי בִין / מֵאֵין דְּלִי מֵי בְאֵרוֹ,</p>

<p>גַּן הַתְּבוּנוֹת וּפִרְיוֹ / שִׂכְלוֹ וּמַדָּע עֲבוּרוֹ,</p>

<p>שָׁמַט לְכָל בָּא רְדוֹת אֶת / דִּבְשׁוֹ וְאָכוֹל לְיַעְרוֹ,</p>

<p>וּבְלִי מְחִיר יֶאֱרֶה אֶת / בֹּשֶׂם תְּבוּנָיו וּמֹרוֹ.</p>

<p>רוֹעֶה מְנַהֵל לְצֹאנוֹ / עַל מֵי מְנוּחוֹת לְדָבְרוֹ</p>

<p>לֹא הֶחֱרִידוֹ אֲרִי כָל / יָמָיו וְאִישׁ לֹא שְׂעָרוֹ.</p>

<p>נָטַר לְכֶרֶם אֱלֹהָיו / וּכְעֵין יְמִינוֹ נְצָרוֹ,</p>

<p>סִקֵּל נְתִיבָיו וְכִלָּה / קוֹצָיו וְאֶת־כָּל־שְׁמִירוֹ,</p>

<p>הֵן אַחֲרָיו הָיָה לְבָעֵר / חָרֹץ וּפָרֹץ גְּדֵרוֹ.</p>

<p>נוֹשְאֵי אֲרוֹנוֹ בְּכָתֵף / אַט בּוֹ, וְסוֹבְלִים לְפִגְרוֹ,</p>

<p>כִּי אֶת־אֲרוֹן הָאֱלֹהִים / תִּשְׂאוּ וְלוּחוֹת דְּבִירוֹ,</p>

<p>לֹא שָׁעֲרוּ כִּי שְׂרָפִים / צָבְאוּ לְלַוּוֹת הֲדָרוֹ,</p>

<p>נַפְשׁוֹ לְהֵיכַל קְדוֹשׁוֹ / נָשְׂאוּ וְאֶל כֵּס יְקָרוֹ.</p>

<p>יָדוֹ תְּחוֹפֵף עֲלֵי גוּף / טָהוֹר וְיִרְגַּע בְּשָׂרוֹ,</p>

<p>כִּי אֵין יְכֹלֶת בְּעָפָר / בַּלּוֹת יְצוּרָיו וְצוּרוֹ.</p>

<p>בִּלְשׁוֹן כְתָבִי יְלָדָיו / אֶקְרָא וְאֶל כָּל שְׁאֵרוֹ:</p>

<p>הִנָּחֲמוּ, כִּי פְאֵר כָּל / מַשְׂכִּיל וְדֵעוֹ בְשָׂבְרוֹ</p>

<p>חַיֵּי בְנֵי אִישׁ בְּעוֹלָם / כַּחְלוֹם וּמָוֶת כְּשְִׁרוֹ,</p>

<p>יִנְהַג יְקוּמִים עֲלֵי פִי / שַׁחַת כְּרוֹעֶה לְעֶדְרוֹ,</p>

<p>מָוֶת כְּמַגָּל, וְנַחְנוּ / שָׂדֶה וּבָשַׁל קְצִירוֹ.</p>

<p>אִלּוּ זְמָן רָע יְבַקֵּשׁ / כֹּפֶר וּפִדְיוֹן גְּבִירוֹ</p>

<p>שַׁתְנוּ לְבָבוֹת וּבָבוֹת / תַּחְתָּיו שְׂמֵחִים בְּכָפְרוֹ.</p>

<p>אַחְלַי יְדִידַי, וְיִתֶּן / לִי עוֹף כְּנָפוֹ וְאֶבְרוֹ</p>

<p>לָעוּף לְאֶרֶץ אֲשֶׁר בָּהּ / נֶחְצַב מְכוֹנוֹ וְקִבְרוֹ,</p>

<p>קֶבֶר יְנוֹצֵץ לְתוֹעֶה / דֶרֶךְ בְּאֹפֶל לְאוֹרוֹ,</p>

<p>לִקְרַאת מְשַׁחֵר תְּשַׁלַּח / רֵיחַ בְּשָׂמוֹ וְזִכְרוֹ,</p>

<p>רֵיחַ יְחַיֶּה נְשָׁמוֹת, / כִּי מָר־דְּרוֹר הוּא עֲפָרוֹ.</p>

<p>עִמְדוּ עֲלֵי עָמְדְּכֶם כָּל / רֵעָיו לְהָשִׂיר צְעִירוֹ,</p>

<p>יָקוּם לְמַלֹּאת מְקוֹמוֹ / מַהֵר וְלַחְבֹּשׁ פְּאֵרוֹ,</p>

<p>יִפְרֶה, לְמַעַן כְּשֹׁרֶשׁ / עֵץ גַּן אֱלֹהִים אֲמִירוֹ,</p>

<p>יִשְׁאַג בְּדָת אֵל, וְכַאְרִי / חָכְמָה יְהִי קוֹל כְּפִירוֹ.</p>

<p>יִגְאֶה וְעַד יָם תְּבוּנָה / לָעַד יְשַׁלַּח קְצִירוֹ.</p>

<p>עַד יֹאמְרוּ מוֹשְׁלִים, כִּי / בֶן־הָאֱמוּנָה כְּהוֹרוֹ,</p>

<p>הוּא מֵאֲשֶׁר רָם וְנִכְבָּד / תָּאַב וְנִכְסַף לְצוּרוֹ,</p>

<p>יִשְׁכֹּן לְפָנָיו בְּחֵלֶק / אַהְרֹן וּמֹשֶׁה בְחִירוֹ,</p>

<p>קִבְרוֹ יְרַוֶּה בְּכָל עֵת / מַלְקוֹשׁ מְרוֹמוֹ וְיוֹרוֹ,</p>

<p>יֵלְכוּ לְפָנָיו פְּעָלָיו / לָאוֹר וְאִתּוֹ שְׂכָרוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31756">https://benyehuda.org/read/31756</a></div></body></html>