<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זכרונות</title>
	<meta name="author" content="איתמר בן־אב&quot;י"/>
</head>
<body>

<p>לא! היא לא רוצה בי,</p>

<p>לא! היא לא כמהה לי</p>

<p>האכזריה!</p>

<p>כן! היא רק צוחקה לי,</p>

<p>כן! היא רק הותלה בי</p>

<p>היפה־פיה!</p>

<p>טוב – אם לא תרציני,</p>

<p>טוב – אם לא כמהתיני</p>

<p>הוי, אכזריה –</p>

<p>אז – דעי־לך, דעי־נא,</p>

<p>אז – זכרי, זכרי־נא</p>

<p>הוי יפה־פיה –</p>

<p>כי שלי היית אך</p>

<p>כי זרועַי עלסו בך</p>

<p>את אכזריה!</p>

<p>וכי אותך נשקתי</p>

<p>וכי אותך נזלתי.</p>

<p>את יפה־פיה!</p>

<hr />

<p>אל ביתי – נא בואי,</p>

<p>בואי פעם את,</p>

<p>אל חדרי – נא סורי,</p>

<p>סורי אם יצאת.</p>

<p>שלחני ראי־נא</p>

<p>עליה תמונתך,</p>

<p>לחלון חזי־נא</p>

<p>אליו הוי צלמָתך,</p>

<p>הספרים דפדפי</p>

<p>ואז הריחי בם,</p>

<p>הרֵיחות צרפי,</p>

<p>הן תורקַיִך שם.</p>

<p>* * *</p>

<p>בארון בגדַי – גרבתך אחת,</p>

<p>אשר גנבתי יום ברשותך הוי את.</p>

<p>בארגז סודַי – מכתבים לרוב</p>

<p>שכתבת לי את עוד מזה קרוב.</p>

<p>בגני פרחים – שנטעת יום,</p>

<p>אל גגי יונים – שהֵעפת לרום.</p>

<p>אל אילן זיתי – שמי ושמך שניהם</p>

<p>חרותים מאז שלא יֵדעו מי הם.</p>

<p>* * *</p>

<p>בטמיר כיסי – כבע אצבעך</p>

<p>ולאצבעי – נס טבעתך.</p>

<p>במוחי החי – תמיד־זכרונך</p>

<p>ובלבי החם – הדרת ישותך.</p>

<p>– נהר בזרמו יזכיר את דְברך.</p>

<p>הים בקצפו – את כל עברך.</p>

<p>השמים עיניך, הלילה שערך</p>

<p>השדות – סרטַיִך וזיו־יום את עורך.</p>

<p>*</p>

<p>לא! לא יצליחו כלום,</p>

<p>לא! לא יועילו מאום</p>

<p>את אכזריה –</p>

<p>כל השתדלותַיך</p>

<p>וכל התפתלותַיך</p>

<p>את יפה־פיה!</p>

<p>כי־גם אבני־דבַריך,</p>

<p>כי־גם מֵאון־הוריך</p>

<p>הוי! אכזריה –</p>

<p>בל יוכלו הלאֵני</p>

<p>בל יֵדעו הרפֵני</p>

<p>הוי יפה־פיה!</p>

<p>ושלי – תהיי רק</p>

<p>ואתי – תחיי רק</p>

<p>את אכזריה,</p>

<p>ובִשְרירי זרועַי אז</p>

<p>מות נמות ככל גז</p>

<p>הוי יפה־פיה!</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16237">https://benyehuda.org/read/16237</a></div></body></html>