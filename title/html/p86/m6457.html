<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר תחכמוני - שער ארבעים ושישה</title>
	<meta name="author" content="יהודה אלחריזי"/>
</head>
<body>

<p><strong>סִפּוּר אַנְשֵׁי הַמְּדִינוֹת וּמַעֲלוֹתֵיהֶם. וְחֶסְרוֹנָם וּגְרִיעוּת מִדּוֹתֵיהֶם</strong></p>

<blockquote>
<br>  
</blockquote>

<blockquote>
<p>נְאֻם הֵימָן הָאֶזְרָחִי: נָסַעְתִּי מֵעֲדִינָה. לְעֵילָם הַמְּדִינָה. וּבְעוֹדִי בִקְצָת הַיָּמִים אֶתְהַלֵּךְ עַל פָּנַי וְאֶצְעַד. וְהִנֵּה אֹרְחַת יִשְׁמְעֵאלִים בָּאָה מִגִּלְעָד. תָּקְעוּ בָעֲרָבָה אָהֳלֵיהֶם. וְנָטוּ מֵחֹם הַשֶּׁמֶשׁ צִלְלֵיהֶם. וּבְעוֹד אֲנִי בְתוֹכָם אֵצֵא וְאָבוֹא. וְהִנֵּה חֶבֶר הַקֵּינִי בָא מִבּוֹא. וְכִרְאוֹתִי פָנָיו צָהֲלוּ פָנָי. וַיֵּאוֹרוּ עֵינָי. אָמַרְתִּי לוֹ: שָׁלוֹם בּוֹאֶךָ. וּמֵאַיִן מוֹצָאֶךָ. אָמַר: מֵאֶרֶץ גִּלְעָד בִּיאָתִי. וּלְאֶרֶץ עֵילָם מְגַמָּתִי. אָמַרְתִּי: הֲרָאִיתָ קְהִלּוֹת הַקֹּדֶש כֻּלָּם. אֲשֶׁר בְּמַעֲרָב וּבְמִצְרַיִם וּבְעֵילָם. אָמַר: לֹא שָׂגְבָה קִרְיָה אֲשֶׁר בָּהּ לֹא עָבַרְתִּי. וּמִדּוֹת אֲנָשֶׁיהָ חָקַרְתִּי. אָמַרְתִּי: הַגֶּד-נָא-לִי הָאֲרָצוֹת אֲשֶׁר עָבַרְתָּ עֲלֵיהֶם. וּמִדּוֹת הַחֲסִידִים אֲשֶׁר בָּהֶם. וּמַרְאֵה הָאוֹפַנִּים וּמַעֲשֵׂיהֶם. אַחֲרֵי כֵן הוֹדִיעֵנִי עִנְיְנֵי הָרָעִים מֵהֶם. בָּאַחֲרוֹנָה יִסְעוּ לְדִגְלֵיהֶם. אָמַר: יָדוֹעַ תֵּדַע כִּי כָל הַקְּהִלּוֹת אֲשֶׁר רָאִיתִי תְּמִימִים וִישָׁרִים. וּבְמַעֲשֵׂיהֶם מְאֻשָּׁרִים. וְעֹל יִרְאַת שָׁמַיִם עֻלָּם. וְצֵל הָעֲנָוָה צִלָּם. אַךְ לֹא כֻלָּם. כִּי רַבִּים מֵהֶם חֲסִידִים בְּמִפְעָלָם. וּקְצָתָם רָעִים בְּמַעֲלָלָם. אֵלֶּה לְחַיֵּי עוֹלָם. וְאֵלֶּה לַחֲרָפוֹת לְדֵרְאוֹן עוֹלָם. הֵם נֶחֱלָקִים לִשְׁנֵי מִינִים. כִּשְׁנֵי דוּדָאֵי תְאֵנִים. הַטּוֹבוֹת טוֹבוֹת לֶאֱכֹל וְלִשְׂבֹּעַ. וְהָרָעוֹת לֹא תֵאָכַלְנָה מֵרֹעַ. וְהִנֵּה אַזְכִּיר לְךָ הַטּוֹבִים וְהָרָעִים. וְהַנְּבָלִים וְהַשּׁוֹעִים. לְמַעַן יִהְיוּ מַעֲשֵׂה הַשּׁוֹעִים. מִדּוֹר לְדוֹר קְבוּעִים. וּמַעֲשֵׂה הָרָעִים. מִמִּזְרָח וְעַד יָם יְדוּעִים.</p>
</blockquote>

<br>  

<blockquote>
<p> וַיִּשָּׂא מְשָׁלוֹ וַיֹּאמַר:</p>
</blockquote>

<blockquote>
<p>לִבִּי בְּעֵת בּוֹאָךְ אֶל גַּן יְקָר כָּל עֵץ</p>
</blockquote>

<blockquote>
<p>עֹשֶׂה-פְּרִי אוֹתוֹ תַעֲבֹד וְשָׁמָרְתָּ.</p>
</blockquote>

<blockquote>
<p>רַק עֵץ אֲשֶׁר תֵּדַע בֶּאֱמֶת הֲכִי לֹא הוּא</p>
</blockquote>

<blockquote>
<p>עֵץ מַאֲכָל אוֹתוֹ תַשְׁחִית וְכָרָתָּ.</p>

<br>  

<p>וַיַּעַן וַיֹּאמַר: הַגֵּד הֻגַּד לִי בִּימֵי נְעוּרַי כִּי סְפָרַד הָיְתָה תַאֲוָה לָעֵינָיִם. וְאוֹרָהּ כַּשֶּׁמֶשׁ בַּחֲצִי הַשָּׁמָיִם. וְרֶקַח עֲפָרָהּ מוֹר אַפָּיִם. וְטַעַם מְגָדֶיהָ כִּדְבַשׁ לַמַּלְקוֹחַיִם. וַאֲוִירָהּ חַיֵּי נְשָׁמוֹת. וְאַדְמָתָהּ מִבְחַר אַדָמוֹת. וְהִיא זֹהַר הַנְּפָשִׁים. שִׂמְחַת אֱלֹהִים וַאֲנָשִׁים. וּפִרְחֵי גַנֶּיהָ כְּכוֹכְבֵי הַשְּׁחָקִים. וְאַרְצָהּ חֲבַצֶּלֶת הַשָּׁרוֹן שׁוֹשַׁנַּת הָעֲמָקִים. וַתִּשָּׂאֵנִי רוּחַ הַתְּשׁוּקָה. הַחֲשׁוּקָה. לִרְקֹעַ תְּלָמִים. וְלִקְרֹע אֲגַמִּים וְיַמִּים. וְהָלַכְתִּי מִדְבָּרִים. וּבָקַעְתִּי מִשְׁבָּרִים. וְעָבַרְתִּי מַעֲבָרִים. וְשַׂמְתִּי לִסְפָרַד מְגַמָּתִי. מֵאַדְמָתִי. וְכַאֲשֶׁר בָּאתִי אֵלֶיהָ. וְחָנִיתִי בִגְבוּלֶיהָ. שָׁאַפְתִּי מוֹר אֲהָלִים מִבֵּין אֹהָלֶיהָ. וּמָצָאתִי הַשְּׁבָחִים מְעַטִּים בְּטוּב מַעֲלַלֶיהָ. וְהַלְּשׁוֹנוֹת קְצָרוֹת בְּרֹב מַעֲלָלֶיהָ. וְשׁוֹטַטְתִּי בָּהּ מִפִּנָּה לְפִנָּה. וּמִמְּדִינָה לִמְדִינָה. וְעָבַרְתִּי בְאַרְצוֹת הַיִּשְׁמְעֵאלִים. וּמִשָּׁם יָצָאתִי לְאַרְצוֹת הָעֲרֵלִים. אֲשֶׁר שָׁם יִשְׁכְּנוּ הַיִּשְׂרְאֵלִים. וּבָאתִי אֶל עִיר הַנְּסוּכָה. הִיא טוּלִיטוּלָה עִיר הַמְּלוּכָה. אֲשֶׁר לְבוּשָׁהּ חֵן הַמִּשְׂרָה וְהַמּוּסָר עֶדְיָהּ. לְהַרְאוֹת הָעַמִּים וְהַשָּׂרִים אֶת יָפְיָהּ. שֶׁשָּׁם עָלוּ שְׁבָטִים שִׁבְטֵי יָהּ. וְכַמָּה בְתוֹכָהּ טִירָה יְפֵה-פִיָּה. תַּחְפִּיר הַמְּאוֹרִים בְּהוֹד יָפְיָה וְצִבְיָהּ. וְכַמָּה בֵית כְּנֶסֶת בָּהּ. אֲשֶׁר אֵין יֳפִי כְיָפְיָהּ. וְשָׁם כֹּל הַנְּשָׁמָה תְּהַלֵּל יָהּ. וּבְתוֹכָהּ מִזֶּרַע הַקֹּדֶשׁ קְהִלָּה עֲדִי הַיּשֶׁר תַּעְדֶּה. רְבָבָה כְּצֶמַח הַשָּׂדֶה. וּמִמִּבְחַר נְשִׂיאֶיהָ הַנָּשִׂיא רַבִּי שְׁלֹמֹה בֶּן הַנָּשִׂיא הַגָּדוֹל רַבִּי יוֹסֵף בֶּן שׁוֹשָׁן זִכְרוֹ לִבְרָכָה. הוּא צִיץ הַנֵּזֶר. וְאֶבֶן הָעֶזֶר. וְשָׁם רַבִּי אַבְרָהָם בֶּן שׁוֹשָׁן וְהוּא אֵדֶר הַיְקָר. וְשִׂכְלוֹ לֹא נֶחְקַר. וּמִנְּדִיבֵיהֶם משֶׁה בֶּן שׁוֹשָׁן. הַבּוֹנֶה בָתֵּי מְנוּחוֹת. לְעוֹבְרֵי אֳרָחוֹת. וּמִנְּשִׂיאֵיהֶם רַבִּי אַבְרָהָם בֶּן אַלְפַכָאר בּוֹ מִדּוֹת יְקָרוֹת. וּפְעֻלּוֹת מְיֻשָּׁרוֹת. וּמִנְּשִׂיאֵיהֶם הַלֵּוִי רַבִּי מֵאִיר בֶּן טַדְרוֹס אֵין בְּחָכְמָה מִי יַעַרְכֶנּוּ. רַק הוּא גֵאֶה וְגַאֲוָתוֹ תַשְׁפִּילֶנּוּ. וְרַבִּי זִיזָא בֶּן שׁוֹשָׁן יוֹעֵץ נְדִיבוֹת. וְיָם נְדָבוֹת. וְרַבִּי יִצְחָק בֶּן מֵאִיר ן' מִיגַשׁ מְקוֹר הַחָכְמָה וְהָעֲנָוָה. וּבוֹ כָל מִדָּה נָאוָה. וּמֵהֶם רַבִּי יוֹסֵף הַדַּיָּן יָם הַתְּעוּדוֹת. וְאִיש חֲמוּדוֹת. וּבֶן דּוֹדוֹ הָרוֹפֵא רַבִּי יַעֲקֹב בֶּן מֵאִיר כּוֹלֵל הַחָכְמוֹת. וּבַעַל מִדּוֹת טוֹבוֹת וּנְעִימוֹת. וּמִשָּׁם נָסַעְתִּי לְקַלְעַת אִיּוֹב וְשָם הָרוֹפֵא רַבִּי יוֹסֵף קַצְטַנְטִינוֹ אִישׁ תְּבוּנָה. וּבַעַל ישֶׁר וֶאֱמוּנָה. וּמִשָּׁם הָלַכְתִּי לְעִיר לִירְדָה. וְשָׁם הֶחָכָם רַבִּי יוֹסֵף בָּקִי בְחָכְמַת עֲרָבִים. וְחוֹזֶה בַּכּוֹכָבִים. וְשָׁם הַחַזָּן רַבִּי יוֹסֵף אַלְסִיָּד. שִׂכְלוֹ לֹא יִמַּד. אֲבָל דֶּרֶך הַמִּינִים לָמַד. וּמִשָּׁם בָּאתִי לְעִיר בַּרְצְלוֹנָה הִיא עִיר הַנְּשִׂיאִים. וְרָאשֵׁי הַקְּרוּאִים. מֵהֶם הַנָּשִׂיא רַבִּי מָכִיר מַחְפִּיר הַנְּשִׂיאִים בְּמִדּוֹתָיו. וּמַכְלִים הַנְּדִיבִים בְּנִדְבוֹתָיו.</p>
</blockquote>

<blockquote>
<p>וְשָׁם הָיָה מוֹשַׁב אֲדוֹנֵנוּ וּגְאוֹנֵנוּ נְשִׂיא כָל הַנְּשִׂיאִים. אֲשֶׁר מִמַּעֲרָב וְעַד מִזְרָח בְּשֵׁם קוֹרְאִים. רַבֵּנוּ שֵׁשֶׁת עַמּוּד הָעוֹלָם. וִיסוֹד הַחֲסִידִים כֻּלָּם. וְשָׁם הַנָּשִׁיא רַבִּי יִצְחָק בֶּן אָחִיו מְשׁוֹרֵר חָזָק. וְשִׁירוֹ צַח כְּמַרְאֵה הַבָּזָק. וְשָׁם הָיָה הַנָּשִׂיא הַגָּדוֹל רַבִּי שְׁמוּאֵל הַלֵּוִי מְקוֹר הַחָכְמָה. וְיָם הַמְּזִמָּה. וְלוֹ חֲמִשָּׁה בָנִים. כֻּלָּם חֲכָמִים וּנְבוֹנִים. וְשָׁם הַנָּשִׂיא רַבִּי שְׁאַלְתִּיאֵל דַּרְכּוֹ דֶּרֶךְ יְשָׁרָה. וּבֶן עֲנָוָה יְתֵרָה. וְבָנָיו מְתוּקִים וַחֲמוּדִים. וּמַעֲשֵׂיהֶם עֲלֵיהֶם מְעִידִים. וְשָׁם הָרוֹפֵא רַבִּי יְהוּדָה בַר יִצְחָק מַעְיַן הַמְּלִיצוֹת. וּבַעַל מִדּוֹת נִמְרָצוֹת. וְשָׁם הַנָּשֵׂיא רַבִּי יַעֲקֹב נֵזֶר הַגְּדֻלָּה. וְכֶתֶר הַתְּהִלָּה. אֲבָל מָאַס הַנְּדָבָה וּמֵאֵן לָבוֹא בְסוֹדָהּ. וְכָתַב לָהּ סֵפֶר כְּרִיתוּת וְנָתַן בְּיָדָהּ. וְלוֹ שְׂנֵי בָנִים בָּהֶם כָּל מִדָּה חֲמוּדָה. שְׁלֹמֹה וִיהוּדָה. וּמִשָּׁם הָלַכְתִּי לְנָרְבוֹנָה וְשָׁם מִנְּשִׂיאֵי בֵית דָוִד הַנָּשִׂיא רַבִּי לֵוִי נֵזֶר הַמַּמְלָכָה. וְנֵר הַמַּעֲרָכָה. וּמִשָּׁם בָּאתִי לְעִיר בַּלְקִירִי. וְשָׁם הָיָה הַנָּשִׂיא הַגָּדוֹל רַבִּי קְלוֹנִימוּס פְּאֵר הַמְּלָכִים. וַעֲטֶרֶת הַנְּסִיכִים. וְהַנָּשֵׂיא רַבִּי יְהוּדָה בֶּן אֲחוֹתוֹ רֶכֶב יִשְׂרָאֵל וּפָרָשָׁיו. וְשַׂר חֲמִשָּׁיו. וְשָׁם הַנָּשִׂיא הַמְּעֻלֶּה רַבִּי יִצְחָק הוּא אִישׁ חֲמוּדוֹת. וּמַעְיַן הַתְּעוּדוֹת. וְשָׁם הָיָה הֶחָכָם רַבִּי יְהוּדָה בַר נְתַנְאֵל הָיָה לוֹ בִּלְשׁוֹן הַקֹּדֶשׁ מִמְשָׁל וָרַהַב. וּבְפִיהוּ לְשׁוֹן הַזָּהָב. וְלוֹ חֲמִשָּׁה בָנִים. יָסִירוּ שָׂפָה לְנֶאֱמָנִים. הַגָּדוֹל רַבִּי שְׁמוּאֵל. מְסַכֵּל בְחָכְמָתוֹ לְמוּאֵל. וְהַשֵּׁנִי עֶזְרָא. בַּעַל שָׂפָה בְרוּרָה. וְהַשְּׁלִישִׁי יִצְחָק. מַחְפִּיר בְּשִׁירוֹ כוֹכְבֵי שַׁחַק. וְהָרְבִיעִי יְשַׁעְיָה. לוֹקֵחַ הַתְּכוּנָה לְרַעְיָה. וְהַחֲמִישִׁי נְתַנְאֵל. לָלֶכֶת בְּדַרְכֵי אָחִיו יוֹאֵל. וּמִשָּׁם בָּאתִי לְמַרְשִׂילְיָה. וְשָׁם הָיָה הַנָּדִיב רַבִּי משֶׁה הַנָּשִׂיא נְשִׂיא הָאָרֶץ. וְעוֹמֵד בַּפָּרֶץ. וְשָׁם הַנָּדִיב רַבִּי יַעֲקֹב פְּקִיד הַמֶּלֶך בַּעַל מַעֲשִׂים טוֹבִים. וּפְעָלִים חֲשׁוּבִים. וּמִשָּׁם אָרַחְתִּי דֶּרֶךְ יָם לְאַרְצוֹת מִזְרָח. אֲשֶׁר שָׁם כְּבוֹד ה' זָרָח. וּתְחִלָּתָם עִיר אֲלֶכְסַנְדְּרִיָה. וּבָהּ אַנְשֵׁי שֵׂכֶל וְתוּשִׁיָּה. מַרְבִּים צְדָקוֹת. וּמְמַלְּאִים יָדַיִם רֵיקוֹת. וּמִטּוֹבֵיהֶם הַכֹּהֵן רַבִּי שִׂמְחָה. מְקַבֵּל כָּל אֹרֵחַ בְּשִׂמְחָה. וְלוֹ בָנִים הֲגוּנִים. מַשְׂכִּילִים וּנְבוֹנִים. וְשָׁם עוֹבַדְיָה סוֹפֵר הַמֶּלֶךְ הוּא מִן הַקָּרָאִים. אֲשֶׁר הוּא רֹאשׁ הַקְּרוּאִים. וּבוֹ מִדּוֹת טוֹבוֹת. וּפְעֻלּוֹת חֲשׁוּבוֹת. וְשָׁם הָיָה רַבִּי הִלֵּל הַנִּכְבָּד בִּבְנֵי עַמּוֹ. וּבְשַׁעַר מְקוֹמוֹ. רַק הָיָה בֵּית נִדְבָתוֹ סָגוּר בְּלִי פוֹתֵחַ. וְאִם יִשְׁאָלוּהוּ לְפָתְחוֹ יֹאמַר כִּי אָבַד הַמַּפְתֵּחַ. וְשָׁם הַחַזָּן רַבִּי צָדוֹק. בְּהוֹד קוֹלוֹ יָדוּשׁ הָרִים וְיָדֹק. וּשְׁמֵי הַתְּבוּנָה נוֹטֶה כַדֹּק. וּמְשָּׁם בָּאתִי בָאֳנִיָּה עַל פְּנֵי הַמַּיִם. וְעָבַרְתִּי בְאֶרֶץ מִצְרַיִם. וְהִיא שְׁתֵּי מְדִינוֹת. הָרִאשׁוֹנָה הִיא צֹעַן מִצְרַיִם הַנְּסוּכָה. וְשָׁם כִּסֵּא הַמְּלוּכָה. וּבְתוֹכָהּ יֵשׁ אֶחָד וְאֵין שֵׁנִי בְנִדְבָתוֹ. וְעַנְוָתוֹ וְיָשְׁרוֹ וֶאֱמוּנָתוֹ. הוּא הַדַּיָּן רַבִּי מְנַחֵם בֶּן הֶחָסִיד רַבִּי יִצְחָק עַמּוּד הַחֲסִידִים. וִיסוֹד הַמִּפְעָלִים הַנִּכְבָּדִים. יָם הַנְּדָבָה. וּבַעַל נֶפֶשׁ רְחָבָה. וְאַנְשֵׁי הָעִיר הַשֵּׁנִית בָּהֶם אִישׁ אֲשֶׁר הוּא לַיְקָר חוֹתַם תָּכְנִית וְשָׁם הַבְּדֹלַח וְאֶבֶן הַשֹּׁהַם. הוּא הֶחָכָם רַבִּי אַבְרָהָם. בֶּן רַבֵּנוּ משֶׁה בֶּן מַיְמוֹן זַצַ''ל קָטֹן בְּשָׁנָיו. וְגָדוֹל בְּעִנְיָנָיו. צָעִיר לְיָמִים. מְסַכֵּל חֲכָמִים. וְאָבִיו הֶעֱלָה אוֹרוֹ לְתוֹעִים בַּאֲפֵלוּתָם. וּלְכָל-בְּנֵי יִשְׂרָאֵל הָיָה אוֹר בְּמוֹשְׁבוֹתָם. כִּי רָאָה הֲמוֹנָם לְמֵי הַתּוֹרָה יִצְמָאוּ. יְשׁוֹטְטוּ לְבַקֵּשׁ אֶת דְּבַר ה' וְלֹא יִמְצָאוּ. וְאֵין מַאֲכָל לְפִי הַטָּף. רְעֵבִים גַּם צְמֵאִים נַפְשָׁם בָּהֶם תִּתְעַטָּף. וַיַּרְא כִּי הַנְּפָשׁוֹת הַזְּמַן הִכְנִיעָן. וַיָּקָם משֶׁה וַיּוֹשִׁיעָן. וְהֵנִיף כָּל הַתַּלְמוּד כְּקֶמַח בִּכְבָרָה. וְלָקַח מִמֶּנּוּ הַסֹּלֶת הַבָּרָה. וְהֵכִין לָעוֹסְקִים בְּעִסְקֵי הַזְּמָן. מַאֲכָל מְזֻמָּן. בְּכָל מַמְתָּק וּמִשְׁמָן. וּבְנֵי יִשְׂרָאֵל אָכְלוּ אֶת הַמָּן. אֲשֶׁר לֹא יִיגְעוּ בוֹ. וְלֹא יִתְעוּ בִנְתִיבוֹ. כִּי הֵסִיר מֵחִבּוּרוֹ שְׁמוֹת הַמְפָרְשִׁים. וְהַדְּרָשׁוֹת וְהַדְּרוּשִׁים. וְהַהַגָּדוֹת וְהַחִדּוּשִׁים. אֲשֶׁר בָּם הָרַעיוֹנִים מִשְׁתַּבְּשִׁים. עַד הֲשִׁיבוֹ כָל הַתַּלְמוּד בְּאֹרַח סְלוּלָה. וְהֶעֱבִיר קוֹל בְּכָל הַגּוֹלָה. בּוֹאוּ שְׁעָרָיו בְּתוֹדָה חֲצֵרוֹתָיו בִּתְהִלָּה. וַיְהִי אַחֲרֵי מוֹת משֶׁה. נוֹעֲדוּ כָל אִישׁ עַז וְקָשֶׁה. וְכָל כְּסִיל פִּיהוּ פָּעַר. בִּסְפָרַד וְצָרְפַת וְאֶרֶץ הַצְּבִי וְשִׁנְעָר. וַיִּוָּעֲצוּ לְהָשִׁיב עַל חִבּוּרוֹ דְבָרִים רֵקִים. וְעִנְיָנִים צְנוּמִים דַּקִּים. וּפָרְצוּ גָדֵר גָּדְרוּ הַתְּמִימִים. שׁוּעָלִים קְטַנִּים מְחַבְּלִים כְּרָמִים. וְאִלּוּ דִבְּרוּ בְּפָנָיו. נָמַסּוּ כַדּוֹנַג בְּאֵש חֲרוֹנָיו. וּבָרְחוּ מִלְּפָנָיו. כְּמוֹ הַטְּלָאִים מִן הַכְּפִירִים. אוֹ הַצִּפֳּרִים מִן הַנְּשָׁרִים. וְצָלְלוּ כַּעוֹפֶרֶת בְּמֵימָיו הָאַדִּירִים. אֲבָל כָּל אִישׁ בִּהְיוֹתוֹ לְבַדּוֹ יַחְשֹׁב כִּי אֵין לוֹ בְחָכְמָתוֹ שֵׁנִי. וְהַחַלָּשׁ יֹאמַר גִּבּוֹר אֲנִי.</p>
</blockquote>

<blockquote>
<p>וְהַחַלָּשׁ בְּעֵת יִהְיֶה בְּבֵיתוֹ</p>
</blockquote>

<blockquote>
<p>יְגַלֶּה אֶת גְּבוּרָתוֹ לְאִשְׁתּוֹ.</p>
</blockquote>

<blockquote>
<p>וְעֵת אֶל-הַקְּרָב יִגַּשׁ וְיִקְרַב –</p>
</blockquote>

<blockquote>
<p>אֲזַי תִּתְגַּל כְּלִמָּתוֹ וּבָשְׁתּוֹ.</p>
</blockquote>

<blockquote>
<br>  
</blockquote>

<blockquote>
<p>וּמֵאֲצִילֵיהֶם הֶחָסִיד הַנִּכְבָּד הַשַּׂר הַנַּעֲלֶה רַבִּי יוֹסֵף בֶּן הַשַּׂר הַגָּדוֹל רַבִּי עוֹבַדְיָה הָיָה אָבִיו מִבְחַר הַנְּסִיכִים. וְאָמוּן בְּחֵיק הַמְּלָכִים. וְהַבֵּן אֵין עֲרֹךְ אֵלָיו. בְּצִדְקָתוֹ וְכִשְׁרוֹן מִפְעָלָיו. וּמִשָּׁם נָסַעְתִּי אֶל יְרוּשָׁלַיִם. וְנִפְתְּחוּ לִי הַשָּׁמָיִם. וָאֶרְאֶה מַרְאוֹת אֱלֹהִים. וַיִּפְגְּעוּ בִי מַלְאֲכֵי אֱלֹהִים. הֵם חֲסִידֵי עֶלְיוֹן. הַבָּאִים מֵאֶרֶץ צָרְפַת לִשְׁכֹּן בְּצִיּוֹן. וּבְרֹאשָׁם הָרַב הֶחָסִיד רַבִּי יוֹסֵף בֶּן הָרַב רַבִּי בָרוּךְ. יְהִי לֵאֱלֹהָיו בָּרוּךְ. וְאָחִיו הֶחָכָם רַבִּי מֵאִיר. בְּנֵר שִׂכְלוֹ חֲשֵׁכִים מֵאִיר. וְשָׁם מִן הָאַשְׁקְלוֹנִים קְהִלָּה מְעֻלָּה. וּבְרֹאשָׁם הַשַּׂר רַבִּי סְעַדְיָה אִישׁ יְמִינִי וְהוּא מַשְׂכִּיל וְנֶחְמָד. וְשִׂכְלוֹ לֹא יִמַּד. וְשָׁם מִן הַמַּעֲרָבִים קְהִלָּה חֲשׁוּבָה וְטוֹבָה. וּבְרֹאשָׁם רַבִּי אֵלִיָּה הַמַּעֲרָבִי. הוּא בַעַל חֲסָדִים. וּמַרְבֶּה צְדָקוֹת לִמְרוּדִים. אֲבָל יָצְאוּ עָלָיו דִּבּוֹת גְּדוֹלוֹת וְרַבּוֹת. בְּמַעֲשִׂים רָעִים וַעֲבֵרוֹת. וּפְעֻלּוֹת מְכֹעָרוֹת. וְהָאֵל יוֹדֵעַ הַנִּסְתָּרוֹת. וּמִשָּׁם בָּאתִי לְעַכּוֹ. וְלֹא רָאִיתִי כָהֵם מִהְיוֹתִי וְעַד כֹּה. כִּי כֻלָּם רֵיקִים עַמֵּי אָרֶץ. אֵין בָּהֶם גּוֹדֵר גָּדֵר וְעוֹמֵד בַּפָּרֶץ. וּמִשָּׁם הִתְהַלַּכְתִּי בְּכָל גְּבוּל אֶרֶץ יִשְׂרָאֵל. וְעָבַרְתִּי עַל צְפַת וּמָצָאתִי שָׁם בְּחִיר הָאֵל. שַׂר וְגָדוֹל מְיַשֵּׁר כָּל עָקֹב. צָדוֹק הַצַּדִּיק רֹאשׁ יְשִׁיבַת גְּאוֹן יַעֲקֹב. אֲבוֹתָיו הָיוּ רָאשֵי הַיְשִׁיבוֹת. וְיָם הַנְּדָבוֹת. וּבַעֲלֵי הַמִּדּוֹת הַטּוֹבוֹת. רַק אֲפָפוּהוּ צָרוֹת רַבּוֹת. וְהִתְגַּלְגְּלוּ עָלָיו סִבּוֹת. וְהוּרַד מִכִּסְאוֹ אַחֲרֵי מָלַךְ. וְהוּרַק מִכְּלִי אֶל כְּלִי וּבַגּוֹלָה הָלַךְ. אֲבָל עָמַד טַעְמוֹ בוֹ מָתוֹק בְּלִי מָר. וְרֵיחוֹ לֹא נָמָר. וְאִם טוֹבָתוֹ סָרָה. מִשְׂרָתוֹ לֹא חָסָרָה. וְהָאֵל אֲשֶׁר בְּאֵלֶּה הַתְּלָאוֹת נִסָּהוּ יַחֲבשׁ שִׁבְרוֹ וְחִילוֹ. וְשָׁב וְרָפָא לוֹ.</p>
</blockquote>

<blockquote>
<br>  
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>
</blockquote>

<blockquote>
<p>תְּעוּדָה סָר צִלָּהּ וְלִשְׁאוֹל שַׁח דִּגְלָהּ</p>
</blockquote>

<blockquote>
<p>וְיָמִים בָּגְדוּ בָהּ וְהִכְבִּידוּ עֻלָּהּ.</p>
</blockquote>

<blockquote>
<p>אֲבָל נִבְטַח כִּי אֵל יְחַדֵּש אוֹר הִלָּהּ</p>
</blockquote>

<blockquote>
<p>וְתוֹרָה חוֹזֶרֶת לְאַכְסַנְיָא שֶׁלָּהּ.</p>
</blockquote>

<blockquote>
<br>  
</blockquote>

<blockquote>
<p>וּמִשָּׁם בָּאתִי לְדַמֶּשֶׂק וְשָׁם אַנְשֵׁי חַיִל יִרְאֵי אֱלֹהִים. וְעוֹלִים בְּמַעֲלוֹת גְּבוֹהִים. אַף עַל פִּי שֶׁיֵּשׁ שָׁם קָשִׁים וְרָעִים. בַּעֲלֵי מַעֲשִׂים גְּרוּעִים. נִמְצְאוּ בָם אַנְשֵׁי ישֶׁר וַעֲנָוָה. וְאוֹסְפֵי כָל מִדָּה נָאוָה. וּבְעֵת חֲסִידוּתָם בָּחַנְתִּי. אָמַרְתִּי אָכֵן יֵשׁ ה' בַּמָּקוֹם הַזֶּה וְאָנֹכִי לֹא יָדָעְתִּי. וּמִבְחַר כָּל גְּדוֹלֵיהֶם. וְרֹאשׁ אֲצִילֵיהֶם. כֶּתֶר הַקְּהִלּוֹת. וְנֵזֶר הַתְּהִלּוֹת. הָרוֹפֵא הַגָּדוֹל רַבִּי משֶׁה בַּר צְּדָקָה. עַמּוּד הַחֲסִידִים. וּמִגְדַּל עֹז לַיְהוּדִים. הַעוֹמֵד לִפְנֵי עַמֵּנוּ בַּפָּרֶץ. וְאִישׁ אֵין כָּמוֹהוּ בָאָרֶץ. וְאִלּוּ הֶחֱרַשְׁתִּי מִמַּהֲלָלָיו. שִׁבְּחוּהוּ פְעָלָיו. מַעֲלָלָיו יָעִידוּ עָלָיו. כַּמָּה מְרוּדִים הוֹשִׁיעַ. וְכַמָּה נוֹדְדִים הִרְגִּיעַ. וְנֶפֶשׁ נַעֲנָה הִשְׂבִּיעַ. וְהִצִּיל לְקוּחִים לַמָּוֶת. וְחִלֵּץ מָטִים לַהֶרֶג וְהֶחֱיָה יוֹרְדִים אֶל חַדְרֵי מָוֶת. וְהִשְׂבִּיעַ כָּל בְּנֵי הַדּוֹר בִּנְדָבָה. וּבְכָל מִדָּה טוֹבָה.</p>
</blockquote>

<blockquote>
<br>  
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>

<br>  
</blockquote>

<blockquote>
<p>תִּקְצַר לְשׁוֹנִי לְסַפֵּר רֹב חֲסָדָיו בְּעֵת</p>
</blockquote>

<blockquote>
<p>אֶחְשֹׁב בְּפֶלֶס אֲמָרַי מַהֲלָלָיו שְׁקוֹל.</p>
</blockquote>

<blockquote>
<p>יַקְשִׁיב אֱלֹהִים לְשַׁוְעָתוֹ בְּקָרְאוֹ. וְעֵת</p>
</blockquote>

<blockquote>
<p>משֶׁה יְדַבֵּר אֱלֹהִים יַעֲנֶנּוּ בְקוֹל.</p>
</blockquote>

<blockquote>
<br>  
</blockquote>

<blockquote>
<p>וְשָׁם הַנָּשִׂיא רַבִּי יֹאשִׁיָה בֶּן יִשַׁי נְשִׂיא גָלֻיּוֹת כָּל יִשְׂרָאֵל כֶּתֶר הַנִּכְבָּדִים. וּבַעַל מַעֲשִׂים נֶחֱמָדִים. אוֹסֵף הַמִּדּוֹת הַחֲמוּדוֹת. וּבְכָל תֵּבֵל מְדֻבָּר בּוֹ נִכְבָּדוֹת.</p>
</blockquote>

<blockquote>
<br>  
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>
</blockquote>

<blockquote>
<p>נְשִׂיאוּת נִבְרְאָה אֶצְלוֹ לְעֵזֶר</p>
</blockquote>

<blockquote>
<p>וְצֶלֶם הַיְקָר נִבְרָא בְצַלְמוֹ.</p>
</blockquote>

<blockquote>
<p>וְרוּחוֹ שָׁם בְּפִגְרֵי הַתְּהִלּוֹת</p>
</blockquote>

<blockquote>
<p>עֲדֵי כִי קָרְבוּ עֶצֶם לְעַצְמוֹ.</p>
</blockquote>

<blockquote>
<br>  
</blockquote>

<blockquote>
<p>וּשְׁאָר קְהַל דַּמֶּשֶק חֲסִידִים וַהֲגוּנִים. רַק יֵשׁ בֵּין הַפְּנִינִים. אֲבָנִים. וְתוֹךְ הַשּׁוֹשַׁנִּים. קִמְּשׁוֹנִים. וּבֵין הַצַּדִּיקִים. מַזִּיקִים. וְתוֹךְ הַקְּדוֹשִׁים קְדֵשִׁים. וּבְתוֹךְ הַסֹּלֶת. פְּסֹלֶת. וּבֵין הַצִּצִּים. קוֹצִים. כִּי יֵשׁ בָּהֶם אֲנָשִׁים אַכְזָרִים וְקָשִׁים. נוֹשְׁכִים כַּנְּחָשִׁים. עֲנִיִּים מִמַּעֲשִׂים. לוֹבְשִׁים בִּגְדֵי חֲמֻדוֹת. עֲרֻמִּים מִמִּדּוֹת נִכְבָּדוֹת. מְלֵאִים מִגַּאֲוָה. וְרֵיקִים מֵעֲנָוָה. וּמִן הָרְשָׁעִים אֲשֶׁר בָּהּ. וְהָרָעִים אֲשֶׁר בְּקִרְבָּהּ. בָּרוּךְ הָרוֹפֵא הַנָּבָל הַמְקֻלָּל. מֵהַר עֵיבָל. אוֹסֵף כָּל מֶרֶד וָמַעַל. מִמִּשְׁפַּחַת בְּנֵי בְּלִיַּעַל. אֲשֶׁר כִּחֲשׁוּ לָאֵל מִמַּעַל. וְהַבִּרְכַּיִם אֲשֶׁר כָּרְעוּ לַבַּעַל. הוּא רוֹפֵא אֱלִיל. כְּסִיל בֶּן עֲוִיל. מִתְגָּאֶה בִרְפוּאוֹתָיו עַד לֵב הַשָּׁמַיִם. וְהַבּוֹר רֵק אֵין בּוֹ מָיִם. כִּי לֹא יֵדַע בִּרְפוּאוֹת בֵּין יְמִינוֹ לִשְׂמֹאלוֹ. אֲבָל הָאֵל הִצְלִיחַ מַזָּלוֹ. יַאֲכִיל לְאִישׁ חוֹלֶה וְנִסְפֶּה. בְּשַׂר כֶּלֶב אוֹ חֲמוֹר וּבוֹ יִתְרַפֵּא. וּבְעֵת יָבוֹא אֶל הַחוֹלִים יִתְיַצֵּב לִפְנֵיהֶם כְּשׁוֹר וַחֲמוֹר. וַיְדַבֵּר חֲמוֹר אִתָּם לֵאמֹר: הָיוּ אֲבוֹתָיו אֲבוֹת הַטֻּמְאָה. בַּעֲלֵי זְרוֹעַ בַּעֲלֵי רֶשַׁע וַחֲטָאָה. כֻּלָּם מְלֵאִים מֵעֲבֵרוֹת. רֵקִים מִמִּפְעָלוֹת יְשָׁרוֹת. לוֹבְשִׁים בִּגְדֵי חֲמוּדוֹת. עֲרֻמִּים מִמִּדּוֹת נִכְבָּדוֹת. קָשִׁים כַּבַּרְזֶל. עֲמוּסִים מֵעֲוֹנוֹת כִּשְׂעִיר עֲזָאזֵל. קַלִּים כַּצְּבָאִים לְגַלּוֹת עֶרְוָה. עֲצֵלִים לִדְבַר מִצְוָה. בָּם כָּל בַּעַל נֶפֶשׁ מְאוּסָה. וְכָל בְּהֵמָה מַפְרֶסֶת פַּרְסָה. מֵעֲבֵרוֹת עֲמוּסָה. וְרוֹבֶצֶת תַּחַת הַמַּשָּׂא. וּבָם הַשֶּׁקֶץ וְהַשָּׁרֶץ. הָרוֹמֵשׂ עַל הָאָרֶץ. הֵן אֵלֶּה מַעֲשֵׂי אֲבוֹתָיו. שֶׁיּוֹרֵד עַל פִּי מִדּוֹתָיו. וּבְנוֹ יִצְחָק הִכְעִיס לַבּוֹרֵא בְתוֹעֲבוֹתָיו. וְהִשְׁכִּיחַ בְּנִבְלוֹתָיו. נִבְלוֹת אֲבוֹתָיו. כִּי הוּא גְבַהּ עֵינַיִם. קְצַר אַפַּיִם. טְּמַא שְׂפָתַיִם. סְגוּר יָדַיִם. נֶעְקַשׁ דְּרָכַיִם. אָץ בְּרַגְלַיִם. לָמַד מִדּוֹת אֲבוֹתָיו הַזְּעוּמִים. וַיּוֹסֶף עֲלֵיהֶם כָּהֵם אֶלֶף פְּעָמִים. כִּי תִמְצָא בוֹ מִרְמַת שׁוּעָלִים. וּגְנֵבוֹת חֲתוּלִים. וְעַזּוּת כֶּלֶב וְנֵכֶל דֹּב אוֹרֵב. וְטֻמְאַת עוֹרֵב. וְטִנֹּפֶת שֶׁקֶץ. וְחֶלְאַת שֶׁרֶץ. וְעִקְּשׁוּת חֲמוֹר. וְסִכְלוּת שׁוֹר. וּזְקַן תַּיִש. וְאַכְזְרִיּוּת לַיִשׁ. אָסַף כָּל מִדָה רָעָה. וּפְעֻלָּה גְרוּעָה. אִלּוּ בַיָּם יַטְבִּילוּהוּ. וּמִטֻּמְאָתוֹ יִרְחָצוּהוּ. יִטְמְאוּ מֵימֵי הַיָּם בְּטֶרֶם יְטַהֲרוּהוּ. וְאִלּוּ בָאֵשׁ יַעֲבִירוּהוּ. תִּכְלֶה וְתִכְבֶּה כָּל אֵשׁ בְּטֶרֶם יִצְרְפוּהוּ. קָרָא שְׁמוֹ אָבִיו כֶּתֶר הַמְּאוֹרוֹת. וְטָעָה כִּי אֵין שְׁמוֹ רַק יֶתֶר הַמְּאֵרוֹת. יְהִי שְׁמוֹ מָחוּק לַדּוֹרוֹת. וְיוּבַל לִקְבָרוֹת. וְהַבֵּן בְּעָמְדוֹ לִפְנֵי חֲכָמִים אֵין כְּסִיל כָּמוֹהוּ. וּבְעָמְדוֹ לִפְנֵי אָבִיו אֵין נָבוֹן וְחָכָם כָּמוֹהוּ. וְבַעֲבוּר כִּי הָאָב סָכָל כְּשׁוֹר וַחֲמוֹר. עַל כֵּן קָרָאתִי שֶׁם בְּנוֹ שְׁכֶם בֶּן חֲמוֹר. וּמֵרֹב הַסִּכְלוּת אֲשֶׁר בּוֹ. נְשָׂאוֹ לִבּוֹ. לְחַבֵּר שִׁירִים פּוֹחֲזִים וְרֵקִים. כִּי בְקָקוּם בּוֹקְקִים. שִׁירִים מְאוּסִים וּמְצוֹדִים. טְמֵאִים כְּבֶגֶד עִדִּים. כְּאִלּוּ מִיַּחַס אָבִיו גְּנָבָם. אוֹ מִמִּדּוֹת הוֹרָיו חֲצָבָם. שִׁירִים יְגַלּוּ לְכָל רוֹאֵיהֶם. עֶרְוַת עוֹשֵׂיהֶם. לְהַבְזוֹת בַּעֲלֵיהֶן בְּעֵינֵיהֶן. מְלֵאִים קִיא צוֹאָה. וְרוּח טֻמְאָה. שִׁירִים. כְּקוֹל הַסִּירִים. וְנִיבִים. כְּצַעֲקַת הַכְּלָבִים. וְהוּא נוֹבֵחַ בְּשִׁירָתוֹ בֵּין בְּנֵי עַמּוֹ. וַיִּקְרָא לָהּ נֹבַח בִּשְׁמוֹ. שִׁירָתוֹ קְדֵשָׁה. לֹא קְדוֹשָׁה. וּמְחֻלֶּלֶת. לֹא מְהֻלֶּלֶת. בְּפֶתַח עֵינַיִם חוֹנָה. וְנוֹתֶנֶת לְנוֹאֲפֶיהָ שְׁאֵר כְּסוּת וְעוֹנָה. וַיִּרְאֶהָ יְהוּדָה וַיַּחְשְׁבֶהָ לְזוֹנָה. וַיִּקְרָא עָלֶיהָ לְנֶגֶד כָּל מְגַדֵּף וּמְחָרֵף. הוֹצִיאוּהָ וְתִשָּׂרֵף. שָׁלַחְתִּי לוֹ שִׁירָה נִכְלְמוּ אוֹרִים לְפָנֶיהָ. וַיַּרְא אוֹתָהּ שְׁכֶם בֶּן חֲמוֹר וַיִּשְׁכַּב אוֹתָהּ וַיְעַנֶּהָ. וַתִּטְמָא תַחְתָּיו וָאֶפְקֹד עֲוֹנָהּ עָלֶיהָ. וְשַׂמְתִּיהָ בְּבֵית הַכֶּלֶא לוֹבֶשֶׁת סוּת עֲנִיּוּת. עַד יוֹם מוֹתָהּ אַלְמְנוּת חַיּוּת. וְאִם הַבֵּן מְקוֹר הַחֶלְאָה וְהַצּוֹאָה. הֲלֹא אֲבוֹתָיו אֲבוֹת הַטֻּמְאָה. כִּי אָבִיו בְּתוֹעֲבוֹתָיו רָמוּ קַרְנָיו עַד הַשָּׁמַיִם. וְהָאַיִל אֲשֶׁר רָאִיתָ בַּעַל הַקַּרְנַיִם. אֵין נָבָל כָּמוֹהוּ. וְאֵין מִי יַעֲשֶׂה בְנַבְלוּת כְּמַעֲשֵׂהוּ. כִּי מִשַּׁשְׁתִּי אֶת כָּל כֵּלַי. וְכָמוֹהוּ לֹא בָא לְיָדַי וְלֹא הִגִּיעַ אֵלַי. עָלָה בְמַעֲלוֹת גְּבוֹהִים. וְנִבְחַר לְמַלְאֲכֵי אֱלֹהִים. וְהִתְחַתֵּן עִם צָדוֹק רֹאשׁ יְשִׁיבַת גְּאוֹן יַעֲקֹב. וְנִלְוָה הָרַע אֶל הַטּוֹב. וְנֶחְבַּר מַלְאָךְ לְשָׂטָן מַזִּיק. וְיִּתְחַתֵּן רָשָׁע לַצַּדִּיק. וְנִצְמַד זָהָב לַבַּרְזֶל. גּוֹרָל אֶחָד לַה' וְגוֹרָל אֶחָד לַעֲזָאזֵל. הוּא נָבָל בְּכִיסוֹ. וּמָאוּס בְּכוֹסוֹ. וּבָזוּי בְּיַחֲסוֹ. וְאַכְזָר בְּכַעֲסוֹ. וּבוֹגֵד בְּעוֹשׂוֹ. וְהָעשֶׁר אֲשֶׁר צָבַר בְּבֵיתוֹ. הוּא עשֶׁר שָׁמוּר לִבְעָלָיו לְרָעָתוֹ. וְהַזָּהָב וְהַכֶּסֶף בְּיָדוֹ נִגָּשׂ וְנַעֲנֶה. מְדֻכָּא וּמְעֻנֶּה. וּבְעֵת בּוֹאוֹ בְיָדוֹ יַעַצְרֵהוּ כְעֶבֶד בְּתוֹךְ הַבּוֹר. וְלֹא יִרְאֶה לְעוֹלָם דְּרוֹר. וּבְכָל יוֹם יִצְעַק הוֹנוֹ בְאָזְנֵי כָל הַיְקוּם. נְתָנַנִי אֲדֹנָי בִּידֵי לֹא אוּכַל קוּם. חָנּוּנִי חָנּוּנִי אַתֶּם רֵעַי כִּי נְבָלִים מָשְׁלוּ בִי. וּטְמֵאִים יִתְעַלְּלוּ בִי. כִּי מִיּוֹם נָפַלְתִּי בְיַד הָאָרוּר לְחַדְרֵי שְׁאוֹל יָרַדְתִּי. וּבְמַחֲשַׁכִּים שִׁבְתִּי. וְגָדַר בַּעֲדִי וְלֹא אֵצֵא הִכְבִּיד נְחָשְׁתִּי. וְאִלּוּ יָדַע כִּי הַכִּנִּים אֲשֶׁר עַל בְּשָׂרוֹ לְאִישׁ יוֹעִילוּ. נִקְבְּצוּ כָל בְּנֵי מִזְרָח וּמַעֲרָב לְהוֹצִיא אֶת הַכִּנָּם וְלֹא יָכֹלוּ. וְאִם יַעֲשֶׂה סְעֻדָּה. הִיא עַל נַבְלוּתוֹ לְעֵדָה. כִּי תַחַת אֵילִים בְּנֵי בָשָׁן. תִּמְצָא בָּשָׂר מַבְאִישׁ וְנוֹשָׁן. וּמַאֲכָל מְעֻשָּׁן. וַיַּעַל עֲשָׁנוֹ כְּעֶשֶׁן הַכִּבְשָׁן. וּבִמְקוֹם תַּרְנְגוֹלוֹת וּבַרְבּוּרִים. יָבִיא בְּשַׂר שְׁוָרִים וַחֲמוֹרִים. כְּאִלּוּ קְדֵרוֹתָיו בּוֹר. וְנָפַל שָׁמָּה שׁוֹר אוֹ חֲמוֹר. וְלַחְמוֹ לֶחֶם מַצָּה בְּלִי חָמֵץ. וְהַיַּיִן חֹמֶץ. וּכְבָשָׂיו כְּחוּשִׁים גְּרוּעִים. וּשְׁוָרָיו קְלוּטִים לֹא שְׂרוּעִים. וּקְדֵרוֹתָיו מְלֵאוֹת חָצִיר וְיָרָק. גּוֹנְבוֹת הַבָּשָׂר וְעוֹזְבוֹת הַמָּרָק. וְהַקְּעָרוֹת מְלֵאוֹת יְרָקוֹת. וּמִן הַבָּשָׂר רֵקוֹת. וְאֵין רַק מַיִם וַעֲשָׂבִים בַּסִּיר. וְכָל הַבָּשָׂר חָצִיר. וְאִם תִּשְׁאַל עַל הַבָּשָׂר יֹאמְרוּ לְךָ אַיִן. כִּי הוּא בָשָׂר נֶעְלָם מִן הָעַיִן. וּפֵרוֹתָיו נוֹשָׁנִים וְרָעִים. מְלֵאִים תּוֹלָעִים. וְכָל הַמְּגָדִים. דַּקּוֹת שְׂרוּפוֹת קָדִים. וְהַצְּנוֹנוֹת צְנוּמִים כְּחוּשִׁים. וְהַקִּשּׁוּאִים כְּיַחַס אֲבוֹתָיו מָרִים וְקָשִׁים. וְהָאַגָּסִים בְּחוּטִים תְּפוּרִים. וְגַרְגְּרֵי הַשֻּׁמְשְׁמִין בְּמִסְפָּר סְפוּרִים. וְהַחַבּוּשִׁים. מְבִישִׁים. וְהָעֲנָבִים. רְקוּבִים. וְהַתְּאֵנִים. לֹא שְׁמֵנִים וְלֹא דְשֵׁנִים. וְהָרִמּוֹנִים. מִבַּיִת לְבָנִים וּמִחוּץ אֲדֻמִּים. וְהַתַּפּוּחִים. בְּרוּחַ נְפוּחִים. וְהַתְּמָרִים. כִּשְׁמוֹ הָרַע מָרִים. וְהַצִּמּוּקִים. כִּשְׁדֵי אִמּוֹ צוֹמְקִים. וְהַשְּׁקֵדִים בִּקְנֵה הַבּוּז מְשֻׁקָּדִים. כְּמִדַּת אֲבוֹתָיו שְׁדוּפוֹת קָדִים. וְהָאֱגוֹזִים. כִּשְׁתֵּי יָדָיו קָשִׁים וְעַזִּים. וְיָשִׂים תַּחַת הַהֲדַסִּים וְהַבְּשָׂמִים. אֶת הֶחָצִיר וְאֶת הַבְּצָלִים וְאֶת הַשּׁוּמִים. וּמִכָּל דָּבָר יֵשׁ בִּסְעֻדָּתוֹ חֶסְרוֹן. אַךְ מִן הַמַּיִם וְהָעֲשָׂבִים יֵשׁ יִתְרוֹן. בַּעֲבוּר כִּי הֵם מַאֲכַל אֲבוֹתָיו וּמַאֲכָלוֹ. וְיִגְעֶה עֲלֵיהֶם כְּשׁוֹר עַל בְּלִילוֹ. וּבְבוֹא שׁוֹאֵל לְשַׁעַר בֵּיתוֹ. יֹאמַר לוֹ אֵין לֶחֶם וְאֵין מַיִם אִתָּנוּ. רַק עֲשָׂבִים לָרֹב יֶשׁ לָנוּ. וְגַם תֶּבֶן וְגַם מִסְפּוֹא רַב עִמָּנוּ. וּבִשְׁעַת אֲכִילָתוֹ. לֹא יַאֲכִיל מִפִּתּוֹ לְכֶלֶב בֵּיתוֹ. וְאִלּוּ יָכֹל הַכֶּלֶב לְדַבֵּר אָמַר לוֹ: הֲלִבְגֹּד בַּחֲבֵרְךָ תַּחְשֹׁב. רֵעֲךָ וְרֵעַ אָבִיךָ אַל תַּעֲזֹב. אֵין לַעֲבֵרוֹת נָוֶה כִּי אִם לִבּוֹ. וְלֹא לַנְּבָלוֹת מַחֲנֶה כִּי אִם בּוֹ. וְלֹא מָקוֹם לְעַזּוּת כִּי אִם בְּפָנָיו. וְלֹא יְסוֹד לְטֻמְאָה כִּי אִם אֲבוֹתָיו וּבָנָיו. וּמִנְהָגוֹ בַחַגִּים וּבַשַּׁבָּתוֹת. וּבִימֵי הַנִּסִּים וְהָאוֹתוֹת. לִבְרֹחַ לְגַנּוֹ מִבֵּית הַתְּפִלָּה. וּלְהִבָּדֵל מִן הַקְּהִלָּה. לְקַיֵּם בּוֹ מַה שֶּׁנֶּאֱמַר: וְהִבְדִּילוֹ יְיָ לְרָעָה מִכֹּל שִׁבְטֵי יִשְׂרָאֵל. כְּאִילַן-סְרָק לֹא טַעַם וְלֹא רֵיחַ. כִּי מִלִּפְנֵי ה' הוּא בוֹרֵחַ. כִּי מִפַּחְדּוֹ פֶּן יַעֲשׂוּ צְדָקָה אוֹ פְסָקָה. וְתִהְיֶה לוֹ לְמִכְשׁוֹל וּלְפוּקָה. עַל כֵּן יִמְאַס בֵּית הַתְּפִלָּה. כַּאֲשֶׁר מָאֲסוּ אֲבוֹתָיו הַתְּהִלָּה. כִּי כֵן צִוָּה עָלָיו אָבִיו הָרָשָׁע וּזְקֵנוֹ. לְבַל יָבוֹא לְבֵית יוֹצְרוֹ וְקוֹנוֹ. וְאַל יִתֵּן לַבּוֹרֵא חֵלֶק בְּהוֹנוֹ. לְקַיֵּם מַה שֶּׁנֶּאֱמַר: כֶּסֶף אָשָׁם וְכֶסֶף חַטָּאוֹת לֹא יוּבָא בֵּית ה&#8216;. וְעַל הוֹנוֹ נֶאֱמַר לֹא תָבִיא אֶתְנַן זוֹנָה וּמְחִיר כֶּלֶב בֵּית ה&#8217; אֱלֹהֶיךָ. אֲפִילוּ פַּעַם אַחַת בַּשָּׁנָה לֹא יָבוֹא. וּכְאִישׁ צָרוּעַ אֶל הַמִּקְדָּש לֹא יִקְרַב כִּי מוּם בּוֹ. וּבָדָד יֵשֵׁב כָּל-יְמֵי אֲשֶׁר הַנֶּגַע בּוֹ. וּמִחוּץ לַמַּחֲנֶה מוֹשָבוֹ. וְעַל כֵּן יִמְאַס הַתְּפִלָּה בַּעֲבוּר אֵלֶּה הַדְּבָרִים. וּבַעֲבוּר דְּבָרִים אֲחֵרִים. כִּי הוּא מִתְעַסֵּק בִּגְנוּת. וּבִפְעֻלוֹת מִתְגַּנּוֹת. לְקַיֵּם מַה שֶּׁנֶּאֱמַר: הַמִּתְקַדְּשִׁים וְהַמִּטַּהֲרִים אֶל הַגַּנּוֹת. וְהֵעִידוּ לִי עַל אָבִיו עֵדוּת בְּרוּרָה. כִּי הוּא מְקַטֵּר לַעֲבוֹדָה זָרָה. וְיוֹצֵא בַחֲצִי הַלֵּילוֹת. לַעֲרֹךְ לַכּוֹכָבִים תְּפִלּוֹת. וּלְהַעֲלוֹת לָהֶם עוֹלוֹת. וְלַעֲשׂוֹת כַּוָּנִים לִמְלֶכֶת הַשָּׁמַיִם. וְעַל זֶה רָאוּי לְהַחֲרִימוֹ בְּכָל הֶעָרִים. וּמֻתָּר לְהָרְגוֹ בְּיוֹם הַכִּפּוּרִים. הָאֵל יַשׁמִידֵם וְיַאֲבִידֵם וְלִסְלֹחַ לָהֶם לֹא יֹאבֶה. וּבָעֲרוּ שְׁנֵיהֶם יַחְדָּו וְאֵין מְכַבֶּה.</p>
</blockquote>

<blockquote>
<br>  
</blockquote>

<blockquote>
<p>כִּילוּת בְּתֵבֵל שׁוֹטְטָה לֹא שָׁקְטָה</p>
</blockquote>

<blockquote>
<p>עַד כִּי בְלִבּוֹ מָצְאָה מַרְגּוֹעַ.</p>
</blockquote>

<blockquote>
<p>לוּ נָגְעָה יָדוֹ בְּיַם-סוּף יֶחֱרַב</p>
</blockquote>

<blockquote>
<p>אוֹ בַנְּהָרוֹת חָדְלוּ לִנְבּוֹעַ.</p>
</blockquote>

<blockquote>
<p>אוֹ קָרְבוּ רַגְלָיו בְּחֶרְמוֹן קִנְּאוּ</p>
</blockquote>

<blockquote>
<p>אֶל רֹב יְבָשְׁתּוֹ הַרֲרֵי גִלְבּוֹעַ.</p>
</blockquote>

<blockquote>
<p>אוֹ בַעֲשָׂבִים יָבְשׁוּ כִּי נִשְׂרְפוּ</p>
</blockquote>

<blockquote>
<p>אוֹ עַל דְּגֵי יָם תַּמְנוּ לִגְוֹעַ.</p>
</blockquote>

<blockquote>
<br>  
</blockquote>

<blockquote>
<p>וּמִשָּׁם בָּאתִי לְהַר צְמָרַיִם. וְשָׁם מֵאַנְשֵׁי הַחֶסֶד הַנְּקוּבִים נָקוֹב. רַבִּי יַעֲקֹב. לְדַעְתּוֹ מָאוֹס בָּרָע וּבָחוֹר בַּטּוֹב. וּמִמִּבְחַר קְהִלָּתָם רַבִּי שְׁאֵרִית. הוּא לַיּשֶׁר פְּלֵיטָה וּשְׁאֵרִית. וְלוֹ שִׁבְעָה בָנִים. מַשְׂכִּילִים וּנְבוֹנִים. וּמִטּוֹבֵי הָעִיר רַבִּי פְתַחְיָה הַצּוֹרֵף הָיָה אִישׁ גָּדוֹל בְּעִנְיָנָיו. וְנִכְבָּד בַּהֲמוֹנָיו. וְהִשְׁאִיר אַחֲרָיו בָּנִים נֶחֱמָדִים. וּמַעֲשֵׂיהֶם נִכְבָּדִים. וְהַשַּׂר רַבִּי פְרַחְיָה הַמִּצְרִי נִכְבָּד בְּמִפְעָלָיו. וְנֶחְמָד בְּמַעֲלָלָיו. וְשָׁם שְׁנֵי הָאַחִים. הַכֹּהֲנִים הַמְּשׁוּחִים. רַבִּי אֱלִיעֶזֶר וְרַבִּי בְּרָכוֹת הָיָה אִישׁ חָסִיד אֲבִיהֶם. וְהַבָּנִים מִלְּאוּ מְקוֹמוֹ בְּמַעֲשֵׂיהֶם. וְרַבִּים בַּעֲלֵי מַעֲשִׂים יְשָׁרִים. וּפְעָלִים מְאֻשָּׁרִים. וּמִשָּׁם נָסַעְתִּי אֶרֶץ חֲמָת. וְּשָׁם הַשַּׂר הַגָּדוֹל. רַבִּי עֻזִּיאֵל. הוּא מִשְׁנֶה לַמֶּלֶךְ. וּמִפְּרִי שְׂפָתָיו יִתֵּן מַעֲדַנֵּי מֶלֶךְ. בְּיָמָיו יָשְׁבוּ הַיְּהוּדִים בֶּטַח בְּצִלּוֹ. וּבִלְעָדָיו לֹא יָרִים אִישׁ אֶת יָדוֹ וְאֶת רַגְלוֹ. וְכָל שָׁרֵי הַמְּלוּכָה מְיַחֲלִים כַּמָּטָר לוֹ. וְכָל עַבְדֵי הַמֶּלֶךְ בִּגְלַל מַעֲשָׂיו הַנֶּחֱמָדִים. מְנַשְּׂאִים אֶת הַיְּהוּדִים. כִּי לוֹ מִדּוֹת הֲגוּנוֹת. וְשִׁמְעוֹ הוֹלֵךְ בְּכָל הַמְּדִינוֹת. בָּרוּךְ ה' אֲשֶׁר שְׁלָחוֹ לְעַמּוֹ לְמוֹשִׁיעַ. הָאוֹבְדִים לְהוֹשִׁיעַ. וְהַנּוֹדְדִים לְהַרְגִּיעַ. וְהָרְעֵבִים לְהַשְׂבִּיעַ. וּבְיָמָיו תּוֹר בַּת צִיּוֹן יַגִּיעַ. וִיצַו עָלָיו בְּמַפְגִּיעַ. וּמִצִּיּוֹן מִכְלַל יֹפִי אֱלֹהִים הוֹפִיעַ. וְעַל פְּזוּרֵי יִשְׂרָאֵל בְּקוֹל שׁוֹפָר יָרִיעַ. וְיִבָּנֶה בְּיָמָיו מִקְדַּש אֲרִיאֵל. וּבָא לְצִיּוֹן גּוֹאֵל. וְאָסַף נִדְחֵי יִשְׂרָאֵל.</p>
</blockquote>

<blockquote>
<br>  
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>
</blockquote>

<blockquote>
<p>לְעֻזִּיאֵל בְּחִיר הָאֵל פְּעֻלּוֹת</p>
</blockquote>

<blockquote>
<p>לְשׁוֹמְעֵיהֶם חֲשׁוּקוֹת וַאֲהוּבוֹת.</p>
</blockquote>

<blockquote>
<p>וְאִלּוּ שָׂם יְמִינוֹ בַחֲרֵרִים</p>
</blockquote>

<blockquote>
<p>אֲזַי מָלְאוֹ פְּנֵי תֵבֵל תְּנוּבוֹת.</p>
</blockquote>

<blockquote>
<p>עֲצָתוֹ לַמְּלוּכָה יַעֲשׂוּ בָהּ</p>
</blockquote>

<blockquote>
<p>אֲשֶׁר לֹא יַעֲשׂוּ שׁוֹלְפֵי חֲרָבוֹת.</p>
</blockquote>

<blockquote>
<p>הֲכִי בָהּ יִגְבְּרוּ לִבּוֹת חֲלוּשִׁים</p>
</blockquote>

<blockquote>
<p>וְשָׁבוּ כַּזְּכָרִים הַנְּקֵבוֹת.</p>
</blockquote>

<blockquote>
<p>וּבוֹ הִרְחִיב לְעַמּוֹ הָאֱלֹהִים</p>
</blockquote>

<blockquote>
<p>וּבַעְדּוֹ שֵׁם אֱמֶת אֶקְרָא רְחֹבוֹת.</p>
</blockquote>

<blockquote>
<br>  
</blockquote>

<blockquote>
<p>וּמִטּוֹבֵי חֲמָת הַדַּיָּן רַבִּי מִבְחָר. לְשׁוֹנוֹ כֶסֶף נִבְחָר. וְשָׁם הָרוֹפֵא רַבִּי דָוִד הוּא אִישׁ תָּמִים. וְלוֹ מַעֲשִׂים נְעִימִים. וְשָׁם רַבִּי יִצְחָק מְשָׁרֵת משֶׁה מִבְּחוּרָיו. וְלוֹמֵד מְלֶאכֶת הַנִּגּוּן מִנְּעוּרָיו. וְהוּא אִישׁ מַשְׂכִּיל וּמֵבִין.</p>
</blockquote>

<blockquote>
<p>וּמִשָּׁם בָּאתִי לְעִיר הַמְּלוּכָה. הִיא אֲרַם צוֹבָה הַבְּרוּכָה. כִּי שָׁם צִוָּה ה' אֶת הַבְּרָכָה. כָּל מִדּוֹת חֲמוּדוֹת אוֹסֶפֶת. וְהִיא עַל רֹאשׁ הַמְּלָכִים מִצְנֶפֶת. וּמִלְּבַד נֹעַם מִדּוֹת קְהָלֶיהָ. וַחֲמוּדוֹת אֲצִילֶיהָ. בָּא אֵלֶיהָ זֶה שְׂלשִׁים שָׁנָה מוֹשִׁיעַ וָרָב. מֵאֶרֶץ מַעֲרָב. הוּא הֶחָכָם רַבִּי יוֹסֵף מַעֲרָבִי. חָכְמָתוֹ כְּקֹהֶלֶת. וְשִׂכְלוֹ כְּגַחֶלֶת. וּלְשׁוֹנוֹ אֵשׁ אוֹכֶלֶת.</p>
</blockquote>

<blockquote>
<br>  
</blockquote>

<blockquote>
<p>וַיִּשָּׂא מְשָׁלוֹ וַיֹּאמַר:</p>
</blockquote>

<blockquote>
<p>גְּבִיר יִשְׁאַג בְּכָל חָכְמָה כְּאַרְיֵה</p>
</blockquote>

<blockquote>
<p>וְיִטְרֹף לֵב מְתֵי שֵׂכֶל כְּלָבִיא.</p>
</blockquote>

<blockquote>
<p>וְיָם חָכְמוֹת לְפִיו נִקְרָע וְנִבְקָע</p>
</blockquote>

<blockquote>
<p>בְּעֵת יֹאמַר לְצוּלָתוֹ חֳרָבִי.</p>
</blockquote>

<blockquote>
<p>וּמִפִּיו יִלְמְדוּ חָכְמָה חֲכָמִים</p>
</blockquote>

<blockquote>
<p>וְאִם הֵם כֶּעֱלִישָׁע הוּא כְתִשְׁבִּי:</p>
</blockquote>

<blockquote>
<p>יְחִיד הַדּוֹר אֲבָל הוֹלִיד יְלָדִים</p>
</blockquote>

<blockquote>
<p>אֲשֶׁר הֵם בַּזְּמַן לִפְאֵר וְלִצְבִי.</p>
</blockquote>

<blockquote>
<p>וְלָמְדוּ עִנְיְנֵי מוּסָר בְּטֶרֶם</p>
</blockquote>

<blockquote>
<p>אֲשֶׁר יָדְעוּ קְרֹא אִמִּי וְאָבִי.</p>
</blockquote>

<blockquote>
<p>וּבָא מִמַּעֲרָב לִשְׁכֹּן בְּמִזְרָח</p>
</blockquote>

<blockquote>
<p>וְצִבְאוֹת כָּל יְקָר אָסַף וְהִצְבִּיא.</p>
</blockquote>

<blockquote>
<p>וְלוּ הַדּוֹר יְהִי דוֹר הַנְּבוּאָה</p>
</blockquote>

<blockquote>
<p>מְשָׁחוֹ אֵל בְּיִשְׂרָאֵל לְנָבִיא.</p>
</blockquote>

<blockquote>
<p>וְלוּ קֶדֶם יְהֵי נִמְצָא בְצִיּוֹן</p>
</blockquote>

<blockquote>
<p>נְתָנָהוּ כְמוֹ נֵר מַעֲרָבִי.</p>
</blockquote>

<blockquote>
<br>  
</blockquote>

<blockquote>
<p>הוּא יָם הַתְּעוּדוֹת. וְלוֹ בְּכָל חָכְמָה עֶשֶׂר יָדוֹת. וְכֻלּוֹ מָלֵא חֲמוּדוֹת. הוּא הֶחֱיָה בְחָכְמָתוֹ רַבִּים מִבְּנֵי צוֹבָה וְנָפַח רוּחַ חָכְמָתוֹ בְּפִגְרֵיהֶם. וַתָּבוֹא בָהֶם הָרוּחַ וַיִּחְיוּ וַיַּעַמְדוּ עַל רַגְלֵיהֶם. וְאֶחָד מִתַּלְמִידָיו וּגְמוּלֵי חֲסָדָיו. הֵעֵז פָּנָיו בְּפָנָיו. וּמָרַד עָלָיו כְּעֶבֶד הַמּוֹרֵד עַל אֲדוֹנָיו. וְהִשְׁחִית דַּרְכּוֹ. וְנָשָׂא יָדוֹ בְּמַלְכּוֹ. וְלֹא זָכַר הַחֶסֶד אֲשֶׁר גְּמָלָהוּ. כִּי מֵאַשְׁפּוֹת הֱרִימָהוּ. וּבֵין הַחֲכָמִים הוֹשִׁיבָהוּ. וְכִסֵּא כָבוֹד הִנְחִילָהוּ. וּמֵאֶרֶץ לַשַּׁחַק הֶעֱלָהוּ. וְרֹאשׁ כָּל נְדִיבֵי צוֹבָה וְנִכְבַּדֶּיהָ. וּמִזֶּרַע חֲסִידֶיהָ. זֶרַע רָאשֵׁי הַיְשִׁיבוֹת. הַנִּכְתָּרִים בְּכָל מִדּוֹת טוֹבוֹת. שְׁנֵי עַמּוּדֵי הַגְּדֻלָּה. וְגֻלָּה לְרֹאשׁ הַגּוֹלָה. הַשַּׂר הַגָּדוֹל רַבִּי עֲזַרְיָהוּ יְבָרְכֵהוּ אֵל. וְאָחִיו רֹאשׁ כָּל נְדִיבֵי עוֹלָם רַבִּי שְׁמוּאֵל. יַגְדִּיל שְׁמוֹ הָאֵל. זֶרַע הַיַּחַס הַקָּדוֹשׁ. בְּנֵי הַנְּסוּכִים מֵרֹאשׁ. הוּא הָרֹאשׁ רַבִּי נִסִּים בְּחִיר הָאֵל וִידִידוֹ. זֶרַע אַבְרָהָם עַבְדּוֹ. הוּא אַבְרָהָם רֹאשׁ הָרָאשִׁים. וְזֹהַר הַנְּפָשִׁים. וְרָד עִם אֵל וְעִם קְדוֹשִׁים. הוּא כֶתֶר עַל רֹאשׁ הַיְשִׁיבָה. וּשְׁאָר בְּנֵי דַּמֶּשֶׂק וְצוֹבָה. אֲשֶׁר הַשְּׁכִינָה שָׁכְנָה עַל פָּנָיו. וְיִרְאַת ה' כְּלַפִּיד בֵּין עֵינָיו. וּבְעֵת הָאֵל בְּחָנָהוּ. כַּזָּהָב מְצָאָהוּ. וְאִלּוּ אַבְרָהָם אָבִינוּ הִשִּׂיגָהוּ. עָרַךְ לָאֵל תּוֹדָה עַל הַטּוֹבָה אֲשֶׁר גְּמָלָהוּ. אֲשֶׁר אִישׁ כָּזֶה מֵחֲלָצָיו הוֹצִיאָהוּ. וְאִלּוּ בְצִדְקוֹ גָעַר בַּיָּם יִבְּשָׁהוּ. וְאִלּוּ הָשְׁלַךְ בְּאוּר כַּשְׂדִּים לֹא שְׂרָפָהוּ. כִּי מַלְאַךְ ה' צְבָאוֹת הוּא. וְזֹאת הַמִּשְׁפָּחָה הִיא הַנִּכְתֶּרֶת מִימֵי הָאָבוֹת. בְּכָל מִדּוֹת טוֹבוֹת. בְּיַחַס נַעֲלֶה עַד לֵב הַשָּׁמַיִם. וְנִדְבַת לֵב כְּיָם גָּדוֹל וּרְחַב יָדַיִם. וּבַחֲסִידוּת וְנִקיוֹן כַּפַּיִם. וּמֶתֶק לָשׁוֹן וְחֵן שְׂפָתַיִם. וּמִן הָעַנְוָה עַל פְּנֵיהֶם כְּסוּת עֵינַיִם. אֵין בִּקְהִלּוֹת מִצְרַיִם מַגִּיעַ לְמַעֲלוֹתָם. וְלֹא בְאַנְשֵׁי אֶרֶץ הַצְּבִי בַּעֲלֵי מִדּוֹת כְּמִדּוֹתָם. וְלֹא בְכָל אֲצִילֵי צוֹבָה אֲשֶׁר לֹא יִתְפָּאֵר בְּיַחַס אֲבוֹתָם. וְלֹא בַהֲמוֹנֵי אַשּׁוּר אֲשֶׁר לֹא יֶחֱרַד לִשְׁמֹעַ תְּהִלּוֹתָם. וְלֹא בִבְנֵי עֲדִינָה אֲשֶׁר יַשִּׂיג לִקְצָת חֲמוּדוֹתָם. וְזֶה הַשַּׂר הַגָּדוֹל רַבִּי שְׁמוּאֵל אָסַף הַמִּדּוֹת הַטּוֹבוֹת. כֶּאֱסֹף בֵּיצִים עֲזוּבוֹת. דְּלָתָיו לְכָל עוֹבֵר וָשָׁב פְּתוּחִים. וּבֵיתוֹ מְלוֹן אוֹרְחִים. שָׁם יִתְקַבְּצוּ הַתּוֹשָׁבִים וְהָאֶזְרָחִים. וְהַמַּעֲרָבִים וְהַמִּזְרָחִים. וְאִלּוּ בְהוֹן וָעשֶׁר יֵשׁ יָדוֹ לְאֵל. הֶעֱשִׁיר כָּל שׁוֹאֵל. וְלוֹ בֵן כְּאוֹר שַׁחַר מַזְהִיר. וּשְׁמוֹ מַזְהִיר. עוֹלֶה בְּמַעֲלוֹת אֲבוֹתָיו. וַיּוֹסֶף עֲלֵיהֶם בְּנֹעַם מִדּוֹתָיו. הָאֵל יְפָאֵר בּוֹ מִשְׁפְּחוֹתָיו. וְיַאֲרִיךְ בְּחַיֵּי אָבִיו יָמָיו וּשְׁנוֹתָיו. וְשָׁם הָרוֹפֵא אֶלְעָזָר. יְהִי שְׁמוֹ נִגְזָר. כִּי יָשִׂים חֹק הָאֵל נִשְׁבָּת. וִיחַלֵּל מוֹעֵד וְשַׁבָּת. וּפַעַם אַחַת שָׁלַח מֶלֶךְ חֲמָת בַּעֲבוּרוֹ וְנָסַע אֵלָיו בְּיוֹם הַשַּׁבָּת. מִמִּדְבַּר צִן עַד רְחוֹב לְבוֹא חֲמָת. הֵן אֵלֶּה קְצוֹת דְּרָכָיו וְהָיָה מִקֶּדֶם מִתְגָּאֶה בְלֹא תְבוּנָה. וּכְאַיִל מְנַגֵּחַ יָמָּה וְצָפוֹנָה. וְהִנֵּה כְפִיר בָּא מִן הַמַּעֲרָב בְּכֹחַ וָחַיִל. וַיִּתְמַרְמַר אֵלָיו וַיַּךְ אֶת הָאַיִל. וַיְשַׁבֵּר אֶת שְׁתֵּי קְרָנָיו. וְעִוֵּר עֵינָיו. הוּא הָרוֹפֵא הַגָּדוֹל רַבִּי יוֹסֵף הַמַּעֲרָבִי אֲשֶׁר גִּלָּה לוֹ אֱוִילוּתוֹ. וְהוֹדִיעַ לְכָל הָעוֹלָם פְּתַיּוּתוֹ. וּמִמִּבְחַר אֲצִילֵי צוֹבָה וּגְדוֹלֶיהָ. וּפְאֵר כָּל קְהָלֶיהָ. רוֹפֵא הַמֶּלֶךְ רַבִּי אֶלְעָזָר. הוּא לְעַם הַקֹּדֶשׁ טִפְסָר וּמִנְזָר. בַּמְּלוּכָה נֶעֱזָר. וּבְאֵזוֹר הַמִּשְׂרָה נֶאְזָר. וְלוֹ בֵן מַשְׂכִּיל. מִמִּדּוֹת הַשֵּׂכֶל אַלְפַּיִם בַּת יָכִיל. וְגַם בְּנֵי אָחִיו הֲגוּנִים בְּמַעֲשֵׂיהֶם. וּמַסְוֵה הָעֲנָוָה עַל פְּנֵיהֶם. וּכְבוֹד ה' זָרַח עֲלֵיהֶם. וּמִמִּבְחַר חֲסִידֵי צוֹבָה וַחֲכָמֶיהָ שְׁלשֶׁת בְּנֵי הַמַּעֲלָה. כָּל אֶחָד מֵהֶם בְּמִדּוֹת טוֹבוֹת מְמֻלָּא. וּבְכֶתֶם אוֹפִיר לֹא יְסֻלָּא. בִּשְׁלָשְׁתָּם חֶבֶל הַמִּשְׂרָה בַּל יֵרָתֵק. וְהַחוּט הַמְשֻׁלָּשׁ לֹא בִמְהֵרָה יִנָּתֵק. הַגָּדוֹל מֵהֶם אוֹחֵז מַעֲלוֹת גְּבוֹהִים. וּמשֶׁה עָלָה אֶל הָאֱלֹהִים. לָבַשׁ לְבוּשׁ הָעֲנָוָה כְמַדּוֹ. וְכָל בְּנֵי הַדּוֹר רָחֲקוּ מִמֶּנָּה וְנִגַּשׁ משֶׁה לְבַדּוֹ. וְהַשֵּׁנִי מְדֻבָּר בּוֹ נִכְבָּדוֹת. דָּנִיֵּאל אִיש חֲמוּדוֹת. פָּנָיו פְּנֵי אִישׁ. וְלִבּוֹ לֵב עִיר וְקַדִּישׁ. כָּבַשׁ יִצְרוֹ וְלֹא נִכְנַע תַּחְתָּיו. וּמָאַס תַּעֲנוּגֵי הַזְּמָן וְלֹא הָיָה מִתְגָּאֵל בְמוֹ פִתָּיו. וַיָּשֶׂם דָנִיֵּאל עַל לִבּוֹ אֲשֶׁר לֹא יִתְגָּאֵל בְּפַת בַּג הַמֶּלֶךְ וּבְיֵין מִשְׁתָּיו. וְיוֹסֵף הוּא הַשַּׁלִּיט עַל הַמִּדּוֹת הַנְּעִימוֹת. וְלוֹכֵד מִבְצְרֵי הַמְּזִמּוֹת.</p>
</blockquote>

<blockquote>
<br>  
</blockquote>

<blockquote>
<p>וַיִּשָּׂא מְּשָׁלוֹ וַיֹּאמַר:</p>
</blockquote>

<blockquote>
<p>שְׁלשָׁה בְנֵי הַמְּעֻלֶּה</p>
</blockquote>

<blockquote>
<p>עֲנָק מִפְּנִינִים מְמֻלֵּא.</p>
</blockquote>

<blockquote>
<p>משֶׁה שְׁפַל לֵב אֲבָל הוּא</p>
</blockquote>

<blockquote>
<p>בְּעֵינֵי אֱלֹהָיו מְעֻלֶּה.</p>
</blockquote>

<blockquote>
<p>קָצְרוּ תְהִלּוֹת בְּדָנִיאֵל</p>
</blockquote>

<blockquote>
<p>רַק בְּפָז לֹא יְסֻלֶּה.</p>
</blockquote>

<blockquote>
<p>יוֹסֵף יְסוֹד הַתְּבוּנוֹת</p>
</blockquote>

<blockquote>
<p>נִיבוֹ צְרִי צִיר מְחֻלֶּה.</p>
</blockquote>

<blockquote>
<p>רוֹאֶה גְדֻלַּת שְׁלָשְׁתָּם</p>
</blockquote>

<blockquote>
<p>כָּל-יוֹם פְּנֵיהֶם יְחַלֶּה.</p>
</blockquote>

<blockquote>
<p>יֵדַע הֲכִי מִבְּנֵי אִישׁ</p>
</blockquote>

<blockquote>
<p>בָּחַר אֲדֹנָי בְאֵלֶּה.</p>

<br>  
</blockquote>

<blockquote>
<p>וּמִמִּבְחַר גְּדוֹלֵי צוֹבָה וְרָאשֶׁיהָ. וְגֶזַע קְדוֹשֶׁיהָ. שְׁנֵי שָׂרֵי צִבְאוֹת יִשְׂרָאֵל רַבִּי יְשׁוּעָה וְרַבִּי יָכִין הֵם עַמּוּדֵי הַמְּלוּכָה. וְאַדְנֵי הַמַּעֲלָה הַנְּסוּכָה. וְשָׁם מִן הַשָּׂרִים הַנִּכְבָּדִים. הַשַּׂר רַבִּי חֲנַנְיָה מְקוֹר הַחֲסָדִים. הָיוּ אֲבוֹתָיו נְגִידִים וַחֲסִידִים. וּבַעֲלֵי מַעֲשִׂים נִכְבָּדִים. וְהוּא גַּם הוּא אוֹסֵף כָּל מִדָּה טוֹבָה. וּמַעֲשָׂיו תִּפְאֶרֶת אֲרַם צוֹבָה. וְלוֹ בֵן בָּרוּךְ מִבָּנִים. וְנֶטַע נַעֲמָנִים. הָאֵל יַאֲרִיךְ שָׁנָיו. וְתַחַת אֲבוֹתָיו יִהְיוּ בָנָיו. וּמִגְּדוֹלֵיהֶם בְּנֵי הַשַּׂר רַבִּי שְׁמַרְיָה. מֻבְחָר וְעוֹבַדְיָה. הָיָה אֲבִיהֶם לְרֹאשׁ הַזְּמַן כְּלִיל תִּפְאֶרֶת וְהַבָּנִים לָמְדוּ מִדּוֹת אֲבִיהֶם. וּכְמַעֲשָׂיו מַעֲשֵׂיהֶם. וּמֵהֶם רַבִּי יוֹסֵף בֶּן הֶחָסִיד רַבִּי חִסְדַּאי. יָנוּחַ בְּצֵל שַׁדַּי. הָיָה אָבִיו מֵאֲצִילֵי דּוֹרוֹ. וְרֹאשׁ לְכָל חֲסִידֵי עִירוֹ. וְיָחִיד בְּעַנְוָתוֹ וְיָשְׁרוֹ. וְהָיָה הַבֵּן רַבִּי יוֹסֵף. לְמַעֲשֵׂה אָבִיו כּוֹסֵף. וְכָל מִדָּה טוֹבָה אוֹסֵף. וּמֵהֶם רַבִּי יוֹסֵף בַּר משֶׁה חָכָם בְּתַלְמוּד תּוֹרָה. וְתַעֲלֻמָה יוֹצִיא לְאוֹרָה. וּמֵהֶם הֶחָכָם רַבִּי שְׁמַרְיָה בֶּן הָרַב רַבִּי בָרוּךְ טְהָר-לֵב וּנְקִי כַפַּיִם. וּמִנְּעוּרָיו יְרֵא שָׁמַיִם. וּמֵהֶם הַשַּׂר הַגָּדוֹל רַבִּי שְׁמוּאֵל סוֹפֵר בְּבֵית הַמֶּלֶךְ הוּא מַשְׂכִּיל בְּעַמּוֹ. וְנִכְבָּד בְּשַׁעַר מְקוֹמוֹ. וּמֵהֶם הָרוֹפֵא רַבִּי חֲנַנְיָה בֶּן בְּצַלְאֵל הוּא עָנָו וְנֶחְמָד. וְשִׂכְלוֹ לֹא יִמָּד. וְדַרְכֵי הַמּוּסָר לָמָד. וּבֵיתוֹ פָתוּחַ לְתַלְמִידֵי חֲכָמִים. וְכָל מִדָּה טוֹבָה חֲבָלִים נָפְלוּ לוֹ בַּנְּעִימִים. וּמֵהֶם הַשַּׂר רַבִּי מְנַחֵם בֶּן זַכַּי הָיָה אָבִיו כֶּתֶר הַמִּשְׂרָה. וְצִיץ הַתִּפְאָרָה. וְהַבֵּן בּוֹ כָל מִדָּה טוֹבָה. אִלּוּ הָיְתָה בוֹ נְדָבָה. וּמֵהֶם הַשַּׂר הַנִּכְבָּד רַבִּי נָעִים הוּא מִגְּדוֹלֵי קְהִלָּתוֹ. וְהוֹן וְעשֶׁר בְּבֵיתוֹ. וּבוֹ כָל מִדָּה חֲשׁוּבָה. אֲבָל בֵּינוֹ וּבֵין הַנְּדָבָה אֵיבָה. לֹא יִתְנַדֵּב בְּהוֹנוֹ. כִּי אִם לְפִיהוּ וּלְבִטְנוֹ. אַךְ לְכָל שׁוֹאֵל יָדוֹ סְגוּרָה. מֵהִתְנַדֵּב בַּאֲגוֹרָה. וּמֵהֶם רַבִּי יְהוּדָה הָרוֹפֵא בַּעַל מַעֲשִׂים חֲמוּדִים. וּפְעָלִים נִכְבָּדִים. וּמִזֶּרַע צַדִּיקִים וַחֲסִידִים. וּמֵהֶם הֶחָכָם רַבִּי יְחֶזְקֵאל. דֶּרֶךְ תְּבוּנוֹת יְסַקֵּל. וּנְתִיבֵי מִישׁוֹר לֹא יְעַקֵּל. וּמֵהֶם רַבִּי אַבְרָהָם בַּר משֶׁה עָנָו וְיָשָׁר. וּבְכָל מַעֲשָׂיו מְאֻשָׁר. וּמֵהֶם הַדַּיָּן רַבִּי חִסְדַּאי הוּא מִגֶּזַע נִכְבָּדִים. וּמִזֶּרַע חֲסִידִים. נֶחְמָד בְּמִדָּתוֹ. וְתוֹרָתוֹ אֻמָּנָתוֹ. וּמֵהֶם הַחַזָּן רַבִּי דָּנִיֵּאל הוּא עָרֵב בִּנְגִינָתוֹ. וְנֶחְמָד בִּתְפִלָּתוֹ. יִכְבּשׁ בְּנֹעַם שִׁירוֹ לִבּוֹת עַם הַקֹּדֶש. וְנִשְׁמָע קוֹלוֹ בְּבוֹאוֹ אֶל הַקֹּדֶש. וּמֵהֶם הַבָּחוּר הַנָּעִים עוֹבַדְיָה בֶּן עֵלִי מָתוֹק מִדְּבָש. וְנִיבוֹ כָּל צִיר יֶחְבָּשׁ. וּמִנְּעוּרָיו כְּסוּת הָעַנְוָה לָבָש. וּבוֹ מִדּוֹת נְעִימוֹת. וּפְעֻלּוֹת תְּמִימוֹת. וּמֵהֶם הַשַּׂר כּוֹלֵל הַחֲמוּדוֹת. אֲשֶׁר לוֹ בְכָל מִדָּה טוֹבָה עֶשֶׂר יָדוֹת. רַבִּי סְעַדְאֵל בֶּן הַשַּׂר רַבִּי עֶזְרָא זִכְרוֹ לִבְרָכָה מִגֶּזַע אֵיתָנִים. וּבָרוּךְ מִבָּנִים. אָסַף כָּל הַמִּדּוֹת הַטּוֹבוֹת. כֶּאֱסֹף בֵּיצִים עֲזוּבוֹת. וְשָׁם הָרוֹפֵא הַנִּכְבָּד הֶחָכָם רַבִּי פִינְחָס הוּא מִגְּדוֹלֵי עַמּוֹ. וּנְדִיבֵי אַנְשֵׁי מְקוֹמוֹ. וּמֵהֶם רַבִּי יֹאשִיָּהוּ רוֹדֵף ישֶׁר. וְדוֹרֵךְ דַּרְכֵי כשֶׁר.</p>
</blockquote>

<blockquote>
<p>וּמִשָּׁם הָלַכְתִּי לְמַעֲרָבָה. וְשָׁם קְהִלָּה חֲשׁוּבָה. וּבְתוֹכָם רַבִּי שְׁלֹמֹה הַמַּעֲרָבִי חָסִיד וְעָנָו. וְתָמִים בְּכָל עִנְיָנָיו. וְכָמוֹהוּ בָנָיו. וּמִשָּׁם בָּאתִי לְעִיר סְרוּג וְשָׁם הַנָּדִיב רַבִּי אֶלְעָזָר הַבַּבְלִי יוֹעֵץ נְדִיבוֹת. וּמַעְיַן נְדָבוֹת. שֻׁלְחָנוֹ עָרוּךְ לְעוֹבֵר וָשָׁב. וּבֵיתוֹ פָתוּחַ לַגֵּר וְלַתּוֹשָׁב. וּמִשָּׁם בָּאתִי אֲרַם נַהֲרַיִם. וּמִטּוֹבֵיהֶם רַבִּי יֶפֶת הַיָּרֵא שָׁמַיִם. וְהַחַזָּן רַבִּי יוֹסֵף תַּאֲוָה לָעֵינַיִם. וּמִשָּׁם הָלַכְתִּי לְחָרָן. וְלֹא מָצָאתִי שָׁם חַמְדָּן וְיִתְרָן. רַק פַּגְעִיאֵל בֶּן עָכְרָן. וְשָׁם רַבִּי צְדָקָה יְרֵא שָׁמַיִם. אֲבָל הוּא סְגוּר יָדַיִם. וְשָׁם הָרוֹפֵא רַבִּי מַצְלִיחַ. עַל מֵי תְבוּנָה יַפְרִיחַ. וְעַל אוֹיְבָיו יָרִיעַ אַף יַצְרִיחַ. וְשָׁם סוֹפֵר הַמֶּלֶךְ עוֹבַדְיָה בֶּן עַלִי רֵיקָם מֵחָכְמָה וּמִדַּעַת. כִּבְהֵמָה שׁוֹסַעַת. לֹא לָמַד מִן הַחָכְמָה כִּי אִם אָמֵן וְקָדוֹש. וְלֹא יַבְדִּיל בֵּין זָנָב לְרֹאשׁ. וְכִרְאוֹתִי אוֹתוֹ מְצָאתִיהוּ כְבוֹר נִסְתָּם. וְנִתְחַבַּרְתִּי עִמּוֹ כִּי רְאִיתִיו אִישׁ תָּם. וְלֹא זָכַרְתִּי דִבְרֵי רַבּוֹתֵינוּ הַמַּרְחִיקִים מִשּׁוֹר תָּם. וּמִשָּׁם הָלַכְתִּי לְכַלְנֶה וְשָׁם קְהִלָּה טוֹבָה. כֻּלָּם חֲסִידִים וְיִרְאֵי שָׁמַיִם. אֵלּוּ הָיוּ פוֹרְשֵׂי כְנָפַיִם. אֲבָל כֻּלָּם סְגוּרֵי יָדַיִם. וְהוֹנָם עָצוּר בְכֶבֶל וְבִנְחֻשְׁתַּיִם. וְתַחַת בָּרִיחַ וּדְלָתַיִם. וּבְרֹאשָׁם רַבִּי צֶמַח הוּא צֶמַח ה' לִצְבִי וּלְכָבוֹד וּבוֹ כָל מִדָּה אֲהוּבָה. חוּץ מִן הַנְּדָבָה. וְאָחִיו רַבִּי עוֹבַדְיָה אִלּוּ יֵשׁ יָדוֹ לְאֵל. הָיָה מַעֲשִׁיר בְּנִדְבָתוֹ לְכָל שוֹאֵל. וּמֵהֶם הַבָּחוּר הַמַּשְׂכִּיל יִצְחָק בַּר משֶׁה הוּא מַשְׂכִּיל וְנֶחְמָד. וְשִׂכְלוֹ וּמוּסָרוֹ לֹא יִמָּד. וְשָׁם הָיָה רַבִּי שִׂמְחָה וְרַבִּי חֲלַפְתָּא. אֲשֶׁר כָּל מִדָּה טוֹבָה בָהֶם הָיְתָה. וּשְׁנֵיהֶם יִרְאֵי שָׁמַיִם. וּנְדִיבֵי יָדַיִם. כִּשְׁנֵי כְרוּבִים פּוֹרְשֵׂי כְנָפַיִם. וְנִדְבָתָם הָיְתָה לִבְנֵי כַלְנֶה מִגְדַּל עֹז וְחוֹמָה. וַיָּבוֹאוּ שְׂנֵי הַמַּלְאָכִים סְדוֹמָה. וּמִשָּׁם הָלַכְתִּי לְאַשּׁוּר. וְשָׁם רָאִיתִי הַשַּׂר רַבִּי נִסִּים יָחִיד בְּעַנְוָתוֹ וּבְנִדְבָתוֹ. וְאֵין בְּאַשּׁוּר בַּיִת פָּתוּחַ לִרְוָחָה כִּי אִם בֵּיתוֹ. וְאֵין עוֹשֶׂה חֶסֶד לְכָל עוֹבֵר וָשָׁב זוּלָתוֹ. וְשָׁם רָאִיתִי אֲדוֹנֵנוּ דָוִד רֹאשׁ הַגּוֹלָה הַיְּהוּדִיָּה. וּבֶן אֲחוֹתוֹ הוֹדִיָּה. אֵין לָהֶם שֵׁנִי בִּבְנֵי זְמַנֵּיהֶם. וְאֵין מִי יַעֲשֶׂה כְּמַעֲשֵׂיהֶם. וְתִקְצַר לְשׁוֹנִי לְסַפֵּר קְצָת מִדּוֹתֵיהֶם. וְשָׁם אִישׁ נָבָל פוֹרֵשׁ מִדַּרְכֵי קוֹנֵהוּ. בְּרָכוֹת שְׁמוֹ וְאֵין בְּכָל רִשְׁעֵי יִשְׂרָאֵל כָּמוֹהוּ. וְצוּרָתוֹ. תְּגַלֶּה לְךָ נַבְלוּתוֹ. וְתֹאמַר בִּרְאוֹתְךָ דְמוּתוֹ הַנִּבְזֶה. רַק אֵין יִרְאַת אֱלֹהִים בַּמָּקוֹם הַזֶּה. וְעָלָיו יֹאמְרוּ הַמּוֹשְׁלִים:</p>
</blockquote>

<blockquote>
<p>בֶּטֶן בְּרָכוֹת הִיא כְּדֹב שׁוֹקֵק</p>
</blockquote>

<blockquote>
<p>שָׁמְנוּ כְסָלָיו כַּחֲזִיר יָעַר.</p>
</blockquote>

<blockquote>
<p>קָרְאוּ שְׁמוֹ נֶאְמָן וְהוּא חָנֵף</p>
</blockquote>

<blockquote>
<p>לֹא יַאֲמִין בּוֹ רַק אֱנוֹשׁ בָּעַר.</p>
</blockquote>

<blockquote>
<p>אַל תַּאֲמִינוּ בוֹ עֲלֵי שָׁלשׁ</p>
</blockquote>

<blockquote>
<p>עַל הוֹן וְעַל אִשָּׁה וְעַל נָעַר.</p>

<br>  
</blockquote>

<blockquote>
<p>וּכְבוֹאִי אֵלֶיהָ. רָאִיתִי קְהָלֶיהָ. כָּל אִישׁ מֵהֶם בְּחֵיק הַסִּכְלוּת נִרְדָּם. וְהִנֵּה אֵין שָׁם אִישׁ וְקוֹל אָדָם. כִּי אִם הַסּוּס אָסוּר. וְהַחֲמוֹר אָסוּר. וְהִיא לַיְּהוּדִים כְּמוֹ בוֹר. וְנָפַל שָׁמָּה שׁוֹר אוֹ חֲמוֹר. וּבְיוֹם גָּלוּ מִירוּשָׁלַיִם עֲדַת הַצּוּר. גָּלוּ הַחֲסִידִים לְדַמֶּשֶׂק וּלְמִצְרַיִם וַיִּשְׁכְּנוּ מֵחֲוִילָה עַד שׁוּר. וּבָאוּ הָאוֹבְדִים בְּאֶרֶץ אַשּׁוּר.</p>
</blockquote>

<blockquote>
<p>וּמִשָּׁם נָסַעתִּי לַעֲדִינָה. הִיא פאֵר כָּל מְדִינָה. וְשָׁם הָיוּ מֵעוֹלָם גְּאוֹנֵי תֵבֵל וַחֲכָמֶיהָ. אֲבָל אָבְדוּ הַיּוֹם זְקֵנֶיהָ. וְנוֹתְרוּ עֲלָמֶיהָ. וְנֶעְדְּרָה הַסֹּלֶת. וְנִשְׁאֲרָה הַפּסֹלֶת. וּפַסּוּ הַחֲסִידִים. וְנוֹתְרוּ הַמּוֹרְדִים. וּמֵתוּ הַשְּׁחָלִים. וְקָמוּ אַחֲרֵיהֶם שׁוּעָלִים. וְכַמָּה קוֹרוֹת קְרָאוּנִי בְּעֵת אֵלֶיהָ בָאתִי. וָאֲבַקֵּשׁ מֵהֶם אִישׁ נוֹדֵר נֶדֶר וְלֹא מָצָאתִי. כִּי כֻלָּם הִסְתִּירוּ מִמֶּנִּי פְנֵיהֶם. וְאָנֹכִי הַסְתֵּר אַסְתִּיר פָּנַי מֵהֶם. וְרֹאשׁ כָּל גְּדוֹלֵיהֶם יוֹסֵף בֶּן שֶׁבֶר לֹא רְאִיתִיו וְלֹא רָאָנִי. אֲבָל יְדַעְתִּיו אִם לֹא יְדָעָנִי. וְאִלּוּ הָאֵל אֲהֵבוֹ אֲהֵבָנִי. רַק מְאָסָהוּ יוֹצְרוֹ עַל כֵּן מְאָסָנִי. אֲבָל מָצָאתִי מִמִּבְחַר חַכְמֵיהֶם וַחֲסִידֵיהֶם הֶחָכָם רַבִּי יִצְחָק בַּעַל נֶפֶשׁ יְקָרָה. וְדַרְכּוֹ דֶרֶךְ יְשָׁרָה. וּמִשָּׁם הָלַכְתִּי לְעִיר תָּוֶךְ וְשָׁם מוֹשַב הַנָּגִיד הַגָּדוֹל בְּחִיר הָאֵל. הַשַּׂר רַבִּי שְׁמוּאֵל. אֲשֶׁר הוּא מִגְדַּל עֹז לְכָל בְּנֵי עַמּוֹ. אֵין בְּכָל אֶרֶץ שִׁנְעָר נָדִיב רַק הוּא לְבַדּוֹ. וְלוֹבֵש בִגְדֵי הַמּוּסָר כְּמַדּוֹ. וּשְׁנֵי אֶחָיו שְׁנֵי צַנְתּרוֹת הַזָּהָב. בָּם חָשַׁק הָאֵל וְאָהָב. כֻּלָּם נֶחֱמָדִים. וְכֻלָּם נִכְבָּדִים. וּבִשְׁלָשְׁתָּם יִמְצְאוּ הַנּוֹדְדִים מָנוֹחַ. וְהַיְּעֵפִים יַחֲלִיפוּ כֹחַ. שְׁלשָׁה אֵלֶּה בְּנֵי נֹחַ.</p>

<br>  

<p>וַיִּשָּׂא מְשָׁלוֹ וַיֹּאמַר:</p>
</blockquote>

<blockquote>
<p>קְחָה סוֹד הַיְּהוּדִים הַחֲשׁוּבִים</p>
</blockquote>

<blockquote>
<p>אֲשֶׁר מִיָּם וְעַד מִזְרָח נְקוּבִים.</p>
</blockquote>

<blockquote>
<p>קְצָתָם קוֹפְצִים יָדָם בְּהוֹנָם</p>
</blockquote>

<blockquote>
<p>לְכָל-שׁוֹאֵל וְיֵשׁ מֵהֶם נְדִיבִים.</p>
</blockquote>

<blockquote>
<p>וְזָכַרְתִּי בְסִפְרִי אֶת שְׁמוֹתָם</p>
</blockquote>

<blockquote>
<p>וְשַׂמְתִּים בּוֹ בְּעֵט בַּרְזֶל חֲצוּבִים.</p>
</blockquote>

<blockquote>
<p>לְמַעַן יֶחֱזוּ דוֹר אַחֲרוֹן אֵת</p>
</blockquote>

<blockquote>
<p>פְּעָלֵיהֶם הֲלֹא הִנָּם כְּתוּבִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6457">https://benyehuda.org/read/6457</a></div></body></html>