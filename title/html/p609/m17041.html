<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נַעֲנֵיתִי...</title>
	<meta name="author" content="יהודה קרני"/>
</head>
<body>

<blockquote>
<p>בְּקוֹלוֹן הַלָּשׁוֹן הָעִבְרִית</p>

<p>נִקַּשְׁתִי גַּם פֹּה וְגַם שָׁם – בָּרָקוּב בָּאֵיתָן.</p>

<p>נִקַּשְׁתִּי בָּרְגָבִים שֶׁמִּתַּחַת לַמַּעְדֵּר.</p>

<p>בַּחוֹל הַתָּחוּחַ וּבְמַפֹּלֶת־גָּדֵר,</p>

<p>בָּעִיר הַחֲדָשָׁה וּבָעִיר הַקִּבְרִית,</p>

<p>בָּעֵנָב, בָּרִמּוֹן וּבְכָל חוֹר אֵי־נָחָשׁ וְאֵי־תָּן.</p>

<br />
</blockquote>

<blockquote>
<p>נִקַּשְׁתִּי וְצִוִּיתִי:</p>

<p>עֲנוּנִי,</p>

<p>יֵשׁ קוּנְכָה הַפְּתוּחָה לְיָם וּלְיַבָּשָׁה,</p>

<p>לְהֶמְיַת הַבְּרוֹשִׁים, לִנְבִיטַת עֲדָשָׁה,</p>

<p>יֵשׁ אָדָם הַמַּתְהִים וּמְנַשֵּׁר, הַמְקוֹנֵן וּמְזַמֵּר</p>

<p>עִם הַנּוֹף הַפִּלְאִי, הַיָּשֵׁן וְגַם עֵר,</p>

<p>יֵשׁ אִיּוֹב לִקְלָלָה, וְדָוִד – לִתְהִלִּים,</p>

<p>כִּי קָנִיתִי אַרְבַּע הָרוּחוֹת וְהֵם גַּם קָנוּנִי.</p>

<br />

<p>וְאוֹי וְהֶאָח, כִּי נַעֲנֵיתִי בְּרָצוֹן וְגַם לֹא בְּרָצוֹן:</p>

<p>בִּי גָחִים חַמְסִינִים מִמִּדְבַּר הָעֲרָב,</p>

<p>בִּי שִׁבֹּלֶת־קָמָה תְּפַלֵּל לֵאלֹהֵי הַשָּׁרָב,</p>

<p>אֲנִי נוֹשֵׁךְ כְּעַקְרָב וְנָשׁוּךְ מֵעַקְרָב,</p>

<p>אֲנִי עִם כָּל גֹּרֶן כָּחוּשׁ וְעִם כּוֹשֶׁלֶת בַּצֹּאן,</p>

<p>וְכֻלִּי – בַּחוֹלוֹת, בַּבְּקָעוֹת, בַּצּוּרִים.</p>

<br />

<p>בְּקוֹלוֹן הַלָּשׁוֹן הָעִבְרִית</p>

<p>אֵי נִקַּשְׁתִי, מָלֵאתִי הֵדִים,</p>

<p>סָפַגְתִּי בְּשׂוֹרוֹת מִכָּל הַיְסוֹדוֹת.</p>

<p>הוֹי, שִׁירִי הַנֶּאֱמָן, הַאֻמְנָם אֵין עוֹד אוֹת?</p>

<p>הוֹי, אַרְצִי הָעֲנִיָּה־הָעֲשִׁירָה,</p>

<p>כִּי נָפַחְתְּ בִּי רוּחוֹת וְגַם אֵשׁ וְגָפְרִית –</p>

<p>וָאֶפַּח בָּךְ שִׁירָה.</p>

<p>הוֹי, סַלְעִי וּשְׁחִינִי וְכַרְמִי – וִהְיִיתֶם עֵדִים.</p>

<br />
</blockquote>

<p>הארץ, תרפ&quot;ו</p>

<p>(נוסח ראשון של השיר &#8216;בְּקוֹלוֹן הַזִּמְרָה הָעִבְרִית&#8217;)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17041">https://benyehuda.org/read/17041</a></div></body></html>