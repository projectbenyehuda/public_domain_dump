<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דַּפִּים מִמַּחְבֶּרֶת אֲבוּדָה</title>
	<meta name="author" content="יהודה קרני"/>
</head>
<body>

<h2 id="א.אֲנִינֶחְפָּזמְאֹדבְּעוֹלְמֵיהָרוּחַ">א. אֲנִי נֶחְפָּז מְאֹד בְּעוֹלְמֵי הָרוּחַ</h2>

<blockquote>
<p>אֲנִי נֶחְפָּז מְאֹד בְּעוֹלְמֵי הָרוּחַ,</p>

<p>אַךְ בָּאָרֶץ אֲהַלֵּךְ עָקֵב בְּצַד אֲגוּדָל;</p>

<p>הַיִּעוּד וַדָּאִי: אֵי־שָׁם אֲנִי קָרוּא, אַךְ</p>

<p>גַּם שָׁם לֹא אֲכֻפַּר וְלֹא אֲשֻׁדַּל,</p>

<p>כִּי אֵין כַּפָּרָה וְשִׁדּוּל</p>

<p>לְחֵטְא יֵצֶר הַגִּדּוּל.</p>

<p>אוּלָם אִם בְּאֶמְצַע הַדֶּרֶךְ</p>

<p>     תְּפֻתַּע וְתִכְרַע –</p>

<p>חַטָּאתְךָ תִּמָּחֶה וְאָבַד אֲפִלּוּ זִכְרָהּ.</p>

<p>כִּי כָּל מַה שֶּׁיָּזַמְתָּ לַעֲשׂוֹת</p>

<p>הֲרֵי כְּבָר מָעוּךְ וְדָרוּס וְאַפְסִי;</p>

<p>בְּרַם אַתְּ, נַפְשִׁי, אַל תִּכָּשְׁלִי בָּזֹאת</p>

<p>וְאַל לִכְרִיעָה תִּתָּפְשִׂי.</p>

<p>וּתְהִי זוֹ נֶחָמָתֵךְ, לְפָחוֹת,</p>

<p>כִּי בְּחַיַּיִךְ לֹא חָדְלוּ אֳרָחוֹת</p>

<p>אֶלָּא נָהֹה וְכָסֹף</p>

<p>וְהָמֹה עִם רוּחַ וְגָאֹה עִם הָר,</p>

<p>עַד שֶׁמֵּאֵלָיו יְפַעֲמֵן הַסּוֹף</p>

<p>הַמַּר וְהַנִּמְהָר.</p>

<br />
</blockquote>

<h2 id="ב.וְיֵשׁשֶׁעוּקְצֵיהָעִצָּבוֹןלוֹפְתִיםלִבְּךָ">ב. וְיֵשׁ שֶׁעוּקְצֵי הָעִצָּבוֹן לוֹפְתִים לִבְּךָ</h2>

<blockquote>
<p>וְיֵשׁ שֶׁעוּקְצֵי הָעִצָּבוֹן לוֹפְתִים לִבְּךָ,</p>

<p>כְּחוֹחִים אֶת הַוַּרְדִּינָה,</p>

<p>וְכָל יְקָר וּמַחְמָל, שֶׁרוּחֲךָ טִפְּחָה,</p>

<p>נִפְצַע עַד מַעֲמַקָּיו מִגְּזַר דִּינָהּ</p>

<p>שֶׁל אוֹתָה עַצְבוּת,</p>

<p>שֶׁאֵין לָהּ שִׁעוּר וְתֵאוּר</p>

<p>וְאֵין לִמְצֹא לָהּ בֵּאוּר</p>

<p>אֶלָּא בַּתִּמָּהוֹן עַל עֶצֶם הַהִתְהַוּוּת</p>

<p>וְעַל תַּכְלִית הַפְּרִיחָה וְהַכְּמִישָׁה</p>

<p>בִּמְעֵי הָאֲדָמָה וּבְרֶחֶם הָאִשָּׁה,</p>

<p>וְאָבְדָה הַבְּחִינָה בֵּין תְּהוֹמוּת לְרָמוּת,</p>

<p>וְאִם טוֹב לִחְיוֹת מִלָּמוּת</p>

<p>וְנִפְרְצָה הַמְחִצָּה בֵּין קְדוּשָׁה</p>

<p>לְטֻמְאָה,</p>

<p>בֵּין מִדָּה גְדוּשָׁה</p>

<p>לְמִדָּה זְעוּמָה</p>

<p>שֶׁל רַחֲמִים וְחֶסֶד מֵאָדָם לְאָדָם</p>

<p>וּמַה הַהֶבְדֵּל בֵּין דָּם לְדָם</p>

<p>וּמֵעָצְמַת הַדְּוָיִים יֵשׁ שֶׁהַלֵּב וְהַבָּשָׂר</p>

<p>וְכָל חוּשֶׁיךָ קֵהִים,</p>

<p>וְאִי אַתָּה יָכוֹל לִקְרֹא מִן הַמֵּצָר</p>

<p>לֹא לַשָּׂטָן וְלֹא לֵאלֹהִים.</p>

<br />
</blockquote>

<h2 id="ג.וְאַףעַלפִּיכֵןגּוֹרָלִילֹאאָמִיר">ג. וְאַף עַל פִּי כֵן גּוֹרָלִי לֹא אָמִיר</h2>

<blockquote>
<p>וְאַף עַל פִּי כֵן גּוֹרָלִי לֹא אָמִיר,</p>

<p>בְּשׁוּם גּוֹרָל,</p>

<p>לֹא שֶׁל צֶמַח וְלֹא שֶׁל צִפּוֹר בָּאָמִיר</p>

<p>אַף לֹא שֶׁל אָדָם עִוֵּר, שֶׁהֻלַּךְ שׁוֹלָל.</p>

<br />

<p>כִּי אָהַבְתִּי אֶת הַמְפֻלָּשׁ לִצְמִיתוּת</p>

<p>וְלֹא אָפֵר עִם הַדַּעַת בְּרִיתִי,</p>

<p>עַד אִם שָׁתִיתִי מִכּוֹסָהּ כָּל הָאֲמִתּוּת</p>

<p>בְּיַחַד עִם אַחְרִיתִי.</p>

<br />

<p>וְכַאֲשֶׁר שֻׁסַּפְתִּי כֵּן אֲשַׁסֵּף וַאֲתַכֵּן</p>

<p>מְרוֹמִים וּתְהוּמִים בַּבַּרְזֶל הַמְפֻלָּד</p>

<p>וַאֲלַמֵּד גַּם צְמָחִים בַּגַּן וְצִפֳּרִים בַּקֵּן</p>

<p>לוֹמַר שִׁירָה מִתּוֹךְ דַּעַת עַצְמָם וְהַזּוּלַת.</p>

<br />
</blockquote>

<h2 id="ד.וְאוּלַיוְאוּלַיוְאוּלַי">ד. וְאוּלַי וְאוּלַי וְאוּלַי</h2>

<blockquote>
<p>וְאוּלַי וְאוּלַי וְאוּלַי</p>

<p>עוֹד תַּפְצִיעַ שְׁעַת גְּאוּלַי</p>

<p>וְנָשׁוּב כְּבַתְּחִלָּה לְזַמֵּר</p>

<p>כְּצִפּוֹר וּכְדֶקֶל מִתַּמֵּר.</p>

<br />

<p>וְהַבַּרְזֶל הַמְפֻלָּד יִלָּבֵב,</p>

<p>יֹאהַב נְעִימוֹת וְיֵאָהֵב,</p>

<p>וּמָטוֹס יְעַטֵּר מִמְרוֹמִים</p>

<p>אֶת הַכֹּל עִטּוּרִים שֶׁל שְׁלוֹמִים,</p>

<br />

<p>וְיבֹרַךְ לָעוֹלָם, כְּגֻלַּת</p>

<p>כֹּתַרְתּוֹ, כָּל יֶלֶד יֻלַּד</p>

<p>וְכָל עָשׁוּק וְכָל גֵּר וְיָתוֹם</p>

<p>בֶּן צֶבַע לָבָן וְשָׁחוֹר וְכָתֹם,</p>

<p>וְיָשְׁלַם דְּבַר אַחְרִית הַיָּמִים</p>

<p>לְיִשְׂרָאֵל בְּבֵיתוֹ כְּמוֹ רָמִים.</p>

<br />
</blockquote>

<p>עתים, סיון תש&quot;ז</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16741">https://benyehuda.org/read/16741</a></div></body></html>