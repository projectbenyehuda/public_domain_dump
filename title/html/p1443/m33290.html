<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִמְרוּ אֲשֶׁר סוֹד</title>
	<meta name="author" content="משלם בן שלמה דיפיארה"/>
</head>
<body>

<p>מקור: שירמן – השירה העברית בספרד ובפרובאנס</p>

<p>על הגמול והחיים מעבר לקבר</p>

<blockquote>
<br />
</blockquote>

<blockquote>
<p>אִמְרוּ, אֲשֶׁר סוֹד הָאֱמֶת דָּרָשׁוּ / וּלְבֵין עֲרָפֶל בַּחֲלוֹם נִגָּשׁוּ,</p>

<p>וּלְבֵין עֲרָפֶל בַּחֲלוֹם הִתְהַלְּכוּ / וּבְיוֹצְרָם בַּמַּחֲזֶה פָגָשׁוּ,</p>

<p>יִרְאֵי אֱלֹהִים דַּבְּרוּ עָלַי, וְאִם / אֵין מַעֲנֶה – עִמְדוּ וְהִתְבּוֹשָׁשׁוּ.</p>

<p>עִמְדוּ עֲמֹדוּ, עוֹבְדִים מֵאַהֲבָה, / אִישִׁים אֲסִירֵי דָת וְלֹא חֻפָּשׁוּ!</p>

<p>אֵי שׁוֹמְרֵי מִצְוָה, שְׁכֵחֵי תַאֲוַת / עוֹלָם וּמִבֵּית תַּעֲנוּג גֹּרָשׁוּ,</p>

<p>נִפְתִּים לְתוֹחֶלֶת מְשׁוּכָה – הַחֲיוּ / לִבּוֹת, אֲשֶׁר מִן הַגְּמוּל נוֹאָשׁוּ!</p>

<p>מַכַּת מְבוּכָה הֻכְּתָה נַפְשִׁי, וּבָהּ / הֻכּוּ מְתֵי לֵבָב וְלֹא חֻבָּשׁוּ,</p>

<p>הֻכּוּ מְתֵי לֵבָב וְאָז יִתַּמְּהוּ / בִּלְבַב אֱמוּנָתָם וְיִתְלֶחָשׁוּ,</p>

<p>וּמְכַחֲשִׁים בָּאֵל נְכוֹחוֹת יֹאמְרוּ, / עַד כִּי אֱמוּנוֹת מֵאֱנוֹשׁ יֶחְלָשׁוּ,</p>

<p>גַּם עַל לְשׁוֹנָם תּוֹכְחוֹת מוּסָר, אֲשֶׁר / בָּהֶם מְזִמּוֹת מַאֲמִין נוֹקָשׁוּ.</p>

<p>חוּשׁוּ לְעֶזְרָתִי, מְתֵי אֹמֶן, בְּעוֹד / שֵׂטִים לְהַטּוֹת מַחְשְׁבוֹתַי חָשׁוּ,</p>

<p>יֵצֵא דְבַר חָכְמָה, עֲדֵי יִצָּרְפוּ / דֵעוֹת לְבָבִי בוֹ וְיִתְאוֹשָׁשׁוּ.</p>

<p>מִן אָז נְבוּנוֹתִי בְּנַפְשִׁי תָהֳלָה / שָׂם הַזְּמָן, כִּי הַדְּבָרִים קָשׁוּ,</p>

<p>אָמְנָם הֱלִיצוּנִי מְחֻכָּמִים, וְעַל / גַבִּי בְּתוֹכְחוֹת אַהֲבָה חָרָשׁוּ:</p>

<p>״אִם בֶּאֱמוּנָה תָּמְכָה יָדְךָ, וּבָהּ / נִטְעֵי אֱמוּנוֹת לִבְּךָ שֹׁרָשׁוּ –</p>

<p>הֶרֶף, חֲכַם לֵב, פֶּן תְּלַהֵט מַדְקְרוֹת / חֶרֶב, בְּמַצְפּוּן דַּעְתְּךָ לֻטָּשׁוּ,</p>

<p>וּמְשֹׁל בְּרוּחָךְ, וַאֲשֶׁר עַל רוּחֲךָ / עוֹלָה – מְזִמּוֹת שִׂכְלְךָ יִכְבָּשׁוּ.</p>

<p>סַכֵּל עֲצַת נַפְשָׁךְ וְשׁוּב טֶרֶם פְּנוֹת / הַיּוֹם וְעַמּוּדֵי עֲנָנְךָ מָשׁוּ,</p>

<p>וּנְטֹשׁ דְּבַר מֶחְקָר – וְכַמָּה בַעֲלֵי / לֵבָב יְדִיעוֹת הַיְסוֹד נָטָשׁוּ.</p>

<p>בַּמֶּחְקָר נִשְׁתַּבְּשׁוּ הַיּוֹדְעִים, / כִּי שִׁבְּשׁוּם דֵּעוֹת וְיִשְׁתַּבָּשׁוּ,</p>

<p>אֶרְאֶה וּמֵהֶם אָבְדָה עֵצָה בְּיוֹם / אָבְדַן מְתֵי תִקְוָה וְיֵאָנָשׁוּ.</p>

<p>הַסְתֵּר מְזִמָּתְךָ וְהֶרֶף, פֶּן תְּגַל / סוֹד, רַעֲיוֹנֵי לִבְּךָ רָחָשׁוּ!</p>

<p>הַאַתְּ בְּתִמְהוֹן לֵב אֱלֵי בֵית הַמְּרִי, / כִּי שִׁחֲתוּ דַרְכָּם וְלֹא נֶעְנָשׁוּ?</p>

<p>אוֹ לִבְּךָ נִבְהַל לְמַסַּת שׁוֹחֲרֵי / הָאֵל, אֲשֶׁר אֶל שֵׁם כְּבוֹדוֹ חָשׁוּ?</p>

<p>יֵדַע לְבָבְךָ: לַזְּמָן מִנְהָג, אֲבָל / סוֹדוֹת בְּיַד יָמִים וְלֹא פֹרָשׁוּ!</p>

<p>גַּלְגַּל יְצוּרִים עַל מְחוּגָה יַהֲלֹךְ, / אֵלֶּה מְסִבּוֹתָיו וְלֹא נֶעְקָשׁוּ,</p>

<p>יִתְהַלְּכוּ עַל קַו מְסִבּוֹתָיו וְלֹא / יִתְיַלְּדוּ מִקְרִים וְיִתְחַדָּשׁוּ,</p>

<p>עוֹלָם כְּמִנְהָגוֹ, וְטוֹב צָפוּן אֱלֵי / חוֹכֶה – וְאִם הַמּוֹפְתִים בּוֹשָׁשׁוּ.</p>

<p>זֹאת נַחֲלַת עַבְדֵי אֱלֹהֵינוּ, וְעַל / הַפּוֹשְׁעִים בַּדֵּי שְׁאוֹל יִרְעָשׁוּ״.</p>

<p>כֹּה דִבְּרוּ עָלַי, וְכִמְעַט נָטְתָה / רַגְלִי, וְתִקְוָה רַעֲיוֹנַי נָשׁוּ.</p>

<p>אֶדֹּם לְמוֹכִיחִים, וְתוֹכָחוֹת בְּפִי / דוּמָם יְצָעֵקוּ וְיִתְגֹּעָשׁוּ –</p>

<p>וּבְכֵן לְקֵץ יָמִים מְלִיצַי מָשְׁכוּ / אוֹתִי וּמִמֵּי הַמְּבוּכָה מָשׁוּ.</p>

<p>לִמְשַׁחֲרֵי מוּסָר אֱמֹר, צִיר נֶאֱמָן: / כֶּן הוּא כְדִבְרֵיכֶם וְלֹא הָכְחָשׁוּ!</p>

<p>הוּכַן בְּעֵדֶן גַּן מְקוֹם שָׁם יַחֲנוּ / נַפְשׁוֹת טְהוֹרֵי לֵב וְיִנָּפָשׁוּ,</p>

<p>זִיו הַשְּׁכִינָה הַנְּשָׁמוֹת יַעֲטוּ / כִמְעִיל לְיוֹם מָוֶת וְיִתְלַבָּשׁוּ.</p>

<p>קוֹלִי אֲלֵיכֶם, כּוֹאֲבִים, יִתְחַפְּשׂוּ / בַאְפֵר מְבוּכָתָם וְיִתְפַּלָּשׁוּ,</p>

<p>בָּנוֹת תְקוֹנֵנָּה אֱלֵי מֵתִים, אֲשֶׁר / לִפְנֵי אֱלֹהִים לַעֲבֹד נִקְדָּשׁוּ:</p>

<p>עָזְבוּ יְרֻשּׁוֹת בַּעֲמַל אָדָם, וְעַל / נַחַל עֲדָנִים נַחֲלָה יִירָשׁוּ.</p>

<p>הַיּוֹדְעִים מָה אַחֲרֵי הַמָּוְתָה, / עַל פִּי תְכוּנוֹת חוֹלְפִים הָרְגָּשׁוּ,</p>

<p>אִמְרוּ שְׁלוֹם מֵתִים לְיוֹרֵד בַּבְּכִי, / אִמְרוּ, אֲשֶׁר סוֹד הָאֱמֶת דָּרָשׁוּ!</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33290">https://benyehuda.org/read/33290</a></div></body></html>