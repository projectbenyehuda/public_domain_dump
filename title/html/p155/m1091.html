<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲזוֹן-אֵם</title>
	<meta name="author" content="יצחק ליבוש פרץ"/>
</head>
<body>

<p>&#8230;וכאשר יָנק הילד לָשׂוֹבַע, ויפרחו לחייו כשושני השדה ואשמורות עיניו נסגרו.</p>

<p>ותתבונן האם בבנה בנחת אין-סוף, ותשקהו בלאט, בלאט, ותשכיבהו על ערשו, ותשב על יד הערש.</p>

<p>לאט, לאט נרדמה גם היא.</p>

<p>ופתאום חרדה מתנומתה, ותפקח את עיניה, ותרא, והנה מלאך אלהים עומד למראשותי הילד.</p>

<p>ותבך האם בלבבה לאמור: הנה זה בא לקחת את בני.</p>

<p>והגה לא יצא מפיה, כי נאלמה מפחד פתאום.</p>

<p>אך המלאך לא ידע את מחשבת האם, וישא את קולו כקול העוגב ויען:</p>

<p>– לא לקחת את בנך מידך באתי.</p>

<p>ויאמר:</p>

<p>– יפה ממני מלאך השֵנה-הנצחת וכנפיו ארוכות ומזהירות פי שבעה מכנָפָי.</p>

<p>ותבך האשה בלבבה שנית לאמור:</p>

<p>– הנה יתום יהיה בני, יתום נעזב מאמו, כי אלוהים חיים ראיתי, ומות אמות&#8230;</p>

<p>וידע המלאך שנית את לב האשה, וינחמנה, ויאמר:</p>

<p>– גם אַת לא תמותי; מלאך בשוֹרה אנכי ועל בנך צֻוֵיתי.</p>

<p>ותתבונן האשה בפני בנה. והנה קָרַן אור פניו מנגוהות כנפי המלאך</p>

<p>ומאור עיניו הטהורות.</p>

<p>והמלאך מבשר ואומר:</p>

<p>– בנך זה יגדל והיה לנביא!</p>

<p>ולא הבינה האשה, ותתאושש, ותכרע לפני המלאך, ותשתחוה, ותאמר:</p>

<p>– סלח נא בגודל חסדך לאשה פתיה כמוני, כי טרם תדע <strong>מה</strong></p>

<p>משפט הנביא&#8230;</p>

<p>והמלאך עונה:</p>

<p>– אין משפט לנביא! כי <strong>דורש</strong> משפט הוא!</p>

<p>– חידות לי דבריך, – אמרה האישה בעצבון.</p>

<p>ותשתחוה שנית ותשאל:</p>

<p>– הגידה נא לאמתך הפתיה: מה <strong>מלאכת</strong> הנביא? הֲבוֹנֶה הוא טירות והיכלים או מבצרים בשמים? הֲבֶהָרִים יחצוב, אם מסלות-ברזל יָסול, או אולי רַפֵּא ירַפא.</p>

<p>ודמעה התגלגלה מעפעף המלאך בענותו:</p>

<p>– סותר הנביא ובונה&#8230; סותר הוא על פני האדמה ובונה עליות השמים&#8230; סולל מסלות הוא, אך בברזל תבחל נפשו, ומסלותיו לא תחבקנה חיק אדמה; הוא יסל מסלות ברוח לבעלי כנפי רוח&#8230; גם חוצב הנביא, כאשר דברת, אך לא בהרים יחצוב, וגרזן ביד לא יקח; הוא בלבבות יחצוב, ויחצוב שלהבת, – שלהבתיה&#8230; גם ימחץ הנביא, ימחץ לבבות ונפשות, אך גם רפא ירפא&#8230; לנפשות חולות, לשבורי לב&#8230;</p>

<p>ותבך האשה במר שיחה ותאמר:</p>

<p>– אֵם אומללה אנכי! על בני ועל גורלו תדבר, ולבבי טח משמוע!</p>

<p>ותשתחוה פעמים, ותוסף ותשאל:</p>

<p>– ומה תהי <strong>משכורת</strong> בני? אולי אבין את זאת!</p>

<p>– אבנים! – ענה המלאך.</p>

<p>וברק שמחה נראה בעיני האם:</p>

<p>– גדול יהיה בני! לא אל כסף וזהב ישתכר, כמשפט הרופאים</p>

<p>והבונים, כי אם אבנים: אבני חפץ, אבנים יקרות&#8230;</p>

<p>והמלאך עונה בדאגה:</p>

<p>– לא אבנים טובות ולא אבנים יקרות, כי אם אבני-חיץ, אבני שדה.</p>

<p>– מתלהלה אתה באמתך, מלאך! חנני נא והגד לי פשר הדבר.</p>

<p>– סקול יסָקל הנביא, כי נביא הוא!</p>

<p>ותצעק האשה צעקה גדולה ומרה ותתעלף.</p>

<p>וכשוב רוחה אליה, והמלאך כבר נעלם, ואולם עוד קרן עור פני הילד.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1091">https://benyehuda.org/read/1091</a></div></body></html>