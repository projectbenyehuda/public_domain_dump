<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְחוֹל צְלָלִים</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>לִבִּי אָמַר לִי,</p>

<p>נַפְשִׁי שָׁעֲרָה:</p>

<p>עִם שֶׁמֶשׁ צוֹלְלָה,</p>

<p>עִם עֶצֶב זָהֳרָה.</p>
</blockquote>

<br />

<blockquote>
<p>עִם אֵימָה, אֶתְמְהָה,</p>

<p>מֵאַיִן בָּאָה לִי?</p>

<p>תּוֹפַע, תַּעֲמֹד</p>

<p>בְּפֶתַח אָהֳלִי,</p>
</blockquote>

<br />

<blockquote>
<p>תּוֹפַע, תַּעֲמֹד</p>

<p>עֲנִיָּה סוֹעֲרָה,</p>

<p>כָּעָב בְּפַאֲתֵי</p>

<p>יָם, עָב בּוֹעֲרָה&#8230;</p>
</blockquote>

<br />

<blockquote>
<p>חֶרֶשׁ אֶשְׁאֲלָה:</p>

<p>לָמָּה בָאת אֵלַי?</p>

<p>וּכְאֵבִי נֶעְכָּר,</p>

<p>וִיגוֹנִי שָׁת עָלַי&#8230;</p>
</blockquote>

<br />

<p>*</p>

<br />

<blockquote>
<p>וַיְהִי הָעֶרֶב בָּא –</p>

<p>וָאֲמַהֲרָה</p>

<p>לִסְגֹר אָהֳלִי</p>

<p>בִּפְנֵי הַנַּעֲרָה.</p>
</blockquote>

<br />

<blockquote>
<p>אַךְ יָדָהּ, אַאֲזִין,</p>

<p>הַמַּנְעוּל לָחֲצָה,</p>

<p>וּדְפִיקָה קַלָּה מְאֹד</p>

<p>רֹאשִׁי מָחֲצָה&#8230;</p>
</blockquote>

<br />

<blockquote>
<p>דֹּם פָּתַחְתִּי לָהּ:</p>

<p>לָמָּה בָּאת אֵלַי?</p>

<p>וּכְאֵבִי נֶעֱכַּר,</p>

<p>וִיגוֹנִי שָׁת עָלַי&#8230;</p>
</blockquote>

<br />

<blockquote>
<p>וַתַּעַן לִי: אֲנִי</p>

<p>אַהֲבָה נִשְׁכְּחָה,</p>

<p>זִכְרוֹן אָשְׁרְךָ,</p>

<p>גַּם צֵל חִשְקְךָ –</p>
</blockquote>

<br />

<p>*</p>

<br />

<blockquote>
<p>וַתִּכָּנֵס, לֹא</p>

<p>נִשְׁמַע צַעֲדָהּ,</p>

<p>וְחָפַצְתִּי כְבָר</p>

<p>לִסְגֹּר בַּעֲדָהּ.</p>
</blockquote>

<br />

<blockquote>
<p>אַךְ נִרְתַּעְתִּי קְצָת</p>

<p>וָאֶשְתּוֹמְמָה:</p>

<p>עַל סִפֵּי שְׁנִיָּה לָהּ</p>

<p>עוֹמְדָה דוֹמְמָה.</p>
</blockquote>

<br />

<blockquote>
<p>אַחֲרֶיהָ שְׁלִישִׁית עוֹד</p>

<p>דֹּם מְצַפָּה לִי,</p>

<p>וּרְבִיעִית נִדְחֲקָה,</p>

<p>פּוֹרְשָׂהּ כַּפָּהּ לִי&#8230;</p>
</blockquote>

<br />

<blockquote>
<p>בִּכְתֵפָהּ עוֹד אַחַת</p>

<p>יָדָהּ נוֹפְפָה,</p>

<p>עֲדַת אוֹהֲבוֹת</p>

<p>עָלַי מִסְתּוֹפְפָה.</p>
</blockquote>

<br />

<p>*</p>

<br />

<blockquote>
<p>עֲדַת אוֹהֲבוֹת</p>

<p>לוֹחֲשָׁהּ, שָׁרָה לִי,</p>

<p>יֵשׁ אַחַת נִכְנְסָה</p>

<p>וְהִיא כֹה זָרָה לִי&#8230;</p>
</blockquote>

<br />

<blockquote>
<p>אַךְ הִסְתַּכַּלְתִּי בָהּ ־</p>

<p>מִיָּד לִי נִזְכְּרָה:</p>

<p>זוֹ אוֹתִי אָהֲבָה,</p>

<p>וְזוֹ לִי נִשְׂכְּרָה.</p>
</blockquote>

<br />

<blockquote>
<p>זוֹ עָזְבָה אוֹהֲבָהּ</p>

<p>וְאִם לוֹ נֶאֶרְסָה;</p>

<p>וְזוֹ אֶת בַּעֲלָהּ –</p>

<p>סֻכָּתָם נֶהֶרְסָה.</p>
</blockquote>

<br />

<blockquote>
<p>זוֹ הָיְתָה נוּגַת לֵב,</p>

<p>זוֹ תָּמִיד צָהֲלָה –</p>

<p>הָהּ, מִפֶּה אֶל פֶּה</p>

<p>מָלֵא אָהֳלִי&#8230;</p>
</blockquote>

<br />

<p>*</p>

<br />

<blockquote>
<p>צִלְלֵי אוֹהֲבוֹת</p>

<p>אוֹתִי סוֹבְבִים,</p>

<p>צֵל בְּכֶתֶף צֵל</p>

<p>דֹּם מִסְתּוֹבְבִים.</p>
</blockquote>

<br />

<blockquote>
<p>סָבִיב, סָבִיב לִי</p>

<p>הֵם מִתְהוֹלְלִים</p>

<p>וּבְמַעֲגָל</p>

<p>יוֹצְאִים, חוֹלְלִים.</p>
</blockquote>

<br />

<blockquote>
<p>אִלְּמִים דּוֹמְמִים</p>

<p>סְבִיבִי רָחֲפוּ.</p>

<p>לָאַחֲרוֹנָה גַם</p>

<p>אוֹתִי סָחֲפוּ&#8230;</p>
</blockquote>

<br />

<blockquote>
<p>מָשְׁכוּ, גָרְרוּ</p>

<p>אֶל מְחוֹלָם זֶה,</p>

<p>מְחוֹל צְלָלִים קַל</p>

<p>לֹא מֵעוֹלָם זֶה&#8230;</p>
</blockquote>

<br />

<p>*</p>

<br />

<blockquote>
<p>סְבִיבִי נְשַׁעֲרָה,</p>

<p>סְבִיבִי הוֹלֵל כָּל,</p>

<p>כְּשִמְלָה רוֹחֲשָה</p>

<p>עוֹלֶה, צוֹלֵל קוֹל:</p>
</blockquote>

<br />

<blockquote>
<p>אֲנִי מֵעֵבֶר יָם</p>

<p>לְאִישׁ נִתַּתִּי כְבָר,</p>

<p>וַאֲנִי אֵם אֲנִי,</p>

<p>אֲנִי מָתִַּי כְבָר.</p>
</blockquote>

<br />

<blockquote>
<p>חוֹלַלְתִּי כָל הַלֵיל</p>

<p>עִם סִמְלֵי אוֹהֲבוֹת,</p>

<p>רֹאשִׁי סְחַרְחַר כְּבָר,</p>

<p>רַגְלֵי כּוֹאֲבוֹת&#8230;</p>
</blockquote>

<br />

<blockquote>
<p>סְחוֹר סְחוֹר כָּל הַלֵיל,</p>

<p>סְבִיבִי נִשְׁעֲרָה,</p>

<p>עִם בֹּקֶר פָּז הַכֹּל,</p>

<p>לֹא אַחַת נִשְׁאֲרָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46154">https://benyehuda.org/read/46154</a></div></body></html>