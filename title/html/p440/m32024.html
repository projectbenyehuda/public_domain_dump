<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּתִיחָה</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>הָיֹה הָיָה אַבִּיר נוּגֶה כֹה וּלְבָד,</p>

<p>צְנוּם־לֶחִי וּלְבֶן־פָּנִים,</p>

<p>דּוּמָם הִתְלַבֵּט, נָע דּוּמָם וָנָד,</p>

<p>מְעֻלַּף חֲלוֹמוֹת־עֲנָנִים.</p>

<p>וַיְהִי כֹה מְרֻשָּׁל, מְדֻלְדָּל בְּלִי־חֹק,</p>

<p>בְּעָבְרוֹ וּמִלְּאוּ אֶת פִּיהֶם צְחוֹק</p>

<p>הַנְּעָרוֹת וְהַנִּצָּנִים.</p>

<br />
</blockquote>

<blockquote>
<p>בְּאָהֳלוֹ חָבוּי, בַּצֵּל, עַל־פִּי־רֹב;</p>

<p>הִתְרַחֵק מִבְּנֵי הָאֲדָמָה.</p>

<p>שָׁם יוֹשִׁיט זְרוֹעוֹתָיו בְּגַעְגּוּעֵי אֵין־סוֹף,</p>

<p>רַק קוֹלוֹ – הַקּוֹל לֹא יִשָּׁמַע.</p>

<p>אַךְ בְּבוֹא חֲצוֹת־לַיְלָה וְאִם נָדַם הַכֹּל,</p>

<p>צְלִיל־פְּלָאִים אָז יַעֲלֶה וְזֶמֶר וָקוֹל –</p>

<p>יָד דּוֹפְקָה עַל דַּלְתּוֹ בִדְמָמָה.</p>

<br />
</blockquote>

<blockquote>
<p>אָז תָּבוֹא, תִּתְגַּנֵּב חֶמְדָּתוֹ בַלָּט,</p>

<p>רִשְׁרְשָׁה סוּתָהּ הַקַּלָּה,</p>

<p>פּוֹרַחַת, זוֹרַחַת כְּפֶרַח־גַּן קָט</p>

<p>וּמְכֻסָּה בִצְעִיפָהּ כְּכַלָּה.</p>

<p>זְהַב קְוֻצּוֹתֶיהָ עַל עָרְפָּהּ שֵׁן,</p>

<p>עֵינֶיהָ בוֹ צוֹפוֹת בְּמֶתֶק וּבְחֵן,</p>

<p>מִתְרַפְּקָה כְרַעֲיָה עַל בַּעֲלָהּ.</p>

<br />
</blockquote>

<blockquote>
<p>הָאַבִּיר יְחַבְּקָהּ, כְּאֵשׁ בִּפְתִיל־נֵר</p>

<p>כֵּן תֹּאחַז בּוֹ אָז הַלֶּהָבָה,</p>

<p>הַחֲוַרְוָר מִתְאַדֵּם, הַחוֹלֵם הוּא עֵר,</p>

<p>הַמַּשְׁמִים – רוּחוֹ בוֹ שָׁבָה.</p>

<p>אַךְ הִיא בוֹ תִתְגָּרֶה בְעָרְמָה וּבְיָד</p>

<p>קַלָּה וּמְהִירָה תְּעַלֵּף אַט־אָט</p>

<p>אֶת רֹאשׁוֹ בִצְעִיפָהּ הַנָּאוֶה.</p>

<br />
</blockquote>

<blockquote>
<p>תּוֹךְ פַּלְטִין שֶׁל בְּדֹלַח בַּמַּיִם דֹּם שָׁט –</p>

<p>הָאַבִּיר לְפֶתַע נִתְכַּשֵּׁף.</p>

<p>מַה־נִּפְלָא! נִתְעַוְּרוּ שְׁתֵּי עֵינָיו כִּמְעָט</p>

<p>מֵרִבֲבוֹת אוֹר וּבְנֵי־רָשֶׁף.</p>

<p>בְּחֵיק בַּת־הַגַּלִּים הוּא חָבוּק, הֶחָם,</p>

<p>כֶּחָתָן וְכַלָּה, – בְּנוֹת גַּלֵּי־הַיָּם</p>

<p>הֵן פּוֹרְטוֹת עַל קַתְרוֹס בַּנָּשֶׁף.</p>

<br />
</blockquote>

<blockquote>
<p>הֵן פּוֹרְטוֹת וּמְזַמְּרוֹת, וּמְזַמְּרוֹת בְּלִי־תֹם,</p>

<p>בִּמְחוֹלַת־מַחֲנַיִם תֵּצֶאנָה;</p>

<p>הָאַבִּיר – כָּל חוּשָׁיו בּוֹ תוֹעִים, וְדֹם</p>

<p>לָהּ יִשַּׁק וְדֹם יְחַבְּקֶנָּה –</p>

<p>הָאוֹרוֹת הַמַּתְעִים אָז כָּבִים מִיַּד,</p>

<p>שׁוּב יוֹשֵׁב הָאַבִּיר עֲרִירִי וּלְבַד</p>

<p>בְּאֹהֶל־מְשׁוֹרְרִים קוֹדֵר.</p>

<br />
</blockquote>

<h2 id="א">א</h2>

<blockquote>
<br />
</blockquote>

<blockquote>
<p>בְּנִיסָן, בַּיָּפֶה לְחָדְשֵׁי־הַזִּיו,</p>

<p>אַךְ נִרְאוּ הַנִּצָּנִים,</p>

<p>וַתַּעַל גַּם בִּלְבָבִי</p>

<p>הָאַהֲבָה בַעֲדָנִים.</p>

<br />
</blockquote>

<blockquote>
<p>בְּנִיסָן, בַּיָּפֶה לְחָדְשֵׁי־הַזִּיו,</p>

<p>עִם שִׁיר כָּל כְּנַף־רְנָנִים,</p>

<p>גִּלִּיתִי לָהּ גַּעְגּוּעַי</p>

<p>וּמַדְוַי הַנֶּאֱמָנִים.</p>

<br />
</blockquote>

<h2 id="ב">ב</h2>

<blockquote>
<br />
</blockquote>

<blockquote>
<p>מִדְּמָעַי צָצִים פְּרָחִים,</p>

<p>רֵיחָם כְּגַן אֵל,</p>

<p>וְאַנְחוֹתַי כֻּלָּן –</p>

<p>מַקְהֵלַת זְמִירֵי־לֵיל.</p>

<br />
</blockquote>

<blockquote>
<p>וְאִם תֶּאֱהָבִינִי, יַלְדָּה,</p>

<p>אֶעֶנְדֵךְ פְּרָחַי זֵר,</p>

<p>וּמוּל חַלּוֹנֵךְ יְפַכֶּה</p>

<p>שִׁיר זְמִירֵי־לֵיל כַּבְּאֵר.</p>

<br />
</blockquote>

<h2 id="ג">ג</h2>

<blockquote>
<br />
</blockquote>

<blockquote>
<p>שׁוֹשַׁנָּה וְיוֹנָה וְשֶׁמֶשׁ בַּמָּרוֹם –</p>

<p>אוֹתָן אָהַבְתִּי מֵאָז בְּלִי־מְצָרִים.</p>

<p>כָּעֵת לֹא אֶאֱהָבֵן, אֶת לִבִּי לוֹקַחַת</p>

<p>רַק הִיא הַפּוֹרַחַת, זוֹרַחַת וְאַחַת;</p>

<p>רַק הִיא, כָּל חֲמוּדַי בָּהּ אֶמְצָא הַיְקָרִים –</p>

<p>שׁוֹשַׁנְתִּי, יוֹנָתִי וְשִׁמְשִׁי בַמָּרוֹם.</p>

<br />
</blockquote>

<h2 id="ד">ד</h2>

<blockquote>
<br />
</blockquote>

<blockquote>
<p>כִּי אָצִיץ תּוֹךְ עֵינַיִךְ אֵל,</p>

<p>כְּאֵבִי אָנוּשׁ גָּז כַּצֵּל;</p>

<p>אַךְ אִם בְּפִיךְ כִּי נָגַע פִּי –</p>

<p>וְגָבַרְתִּי כָּאֲרִי.</p>

<br />
</blockquote>

<blockquote>
<p>אֶל חָזֵךְ כִּי אֶלָּחֵץ חָם,</p>

<p>אֵשׁ־יָהּ לוֹהֶטֶת בִּי, בַּדָּם.</p>

<p>אַךְ אִם &#8220;אֹהַבְךָ!&#8221; תֹּאמְרִי לִי</p>

<p>וְלֹא אֶתְאַפֵּק עוֹד מִבְּכִי.</p>

<br />
</blockquote>

<h2 id="ה">ה</h2>

<blockquote>
<br />
</blockquote>

<blockquote>
<p>פָּנַיִךְ חֵן, פָּנַיִךְ תֹּם –</p>

<p>רְאִיתִים זֶה לֹא־כְבָר בַּחֲלוֹם.</p>

<p>וּמַרְאֵךְ מַרְאֵה־כְרוּבִים לוֹ, –</p>

<p>אַךְ חִוֵּר כֹּה וְכוֹאֵב כֹּה.</p>

<br />
</blockquote>

<blockquote>
<p>עוֹד שָׁנִי חֵן לְפִיךְ הַקָּט,</p>

<p>הַמָּוֶת נוֹשְׁקוֹ עוֹד מְעָט.</p>

<p>בְּעוֹד רֶגַע יִדְעַךְ אוֹר שְׁמֵי־רֹם,</p>

<p>הַפּוֹרֵץ מֵעֵינַיִךְ תֹּם.</p>

<br />
</blockquote>

<h2 id="ו">ו</h2>

<blockquote>
<br />
</blockquote>

<blockquote>
<p>לְחִי לִלְחִי נַדְבִּיקָה דֹם,</p>

<p>וְשֶׁטֶף הַדְּמָעוֹת יִתְאַחֵד!</p>

<p>וְלֵב נְאַמֵּץ אֱלֵי לֵב –</p>

<p>הַלְּהָבִים יִתְלַכְּדוּ אָז יַחַד!</p>

<br />
</blockquote>

<blockquote>
<p>גַּל־דֶּמַע כִּי יִשְׁטֹף בִּלְשׁוֹן אֵשׁ זֹאת,</p>

<p>כִּי זִרְמוֹ יִשָּׁפֵךְ בְּלַהֲבָהּ,</p>

<p>וּזְרוֹעִי, זֹה זְרוֹעִי כִּי־תְחַבְּקֵךְ בָּעֹז,</p>

<p>אֲנִי כָלֶה וּמֵת מִנִּי־אַהֲבָה.</p>

<br />
</blockquote>

<h2 id="ז">ז</h2>

<blockquote>
<p>תּוֹךְ כּוֹס הַחֲבַצֶּלֶת</p>

<p>חָפַצְתִּי נַפְשִׁי טְבֹל;</p>

<p>בָּהּ שִׁירִי לָאַיֶּלֶת</p>

<p>תָּרִיעַ, תְּצַלְצֵל בְּקוֹל.</p>

<br />
</blockquote>

<blockquote>
<p>וְחַי הַשִּׁיר וִיפַעֵם</p>

<p>כִּנְשִׁיקַת־פִּיהָ אָז,</p>

<p>בְּנָשְׁקָהּ אוֹתִי פַעַם</p>

<p>בְּשָׁעָה כֹה נִפְלָאת.</p>

<br />
</blockquote>

<h2 id="ח">ח</h2>

<blockquote>
<br />
</blockquote>

<blockquote>
<p>הַכּוֹכָבִים עוֹמְדִים</p>

<p>שְׁנוֹת נֵצַח בִּשְׁמֵי־רֹם,</p>

<p>וְזֶה אֶל זֶה, בְּלִי־נוֹעַ,</p>

<p>יַבִּיטוּ בְאַהֲבָה דֹם.</p>

<br />
</blockquote>

<blockquote>
<p>מְדַבְּרִים הֵם בְּשָׂפָה</p>

<p>עֲשִׁירָה וְנָאָה כֹה;</p>

<p>אַף אַחַד הַבִּלְשָׁנִים</p>

<p>לֹא יָבִין שָׂפָה זֹה.</p>

<br />
</blockquote>

<blockquote>
<p>אֲנִי רַק לְמַדְתִּיהָ</p>

<p>וְלֹא תָסוּף עוֹד מִפִּי;</p>

<p>פְּנֵי חֶמְדָּתִי שִׁמְּשׁוּ</p>

<p>לְסֵפֶר־דִּקְדּוּק לִי.</p>

<br />
</blockquote>

<h2 id="ט">ט</h2>

<blockquote>
<br />
</blockquote>

<blockquote>
<p>עַל כַּנְפֵי־מַנְגִּינָה מְעַנְּגוֹת</p>

<p>אֲנַטְּלֵךְ, חֶמְדָּתִי, כָּעוֹף,</p>

<p>אֶשָּׂאֵךְ אֶל שַׁדְמוֹת הַגַּנְגַּס,</p>

<p>שָׁם תַּרְתִּי לִי מָקוֹם טוֹב.</p>

<br />
</blockquote>

<blockquote>
<p>עַל־פְּנֵי גַן פּוֹרֵחַ מְפַכִּים</p>

<p>אוֹרוֹת הַסַּהַר שָׁם דֹּם;</p>

<p>פִּרְחֵי־הַלּוֹטוֹס מְחַכִּים</p>

<p>לַאֲחוֹתָם הַצְּנוּעָה יוֹם־יוֹם.</p>

<br />
</blockquote>

<blockquote>
<p>צוֹחֲקִים בְּחֵן הַסִּגָּלִים,</p>

<p>כָּל־אֶחָד לְכוֹכָבוֹ הַקָּט;</p>

<p>שׁוֹשַׁנִּים מְסַפְּרוֹת בַּצְּלָלִים</p>

<p>אַגָּדָה רֵיחָנִית בַּלָּט.</p>

<br />
</blockquote>

<blockquote>
<p>מְדַלְּגִים הַצְּבָאִים הַקַּלִּים,</p>

<p>מוֹפִיעִים וְחוֹלְפִים מִיַּד;</p>

<p>הוֹמִים מֵרָחוֹק הַגַּלִּים,</p>

<p>גַּלֵּי קְדוֹשׁ נַהֲרוֹת־עַד.</p>

<br />
</blockquote>

<blockquote>
<p>בְּפִנָּה נִסְתָּרָה וּבְרוּכָה</p>

<p>שָׁם נִכְרַע בְּצֵל תֹּמֶר־עֵץ,</p>

<p>וְנֵשְׁתְּ מִמְּקוֹר אַהֲבָה וּמְנוּחָה</p>

<p>וַחֲלוֹם־אֹשֶׁר נַחֲלֹם, אֵין־קֵץ.</p>

<br />
</blockquote>

<h2 id="י">י</h2>

<blockquote>
<br />
</blockquote>

<blockquote>
<p>נִצַּת הַלּוֹטוֹס יְרֵאָה</p>

<p>אֶת הוֹד פְּנֵי הַשֶּׁמֶשׁ בָּרֹם,</p>

<p>הִיא רֹאשָׁהּ מוֹרִידָה וּמְחַכָּה</p>

<p>לַלַּיְלָה חוֹלֶמֶת וָדֹם.</p>

<br />
</blockquote>

<blockquote>
<p>הַסַּהַר הַחִוֵּר הוּא מְאַהֲבָהּ,</p>

<p>הַמְעוֹרְרָהּ בְּנָגְהוֹ מִשְּׁנָת,</p>

<p>אֶת צְעִיפָהּ אָז תָּסִיר וּתְגַלֶּה</p>

<p>פָּנֶיהָ, פְּנֵי־פֶרַח, לוֹ אָז.</p>

<br />
</blockquote>

<blockquote>
<p>הִיא פוֹרְחָה וְזוֹרְחָה וּמְאִירָה,</p>

<p>וְקוֹפֵאת מַבִּיטָה אֶל־עָל;</p>

<p>תֶּהֱמֶה, תֵּבְךְּ מִנִּי־אַהֲבָה,</p>

<p>וְנַפְשָׁהּ לוֹ תֵצֵא וּתְכַל.</p>

<br />
</blockquote>

<h2 id="יא">יא</h2>

<blockquote>
<br />
</blockquote>

<blockquote>
<p>בְּגַלֵּי הָרֵינוּס הַבְּהִירִים</p>

<p>מִשְׁתַּקֵּף מִגְדָּלוֹ הָרָם</p>

<p>שֶׁל הֵיכַל קוֹלוֹנִיָּה וְנִרְאִים</p>

<p>פְּנֵי קִרְיָה זֹה קְדוֹשָׁה מִשָּׁם.</p>

<br />
</blockquote>

<blockquote>
<p>בַּהֵיכָל הַהוּא עוֹמְדָה תַבְנִית,</p>

<p>בְּפָז מְצֻיָּרָה עַל עוֹר;</p>

<p>בְּשִׁמְמַת־חַיַּי חַד־גַּוְנִית</p>

<p>לֹא־אַחַת לִי שָׁלְחָה קַו־אוֹר.</p>

<br />
</blockquote>

<blockquote>
<p>מְרַחֲפִים מִסָּבִיב לַחֲבִיבָה</p>

<p>מַלְאָכִים וּפְרָחִים בְּלִי־קוֹל;</p>

<p>אֵשׁ לֶחְיָהּ, שְׁנִי שְׂפָתָהּ, עֵין זִיוָהּ –</p>

<p>חֶמְדָּתִי לָהּ דּוֹמָה בַכֹּל.</p>

<br />
</blockquote>

<h2 id="יב">יב</h2>

<blockquote>
<br />
</blockquote>

<blockquote>
<p>לֹא תֶאֱהָבִינִי, אָמְנָם כֵּן,</p>

<p>לִי אַחַת הִיא, לִי אַחַת;</p>

<p>אֶתְבּוֹנֵן רַק בְּפָנַיִךְ חֵן,</p>

<p>כָּאֵל כֵּן אֶשְׂבַּע נַחַת.</p>

<br />
</blockquote>

<blockquote>
<p>אַתְּ שׂוֹנֵאת לִי, אַתְּ שׂוֹנֵאת לִי,</p>

<p>לִי מַגִּיד פִּיךְ אַדְמוֹנִי!</p>

<p>הַגִּישִׁי אוֹתוֹ לְמוֹ־פִי,</p>

<p>וְאֶתְנַחֵם אָז, אִישׁוֹנִי.</p>

<br />
</blockquote>

<h2 id="יג">יג</h2>

<blockquote>
<br />
</blockquote>

<blockquote>
<p>חַבְּקִינִי, גַּפְּפִינִי, הַנָּאוָה,</p>

<p>בְּאַהֲבָה וּבְחֹם־לֵב,</p>

<p>בִּזְרוֹעוֹת וּבְרַגְלֵי לֶהָבָה,</p>

<p>וּבְכָל יְצוּרֵי הַגֵּו.</p>

<br />
</blockquote>

<p>* * * * *</p>

<blockquote>
<p>בְּעָצְמָה וּשְׁאֵרִית־אוֹנִים</p>

<p>חִבְּקָה, וּבְמוֹקְדֵי־שְׁאוֹל –</p>

<p>הַיָּפָה בִּבְנוֹת הַצִּפְעוֹנִים</p>

<p>אֶת לֵאוֹקוֹן הַמְאֻשָּׁר מִכֹּל.</p>

<br />
</blockquote>

<h2 id="יד">יד</h2>

<blockquote>
<br />
</blockquote>

<blockquote>
<p>אַל לִי תִשָּׁבְעִי, שְׁקִי נָא לִי,</p>

<p>שְׁבוּעָתֵךְ שָׁוְא וְשֶׁקֶר הִיא!</p>

<p>מְתוּקָה מְאֹד מִלָּתֵךְ, אַךְ</p>

<p>יוֹתֵר טוֹב כִּי אֶשַּׁק לָךְ!</p>

<p>אַאֲמִין רַק בְּמַמָּשׁ זֶה –</p>

<p>וְנִיבֵךְ אֵד וַהֲבֵל פֶּה.</p>

<br />
</blockquote>

<p>* * * * *</p>

<blockquote>
<p>הִשָּׁבְעִי נָא לִי כַךְ וָכָךְ,</p>

<p>עַל דִּבְרָתֵךְ אַאֲמִין לָךְ!</p>

<p>אֶצְנַח דֹּם עַל חָזֵךְ צְבִי,</p>

<p>וְאַאֲמִין, שֶׁאֵין דּוֹמֶה לִי;</p>

<p>אַאֲמִין, בַּת, לְעוֹלְמֵי־עַד</p>

<p>וְעוֹד יוֹתֵר, שֶׁאוֹהֶבֶת אַתְּ.</p>

<br />
</blockquote>

<h2 id="טו">טו</h2>

<blockquote>
<br />
</blockquote>

<blockquote>
<p>לִכְבוֹד עֵינֵי חֶמְדָּתִי, אֵין דּוֹמֶה לָהֵן,</p>

<p>כֹּה יָפִים כָּתַבְתִּי פִתְגָּמִים.</p>

<p>לִכְבוֹד פִּי אֲהוּבָתִי וְטוּרֵי הַשֵּׁן</p>

<p>כהֹּ טוֹבִים כָּתַבְתִּי מִכְתָּמִים.</p>

<p>לִכְבוֹד לְחָיֶיהָ, לְחָיֵי הַחֵן,</p>

<p>בָּתֵּי־שִׁיר הֲקִימוֹתִי כֹה רָמִים.</p>

<p>וְלוּ הָיָה גַם לֵב לָהּ וָאֶכְתֹּב אָז</p>

<p>לִכְבוֹדָהּ שִׁיר־זָהָב, שִׁיר־פָּז.</p>

<br />
</blockquote>

<h2 id="טז">טז</h2>

<blockquote>
<br />
</blockquote>

<blockquote>
<p>הָעוֹלָם עִוֵּר וְנִבְעָר כָּךְ,</p>

<p>יוֹם־יוֹם פָּג טַעְמוֹ וִישֻׁנֶּה;</p>

<p>יַלְדָּתִי הַנָּאָה, הוּא דוֹבֵר בָּךְ,</p>

<p>שֶׁמֶּזֶג לָךְ מְגֻנֶּה.</p>

<br />
</blockquote>

<blockquote>
<p>הָעוֹלָם עִוֵּר וְנִבְעָר כַּךְ,</p>

<p>וִיכַחֵשׁ בָּךְ, חֲבִיבָה;</p>

<p>לֹא יֵדַע מֶתֶק זֶה פִּיךְ הָרַךְ</p>

<p>וְאִשּׁוֹ הַמַּלְהִיבָה.</p>

<br />
</blockquote>

<h2 id="יז">יז</h2>

<blockquote>
<br />
</blockquote>

<blockquote>
<p>הַגִּידִי לִי כַיּוֹם, הַתַּמָּה:</p>

<p>הַאֵינֵךְ דִּמְיוֹן־רוּחַ סְתָּם,</p>

<p>חֶזְיוֹן־רוּחַ בְּיוֹם חַמָּה</p>

<p>הִפְלִיט מֹחַ פַּיְטָן חָם?</p>

<br />
</blockquote>

<blockquote>
<p>וְאוּלָם לֹא, אֶת פִּיך זֶה שָׁנִי,</p>

<p>אֶת עֵינֵךְ וְקֶסֶם אוֹרָה זֹה,</p>

<p>אֶת כֻּלֵּךְ, יְצוּר כֹּה רַךְ, צַחֲקָנִי –</p>

<p>זֹאת לֹא יוּכַל פַּיְטָן בְּרֹא.</p>

<br />
</blockquote>

<blockquote>
<p>רַק צִפְעוֹנִים וְעַקְרַבִּים,</p>

<p>בְּנֵי דְרַקּוֹנִים וְיִלְדֵי רְאֵם,</p>

<p>פְּרִיצֵי־חַיּוֹת רַבִּים, רַבִּים –</p>

<p>אֵלֶּה פְּרִי אֵשׁ פַּיְטָן הֵם.</p>

<br />
</blockquote>

<blockquote>
<p>וְאוּלָם אוֹתָךְ וּנְכָלַיִךְ,</p>

<p>תָּאֱרֵךְ, כֻּלּוֹ מָלֵא נוֹי,</p>

<p>עָרְמָה זוּ תוֹךְ תּם־עֵינַיִךְ –</p>

<p>זֹאת לֹא יוּכַל פַּיְטָן בְּרֹא.</p>

<br />
</blockquote>

<h2 id="יח">יח</h2>

<blockquote>
<br />
</blockquote>

<blockquote>
<p>כְּבַת מִקֶּצֶף־גַּלִּים עָלְתָה לָהּ</p>

<p>כֵּן תַּזְהִיר, תִּיף בַּעֲדִי־יְקָר;</p>

<p>חֲמוּדָה זֹה, כֹּה נַפְשִׁי כָלְתָה לָהּ,</p>

<p>נִתְאָרְסָה, הָהּ, לְאָדָם זָר.</p>

<br />
</blockquote>

<blockquote>
<p>הָהּ לִבִּי, לִבִּי, אַל תִּשְׁתּוֹלְלָה,</p>

<p>שְׁתֵה עַד־תֻּמָּהּ אֶת הַכּוֹס;</p>

<p>סְבֹל וּסְלַח אֲשֶׁר לְךָ עוֹלְלָה</p>

<p>פְּתַיָּה יָפָה וְנָאָה זֹאת.</p>

<br />
</blockquote>

<h2 id="יט">יט</h2>

<blockquote>
<br />
</blockquote>

<blockquote>
<p>אֵין חֵמָה לִי, וְאִם לִבִּי נִשְׁבַּר בִּי,</p>

<p>הוֹי אָבְדַן כָּל־יְקָר! אֵין חֵמָה לִי.</p>

<br />
</blockquote>

<blockquote>
<p>וְלוּ גַם תַּזְהִיר בַּאֲבָנֶיהָ־חֵן וְתִיף –</p>

<p>לְלֵיל־לְבָבָהּ לֹא תַחְדֹּר קֶרֶן־זִיו.</p>

<br />
</blockquote>

<blockquote>
<p>יָדַעְתִּי כֹל&#8230; רְאִיתִיךְ הַיּוֹם בַּחֲלוֹם –</p>

<p>וָאֶרְאֶה גַם לִלְבָבֵךְ וּלְלֵילוֹ תְהוֹם,</p>

<br />
</blockquote>

<blockquote>
<p>וְאֶת הַנָּחָשׁ כָּרוּךְ, מוֹצֵץ לְשַׁדֵּךְ אַט,</p>

<p>וָאֶרְאֶה, הַחֲמוּדָה, מָה אֲמוּלָה אַתְּ.</p>

<br />
</blockquote>

<h2 id="כ">כ</h2>

<blockquote>
<br />
</blockquote>

<blockquote>
<p>עֲלוּבָה אַתְּ, אֲנִי לֹא אֶשְׁמֹר אֵיבָה לָךְ; –</p>

<p>שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.</p>

<p>עַד יָבוֹא מָוֶת וְיַהַס אֶת לִבֵּנוּ דָךְ,</p>

<p>שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.</p>

<br />
</blockquote>

<blockquote>
<p>וְאִם גַּם עַל שִׂפְתוֹתַיִךְ מְרַחֵף לַעַג מָר,</p>

<p>וּמַבַּט־עֵינֵךְ קָשֶׁה, מַבְרִיק, חַד,</p>

<p>אֶת חָזֵךְ דֹּם יָנִיעַ גָּאוֹן זָר, –</p>

<p>אַךְ כָּמוֹנִי, רַעֲיָה, הָהּ, עֲלוּבָה אַתְּ.</p>

<br />
</blockquote>

<blockquote>
<p>בְּזָוִיּוֹת־פִּיךְ לֹא־נִרְאֶה יִרְעַד כְּאֵב,</p>

<p>וְעֵינֵךְ כֵּהָה מִדִּמְעָה טִפְטְפָה בִדְמִי,</p>

<p>בְּחָזֵךְ גֵּא נֶאֱמָנִים פִּצְעֵי לֵב, –</p>

<p>שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.</p>

<br />
</blockquote>

<h2 id="כא">כא</h2>

<blockquote>
<br />
</blockquote>

<blockquote>
<p>כִּנּוֹר, תֹּף וַחֲצוֹצְרָה</p>

<p>יֶהֱמוּ, יָרִיעוּ בְקוֹל;</p>

<p>בִּמְחוֹל לֵיל־כְּלוּלוֹת יוֹצְאָה</p>

<p>הַיְקָרָה לִי מִכֹּל.</p>

<br />
</blockquote>

<blockquote>
<p>בִּתְרוּעוֹת וּתְשׁוּאוֹת מִשְׁתַּפְּכִים</p>

<p>הַתֹּף וְהֶחָלִיל בְּלִי־תֹם;</p>

<p>דֹּם בּוֹכִים וּמִתְיַפְּחִים</p>

<p>בֵּינֵיהֶם כְּרוּבֵי־רֹם.</p>

<br />
</blockquote>

<h2 id="כב">כב</h2>

<blockquote>
<br />
</blockquote>

<blockquote>
<p>וְאַתְּ שָׁכַחַתְּ, שָׁכַחַתְּ הַפָּעַם,</p>

<p>שֶׁלִּבֵּךְ זֶה הוּא לִי רַק פָּעַם,</p>

<p>זֶה לִבֵּךְ נֶחְמָד וְעָרוּם וְקָט,</p>

<p>אֵין נֶחְמָד, אֵין עָרוּם מִמֶּנּוּ כִמְעָט.</p>

<br />
</blockquote>

<blockquote>
<p>שָׁכַחַתְּ אֶת הָאַהֲבָה וְהַכְּאֵב הָאִלֵּם,</p>

<p>שֶׁלָּחֲצוּ אֶת לִבִּי הַצַּר מֵהֲכִילָם.</p>

<p>לֹא אֵדַע אִם אַהֲבָה בוֹ גָדְלָה עַל כְּאֵב –</p>

<p>רַק אֵדַע, הֵם שְׁנֵיהֶם מְאֹד גָּדְלוּ בַּלֵּב!</p>

<br />
</blockquote>

<h2 id="כג">כג</h2>

<blockquote>
<br />
</blockquote>

<blockquote>
<p>וְלוּ יָדְעוּ הַפְּרָחִים הַתְּמִימִים</p>

<p>מָה עָמֹק הַפֶּצַע בַּלֵּב,</p>

<p>וְהָיוּ מְקוֹנְנִים עִמִּי</p>

<p>לְהָקֵל מִמֶּנִּי הַכְּאֵב.</p>

<br />
</blockquote>

<blockquote>
<p>אֶת עָנְיִי לוּ יָדְעוּ הַזְּמִירִים</p>

<p>וְצַעֲרִי הַגָּדוֹל כַּיָּם,</p>

<p>וְשָׁרוּ לִי צוֹהֲלִים שִׁירִים,</p>

<p>רִפְאוּת לִי צְפוּנָה בָם.</p>

<br />
</blockquote>

<blockquote>
<p>לוּ יָדְעוּ מַכְאוֹבִי, כִּי רָב הוּא,</p>

<p>לוּ יָדְעוּ אֵל כּוֹכְבֵי־הַפָּז,</p>

<p>וְיָרְדוּ מִשְּׁמֵיהֶם שֶׁגָּבְהוּ,</p>

<p>נִחוּמִים הֵבִיאוּ לִי אָז.</p>

<br />
</blockquote>

<blockquote>
<p>כְּאֵבִי לֹא יֵדְעוּ כָל־אֵלֶּה,</p>

<p>רַק אַחַת יוֹדַעַת הַכְּאֵב:</p>

<p>הִיא עַצְמָה כֹּה לִי עוֹלֵלָה,</p>

<p>לִגְזָרִים בִּי קָרְעָה הַלֵּב.</p>

<br />
</blockquote>

<h2 id="כד">כד</h2>

<blockquote>
<br />
</blockquote>

<blockquote>
<p>מַדּוּעַ שׁוֹשַׁנִּים הֵן חִוְרוֹת כָּל־כַּךְ,</p>

<p>הַגִּידִי, מַדּוּעַ, בַּת־תֹּם?</p>

<p>מַדּוּעַ יַעַמְדוּ בָעֵשֶׂב הָרךְ</p>

<p>סִגְּלֵי־הַתְּכֵלֶת כֹּה דֹם?</p>

<br />
</blockquote>

<blockquote>
<p>מַדּוּעַ כֹּה יֶאֱבַל, יֶהֱמֶה שִׁיר</p>

<p>הָעֶפְרוֹנִי בָּאַוִּיר רְתֵת?</p>

<p>מַדּוּעַ מִבָּשְׂמֵי יְרַקְרַק־הַנִּיר</p>

<p>יַעֲלֶה רֵיחַ שֶׁל מֵת?</p>

<br />
</blockquote>

<blockquote>
<p>מַדּוּעַ הַשֶּׁמֶשׁ עַל־אֶרֶץ כֹּה קָר</p>

<p>וּמַעֲצִיב נוֹפֵל הָאוֹר?</p>

<p>מַדּוּעַ כֹּה קוֹדְרִים פְּנֵי שְׁדֵמָה וָהָר,</p>

<p>פְּנֵי קֶבֶר לָאָרֶץ וּבוֹר?</p>

<br />
</blockquote>

<blockquote>
<p>אֲנִי עַצְמִי, מַדּוּעַ כֹּה חוֹלֶה אֲנִי,</p>

<p>כֹּה סָר וְכֹה זָעֵף הַיּוֹם?</p>

<p>מַדּוּעַ עָזַבְתְּ אוֹתִי, אִמְרִי נָא ל4י,</p>

<p>מַדּוּעַ, מַדּוּעַ, בַּת־תֹּם?</p>

<br />
</blockquote>

<h2 id="כה">כה</h2>

<blockquote>
<br />
</blockquote>

<blockquote>
<p>שָׁמַעַתְּ עָלַי דִּבְרֵי־טִינָה</p>

<p>וְטַעֲנוֹת כַּךְ וָכָךְ!</p>

<p>אַךְ אֵת אֲשֶׁר נַפְשִׁי עִנָּה,</p>

<p>אֶת־זֶה לֹא גִלּוּ לָךְ.</p>

<br />
</blockquote>

<blockquote>
<p>הֵם טָפְלוּ בִלְשׁוֹנָם הַקָּשָׁה,</p>

<p>הָנֵעַ בְּרֹאשׁ לִי וּטְפֹל;</p>

<p>הֵם כִּנּוּ אוֹתִי &#8220;הָרָשָׁע!&#8221; –</p>

<p>וְאַתְּ הֶאֱמַנְתְּ בַּכֹּל.</p>

<br />
</blockquote>

<blockquote>
<p>הֵן אֶת־הָרַע בִּי בֶאֱמֶת</p>

<p>לֹא יֵדְעוּ עוֹד כַּיּוֹם;</p>

<p>הָרַע וּשְׁטוּת בִּי שֶׁמֶץ</p>

<p>נָשָׂאתִי בְחָזִי דֹם.</p>

<br />
</blockquote>

<h2 id="כו">כו</h2>

<blockquote>
<br />
</blockquote>

<blockquote>
<p>הַתִּרְזָה פָרְחָה, הַזָּמִיר רָן,</p>

<p>הַשֶּׁמֶשׁ צָחַק מֵעָל בְּחֵן;</p>

<p>אָז נָשַׁקְתְּ לִי, חִבַּקְתְּ לִי בַגָּן,</p>

<p>וּבְתֹם לְחַצְתִּנִי אֶל חָזֵךְ שֵׁן.</p>

<br />
</blockquote>

<blockquote>
<p>הֶעָלִים נָשְׁרוּ, עוֹף צָרַח מָר,</p>

<p>הַשֶּׁמֶשׁ נִפְרַד נִזְעָם וְרַד;</p>

<p>אָז דֹּם קָרָאנוּ: &#8220;הֱיֵה שָׁלוֹם!&#8221; קָר,</p>

<p>וְהֶחֱוֵית לִי קִדָּה בְחֵן וְאַט־אַט.</p>

<br />
</blockquote>

<h2 id="כז">כז</h2>

<blockquote>
<br />
</blockquote>

<blockquote>
<p>קְרוֹבִים הָיִינוּ בִמְאֹד מְאֹד,</p>

<p>שָׁלַט בֵּינֵינוּ שְׁלוֹם עֲדָנִים.</p>

<p>שִׂחַקְנוּ &#8220;הַבַּעַל וְאִשְׁתּוֹ&#8221; וְעוֹד,</p>

<p>לֹא נָפְלוּ בֵינֵינוּ לֹא רִיבוֹת וּמְדָנִים.</p>

<p>שְׂמֵחִים הָיִינוּ זֶה בָזֶה,</p>

<p>צָחַקְנוּ, נָשַׁקְנוּ פֶה לָפֶה.</p>

<p>אָז יַעַל מִשְׂחָק עַל־לֵב לָךְ וָלִי:</p>

<p>בַּ&#8220;מַּחֲבוֹאִים&#8221; נְשַׂחֵק בְּשָׂדוֹת וּכְרָמִים,</p>

<p>וְכֹה לְהִסְתַּתֵּר יָדַעְנוּ, עַד כִּי</p>

<p>מְצֹא לֹא יָכֹלְנוּ זֶה אֶת־זֶה כָּל־הַיָּמִים.</p>

<br />
</blockquote>

<h2 id="כח">כח</h2>

<blockquote>
<br />
</blockquote>

<blockquote>
<p>לֹא אַאֲמִין בִּשְׁמֵי־מָרוֹם,</p>

<p>בָּהֶם הַכֹּמֶר סָח;</p>

<p>בְּעֵינֵךְ אַאֲמִינָה,</p>

<p>אוֹר־שָׁמַי בָּהּ הַזָּךְ.</p>

<br />
</blockquote>

<blockquote>
<p>לֹא אַאֲמִין בְּאֵל־עֶלְיוֹן,</p>

<p>בּוֹ הַכֹּמֶר סָח;</p>

<p>זֶה לִבֵּךְ – אֵין אֵל אַחֵר</p>

<p>מִזֶּה הַפּוֹעֵם בָּךְ.</p>

<br />
</blockquote>

<blockquote>
<p>אֲנִי בָרַע לֹא אַאֲמִין,</p>

<p>לֹא בְחֶבְלֵי־שְׁאוֹל לְיוֹם בָּא;</p>

<p>בְּעֵינֵךְ אַאֲמִינָה</p>

<p>וּבְלִבֵּךְ זֶה הָרָע.</p>

<br />
</blockquote>

<h2 id="כט">כט</h2>

<blockquote>
<br />
</blockquote>

<blockquote>
<p>רַק אַתְּ נֶאֱמָנָה נִשְׁאַרְתְּ לִי,</p>

<p>אֶת־כֹּל אֲשֶׁר־לָךְ לִי תַקְדִּישִׁי,</p>

<p>עָזַרְתְּ לִי בְעָנְיִי וּבְרִישִׁי,</p>

<p>נִחוּמִים בַּמֵּצַר דִּבַּרְתְּ לִי.</p>

<br />
</blockquote>

<blockquote>
<p>עַל מֵימַיִךְ וְלַחְמֵךְ אֲבָרֵךְ,</p>

<p>גַּם כֶּסֶף מְעַט הֶעֱנַקְתְּ לִי,</p>

<p>אַתְּ גַּם לִכְבָסִים דָּאַגְתְּ לִי,</p>

<p>לִתְעוּדָה וּלְצֵידָה לַדֶּרֶךְ.</p>

<br />
</blockquote>

<blockquote>
<p>הֲיִי בְרוּכָה בְּעַד־כֹּל שֶׁנָּתַתְּ לִי,</p>

<p>וּשְׁמָרֵךְ בְּחֹם וּבַקָּרָה</p>

<p>אֱלֹהַי, וְלָךְ יַעֲמֹד בַּצָּרָה</p>

<p>כְּכָל שֶׁעָמַדְתְּ גַּם־אַתְּ לִי.</p>

<br />
</blockquote>

<h2 id="ל">ל</h2>

<blockquote>
<br />
</blockquote>

<blockquote>
<p>הָאָרֶץ הָיְתָה עֵת רַבָּה צְמֵאָה,</p>

<p>אָז בָּא הָאָבִיב וְלָבְשָׁה צָהֳלָה,</p>

<p>וְגִיל וּתְרוּעַת־צְחוֹק מָלֵאָה,</p>

<p>אֲנִי רַק שְׂמֹחַ לֹא אוּכָלָה.</p>

<br />
</blockquote>

<blockquote>
<p>הַפְּרָחִים יָצִיצוּ, הַמְּצִלּוֹת יָרִיעוּ,</p>

<p>בְּנֵי־כָנָף יֶהְגּוּ וּלְשׁוֹנָם לֹא תֵלֶא;</p>

<p>אַךְ אוֹתִי הַתְּרוּעוֹת וְהַשִּׂיחוֹת הוֹגִיעוּ,</p>

<p>בְּעֵינַי לֹא יָשְׁרוּ כָּל־אֵלֶּה.</p>

<br />
</blockquote>

<blockquote>
<p>מַה־מְּשַׁעֲמֵם הֶהָמוֹן, מַה־זָּר וּמְשֻׁנֶּה,</p>

<p>גַּם זֶה יְדִידִי, סְבַלְתִּיו תָּמִיד; –</p>

<p>וְהַכֹּל מִשּׁוּם <strong>שֶׁגְּבֶרֶת</strong> תְּכֻנֶּה</p>

<p>יַלְדָּתִי הַמְּתוּקָה, זוּ בַת הֶחָמֶד.</p>

<br />
</blockquote>

<h2 id="לא">לא</h2>

<blockquote>
<br />
</blockquote>

<blockquote>
<p>וַיְהִי בְּהִתְמַהְמְהִי עֵת רַבָּה מְאֹד,</p>

<p>הוֹזֶה וְחוֹלֵם בְּאַרְצוֹת נְדוֹד:</p>

<p>וַיֶּאֱרַךְ מְאֹד לְחֶמְדָּתִי הַזְּמָן,</p>

<p>וַתִּתְפָּר־לָהּ שִׂמְלַת־כְּלוּלוֹת כָּאן.</p>

<p>וְחָבְקָה עֲנֻגָּה בִצְחוֹק־חֵן נָעִים</p>

<p>חֲתָנָהּ הַפֶּתִי הַגָּדוֹל בַּפְּתָאִים.</p>

<br />
</blockquote>

<blockquote>
<p>חֶמְדָּתִי רַכָּה וְקַלָּה כַּחֲלוֹם,</p>

<p>עוֹד עַתָּה מְרַחֲפָה לְעֵינַי דֹּם;</p>

<p>עֵין סִגָּל לָהּ וּלְחִי פֶרַח גָּן,</p>

<p>הֵן לוֹהֲטוֹת, פּוֹרְחוֹת מִזְּמַן לִזְמָן.</p>

<p>אִם שְׁכֹחַ יָכֹלְתִּי וַעֲזֹב זֹאת הַיְקָרָה,</p>

<p>זֹאת הָיְתָה אִוֶּלֶת שֶׁאֵין לָהּ כַּפָּרָה.</p>

<br />
</blockquote>

<h2 id="לב">לב</h2>

<blockquote>
<br />
</blockquote>

<blockquote>
<p>כְּחֹל סִגָּלִים לְעֵינָהּ חֵן,</p>

<p>וְרֹד שׁוֹשַׁנִּים – גַּם לֶחְיָהּ כֵּן</p>

<p>לֹבֶן חֲבַצֶּלֶת לְיָדָהּ שֵׁן,</p>

<p>הֵן פּוֹרְחוֹת וּפוֹרְחוֹת בְּלִי־סוֹף, בְּלִי קֵץ,</p>

<p>רַק הַלֵּבָב הַקָּטָן הוּא יָבֵשׁ כָּעֵץ.</p>

<br />
</blockquote>

<h2 id="לג">לג</h2>

<blockquote>
<br />
</blockquote>

<blockquote>
<p>הָעוֹלָם כֹּה יִיף, כֹּה כְּחֻלִּים שְׁמֵי־עָל,</p>

<p>רוּחוֹת נוֹשְׁבוֹת וּמְלַטְּפוֹת וְעוֹבְרוֹת חִישׁ־קַל,</p>

<p>פְּרָחִים רוֹמְזִים בְּחֵן, מֵעֲפַר כָּל־גַּל,</p>

<p>וְנוֹצְצִים וּמְנִצִּים בִּפְנִינֵי הַטַּל.</p>

<p>וּבְכָל אֲשֶׁר אַבִּיט – צְחַק, אָדָם, וּצְהַל!</p>

<p>וַאֲנִי מֶה חָפַצְתִּי בַבּוֹר כִּי־אֶשְׁכָּבָה</p>

<p>עִם אֲהוּבָה מֵתָה, וְהִלָּחֵץ לִלְבָבָהּ.</p>

<br />
</blockquote>

<h2 id="לד">לד</h2>

<blockquote>
<br />
</blockquote>

<blockquote>
<p>חֶמְדָּתִי, אִם בַּקֶּבֶר אַתְּ,</p>

<p>בְּקֶבֶר תִּשְׁכְּבִי אָפֵל,</p>

<p>וְאֵרֵד אָז אֵלַיִךְ אַט</p>

<p>וְדוּמָם לָךְ אֶטָּפֵל.</p>

<br />
</blockquote>

<blockquote>
<p>אֶשָׁקֵךְ, אֲחַבְּקֵךְ, אֶלְחָצֵךְ בְּחם,</p>

<p>קָרָה, דּוֹמֵמָה, מַלְבִּינָה!</p>

<p>אֶהֱמֶה, אֶבְכֶּה, אֲרַתֵּת דֹּם,</p>

<p>עַד אֶהְיֶה אַף־אָנִי בַּר־מִנָּן.</p>

<br />
</blockquote>

<blockquote>
<p>הַמֵּתִים יָקוּמוּ עִם חֲצוֹת־לֵיל,</p>

<p>בְּמַעְגָּל יְסוֹבְבוּ עַלִּיז,</p>

<p>אֲנַחְנוּ בַקֶּבֶר נִשָּׁאֵר, בַּצֵּל,</p>

<p>אִתָּךְ בָּאֱהָבִים אֶתְעַלֵּס.</p>

<br />
</blockquote>

<blockquote>
<p>הַמֵּתִים יָקוּמוּ. יוֹם־דִּין, זֶה הַיּוֹם</p>

<p>הוּא קוֹרְאָם לְעֹנֶג וּדְאָבָה;</p>

<p>אֲנַחְנוּ לֹא נַחְשֹׁשׁ כְּלוּם, וְדֹם</p>

<p>שְׁלֵוִים בַּקֶּבֶר נִשְׁכָּבָה.</p>

<br />
</blockquote>

<h2 id="לה">לה</h2>

<blockquote>
<br />
</blockquote>

<blockquote>
<p>עֵץ־אֹרֶן עוֹמֵד גַּלְמוּד</p>

<p>בַּצָּפוֹן עַל עֵירֹם הָר.</p>

<p>הוּא יָנוּם; בְּמִכְסֶה לָבָן</p>

<p>יַעֲטֵהוּ שֶׁלֶג קָר.</p>

<br />
</blockquote>

<blockquote>
<p>עַל־דְּבַר תְּמָרָה יַחֲלֹם,</p>

<p>בְּאֶרֶץ־מִזְרָח שָׁם</p>

<p>גַּלְמוּדָה מִתְאַבֶּלֶת</p>

<p>עַל קִיר־סֶלַע חָם.</p>

<br />
</blockquote>

<h2 id="לו">לו</h2>

<blockquote>
<br />
</blockquote>

<blockquote>
<p>שַׁאֲלוּ, כּוֹכְבֵי־זָהָב זַכִּים,</p>

<p>שְׁלוֹם חֶמְדָּתִי בַמֶּרְחַקִּים,</p>

<p>אִמְרוּ לָהּ: עוֹד לִבִּי דְוָי,</p>

<p>וְדַךְ וְשַׁח וּלְמַעֲנָהּ חָי.</p>

<br />
</blockquote>

<h2 id="לז">לז</h2>

<blockquote>
<p>(הָרֹאשׁ אוֹמֵר:)</p>

<br />
</blockquote>

<blockquote>
<p>הוֹי, לוּ הָיִיתִי הַהֲדֹם</p>

<p>לַחֲמוּדָה, רַגְלָהּ תֵּט עָלַי!</p>

<p>וְלוּ רָמְסָה אוֹתִי כָל־הַיּוֹם –</p>

<p>לֹא הִתְאוֹנַנְתִּי גַם אֲזַי.</p>

<br />
</blockquote>

<blockquote>
<p>(הַלֵּב אוֹמֵר:)</p>

<br />
</blockquote>

<blockquote>
<p>הוֹי, לוּ הַכָּר הָיִיתִי רַךְ,</p>

<p>וְנָעֲצָה מַחֲטָהּ עָמֹק בּוֹ!</p>

<p>וְלוּ דְקָרַתְנִי בְּחֻדָּהּ דַּק –</p>

<p>עַל כָּל־דְּקִירָה שָׂמַחְתִּי כֹה.</p>

<br />
</blockquote>

<blockquote>
<p>(הַשִּׁיר אוֹמֵר:)</p>

<br />
</blockquote>

<blockquote>
<p>הוֹי, לוּ הָיִיתִי רַק הַנְּיָר,</p>

<p>בּוֹ בוֹחֲרָה לְצִדְעָהּ הִיא!</p>

<p>הָיִיתִי חֶרֶשׁ חֶרֶשׁ שָׁר</p>

<p>אֶל אָזְנָהּ מַה־שֶּׁפּוֹעֵם בִּי.</p>

<br />
</blockquote>

<h2 id="לח">לח</h2>

<blockquote>
<br />
</blockquote>

<blockquote>
<p>מִיּוֹם חֶמְדָּתִי הָלְכָה לָהּ –</p>

<p>שְׂחוֹקִי נֶחְבָּא וְאֵינוֹ בָא.</p>

<p>הִתּוּל מַר עוֹד יִפְגַּע בְּמִי,</p>

<p>וְאוּלָם שְׂחוֹק לֹא יֵדַע פִּי.</p>

<br />
</blockquote>

<blockquote>
<p>מִן הַיּוֹם שֶׁאָבְדָה לִי –</p>

<p>מָנַעְתִּי עֵינַי מִנִּי בְכִי,</p>

<p>בִּי כָלָה לֵב מִכְּאֵב וָשֹׁד –</p>

<p>אָכֵן בְּכוֹת לֹא אוּכַל עוֹד.</p>

<br />
</blockquote>

<h2 id="לט">לט</h2>

<blockquote>
<br />
</blockquote>

<blockquote>
<p>אֶת מַדְוַי הַגְּדוֹלִים וְהַקָּשִׁים –</p>

<p>לְשִׁירִים הֲפַכְתִּים קְטַנִּים;</p>

<p>הֵם פּוֹרְשִׂים גַּף רַעֲנַנִּים</p>

<p>וְאֶל לְבָבָהּ הֵם חָשִׁים.</p>

<br />
</blockquote>

<blockquote>
<p>הַדֶּרֶךְ לַחֲמוּדָה מָצָאוּ –</p>

<p>אַךְ חָזְרוּ חִישׁ נֶאֱנָחִים,</p>

<p>נֶאֱנָחִים וְאֵינָם סָחִים,</p>

<p>מַה־שֶּׁבְּלִבָּהּ רָאוּ.</p>

<br />
</blockquote>

<h2 id="מ">מ</h2>

<blockquote>
<br />
</blockquote>

<blockquote>
<p>לֹא אוּכַל שְׁכֹחַ סֶלָה,</p>

<p>כִּי פַעַם, חֶמְדַּת־לֵב,</p>

<p>הָיִית לִי, יְצוּר פֶּלֶא,</p>

<p>בַּנְּשָׁמָה וּבַגֵּו.</p>

<br />
</blockquote>

<blockquote>
<p>הַגֵּו – עוֹד לִבִּי כָלֶה</p>

<p>לְגֵו זֶה כֹּה רַךְ וְכֹה חַי;</p>

<p>הַנְּשָׁמָה לְקַבֵּר תּוּכָלוּ,</p>

<p>נְשָׁמָה יֵשׁ לִי דַי.</p>

<br />
</blockquote>

<blockquote>
<p>נִשְׁמָתִי אֶגְזֹר, וְאֶפַּח</p>

<p>מַחֲצִיתָהּ בְּגֵוֵךְ צוּף,</p>

<p>אֲחַבְּקֵךְ וּנְהִי נְשָׁמָה</p>

<p>אַחַת וְאֶחָד גּוּף.</p>

<br />
</blockquote>

<h2 id="מא">מא</h2>

<blockquote>
<br />
</blockquote>

<blockquote>
<p>עִירוֹנִים בְּבִגְדֵי־שַׁבַּתָּם</p>

<p>מְטַיְּלִים בְּיַעַר וְכָר;</p>

<p>מְקַפְּצִים כִּתְיָשִׁים, מִתְחַטְּאִים</p>

<p>לִפְנֵי הוֹד הַטֶּבַע בִּיקָר.</p>

<br />
</blockquote>

<blockquote>
<p>עֵינַיִם יָעִיפוּ מְתוּקוֹת</p>

<p>אֶל כָּל־צִיץ פּוֹרֵחַ, שְׁקוּי־טָל;</p>

<p>וְסוֹפְגִים בְּאָזְנַיִם אֲרֻכּוֹת</p>

<p>אֶת שִׁיר הָאַנְקוֹרִים מֵעָל.</p>

<br />
</blockquote>

<blockquote>
<p>אֲנִי אֶת חַלּוֹנִי אֲכַסֶּה</p>

<p>בַּמָּסָךְ הַשָּׁחוֹר דֹּם;</p>

<p>בּנֵי־צְלָלִים וְרוּחוֹת־בְּעָתָה</p>

<p>דּוֹרְשִׁים לְשִׁכְנִי בְּעוֹד־יוֹם.</p>

<br />
</blockquote>

<blockquote>
<p>הָאַהֲבָה הַיְשָׁנָה מוֹפִיעָה,</p>

<p>עוֹלָה מִנְּשִׁיָּה בַלָּט;</p>

<p>יוֹשְׁבָה עַל־יָדִי, בּוֹכִיָּה,</p>

<p>וְתָרֵךְ אֶת לִבִּי בִי מְעָט.</p>

<br />
</blockquote>

<h2 id="מב">מב</h2>

<blockquote>
<br />
</blockquote>

<blockquote>
<p>תְּמוּנָה מִיָּמִים עָבָרוּ</p>

<p>מִקִּבְרָהּ תַּעַל אֵלָי,</p>

<p>לִי מַרְאָה אֵיךְ בְּקִרְבָתֵךְ</p>

<p>הָיִיתִי לְפָנִים חָי.</p>

<br />
</blockquote>

<blockquote>
<p>יוֹמָם בָּרְחוֹבוֹת אָנוּעַ,</p>

<p>אֶתְהַלֵּךְ כְּמוֹ בַחֲלוֹם,</p>

<p>בִּי תְמֵהִים יִתְבּוֹנְנוּ עוֹבְרִים,</p>

<p>וַאֲנִי כֹּה עָצֵב דֹּם.</p>

<br />
</blockquote>

<blockquote>
<p>עִם־לַיְלָה וְטוֹב לִי יוֹתֵר,</p>

<p>הָרְחוֹבוֹת רֵיקִים אָז,</p>

<p>אֲנִי וְצִלִּי נָעִים –</p>

<p>מִסָּבִיב הָשְׁלַךְ הָס.</p>

<br />
</blockquote>

<blockquote>
<p>הֵד צְעָדַי נִשְׁמָע</p>

<p>בְּעָבְרִי הַגֶּשֶׁר הַצָּר;</p>

<p>בְּעַד־עָב אֶת־שְׁלוֹמִי יִדְרשׁ</p>

<p>סַהַר בְּמַבָּט קָר.</p>

<br />
</blockquote>

<blockquote>
<p>לִפְנֵי בֵיתֵךְ אֶעֱמֹד</p>

<p>וְקוֹפֵא אַבִּיט עָל,</p>

<p>קוֹפֵא מוּל חַלּוֹנֵךְ, –</p>

<p>לִבִּי בִי כָלֶה וְחָל.</p>

<br />
</blockquote>

<blockquote>
<p>יָדֹע אֵדַע, לַבְּקָרִים</p>

<p>נִשְׁקַפְתְּ אֵלַי מֵרֹם,</p>

<p>וַתִּרְאִינִי כְעַמּוּד־שַׁיִשׁ</p>

<p>בְּאוֹר־סַהַר נִצָּב דֹּם.</p>

<br />
</blockquote>

<h2 id="מג">מג</h2>

<blockquote>
<br />
</blockquote>

<blockquote>
<p>נַעַר אָהַב נַעֲרָה,</p>

<p>הִיא בָחֲרָה בְאַחֵר; הַלָּז</p>

<p>הוּא בָחַר בְּאַחֶרֶת,</p>

<p>וְנֶאֱרַס לָהּ אָז.</p>

<br />
</blockquote>

<blockquote>
<p>הַנַּעֲרָה נִשֵּׂאת בְּכַעֲסָהּ</p>

<p>לְאָדָם זָר לָהּ זָר,</p>

<p>שֶׁנִּפְגַּשׁ לָהּ עַל דַּרְכָּהּ;</p>

<p>הַנַּעַר – מַר לוֹ מָר.</p>

<br />
</blockquote>

<blockquote>
<p>הַמַּעֲשֶׂה יָשָׁן־נוֹשָׁן,</p>

<p>אַךְ תָּמִיד חָדָשׁ כֹּה;</p>

<p>וְאִישׁ שֶׁזֶּה קָרָהוּ –</p>

<p>לְבָבוֹ נִשְׁבַּר בּוֹ.</p>

<br />
</blockquote>

<h2 id="מד">מד</h2>

<blockquote>
<br />
</blockquote>

<blockquote>
<p>אַחֲוָה, אַהֲבָה, אֶבֶן־הַחֲכָמִים –</p>

<p>אֶת־שְׁלָשְׁתָּם מְהַלְלִים כָּל הַיָּמִים,</p>

<p>אַף־אָנֹכִי מְהַלְלָם וּמְחַפְּשָׂם מְאֹד,</p>

<p>וְאוּלָם, אֲבוֹי! לֹא מְצָאתִים עוֹד.</p>

<br />
</blockquote>

<h2 id="מה">מה</h2>

<blockquote>
<br />
</blockquote>

<blockquote>
<p>צְלִיל־שִׁיר כִּי אֶשְׁמַע מְפַכֶּה,</p>

<p>חֶמְדָּתִי שָׁרָה אָז,</p>

<p>בִּי לִבִּי יַחְשֹׁב הִתְפַּקַּע</p>

<p>מֵעֹצֶר כְּאֵבִי עָז.</p>

<br />
</blockquote>

<blockquote>
<p>כִּלְיוֹן לֵב־מוּזָר מוֹשְׁכֵנִי</p>

<p>הַיַּעֲרָה לִמְרוֹם הָר,</p>

<p>עִם שֶׁטֶף דִּמְעוֹת־עֵינִי</p>

<p>שָׁם יָפוּג שִׁבְרִי מָר.</p>

<br />
</blockquote>

<h2 id="מו">מו</h2>

<blockquote>
<br />
</blockquote>

<blockquote>
<p>מַבִּיטִים הַפְּרָחִים כֻּלָּם</p>

<p>לַשֶּׁמֶשׁ הַמַּזְהִיר בָּרֹם;</p>

<p>שׁוֹטְפִים אֶל יַמָּם הַמַּזְהִיר</p>

<p>הַזְּרָמִים שָׁטֹף וּזְרֹם.</p>

<br />
</blockquote>

<blockquote>
<p>מְרַחֲפִים שִׁירַי כֻּלָּם</p>

<p>אֶל בַּת־הָאוֹר – הוֹ שְׂאוּ</p>

<p>אֶת־דְּמָעַי וּנְכָאַי, שִׁירִים,</p>

<p>וְאֶת־עָצְבָּם אִתְּכֶם קְחוּ!</p>

<br />
</blockquote>

<h2 id="מז">מז</h2>

<blockquote>
<br />
</blockquote>

<blockquote>
<p>רָאִיתִי בַת־מְלָכִים בַּחֲלוֹם,</p>

<p>וּרְטֻבּוֹת לְחָיֶיהָ, לְחָיֵי־שַׁעֲוָה;</p>

<p>תַּחַת תִּרְזָה יְרֻקָּה יָשַׁבְנוּ דֹם</p>

<p>אַחוּזִים בְּחַבְלֵי־אַהֲבָה.</p>

<br />
</blockquote>

<blockquote>
<p>&quot;לֹא אֶחְפֹּץ כֵּס אָבִיךְ, וְלֹא</p>

<p>שַׁרְבִיטוֹ, שַׁרְבִיט־זְהָבוֹ,</p>

<p>לֹא כִתְרוֹ וְאַבְנֵי־חִנּוֹ בוֹ,</p>

<p>חָפַצְתִּי רַק בָּךְ, הַנָּאוָה!&quot;</p>

<br />
</blockquote>

<blockquote>
<p>&#8220;זֹאת לֹא אוּכַל&#8221;, תַּעַן לִי,</p>

<p>&quot;אֲנִי בַקֶּבֶר נָחָה,</p>

<p>רַק אַעַל אֵלֶיךָ בְּלֵילוֹת־דְּמִי,</p>

<p>כִּי אֲהַבְתִּיךָ כָּכָה&quot;.</p>

<br />
</blockquote>

<h2 id="מח">מח</h2>

<blockquote>
<br />
</blockquote>

<blockquote>
<p>יַחְדָּו יָשַׁבְנוּ, יַקִּירָה,</p>

<p>בָּאֳנִי־הַשַּׁיִט הַקַּל.</p>

<p>בִּדְמִי־לַיְלָה עָבְרָה הַסִּירָה</p>

<p>בַּנָּתִיב לָהּ הִתְוָה הַגַּל.</p>

<br />
</blockquote>

<blockquote>
<p>נָח אִי־הָרוּחוֹת הַיָפֶה</p>

<p>בְּאוֹר עַרְפְּלֵי־סַהַר, וְהֵד</p>

<p>נִגּוּן פֶּלִאי הִגִּיעַ כֹּה רָפֶה</p>

<p>וַהֲמוֹן מְחוֹלוֹת בָּאֵד.</p>

<br />
</blockquote>

<blockquote>
<p>הַשִּׁיר הָלַךְ הָלֹךְ וְגָבֹר</p>

<p>וּמַעְגַּל הַמְּחוֹלוֹת לֹא תָם;</p>

<p>אַךְ אָנוּ דֹם נָשׁוּט וְנַעֲבֹר</p>

<p>לְלֹא גִיל וְנִחוּמִים בַּיָּם.</p>

<br />
</blockquote>

<h2 id="מט">מט</h2>

<blockquote>
<br />
</blockquote>

<blockquote>
<p>כְּצִלְצוּל קוֹל אַגָּדָה</p>

<p>יְשָׁנָה נִשְׁמָע לִי,</p>

<p>מוֹשִׁיטָה לִבְנַת יָדָהּ</p>

<p>וְרוֹמְזָה מֵאֶרֶץ־צְבִי,</p>

<br />
</blockquote>

<blockquote>
<p>שָׁם עֻלְּפוּ גְדוֹלֵי צִיצִים</p>

<p>בְּזָהֳרֵי כְּלוֹת־יוֹם,</p>

<p>אֵלֶּה לְאֵלֶּה מְצִיצִים</p>

<p>בְּעֵינֵי־כַלָּה דֹם; –</p>

<br />
</blockquote>

<blockquote>
<p>נִיב רָמֵי־הָאִילָנוֹת</p>

<p>כְּשִׁיר מַקְהֵלָה יְפַךְ,</p>

<p>וּבוֹקְעִים מַעֲיָנוֹת</p>

<p>בִּמְחוֹלוֹת נֹגַהּ זַךְ; –</p>

<br />
</blockquote>

<blockquote>
<p>מַנְגִּינַת אַהֲבָה עוֹלָה,</p>

<p>לֹא אֶעֱרֹךְ לָהּ כָּל־דְּמוּת,</p>

<p>כְּלוֹת־נֶפֶשׁ פְּלִיאָה, גְּדוֹלָה</p>

<p>מְהַלְּכָה פְלִיאָה שְׁטוּת!</p>

<br />
</blockquote>

<blockquote>
<p>הוֹ לוּ יָכֹלְתִּי וְאָבוֹא</p>

<p>לְאֶרֶץ־פְּלָאִים זֹאת,</p>

<p>רִפְאוּת מְצֹא שָׁם לִלְבָבִי</p>

<p>וְחָפְשִׁי שָׁם הֱיוֹת!</p>

<br />
</blockquote>

<blockquote>
<p>אֲהָהּ! זֶה פֶלֶא נוֹפִי</p>

<p>אֶרְאֶנּוּ רַק בַּחֲלוֹם;</p>

<p>אַךְ שֶׁמֶשׁ־בֹּקֶר תּוֹפַע –</p>

<p>כְּקֶצֶף יִמַּס דֹּם.</p>

<br />
</blockquote>

<h2 id="נ">נ</h2>

<blockquote>
<br />
</blockquote>

<blockquote>
<p>אֲנִי אֲהַבְתִּיךְ וְאֵהָבֵךְ עוֹד –</p>

<p>וְלוּ גַם יִתְמוֹטֵט הָעוֹלָם,</p>

<p>מִתּוֹךְ הָחֳרָבוֹת יִתְפָּרֵץ יְקוֹד</p>

<p>וְלַהֲבֵי אַהֲבָתִי הַגְּדוֹלִים.</p>

<br />
</blockquote>

<h2 id="נא">נא</h2>

<blockquote>
<br />
</blockquote>

<blockquote>
<p>כֹּה בוֹדֵד אֶתְהַלֵּךְ בַּגִּנָּה</p>

<p>בָּהִיר כִּי יָאִיר הַיּוֹם.</p>

<p>מִתְלַחֲשִׁים הַפְּרָחִים וְדוֹבְרִים,</p>

<p>אֲנִי רַק אָנוּעָה שָׁם דֹּם.</p>

<br />
</blockquote>

<blockquote>
<p>מִתְלַחֲשִׁים הַפְּרָחִים וְדוֹבְרִים,</p>

<p>בְּחֶמְלָה יַבִּיטוּ עָלָי:</p>

<p>&quot;אַל־נָא בַּאֲחוֹתֵנוּ כֹה תֶחֱרֶה,</p>

<p>אִישׁ חִוֵּר וְעָצֵב כֹּה&quot;.</p>

<br />
</blockquote>

<h2 id="נב">נב</h2>

<blockquote>
<br />
</blockquote>

<blockquote>
<p>אַהֲבָה בִי עֲנֻגָּה</p>

<p>מְאִירָה בְקַדְרוּת־הוֹד,</p>

<p>כְּאַגָּדָה, תְּסֻפָּר, נוּגָה,</p>

<p>בַּקַּיִץ, בְּלֵילוֹת־סוֹד.</p>

<br />
</blockquote>

<blockquote>
<p>&quot;בְּגַן־הַקְּסָמִים מְטַיְּלִים</p>

<p>מְאַהֲבִים שְׁנַיִם אָט;</p>

<p>שִׁירֵי זְמִירִים כֹּה נַעֲלִים</p>

<p>נִשָּׂאִים, יָרֵחַ שָׁט.</p>

<br />
</blockquote>

<blockquote>
<p>&quot;כַּפֶּסֶל דֹּם תַּעֲמֹד הַנָּאוָה,</p>

<p>הָאַבִּיר לָהּ יִכְרַע בַּלָּט.</p>

<p>אָז יָבוֹא עֲנַק־הָעֲרָבָה,</p>

<p>הָעַלְמָה חוֹלֶפֶת מִיָּד.</p>

<br />
</blockquote>

<blockquote>
<p>&quot;הָאַבִּיר מִתְבּוֹסֵס בְּדָמָיו,</p>

<p>שָׁב לְבֵיתוֹ הַנָּפִיל הָרָם&quot; –</p>

<p>כַּאֲשֶׁר יִנָּתֵק פְּתִיל יָמָי,</p>

<p>סִפּוּר־הַמַּעֲשֶׂה זֶה תָם.</p>

<br />
</blockquote>

<h2 id="נג">נג</h2>

<blockquote>
<br />
</blockquote>

<blockquote>
<p>הֵן כֻּלָּן צִעֲרוּנִי,</p>

<p>הִכְאִיבוּ לִבִּי בִי;</p>

<p>אֵלֶּה בְּאַהֲבָתָן,</p>

<p>וְאֵלֶּה בְּשִׂנְאָתָן לִי.</p>

<br />
</blockquote>

<blockquote>
<p>בְּלַחְמִי שָׂמוּ רַעַל,</p>

<p>וּבְכוֹס־מַשְׁקִי – מְרִי;</p>

<p>אֵלֶּה בְּאַהֲבָתָן,</p>

<p>וְאֵלֶּה בְּשִׂנְאָתָן לִי.</p>

<br />
</blockquote>

<blockquote>
<p>אַךְ זוּ, שֶׁבְּיוֹתֵר תֵּמַר</p>

<p>וּבְיוֹתֵר תַּכְאִיב לִי,</p>

<p>מֵעוֹלָם לֹא שְׂנֵאַתְנִי,</p>

<p>וְגַם לֹא דָבְקָה בִי.</p>

<br />
</blockquote>

<h2 id="נד">נד</h2>

<blockquote>
<br />
</blockquote>

<blockquote>
<p>חַם הַקַּיִץ יִשְׁכֹּן</p>

<p>עַל לְחָיַיִךְ וְרָד;</p>

<p>הַחֹרֶף, קַר הַחֹרֶף,</p>

<p>יִשְׁכֹּן בְּלִבֵּךְ קָט.</p>

<br />
</blockquote>

<blockquote>
<p>בְּקָרוֹב, הָהּ, יִשְׁתַּנֶּה</p>

<p>סֵדֶר זֶה, כְּרוּב תָּם!</p>

<p>הַחֹרֶף – הוּא עַל לֶחְיֵךְ,</p>

<p>וּבְלִבֵּךְ קַיִץ חָם.</p>

<br />
</blockquote>

<h2 id="נה">נה</h2>

<blockquote>
<br />
</blockquote>

<blockquote>
<p>שְׁנַיִם כִּי יִפָּרְדוּ,</p>

<p>יוֹשִׁיטוּ יָדָם דֹּם,</p>

<p>וּבָכוּ בִדְמָעוֹת שָׁלִישׁ,</p>

<p>וְנֶאֶנְחוּ בְלִי תֹם.</p>

<br />
</blockquote>

<blockquote>
<p>אֲנַחְנוּ לֹא בָכִינוּ,</p>

<p>לֹא נֶאֱנַחְנוּ &#8220;אוֹי!&#8221; וְ&#8220;אָח!&#8221;</p>

<p>הַדְּמָעוֹת וְהָאֲנָחוֹת –</p>

<p>הֵן בָּאוּ אַחַר־כָּךְ.</p>

<br />
</blockquote>

<h2 id="נו">נו</h2>

<blockquote>
<br />
</blockquote>

<blockquote>
<p>יָשַׁבְתִּי לְכוֹס־טֵה עִם שׁוֹנִים,</p>

<p>כָּל־אֶחָד עַל אַהֲבָה סָח.</p>

<p>הָיוּ יְפֵיפִים הָאֲדוֹנִים,</p>

<p>חוּשׁ הַמַּטְרוֹנוֹת כֹּה רָךְ.</p>

<br />
</blockquote>

<blockquote>
<p>&#8220;אֵין אַהֲבָה אֶלָּא פְּלַטּוֹנִית&#8221;</p>

<p>סָח יוֹעֵץ־הֶחָצֵר בְּחֹם;</p>

<p>וְהִיא, הַיּוֹעֶצֶת, אִירו־נִית</p>

<p>חִיְּכָה וְנֶאֶנְחָה דֹם.</p>

<br />
</blockquote>

<blockquote>
<p>הַכֹּהֵן פִּיו פָּתַח בִּצְנִיעוּת:</p>

<p>&quot;הָאַהֲבָה – כִּדְבָשׁ הִיא לְחֵךְ,</p>

<p>אִם גַּסָּה – אָז תַּזִּיק לַבְּרִיאוּת&quot;.</p>

<p>הָעַלְמָה – הִיא דוֹבְבָה: &#8220;אֵיךְ?&#8221;</p>

<br />
</blockquote>

<blockquote>
<p>הַשּׁוֹעָה הִבִּיעָה מַעֲצִיבָה:</p>

<p>&#8220;אַךְ תַּאֲוָה הִיא אַהֲבָה זֹאת!&#8221;</p>

<p>וּבְנֹעַם וּבְחִבָּה הִקְרִיבָה</p>

<p>לָאָדוֹן הָרוֹזֵן הַכּוֹס.</p>

<br />
</blockquote>

<blockquote>
<p>לַשֻּׁלְחָן שָׁם הָיָה עוֹד מָקוֹם,</p>

<p>זֶה מְקוֹמֵךְ, הוּא נִפְקַד לְבָד;</p>

<p>עַל־דְּבַר אַהֲבָתֵךְ, בַּת־שְׁחָקִים,</p>

<p>הָיִית מְסַפֶּרֶת גַּם־אָתְּ.</p>

<br />
</blockquote>

<h2 id="נז">נז</h2>

<blockquote>
<br />
</blockquote>

<blockquote>
<p>מָרְעָלִים הֵם כָּל שִׁירָי –</p>

<p>אַחֶרֶת לֹא תוּכַל הֱיוֹת!</p>

<p>אַתְּ עַצְמֵךְ שַׂמְתְּ בְּכוֹס־חַיַּי,</p>

<p>שַׂמְתְּ רַעַל לִי בַכּוֹס.</p>

<br />
</blockquote>

<blockquote>
<p>מָרְעָלִים הֵם כָּל שִׁירָי –</p>

<p>וְעַל זֶה לִתְמֹהַּ אֵין!</p>

<p>הֵן אֶשָּׂא בִי הַרְבֵּה צִפְעוֹנִים</p>

<p>וְאוֹתָךְ, יַלְדַּת־חֵן.</p>

<br />
</blockquote>

<h2 id="נח">נח</h2>

<blockquote>
<br />
</blockquote>

<blockquote>
<p>חָלַמְתִּי שׁוּב חֲלוֹם יָשָׁן: לֵיל</p>

<p>אָבִיב הָיָה, תּוֹךְ פְּרָחִים,</p>

<p>תַּחַת הַתִּרְזָה יָשַׁבְנוּ דֹם</p>

<p>וְנִשְׁבַּעְנוּ לְאַהֲבַת נְצָחִים.</p>

<br />
</blockquote>

<blockquote>
<p>מָה רַבּוּ הַשְּׁבוּעוֹת! בְּלִי סוֹף, בְּלִי קֵץ</p>

<p>בֵּין נְשִׁיקָה וַחֲבִיקָה וּלְטִיפָה;</p>

<p>וּבְהַמְשֵׁךְ הַשְּׁבוּעוֹת מִתַּחַת לָעֵץ</p>

<p>זְכוּרַנִי: נָשַׁכְתְּ לִי בַחֲטִיפָה.</p>

<br />
</blockquote>

<blockquote>
<p>הָהּ, חֲמוּדָה, וְעֵינַיִךְ אֵשׁ,</p>

<p>הַיָּפָה וְהַנַּשְׁכָנִית בַּנְּעָרוֹת!</p>

<p>הַשְּׁבוּעוֹת אָמְנָם לְהַצְדִּיק יֵשׁ,</p>

<p>הַנְּשִׁיכוֹת הָיוּ נַעְתָּרוֹת.</p>

<br />
</blockquote>

<h2 id="נט">נט</h2>

<blockquote>
<br />
</blockquote>

<blockquote>
<p>עַל רֹאשׁ הָהָר אֶעֱמֹדָה</p>

<p>וּלְבָבִי כְּמוֹ בַחֲלוֹם.</p>

<p>&#8220;לוּ עוֹף הָיִיתִי קָטָן!&#8221;</p>

<p>אֲנִי נֶאֱנָח בְּלִי־תֹם.</p>

<br />
</blockquote>

<blockquote>
<p>לוּ סִיס הָיִיתִי וְעַפְתִּי</p>

<p>אֵלַיִךְ, יַלְדַּת־חֵן,</p>

<p>וְעַל מַשְׁקוֹף חַלּוֹן־בֵּיתֵךְ</p>

<p>לִי בָנִיתִי קֵן.</p>

<br />
</blockquote>

<blockquote>
<p>לוּ זָמִיר קָט הָיִיתִי –</p>

<p>אֵלַיִךְ עַפְתִּי אָז,</p>

<p>מֵעַל הַתִּרְזָה הִנְעַמְתִּי</p>

<p>לָךְ זְמִירוֹת בַּחֲלוֹם־שְׁנָת.</p>

<br />
</blockquote>

<blockquote>
<p>לוּ יוֹנָה פוֹתָה הָיִיתִי</p>

<p>וְעַפְתִּי לָךְ אֶל לֵב;</p>

<p>הֵן תֵּאהֲבִי יוֹנִים פּוֹתוֹת,</p>

<p>וּפוֹתֶה תְרַפְּאִי כְאֵב.</p>

<br />
</blockquote>

<h2 id="ס">ס</h2>

<blockquote>
<br />
</blockquote>

<blockquote>
<p>עֶגְלָתִי עוֹבְרָה לְאִטָּהּ</p>

<p>בְּעִמְקֵי הַיַּעַר הָעָב,</p>

<p>מְלֵאֵי קְסָמִים וּפוֹרְחִים</p>

<p>בְּאוֹר הַשֶּׁמֶשׁ הָרָב.</p>

<br />
</blockquote>

<blockquote>
<p>אֲנִי יוֹשֵׁב וְהוֹזֶה וְהוֹגֶה</p>

<p>בַּאֲהוּבַת־נַפְשִׁי תֹם;</p>

<p>וְשָׁלשׁ דְּמֻיּוֹת שֶׁל צְלָלִים</p>

<p>תָּנַעְנָה רָאשֵׁיהֶן לִי דֹם.</p>

<br />
</blockquote>

<blockquote>
<p>הֵן מְדַלְּגוֹת, מִתְעַלְּמוֹת וְשׁוּב נִרְאוֹת</p>

<p>בְּהִתּוּל וּבְמוֹרָא מְעָט,</p>

<p>מִתְנַדְּפוֹת כְּמוֹ־אֵד בָּרוּחַ,</p>

<p>מִצְטַחֲקוֹת וְחוֹלְפוֹת מִיָּד.</p>

<br />
</blockquote>

<h2 id="סא">סא</h2>

<blockquote>
<br />
</blockquote>

<blockquote>
<p>אֲנִי בַחֲלוֹם בָּכִיתִי,</p>

<p>חָלַמְתִּי: אַתְּ שׁוֹכְבָה בַבּוֹר.</p>

<p>הֱקִיצוֹתִי, וְהַדִּמְעָה</p>

<p>עוֹד שָׁטְפָה שְׁטֹף וַעֲבֹר.</p>

<br />
</blockquote>

<blockquote>
<p>אֲנִי בַחֲלוֹם בָּכִיתִי,</p>

<p>חָלַמְתִּי: עָזַבְתְּ אוֹתִי עַד.</p>

<p>הֱקִיצוֹתִי – וְזֶרֶם</p>

<p>דְּמָעַי עוֹד רַד, עוֹד רַד.</p>

<br />
</blockquote>

<blockquote>
<p>אֲנִי בַחֲלוֹם בָּכִיתִי,</p>

<p>חָלַמְתִּי: תֶּאֱהָבִינִי עוֹד.</p>

<p>הֱקִיצוֹתִי – וָאֶבְכֶּה</p>

<p>הַרְבֵּה, הַרְבֵּה מְאֹד.</p>

<br />
</blockquote>

<h2 id="סב">סב</h2>

<blockquote>
<br />
</blockquote>

<blockquote>
<p>בַּחֲלוֹם כָּל־לֵיל תּוֹפִיעִי לִי</p>

<p>וּתְבָרְכִי לִי נְעִימוֹת,</p>

<p>לְרַגְלַיִךְ אֶפֹּל אָז בִּבְכִי</p>

<p>לְרַגְלַיִךְ הַחֲמִימוֹת.</p>

<br />
</blockquote>

<blockquote>
<p>בְּתוּגַת־לֵב תִּתְבּוֹנְנִי בִי,</p>

<p>תָּנִיעִי לִי רֹאשׁ, עֲדִינָה;</p>

<p>וּבְעֵינֵךְ יַעַל וִיפַךְ בִּדְמִי</p>

<p>רְסִיס דִּמְעָתֵךְ־פְּנִינָה.</p>

<br />
</blockquote>

<blockquote>
<p>אַתְּ לוֹחֲשָׁה לִי מִלָּתֵךְ אָז,</p>

<p>צְרוֹר בְּרוֹשִׁים הוֹשַׁטְתְּ וְלָקָחְתִּי.</p>

<p>אָז אִיקַץ – צְרוֹר הַבְּרוֹשִׁים גָּז,</p>

<p>וְהַמִּלָּה, הַמִּלָּה שָׁכָחְתִּי.</p>

<br />
</blockquote>

<h2 id="סג">סג</h2>

<blockquote>
<br />
</blockquote>

<blockquote>
<p>כֹּה תִסְעַר וְתֵילִיל הַסְּעָרָה,</p>

<p>הָרוּחַ כֹּה יֶהֱמֶה רְתֵת,</p>

<p>הַלַּיְלָה לֵיל־סְתָו; אֵי נִשְׁאָרָה</p>

<p>יַלְדָּתִי עֲנִיָּה כָעֵת?</p>

<br />
</blockquote>

<blockquote>
<p>אֶרְאֶנָּה נִשְׁעֶנֶת לְחַלּוֹנָהּ</p>

<p>בְּחַדְרָהּ הַבּוֹדֵד, בַּצֵּל;</p>

<p>וּבְעֵינָהּ דִּמְעָתָה וִיגוֹנָהּ,</p>

<p>נִבֶּטֶת לְתוֹךְ תְּהוֹם־הַלֵּיל.</p>

<br />
</blockquote>

<h2 id="סד">סד</h2>

<blockquote>
<br />
</blockquote>

<blockquote>
<p>רוּחַ־סְתָו מַלְקָה הָעֵצִים,</p>

<p>הַלַּיְלָה כֹה רָטֹב וָקָר;</p>

<p>מְעֻטָּף בִּמְעִילִי דֹם אֶרְכַּב</p>

<p>בַּיַּעַר לְבַדִּי וָזָר.</p>

<br />
</blockquote>

<blockquote>
<p>וּבְרָכְבִי – וְרָכְבוּ לְפָנַי</p>

<p>הִרְהוּרֵי לְבָבִי בַחֲלַל</p>

<p>הַיַּעַר, וְכֹה יִשָּׂאוּנִי</p>

<p>לְבֵית אֲהוּבָתִי חִישׁ־קַל.</p>

<br />
</blockquote>

<blockquote>
<p>שָׁם יִנְבְּחוּ כְלָבִים, הַמְשָׁרְתִים –</p>

<p>רוֹעֵד בְּיָדָם הַנֵּר;</p>

<p>עַל גֶּרֶם הַמַּעֲלוֹת אַעְפִּילָה</p>

<p>בְּצַעֲדִי נָכוֹן וְעֵר.</p>

<br />
</blockquote>

<blockquote>
<p>בְּתָא כְלִיל־מַרְבַדִּים וּמַזְהִיר,</p>

<p>הַמָּלֵא עֲדָנִים וְחֹם,</p>

<p>מַמְתִּינָה לִי שָׁם הַחֲמוּדָה,</p>

<p>רֹךְ זְרוֹעוֹת מַלְאֲכֵי־הַתֹּם.</p>

<br />
</blockquote>

<blockquote>
<p>הָרוּחַ יֶהֱמֶה בֶעָלִים,</p>

<p>וִידוֹבֵב הָאַלּוֹן הַשָּׂב:</p>

<p>&quot;הוֹ מָה, רוֹכֵב סָכָל, תּוֹאִילָה,</p>

<p>מַה־תּוֹאִיל בַּחֲלוֹמְךָ זֶה שָׁוְא?&quot;</p>

<br />
</blockquote>

<h2 id="סה">סה</h2>

<blockquote>
<br />
</blockquote>

<blockquote>
<p>שׁוּר, שָׁם כּוֹכָב נוֹפֵל</p>

<p>מִשָּׁמָיו הַזּוֹרְחִים רוֹם!</p>

<p>כּוֹכַב הָאַהֲבָה הִנֵּהוּ,</p>

<p>פְּלָאִים יוֹרֵד תְּהוֹם!</p>

<br />
</blockquote>

<blockquote>
<p>צִיצִים וְעָלִים נוֹשְׁרִים</p>

<p>מִן הַתַּפּוּחַ הָרָם.</p>

<p>הָרוּחוֹת הֵם בָּאִים וּמְכַלִּים</p>

<p>אֶת חִצֵּי לַעֲגָם בָּם.</p>

<br />
</blockquote>

<blockquote>
<p>הַבַּרְבּוּר שָׁר בַּבְּרֵכָה,</p>

<p>חוֹתֵר בַּמַּיִם וְשָׁט,</p>

<p>וּבְשִׁירוֹ יִצְלֹל, יִצְלֹל</p>

<p>לְבוֹר־מְצוּלָה אָט.</p>

<br />
</blockquote>

<blockquote>
<p>כֹּה נָדַם כֹּל! נָדַמּוּ</p>

<p>כָּל־צִיץ וְעָלֶה עַל עֵץ;</p>

<p>הַכּוֹכָב – כְּלֹא הָיָה,</p>

<p>לְשִׁיר־הַבַּרְבּוּר בָּא קֵץ.</p>

<br />
</blockquote>

<h2 id="סו">סו</h2>

<blockquote>
<br />
</blockquote>

<blockquote>
<p>בַּחֲצוֹת הַלַּיִל, לֵיל אִלֵּם, קָר,</p>

<p>בַּיַּעַר אֵתַע עִם בִּכְיִי מָר.</p>

<p>נִעַרְתִּי אֶת הָאִילָנוֹת בְּנוּמָם,</p>

<p>בְּחֶמְלָה הֵנִיעוּ רֹאשׁ לִי דוּמָם.</p>

<br />
</blockquote>

<h2 id="סז">סז</h2>

<blockquote>
<br />
</blockquote>

<blockquote>
<p>עַל אֵם־הַדֶּרֶךְ יִקָּבֵר</p>

<p>מִי בְנַפְשׁוֹ שָׁלַח יָד;</p>

<p>וּפֶרַח־הַכְּחֹל הָעֲבַרְיָן</p>

<p>שָׁם יַעַל וְיִפְרַח בַּלָּט.</p>

<br />
</blockquote>

<blockquote>
<p>עַל אֵם־הַדֶּרֶךְ עָמַדְתִּי</p>

<p>עִם־לַיְלָה נֶאְנָח בַּלָּט.</p>

<p>וּלְאוֹר הַסַּהַר יִנּוֹעַ</p>

<p>צִיץ הָעֲבַרְיָן אָט.</p>

<br />
</blockquote>

<h2 id="סח">סח</h2>

<blockquote>
<br />
</blockquote>

<blockquote>
<p>בְּכָל אֲשֶׁר אֶפְנֶה – שְׁחוֹר־צַלְמָוֶת</p>

<p>יְסוֹבְבֵנִי וְחֶשְׁכַת תְּהוֹם,</p>

<p>מִיּוֹם לֹא תָאִיר לִי שַׁלְהֶבֶת</p>

<p>זוּג־עֵינַיִךְ, יַלְדַּת־תֹּם.</p>

<br />
</blockquote>

<blockquote>
<p>אֲהָהּ, שְׁנֵי כוֹכְבֵי אַהֲבָה פְלִיאָה!</p>

<p>אוֹרְכֶם מָתוֹק בָּא בַצֵּל;</p>

<p>לְרַגְלַי פָּעֲרָה תְהוֹם אֶת פִּיהָ –</p>

<p>נָא בְלָעֵנִי, קַדְמוֹן לֵיל!</p>

<br />
</blockquote>

<h2 id="סט">סט</h2>

<blockquote>
<br />
</blockquote>

<blockquote>
<p>שִׁירַי יְשָׁנִים וְרָעִים</p>

<p>וַחֲלוֹמוֹתַי־מְרִי,</p>

<p>אוֹבִילֵם אֱלֵי־קָבֶר;</p>

<p>הָבִיאוּ אָרוֹן לִי.</p>

<br />
</blockquote>

<blockquote>
<p>דְּבַר־מָה בָזֶה הָאָרוֹן</p>

<p>אַנִּיחַ עִם כָּל־שִׁיר –</p>

<p>אַךְ יִגְדַּל מִן הֶחָבִית</p>

<p>שֶׁבְּהַידֶלְבֶּרְגְּ הָעִיר.</p>

<br />
</blockquote>

<blockquote>
<p>הָבִיאוּ לִי גַם נַרְוָד</p>

<p>מִקְּרָשִׁים עַז וְעָב;</p>

<p>מִן הַגֶּשֶׁר שֶׁבְּמַגֶּנְצָה</p>

<p>יִהְיֶה אָרְכּוֹ רָב.</p>

<br />
</blockquote>

<blockquote>
<p>וּבְנֵי־עֲנָק שְׁנֵים־עָשָׂר</p>

<p>לִי הָבוּ, כָּל בֵּן וּבֵן</p>

<p>יִגְבַּר מִכְּרִיסְטוֹף הַקָּדוֹשׁ</p>

<p>בְּקוֹלוֹנְיָה עַל הָרְהֵין.</p>

<br />
</blockquote>

<blockquote>
<p>הֵם יִשְּׂאוּ אֶת הָאָרוֹן,</p>

<p>וְיוֹרִידוּהוּ לַיָּם;</p>

<p>אָרוֹן גָּדוֹל כָּמוֹהוּ –</p>

<p>לוֹ קֶבֶר יִשְׁוֶה שָׁם.</p>

<br />
</blockquote>

<blockquote>
<p>הֲתֵדְעוּ, לָמָּה יִגְדַּל</p>

<p>הָאָרוֹן וְיִכְבַּד כֹּה?</p>

<p>כִּי שַׂמְתִּי בוֹ גַם אַהֲבָתִי</p>

<p>וְאֶת מַכְאוֹבַי בּוֹ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32024">https://benyehuda.org/read/32024</a></div></body></html>