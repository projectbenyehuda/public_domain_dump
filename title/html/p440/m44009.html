<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁכֵנִים</title>
	<meta name="author" content="יצחק קצנלסון"/>
</head>
<body>

<blockquote>
<p>יָשְׁבוּ שְׁנֵי אֲנָשִׁים בְּבֵית־הַמִּדְרָשׁ לְאַחַר
תְּפִלַּת הָעֶרֶב. עַל־יַד הַחַלּון יָשְׁבוּ וְהֵצִיצוּ בַּעֲדוֹ
הַחוּצָה, עַל פְּנֵי הָרְחוֹב הָאָפֶל וְהַמְרֻפָּשׁ וְעַל שְׁמֵי
הַסְּתָו הַקּוֹדְרִים.</p>
</blockquote>

<blockquote>
<p>יָשְׁבוּ שְׁנֵי הָאֲנָשִׁים וְשׂוֹחֲחוּ עַל־דְּבַר עוֹלָמוֹ שֶׁל הַקָּדוֹשׁ־בָּרוּךְ־הוּא.</p>
</blockquote>

<blockquote>
<p>הֵסֵב הָאֶחָד אֶת פָּנָיו מִן הַחַלּוֹן, נֶאֱנַח
בַּחֲשַׁאי וְאָמַר אֶל הַשֵּׁנִי: עוֹלָם זֶה – אֵל אֶחָד בְּרָאוֹ,
וְאוּלָם כַּמָּה הוּא מִשְׁתַּנֶּה מִזְּמַן לִזְמָן. כַּמָּה הוּא
נֶחְמָד בָּאָבִיב! מָה רַב יָפְיוֹ בַּקַּיִץ! וְאוּלָם כַּמָּה הוּא
מְכֹעָר עַתָּה, בְּעִתּוֹתֵי הַסְּתָו! הַבִּיטָה וּרְאֵה! זֶה הָרֶפֶשׁ
שֶׁבָּרְחוֹב, אֵלּוּ הַשָּׁמַיִם הַמְעֻנָּנִים, אֵלֶּה הַגְּשָׁמִים
הַטּוֹרְדִים וְאֵלֶּה הַשָּׂדוֹת הַקֵּרְחִים.</p>

<p>צָחַק עָלָיו חֲבֵרוֹ וְאָמַר לוֹ: וַאֲנִי לֹא כֵן
עִמָּדִי, אָמְנָם, יָפֶה עוֹלָמֵנוּ בָּאָבִיב וּבַקַּיִץ, אַךְ לֹא
נוֹפֵל מֵהֶם זֶה תּוֹר הַסְּתָו, טוֹב וְיָפֶה הוּא כְּמוֹהֶם!</p>

<p>שָׁמַע הָאִישׁ אֶת דְּבָרָיו, מָשַׁךְ בִּכְתֵפָיו וְלֹא עָנָה לוֹ.</p>

<p>לְאַחַר רְגָעִים אֲחָדִים קָמוּ שְׁנֵיהֶם וְהָלְכוּ
לְבֵיתָם, שְׁכֵנִים הָיוּ שְׁנֵי הָאֲנָשִׁים, וְאוּלָם הָרִאשׁוֹן, זֶה
שֶׁהָיָה קוֹבֵל עַל הַסְּתָו, גָּר בְּחֵיק הָאֲדָמָה, בְּמַרְתֵּף,
הַכְּתָלִים הָיוּ טְחוּבִים מִגִּשְׁמֵי הַסְּתָו שֶׁלֹא פָּסְקוּ,
עֲשָׁשִׁית קְטַנָּה הֵפִיצָה אוֹר כֵּהֶה בִּמְעוֹנוֹ הַדַּל, הַמָּלֵא
כֵּלִים שְׁבוּרִים. אָרוֹן רָעוּעַ עָמַד, פָּתוּחַ לִרְוָחָה, אַךְ הָיָה
הָאָרוֹן רֵיק. הַיְלָדִים הַקְּטַנִּים מְבַקְשִׁים לֶחֶם וָאָיִן, רֵיק
הַבַּיִת כִּשְׂדוֹת הַסְּתָו.</p>

<p>אָכֵן צָדַק הָאִישׁ הַזֶּה שֶׁאָמַר: אֵין רַע וְאֵין מְכֹעָר מִתְּקוּפַת הַסְּתָו!</p>

<p>הָאִישׁ הַשֵּׁנִי גָר בְּאוֹתוֹ בַּיִת מִמַּעַל לִמְעוֹן
שְׁכֵנוֹ. בַּחֲדָרִים מִרֻוָּחִים יָשַׁב, מְנוֹרוֹת רַבּוֹת הֵאִירוּ
בְּכָל חֶדֶר. הַתַּנּוּרִים הָיוּ מֻסָּקִים, בַּעֲלַת־הַבַּיִת פָּתְחָה
אֶת הַמִּזְנוֹן וְהוּא מָלֵא כָּל טוּב. רֵיחַ הַתַּפּוּחִים
אֲדֻמֵּי־הלְּחִי עוֹלֶה בָּאַף, הָאוֹפֶה בָּא וְהֵבִיא לֶחֶם לָבָן
וָחָם. הֹעֲלוּ מִן הֶחָבִית הַקִּשּׁוּאִים הַכְּבוּשִׁים, קִשּׁוּאִים
גְּדוֹלִים, קָשִׁים וְקָרִים. יָשַׁב הָאִישׁ עִם בְּנֵי מִשְׁפַּחְתּוֹ
לַשֻּלְחָן.</p>

<p>אָכֵן צָדַק הָאִישׁ הַזֶּה שֶׁאָמַר: אֵין טוֹב וְאֵין יָפֶה מִתְּקוּפַת הַסְּתָו!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44009">https://benyehuda.org/read/44009</a></div></body></html>