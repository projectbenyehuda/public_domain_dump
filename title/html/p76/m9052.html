<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עוקצים ופרי מחשבות</title>
	<meta name="author" content="ש' בן־ציון"/>
</head>
<body>

<h1 id="עוקציםופרימחשבותשבן-ציון">עוקצים ופרי מחשבות / ש' בן-ציון</h1>

<p>העולם הוא לנו ככתב יד עתיק יומין שנוסחוֹ מחוק ומשובש – כל המעיין בו, כותב בצדו איזה &#8220;צריך להיות&#8221;&#8230;</p>

<p>כמה שׂכל וכמה השערות דקות יש בין ההגהות האלה, וכמה רחוקות הן מהגירסא האמתּית!</p>

<hr />

<p>בקשת &#8220;התכלית&#8221; הנטועה בלבנו, זו היא מעשה השטן למרר חיינו; בלעדיה הלא יכולנו למצוא אושר בכל פנה שאנו פונים, הלא גם במצאנו מעט מים לצמאוננו – מצאנו בו אושר. אך בשאתנו עינינו השמימה כמה אושר מילא אז את לבבנו האומלל, לולא התרוצצה בקרבו פתאום שאלת &#8220;התכלית&#8221;! –</p>

<hr />

<p>לולא השאלות הזמניות והפרטיות המטרידות את בני האם, כי אז, מי יודע, אם לא שׂם כבר המין האנושי קץ לחייו מכעס שאלותיו העולמיות והכלליות&#8230;</p>

<hr />

<p>ענוּת לב תאיר פני איש וכל רואו יכירנו – להקל בכבודו.</p>

<hr />

<p>שכר מצוָה – המצוָה עצמה: עונג עשיתה <strong>ונועם</strong> זכרונה.</p>

<p>שכר עבירה – העבירה עצמה: עונג עשיתה <strong>ונוחם</strong> זכרונה.</p>

<hr />

<p>אחי, למה תבוזו לאהבת עצמנו, והיא רעוּתנו האחת שרוחה נאמן לנו לנצח נצחים? – כי היא חיינו לא רק בעולם הזה, אבל גם לעולם הבא – לולא היא, איככה נהנו הצדיקים מתענוגי גן עדן והם הלא יודעים המה ששם בגיהנום יעונו הבריות באכזריות חימה?&#8230;</p>

<hr />

<p>&#8220;שלי&#8221; ו&#8220;שלך&#8221; המה הורו הרשעה והצדקה.</p>

<hr />

<p>כל תנועה לצדקה – תחילתה לשמה, ומתוך שלשמה באה לשלא לשמה בידי מתחקים כסילים וצבועים ערומים שאוחזין בה&#8230;</p>

<hr />

<p>הרצון הוא אבי המעשים ומחוללם, והוא גם מגדלם ומחנכם. אבל ישנם רבים שרצונם עקר ולא יוליד, ועוד רבים מהם אלה שרצונם לא ידע, או לא יאבה לחנך את בניו – מעשיו הטובים. – הה, כמה ילדים נעזבים בחוצותינו!</p>

<hr />

<p>&#8220;סוף מעשה במחשבה תחילה&#8221;, &#8220;נחשוב נא דרכנו מראש&#8221; הם פתגמים טובים ומועילים, אבל ע&quot;פ רוב הם שגורים רק בפי העצלים&#8230;</p>

<hr />

<p>על כל המעשים הנעשים בעם לשם תכלית נרצה, יש לשמוח, גם אם אין להועיל מהם כלום; כי הרגל מעשה יש בהם. הן לא דבר ריק הוא שכל אוּמן מאַמן תחילה ידו בקורנס על הסדן בטרם יך בו על מלאכתו.</p>

<hr />

<p>אהבת האנושיות זה הוא רק כינוי לשלום בני האדם שאנו חפצים בו; על כן תורתנו האוהבת לקרוא את הדברים בשמם העצמי, דוברת ע&quot;פ רוב בשם <strong>השלום והצדק</strong> ואינה מקשקשת בלי הרף בכינוי המליצי: &#8220;אהבה, אהבה&#8221;.</p>

<hr />

<p>הלאוּמיות והכלליוּת ממלאות רק פגימותיהן אשה מרעותה, ויחדיו הן שתים שהן אחת, לאמור: האנושיוּת.</p>

<hr />

<p>בחותם המוניטין של אברהם אבינו טבוע גם המוניטין של תולדותינו: זקן וזקנה מצד זה, בחור ובתולה מצד זה. רבותי! שימו נא עיניכם ולבכם לשני עברי המוניטין ויחדלו בכם הקוראים בכוח, כי <strong>נער</strong> ישראל וכוח עלומים כוחו – והמתיאשים השואלים: &#8220;האחרי בלותנו תהיה לנו עדנה?&#8221;</p>

<hr />

<p>רק <strong>העתיד</strong>, העתיד לעמי ינחמני, כי על <strong>העבר הרחוק</strong> שלנו הלא ראה אראה במה משלמים לנו עליו, עתה בהוה&#8230; ועל העבר הקרוב לנו – הלא תסלחו על שאלתי, שאלת קשה רוח – כי אשאל מה עשינו <strong>לנו</strong>, זה מאות בשנים, או מה הבאנו <strong>לעולם משלנו</strong>?</p>

<p>רק העתיד, העתיד לעמי ינחמני עוד!</p>

<hr />

<p>האיש הוא ממילא בן עם אחד, אך בן עם אחד יכול להיות גם חדל אישים; אשרי העם שיש לו <strong>אנשים</strong>, ואוי לו לעם שיש לו <strong>רק</strong> בנים למחצבתו!&#8230;</p>

<hr />

<p>יש <strong>מנדב</strong> בכיסו, אך טוב ממנו <strong>המתנדב</strong> בלבו. מעטים בנו מאד <strong>המנדבים</strong>, ומעטים עוד מהם <strong>המתנדבים</strong> בעם. – הה, איך נפלת בת עמי-נדב!</p>

<hr />

<p>כשרון – טעות סופר הוא&#8230; וצ&quot;ל: שכרון!</p>

<hr />

<p>&#8220;איפכא מסתברא&#8221; – זה הוא האמצעי היותר קל להשיג שם הכבוד &#8220;חכם&#8221;.</p>

<hr />

<p>הבוּרים והריקים שבחיים, שכל השכלתם – לבושם המוֹדתי, כבר שׂמה הספרות לדראון. <strong>והחיים</strong> טרם ישלמו ככה לספרות כפעלה, לשׂום לשמצה את הבוּרים והריקים שבספרות שכל חכמתם – סגנונם.</p>

<hr />

<p>רעיון קל מסוּבין שנתלבש בסגנון פילוסופי עיקש ופתלתל – הכל מעיינים בו בכובד ראש, ותורה שלימה בחידוד יפה – תעורר רק צחוק על שפתי הקורא.</p>

<hr />

<p>החכמים בעלי &#8220;איפכא מסתברא&#8221; הם רק כאבנים מתחת לאופני העגלה המעצרות כמעט בעד מרוצתה ומטלטלות את היושבים בה, רק למען תוָדע ישוּתן בארץ&#8230;</p>

<hr />

<p>ההיסטוריה תורנוּ שיש לקמץ בגזירות שוות היסטוריות מזמן העבר לזמן ההוה והעתיד.</p>

<hr />

<p>גם העִוֵר בגששו יוכל להבחין בין שפל לרם, בדעתו, כי מה שאינו משיג לגשש בידו הוא בודאי רם ממנו, אך להבחין <strong>בין רם לרם</strong>, לזאת נחוצה עין בוחנת ומנוסה.</p>

<hr />

<p>השירה הדמיונית זו היא שירת הערש לגדולים להנעים עליהם שנתם.</p>

<hr />

<p>הריאליוּת בשירה תעורר אידיאלים בחברה.</p>

<hr />

<p>&#8220;תפוחי זהב במשכיות כסף&#8221; – המה ספרי הקלסיים.</p>

<p>תפוחי אדמה בקערה פשוטה – יגישו לנו הריאליים. אך התבוננו אל הקערה הנקיה והחלקה – היא מעשה ידי אמן, ומתנוצצת.</p>

<p>ומקפה שחורה ונמוחה שלא נכיר מה היא, בכלי חרש המצוירים <strong>בציורים</strong> מעשי ידי קדר גס – מושיטים לנו <strong>המַתֶריאליים</strong> העברים&#8230;</p>

<hr />

<p>על זאת יתפלל כל סופר, וביחוד העברי: &#8220;יהי רצון שלא יפול בני, יליד רוחי, ביד מו&#8221;ל <strong>ערל לב</strong>, פן <strong>ימול</strong> אותו שלא כדת וגם לא יהיה <strong>פורע</strong> כדין&#8230;!&quot;</p>

<hr />

<p>איש חנף הגונב דעת למצוא חן בעיני כל, או הירא ורך הלבב העושה מעשהו בחשבון לבל יאבד חנוֹ בעין כל אדם ולבלתי הרגיז כל איש, לכוזב אשר כזה: &#8220;הולך בשביל הזהב&#8221; יקרא היום.</p>

<hr />

<p>תולדותיהם של רוב בני דורנו נוכל לספר בקצרה כזה: &#8220;הרגש הוליד את השׂכל, ויקם הבן על האב ויהרגהו&#8230;&#8221;</p>

<hr />

<p>בגשמים מרובים נבוֹל תבוֹל הקמה, וברוב מוסר יבּוֹל הילד ולא יעשה פרי.</p>

<hr />

<p>לילד מתמיד נוּכל ללמד מה שלבּנו חפץ, אך לילד בעל לב רַגָש – רק מה שלבו חפץ.</p>

<hr />

<p>הזהרו בבני העניים, פן תעבירם העניוּת על דעתם!</p>

<hr />

<p>מסופקני אם יוכל דור יבוא למלא תקוָתנו, אם טרם שׂמנו עוד את העבודה הגופנית לעיקר בחינוך בנינו.</p>

<hr />

<p>ישנה מיתודה אחת טובה ומועילה באמת, והיא נחוצה מאד למורים ולמלמדים העברים, אך טרם ימָצא לה מו&quot;ל, אשר יוציאה לאור עולם, והיא – אהבת המורה למלאכתו&#8230;</p>

<hr />

<p>באהבת שוא יטעה אחד מהזוג, ובאהבת אמת יטעו שניהם.</p>

<hr />

<p>מה שונה היא פעולת הנישואין על האיש והאשה. אותו ישַנו <strong>לפעמים</strong> לטוב ואותה <strong>תמיד</strong> לרעה&#8230;</p>

<hr />

<p>&#8220;אשה דמעתה מצויה&#8221; לעשות את האיש לצחוק.</p>

<hr />

<p>אהבה – כינוּי נאה לרעבון וצמאון התאוָה. זו היא אמת מוחלטת, אך עוד לא מוסכמת.</p>

<hr />

<p>האשה היא כגפן סורחת אשר לא תוכל עמוֹד לבדה, והיא שולחת שׂריגיה ונטישותיה למצוא לה מעמיד; אם תמצא ותתּמך על הארז אז עליו תעלה גם עד לעבי שחקים, ואם לא – תתרפק גם על החוח אשר בשדה, גם את עץ היבש לא תבזה, ועוד תכס עליו בעָליה, – כי גם על כבודה והודה תוַתּר רק לבל תהיה לבדה באין תומך&#8230;</p>

<hr />

<p>גורל האשה והיהודי נשתוו בזה, כי מַחטיאיהם ומַדיחיהם, הם הם יתאוננו על מדותיהם הנשחתות&#8230;</p>

<hr />

<p>אודך, הספרות! – בפיך אוּכל לשׂום דברים אשר לוּ דברתי אותם במו פי, בשפתי בשר, באזני העם בראש הומיות, אז סקלו אחרי באבנים ויגרשוני מקהלם, אך בצל כנפיך, כי אסָתר, <strong>רואים</strong> העם את הקולות – ויפהקו במנוחה, והקוראים המבינים – רק יצחקו&#8230;</p>

<hr />

<p>יושר ואמת שבע יפלו בדרכם – וקמו, והיה בהגיעם אל מחוז חפצם – כבר אחרו המועד&#8230;</p>

<hr />

<p>לוּ צרף הקב&quot;ה <strong>מחשבה</strong> רעה למעשה, מי יודע, אם לא היה אז הצדיק כבד אָון יותר מן הרשע&#8230;</p>

<hr />

<p>אדם המתנהג לפי סדר קבוע בכל ימי חייו הוא רק כמכונה של בשר ודם&#8230; אך אל נ א ידמה שונא הסדרים, כי <strong>ברצונו</strong> הוא מתרחק מן הסדר; גם הוא מכונה, רק מכונה רעועה ומקולקלת&#8230;</p>

<hr />

<p>העושה חלוקה בנפשו כתורת ההמון: &#8220;את אשר לאלהים – לאלהים ואת אשר לבני אדם – לבני אדם&#8221; כולו לעזאזל!</p>

<hr />

<p>הבטלה, השממון והאסון עושים בעולם גם שוטים, גם שכורים גם אידיאליסטים; ועתה, מי חכם וידע והבחין בערבוביה הלזו, אם אלה <strong>שבשמות שונים</strong> מצוינים <strong>ממקור אחד</strong> מוֹצאם, ואלה <strong>שממקורות שונים</strong> ילכו בשם אחד ידגלו&#8230;</p>

<hr />

<p>לגלוֹת &#8220;לביה לפומיה&#8221;, כלומר, לדבר כמחשבותיו מֵעֵז לפעמים גם פעוט חצוף או פטפטן פשוט, אך מי גבור שירהיב בנפשו עוז לחשוב תמיד כאשר עם לבבו?&#8230;</p>

<p>לגלות לבו לראשו שלו, זה הוא עוז רוח!</p>

<hr />

<p>רק עניו צולח כשאול בן קיש אשר יצא לבקש <strong>האתונות</strong> האובדות וימצא <strong>מלוכה</strong> נראה לעין ההיסטוריה; אבל רבבות הענוים שבהחבאם &quot;אל הכלים, נלושו, מבלי משים, בעיסה שבמשארה, או ניתנו בשק המספוא לפני החמורים, המה נעלמו גם מעיניה החודרות, אף כי אלה עוללו לה כחלוצים הגאיונים העוברים לפני העם.</p>

<p>&quot;כחלק <strong>היוצא למלחמה</strong> כחלק היושב על <strong>הכלים</strong> &quot; – חוק זה טרם תדע ההיסטוריה.</p>

<hr />

<p>כשהעושק מזדוג אל הערמה וילדו עושר גדול וגמילות חסדים קטנים&#8230;</p>

<hr />

<p>יש הרבה אפיקורסים כופרים בעיקר שמורא <strong>שֵדים</strong> עליהם; רבים המה גם הבוזים לעם ומכחשים בהמון, ו&#8220;אימתא דצבּוּרא&#8221; עוד תבעתם ולא יהינו לפתוח פה לפני &#8220;העדר&#8221; הלזה.</p>

<hr />

<p>בשמעך איש מונה סדר המעלות של אהבתו בנוסח הגיוני, לאמור: &#8220;אני אוהב את נפשי, אח&#8221;כ את בני ביתי, אח&#8220;כ את כל משפחתי, ואח&#8221;כ את עמי&quot; – הרהר אחריו אם לא מוכשר הוא אותו האיש להקריב את כבוד עמו כולו בשביל טובת הנאה לנפשו האהובה&#8230;</p>

<hr />

<p>במיוחסים נראים ביותר כל רשמי הטפּוּס של האוּמה, וגם עשירינו, המיוחסים החדשים, קנו להם כל הסימנים שמנו חכמים באומתנו:</p>

<p>הם <strong>רחמנים</strong> – ומרחמים רבים לא יוכלו לראות בעני אחיהם&#8230; והסבּוּ עיניהם מהם.</p>

<p>הם <strong>ביישנים</strong> – וככל ביישן שיחפר לשמע שבחו בפניו כן גם פניהם יאדימו בהגידך להם את&#8230; עמם ומולדתם.</p>

<p>הם גומלי חסדים – וחסדם חסד אמת, היינו דוקא לאלה שלא יוכלו לצפות מהם תשלום כל שכר, מלבד&#8230; רקיקה בפנים&#8230;</p>

<hr />

<p>העם הוא רק קרקע חכמיו וגבורותיו, והם המה העצים הנושאים פרי אידיאלים.</p>

<hr />

<p>העָוֶל הוא הזבל שעל שדה החיים – הוא המוציא צמח ברכה של אידיאלים ומעשים כבירים בעם.</p>

<hr />

<p>כגַבּר האידיאה חיילים ועשתה דרכה בגאון דרך הנשר בשמים, אז יחרד, ישתחוה לה ההמון אַפַים ארצה וסקל יסקל כל הזורק בה צרור למעלה; אך אם ראה יראה אותה ההמון בראשית דרכה, עת תזחל עוד כנחש על גחונה, או בכרותה לה מהלך בסתר כתולעת במעבה אדמה – אז רגל העם בה בראשונה, לרמסה מבוז ושאט נפש&#8230;</p>

<p>על כן אני אומר: השמר לך מהוציא משא נפשך לרשות הרבים טרם באה העת!</p>

<hr />

<p>בני ישראל הם כעננים המרחפים על פני רקיע השמים – תמונות כחפץ נפשנו תחזינה בם עינינו&#8230;</p>

<hr />

<p>כמה ספרי מוסר מַרבים לטפול שקר על שקר כדי לדרוש בגנוּת&#8230; השקר.</p>

<hr />

<p>בחור מה הוא אומר? – טוב שברֵעים – <strong>רעיה</strong>.</p>

<p>בתולה מה היא אומרת? – אם רֵעַ אתה איה &#8220;אהבתך&#8221;?&#8230;</p>

<hr />

<p>האדמה תתן כוחה לברכה רק לדורשים ממנה לפי כוחה.</p>

<hr />

<p>חפצה החכמה להמשילנו באלהים, בטבע – ותעבידנו לבני אדם&#8230;</p>

<hr />

<p>מצוַת אנשים מלוּמדה – אין בה סכנה, אך <strong>רגש</strong> אנשים מלוּמד – הוא מלכודת השטן.</p>

<hr />

<p>&#8220;שלי – שלי ושלך – שלך&#8221; – תורה גרועה היא ביחס הנשמה אל הגוף, כי אם לא תכלכל את האחד על חשבון רעהו – ולא תדע אף רגע אחד של אושר בארץ&#8230;</p>

<hr />

<p>הדעת תאצל מהודה על המלומד <strong>הצעיר</strong>, ולכשיזקין יגמול לה גם הוא כפעלה.</p>

<hr />

<p>חביבה המציאה על בעליה בשעה ראשונה יותר מיגיע כפים ונחלת אבות.</p>

<hr />

<p>&#8220;&#8230; יקרה היא מפנינים&#8221; – אך עד שתמצא קונה לסחורה יקרה כזו ומַתָ ברעב&#8230;</p>

<hr />

<p>ההגיון והדמיון הם גם &#8220;עזר&#8221; אף שהם &#8220;כנגד&#8221; איש לרעהו. רק בהתלכד אלה השנים ויעשונו לנפש חיה – הרומשת על הארץ ומתגאה כאלהים.</p>

<hr />

<p>דע את אחרים למען דעת נפשך&#8230;</p>

<hr />

<p>הכסף הנתּן לצדקה מיד העשירים דומה לקיטור מכונה: בעוד שהוא <strong>כלוא</strong> – בארגז הנדיב – כוחו רב מאד, בצאתו ישרוק בקול רעש וקולו הולך מסוף העולם ועד סופו, ואז התָעיף עינך בו – וכבר נדף, עבר <strong>ובטל</strong> ויהי כמו <strong>אָין</strong>!&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9052">https://benyehuda.org/read/9052</a></div></body></html>