<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל דַּרְכֵי הַמּוֹלֶדֶת</title>
	<meta name="author" content="מתתיהו שוהם"/>
</head>
<body>

<blockquote>
<br />
</blockquote>

<blockquote>
<p>לְכָדוּנִי רִשְׁתוֹת דְּרָכַי, מִדְבְּרוֹת סְפַרְוַיִם,</p>

<p>מְפֻלְּשׁוֹת עֶרְיַת־זֹהַר וְעֶצֶב שְׁמִטֵּי־שְׁמִטּוֹת,</p>

<p>וְשִׁרְבֵּט כָּל צָבָר, כָּל בַּרְקָן, לְשׁוֹן־צָמָא</p>

<p>לְמַצֵּץ כָּל שָׂרֶטֶת־טְרִיָּה בִּבְשָׂרִי – – –</p>

<br />
</blockquote>

<blockquote>
<p>וּבַחֲנוֹת יוֹם רִאשׁוֹן עַל עַרְבוֹת יִשְׂרָאֵל,</p>

<p>וָאַשְׁכִּיב אֶת־לִבִּי בְּשִׂיחִי הַכָּבֵד</p>
</blockquote>

<blockquote>
<p>מֵחֶדְוָה וּמִקֹּצֶר־רוּחַ וּקְשִׁי־נַפְתּוּלִים:</p>
</blockquote>

<blockquote>
<p>הַמּוֹלֶדֶת! רַב כֹּפֶר תָּבַעַתְּ מִבְּנֵי הַגְּאֻלָּה –</p>

<p>וְלֹא כָל־רֶגֶל אָח תִּתְגַּבֵּר שׁוּב הַפַּעַם לִמְשֹׁךְ</p>
</blockquote>

<blockquote>
<p>בִּשְׁבִיל־יִסּוּרַיִךְ, וְלֹא כָּל־אָחוֹת עֲנֻגַּת־טִפּוּחִים</p>
</blockquote>

<blockquote>
<p>תַּעֲזֹז לְחַטֵּא עוֹר־בִּרְכָּהּ הֶחָלָק, שֶׁהִסְכִּין</p>

<p>לְצֵל חֹרֶשׁ וָגַן בַּנֵּכָר – וּלְצָרְבוֹ וּלְצַלְּקוֹ</p>

<p>בְּסַמֶּרֶת נוֹשְׁכָה לִדְרָכָיִךְ – – –</p>

<p>הֵן יֵשׁ גַּם לָעַזִּים־טְהוֹרִים בַּמַּחֲנֶה הִתְאַכְזַרְתְּ,</p>

<p>וּבְכָל־רוּחַ צָיוֹן זִלְעַפְתְּ בִּמְלֵאַת נְחִירֵיהֶם,</p>

<p>בְּטֶרֶם עוֹד יִתְפּוֹגְגוּ מֵאֵדֵי יַעֲרוֹת־הַצָּפוֹן;</p>

<p>וּבְעָטְפָם נִחָרִים וּכְפוּפִים עַל אֲבָנַיִךְ לָחַשְׁתְּ</p>

<p>כְּזָרָה וְשׂוֹטְמָה אֶל מִשְׂרֶפֶת דָּמָם:</p>

<p>הָהּ, אַתֶּם, שֶׁכָּל־דֶּרֶך בּוֹגְדוֹת בְּגָלוּת הַמַּעֲרָב</p>

<p>עִרְקְלָה רַגְלְכֶם וַתְּשַׁכְּחֶנָּה</p>

<p>כָּל־מִשְׁעוֹל הַרְרֵי־נֶגֶף בִּנְתִיב הַגְּאֻלָּה;</p>

<p>אַתֶּם אֲסוּפֵי כָל־גְּבוּלוֹת, כְּפוּנִים עַל שִׁכְבַת־טַל זָרָה,</p>

<p>עַל תַּמְחוּיֵי־חֶסֶד עַמִּים, קוֹבְצֵי עשֶׁר עַל־יָד,</p>

<p>לְלֹא גֹרֶן וּנְוֵה־מִבְטַחִים, לְמוּדֵי חֲנֻפּוֹת וְעֶלְבּוֹן –</p>

<p>הַמְעַט הוּא לָכֶם לְשַׁקַּע בְּעַרְבוֹת שִׁמְמוֹתַי,</p>

<p>כְּשִׁלּוּם־כִּפּוּרִים בְּעַד מַעַל נְדוּדִים,</p>

<p>כָּל־סְגֻלּוֹת צְבַרְתֶּם בְּכָל־שַׁעַר נֵכָר –</p>

<p>וְלוּ גַם כָּל־נִכְסֵי שְׁנוֹת אַלְפַּיִם תָּבִיאוּ,</p>

<p>עַד אַחֲרוֹן דִּינַרְכֶם, הָהּ, רוֹכְלֵי כָל־שְׁוָקִים, בְּנֵי־שָׁאוֹן! –</p>

<p>הַבְמִטְעַן גָּלוּתְכֶם זֶה תֹאמְרוּ לְשַׁכֵּךְ</p>
</blockquote>

<blockquote>
<p>אֶת כָּל־בּשֶׁת וּכְאֵב עֶגְנָתִי, כָּל־קְלוֹנְכֶם אַתֶּם:</p>
</blockquote>

<blockquote>
<p>כִּי פָרַעְתִּי אֲנִי – מְכוֹרַת נְבִיאִים – אֶת־רַחְמִי,</p>

<p>שֶׁשֻּׁכַּל בִּמְלוֹא־חֵשֶׁק חֻמּוֹ, לְכוֹבְשַׁי־זוֹלְלַי</p>

<p>בִּיגוֹן־כֹּסֶף כַּלָּה וְזוֹנָה וּבִנְקַם תַּמְרוּרִים לְגוֹלָי? – – –</p>

<p>הָהּ, אַתֶּם הַחָפְשִׁים וְקָשִׁים! אִם לֹא כָל־נַפְשְׁכֶם,</p>

<p>אִם לֹא כָל־גְּוִיַּתְכֶם – עַד צִלְּכֶם – וְעַד טְמִיר־חֲלוֹמְכֶם,</p>
</blockquote>

<blockquote>
<p>כֹּפֶר־בֶּגֶד דּוֹר־דּוֹר לִי תַגִּישׁוּ – וַהֲקִיאוֹתִי אֶת־כֻּלְּכֶם!&#8230;</p>
</blockquote>

<blockquote>
<p>כֹּה לָחַשְׁתְּ וְדִבְלַלְתְּ אָז שָׁדַיִם צוֹמְקִים וּמְסַמְּרִים,</p>

<p>פִּטְמוֹת־עֲלוּקוֹת שְׁחוּנוֹת שְׁרַב־מִדְבָּר – – –</p>

<br />
</blockquote>

<blockquote>
<p>לֹא הִמְתַּנְתְּ בְּרָגְזֵךְ, הַמּוֹלֶדֶת – כִּי לֹא הִתְאַפַּקְתְּ,</p>

<p>לֹא מָצָאת דֵּי־נָקָם, דֵּי־מְרוֹרוֹת, שֶׁתּוּכְלִי הִתְנַכֵּר</p>

<p>לֶעֱנוּת־פֶּרֶךְ בָּנִים&#8230; וְרוּחוֹת קְרִירֵי־טְלָלִים</p>

<p>מִלְּבָנוֹן וּמִיָּם אָז הִבְהַלְתְּ בִּבְשׂוֹרַת תְּנוּבוֹת:</p>

<p>הֵקַרְתְּ סֵתֶר לְשַׁדִּים, שֶׁטִּמַּרְתְּ מִתַּלְמֵי</p>

<p>כָּל־כּוֹבְשַׁיִךְ עַד כֹּה, וּשְׁתִילֵי פַרְדֵּסַי גִּמְּאוּם;</p>

<p>עִלְעֲלוּ דְקָלִים אֶת־גֵּאוּת לִבְלוּבָם עַל רֹאשִׁי,</p>

<p>וְזֵיתַיִךְ רִדְּדוּ בְעַנְוָה אֶת־צִלָּם לְרַגְלָי.</p>

<p>הָהּ, אַרְצִי, אֵם־עַלְמָה! רַק לְרֶגַע קִמַּטְתְּ לִי רַחְמֵךְ</p>

<p>עָקָר־פֶּרֶא, כְּשֶׁסַע סְלָעַיִךְ גָּלוּף –</p>

<p>וָאֹמַר, כִּי רֻפְּטָה פַגַּת־חֶמֶד שָׁדַיִךְ, כֻּרְכְּמָה</p>

<p>בְּעִצְּבוֹן אַלְמְנוּת עֲלוּמָיִךְ –</p>

<p>וּפִתְאֹם מֶה עָגַבְתְּ, מֶה חָשַׁקְתְּ לִי, לִבְנֵךְ,</p>

<p>צוֹהֲלָה וּצְנוּעָה, כֻּלֵּךְ אֶרֶץ־כַּלָּה, שֶׁהָרְתָה</p>

<p>לְרֵיחוֹת אֲבִיבָהּ הֶחָדָשׁ וַתַּעֲלֵם הֶרְיוֹנָהּ</p>

<p>בְּנִצַּת הַשָּׁקֵד הַלְּבָנָה – הִתְפַּיְּסָה בְשִׁבְעַת קִשּׁוּטִים</p>

<p>לִקְרַאת רֵעַ וְדוֹד נֶאֱמָן, וַתַּרְנֵן אֶת־כֹּחָהּ</p>

<p>לְתִירוֹשׁ הַכְּלוּלוֹת וּלְאָסְפֵי הַיָּמִים הַבָּאִים.</p>

<br />
</blockquote>

<blockquote>
<p>אַל, אַחַי, תַּאֲמִינוּ לְחֹרֶב שַׁדָּהּ וּלְדִבַּת קְשִׁישׁוּת,</p>

<p>לָהּ קָשַׁר עֵרֶב־רַב, שֶׁצָּבַת בְּזֻהֲמַת פִּרְאוּתוֹ</p>

<p>בְּעֵירֹם דִּבְלוּלֶיהָ שְׁנוֹת אֶלֶף וְלֹא נוֹבְבָם מִדִּשְׁנוֹ,</p>

<p>שֶׁלָּפַת מַרְגְּלוֹת סְלָעֶיהָ וְלֹא שִׁסְּפָם בְּלֵחוֹ –</p>

<p>וּמֵהֵמָּה, אַחַי, מַה־שֶּׁלֹּא נַאֲמִין עוֹד,</p>

<p>כִּי אֲבִיב הֶחָזוֹן, שֶׁשִּׁלְהֵב כַּרְמִלָּהּ וְסֻבְּכָהּ,</p>

<p>רַק בָּסְרֵי שְׁדֵפָה בִכֶּר־לָנוּ וּלְכָל הָעוֹלָם,</p>

<p>וַיְכַחֵשׁ וַיְשַׁכֵּל יְבוּלוֹ, שֶׁבִּשֵּׂר לַאֲסַם הַשָּׁלוֹם;</p>

<p>כִּי רֻמֵּינוּ, אַחַי, לְמִקְסַם פְּדוּת עוֹלָם,</p>

<p>כִּי הֻתַּל בְּגוֹי גֵּא וּרְחוֹק־רְאוּת, שֶׁתָּקַע לְבָדָד</p>

<p>מִשְׁכְּנוֹת רַבֵּי־רֹן וְסִבְלוּת עַל פִּרְזוֹת בְּשׂוֹרָתוֹ,</p>

<p>שֶׁסֵּרַב לְיָוָן וּלְרוֹמָא וּלְכָל גּוֹג וּמָגוֹג</p>

<p>וַיִּתְפֹּשׂ דֶּגֶל רָם־נִצָּחוֹן – אֶחָד עַל כָּל־דֶּרֶךְ אָדָם&#8230;</p>

<p>וְעוֹד לֹא תַאֲמִינוּ, אֶחָי –</p>

<p>כִּי טְרוּפֵי יֵאוּשׁ נַסְנוּ הֲלוֹם, וְלַשֶּׁקֶר כָּל־צַר</p>

<p>כְּבָר הִצְהִיל פַּעֲמוֹנָיו עַל אָפְקֵי הַמַּעֲרָב,</p>

<p>כְּמוֹסְרִים דִּין עָלֵינוּ: צְאוּ, צְאוּ מִתּוֹכֵנוּ, נוֹכְלִים רְעֵבִים,</p>

<p>בַּדָּאֵי הַגְּאֻלָּה בֵין גּוֹיִים אַלִּימִים וּשְׂבֵעִים – – –</p>

<p>וְטוֹב לָנוּ הַאֲמֵן: שַׁבְנוּ הֵנָּה לִקְשֹׁר</p>

<p>מֵחָדָשׁ שְׂרִידֵי שֵׁבֶט אָצִיל וּלְתַקֵּף אֶת־עֵדוּת הֶחָזוֹן.</p>
</blockquote>

<blockquote>
</blockquote>

<hr />

<blockquote>
<p>הֱצִיפוּנִי יָמִים וְלֵילוֹת בְּזָהֳרֵי בְרֵאשִׁית</p>

<p>עַל דַּרְכֵי הַמּוֹלֶדֶת –</p>

<p>וְנַפְשִׁי הִתְלַבְּטָה־צָהֲלָה בְּרָנֵּי־רְנָנִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28463">https://benyehuda.org/read/28463</a></div></body></html>