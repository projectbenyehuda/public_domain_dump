<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>היהודי (קטע מפואימה &quot;אדם&quot;)</title>
	<meta name="author" content="מתתיהו שוהם"/>
</head>
<body>

<blockquote>
</blockquote>

<blockquote>
<p>יֵשׁ נֶפֶשׁ לַדְּרָכִים עַתִּיקָה אֲצִילָה, בָּהּ נֶחֱסַן וְגָנוּז</p>

<p>כָּל רָז וְכָל נֶעְלָם בִּכְתָב תּוֹלְדוֹת אָדָם: כָּל שְׁבִיל – מַעֲשִׂיָּה,</p>

<p>כָּל מַסְלוּל – אַגָּדָה, כָּל מִדְבָּר וַעֲרָבָה סִפּוּרֵי עֲלִילוֹת&#8230;</p>

<p>אֶת כָּל אֲשֶׁר חָזוּ גִבּוֹרִים בִּצְפוֹתָם לִמְרוֹמֵי הָאֵלִים,</p>

<p>אֶל כָּל אֲשֶׁר עָבְרוּ הַכּוֹבְשִׁים בְּעָרְגָם לַשִּׁלְטוֹן הָאַחֲרוֹן,</p>

<p>וְחָזוּת הַקְּסָמִים שֶׁבְּנַפְשָׁם נִזְדַּקְּרָה בִּבְרַק שִׁמּוּט נֶשֶׁק,</p>

<p>נִגְלְתָה מְתֻלְּעָה אֵד דָּמִים וְקָרְאָה מִתְּרוּעַת הַמַּחֲנוֹת,</p>

<p>וְאָרְבָה מִשְּׂדוֹת הַנִּצָחוֹן, מִתַּלְמֵי בַלָּהוֹת לַמָּוֶת –</p>

<p>וְעַד אֵלֶּה שֶׁבְּשָׁאֳטָם שְׁלַל אוֹיֵב – מְנָת צָבָא מִסְכֵּן וְרָעֵב –</p>

<p>הֵם נָשְׂאוּ כָּל סֶבֶל עֶרְגָּתָם לִקְרָב אַחֲרוֹן אַחֲרוֹן וְנִשְׂגָּב –</p>

<p>וְאֶת כָּל עוֹד לֹא נִרְשַׁם עֲדֶנָה בִּמְגִלּוֹת זִכָּרוֹן לַמְּלָכִים</p>

<p>נֶפֶשׁ הַדְּרָכִים יוֹדַעַת לְסַפֵּר&#8230;יֵשׁ מַזָּל לַדְּרָכִים:</p>

<p>כִּי עָבְרוּ עַל אַחַת אוֹרְחוֹת נְסִיכִים נוֹשְׂאוֹת מַס תְּשׁוּרָה</p>

<p>שֶׁל שֵׁן וַעֲלָמוֹת וְהָבְנִים – עִזְבוֹן כָּל צִיִּים רְחוֹקִים;</p>

<p>וְרָעֲפוּ דַּבְּשׁוֹת הַגְּמַלִּים עַל רְזוֹן דַּרְכֵי חוֹל בָּשְׂמֵי שְׁמָנִים,</p>

<p>וּבְאָהֳלֵי אֵטוּן מְנֻמָּרִים, מִתְנוֹעֲעִים וּסְרוּחֵי יְרִיעוֹת</p>

<p>לְעִקְּבוֹת הַפִּילִים הַכְּבֵדִים הַמְּעַכְּסִים בִּצְמִידֵי הַזָּהָב,</p>

<p>צִלְצֵל שְׂחוֹק בֹּסֶר לִנְעָרוֹת, שֶׁחָזוּ בִּשְׁנִי עַנְנֵי שְׁקִיעָה,</p>

<p>כָּל קֶמֶט לִמְשִׁי גְלִימוֹת כַּרְפַּס עַל גְּוִיּוֹת טוֹפְפוֹת־גּוֹחֲנוֹת</p>

<p>עַל חַכְלִיל מַרְבַדִּים לְהַרְמוֹן וּמְצַנְּנוֹת פַּלְדוֹת מְרִי חִשְׁקָן</p>

<p>בְּהַדְּקָן חַמּוּקֵי עֶרְיָתָן לְקֹר אָגְנֵי שַׁיִשׁ לְאַמְבַּטִיּוֹת – – –</p>

<p>אוֹ פִרְאָה־בְּתוּלָה הַדֶּרֶךְ וּמְחַכָּה בְּלִבְטֵי צִפִּיָּה</p>

<p>לְהֵלֶךְ שֶׁבּוֹשֵׁשׁ לָבוֹא&#8230; פִּתְאֹם תִּקְפֹּץ תְּפֻשַּׂק עֵירֻמָּה</p>

<p>לִקְרַאת נָבִיא עוֹרֵק מִצַּהֲלַת קִרְיָה וְשֶׁפַע אֳסָמִים;</p>

<p>פְּרוּם אֵזוֹר וּמְלֵא זַעַם קֹדֶשׁ וּמְעֻנֵּה חֲזוֹנוֹ הוּא יָצָא</p>

<p>לִצְעֹק עַל עֲזוּבַת הַדְּרָכִים, לָרִיב שָׁם אֶל אֵל וְאֶל אָדָם</p>

<p>עַל מִשְׂחַק תַּעְתּוּעִים וּמְסַנְוֵר לְלֹא מִשְׁפָּט, לְלֹא רַחֲמִים, לְלֹא תַכְלִית</p>

<p>וְקוֹרֵא בַמִּדְבָּר לִגְאֻלָּה&#8230; הַדֶּרֶךְ הַמְחַכָּה לִגְאוּלִים</p>

<p>תְּלַפֵּף אֶת רַגְלָיו הַיְחֵפוֹת, תְּגֻמָּא בְּעֵינוֹ הַיּוֹקְדָה,</p>

<p>עַד יֶחֱזֶה בְּאַפְסֵי זְהָבָהּ אֶת אַחֲרִית הַיָּמִים הַגְּדוֹלָה,</p>

<p>וְיִקְטֹם עַל סַלְעָהּ מְנֻחָם הַלַּפִּיד שֶׁלָּחַךְ דְּמֵי אָשְׁרוֹ</p>

<p>וְיָשׁוּר מְרֻחָם אֱלֹהוֹ – – – יֶשְׁנָן גַּם דְּרָכִים אֲחֵרוֹת,</p>

<p>בָּהֶן צָעַד קַיִן גֵּא־אָבְדָן, כִּי כִמֵּר אֲפִילֵי קִלְלָתוֹ</p>

<p>בְּמֶגְרְפוֹת פַּחַד וּמָוְתָה לְזֶרַע הַחֵטְא: יְבוּל קֹדֶשׁ</p>

<p>לְגָרְנוֹת שִׁדָּפוֹן, שָׁם יִרְקַב לְרוֹשׁ נָקָם לָאֵל וּסְלִיחָתוֹ,</p>

<p>יִדָּגֵר לִקְצִיר מֶרֶד אַחֲרוֹן&#8230; בַּדְּרָכִים הָאֵלֶּה יִשָּׁמַע</p>

<p>הֵד חָרִיף לְכַבְלֵי הַשְּׁבוּיִים הַמְבָרְכִים כְּנַף חֶסֶד לָאֹפֶל,</p>

<p>כִּי לָעַג זִיו שֶׁמֶשׁ לַחֲלֻדַּת דָּם קָרוּשׁ עַל בַּרְזֶל גָּלוּתָם;</p>

<p>שָׁם חֶרֶשׁ מִתְחַמֵּק בְּצֵל סִבְכֵי עֶרֶב וּפוֹזֵל עַל סְבִיבָיו</p>

<p>הַפָּלִיט מִמַּחֲנֵה הַתְּבוּסָה, וְנוֹשֵׂא אוּד דּוֹעֵךְ בְּעֵינוֹ</p>

<p>אֶל מִזְבַּח אֱלֹהוֹ הַנִּקְרָע, לְנָעֳצוֹ בְרִמְצוֹ: אוֹת כְּפִירָה</p>

<p>בָאֵל וּבְמִקְדָּשׁוֹ, בַּטּוֹב וּבָאָדָם&#8230; עוֹד יֶשְׁנָן דְּרָכִים,</p>

<p>הַיּוֹדְעוֹת לְנַחֵשׁ מִכַּפּוֹת הַנּוֹדֵד מְחוֹז מִקְלַט חַיָּיו,</p>

<p>וּלְפַזֵּר נְתִיבָיו וְלִסְגֹּר עָלָיו אֲשֶׁר עוֹד לְעוֹלָמִים</p>

<p>לֹא יַעַל לוֹ שַׁחַר בְּאֶרֶץ פְּדוּתוֹ וּבְאֹהֶל נִחוּמִים,</p>

<p>עַד יִכְשַׁל תְּשׁוּשׁ זִקְנָה וּמְרִי דִרְאוֹן יָמִים וִיבָרֵךְ אֶת אֵלוֹ,</p>

<p>וְלַעַג הַחַלָּשׁ בְּנַפְשׁוֹ, שֶׁצָּפָה כָּל עָקְבַת הֶחָזָק,</p>

<p>וַיָּבֶז בְּלִבּוֹ לִזְמַם תַּחְבּוּלוֹתָיו: כֹּה חַלָּשׁ הִנֵּנִי,</p>

<p>רַק יִשֹּׁב בְּרוּחוֹ וְאֶמֹּג, יֵט יָדוֹ וְאֶקְרַס לֶעָפָר –</p>

<p>כִּי לָמָּה הוּא יַעֲרִים וְיַעֲקֹף עָלַי וְתֹאֲנוֹת יְחַטֵּט?</p>

<p>הֱיֵה בָרוּךְ, הַתֹּהוּ, אָב רִאשׁוֹן, הָרֶחֶם שֶׁיָּקוּם וְיִקֹּם</p>

<p>מֵאוֹיְבִי הַיּוֹצֵר נְקַם אַפְסִי – – –</p>

<br />
</blockquote>

<blockquote>
<p>יֵשׁ שְׂרִידֵי מְלוֹנִים בַּדְּרָכִים,</p>

<p>כְּפִיסִים עֲשֵׁנִים סִפּוּנָם וְאֵזוֹב יְבַצְבֵּץ בִּגְזִיתָם,</p>

<p>וְתוֹהִים בְּפִנּוֹת־דְּמִי פְּסָלִים, כֹּה נִרְזִים וּנְבוּבֵי קָדְקֳדִים,</p>

<p>וְטוּרֵי אַתִּיקִים עֲרוּפִים מְגַשְּׁשִׁים כְּעִוְרִים בֶּחָלָל,</p>

<p>מְחַדְּדִים אָזְנָם הַמְשֻׁפָּה: אֵי הָלַךְ שְׁאוֹן חַגֵּי דוֹרוֹת?</p>

<p>הֲלֹא הֵמָּה מְלוֹנֵי שְׁנוֹת אֶלֶף לְתַחֲנוֹת מַסְעֵי הָעַמִּים – – –</p>

<p>יֵשׁ יָסוּר שָׁם אָדָם וְיַחְקֹר כָּל תָּג וּמִקְלַעַת בַּמֶּלֶט,</p>

<p>וְהוּא, לְמוּד סְפָרִים אֵין קֵץ, יִדְרשׁ כָּל תָּו וְכָל שֶׂרֶט</p>

<p>שֶׁחֻקְּקוּ בְצַלְעוֹת מְזוּזוֹת, בְּפִקְעֵי כַרְכֻּבִּים וּשְׂבָכוֹת,</p>

<p>וְצָפְדוּ בִּגְוִילֵי קְלָף כַּרְכֹּם&#8230; בְּאַהֲבַת יֶלֶד זְקוּנִים</p>

<p>לְקִמְטֵי אֵם כְּפוּפָה, וּבְרֹךְ וּבִדְבֵקוּת וּבְדִמְמַת כִּסּוּפִים</p>

<p>יַחְפֹּר בִּרְתֵת שִׁלְדֵי אֵלִים – וּשְׁכוּל כָּל תְּפִלָּה וְקֹדֶשׁ</p>

<p>וּבְיָדָיו אֵין מַחְתָּה וְקָרְבָּן, אָז יִכְרַע בְּחֶרְדַּת קְדוּמִים</p>

<p>וּבְיִרְאַת הַעֲרָצָה וְיָמֹד כָּל גִּלּוּף, כָּל זִיז וְכָל מִשְׁקָע,</p>

<p>יִשְׁקֹד וְיִמְנֶה וְיִרְשֹׁם – – – הַאֻמְנָם יְחַוֶּה קְנֵה־מִדָּה,</p>

<p>יְאַזֵּן כָּל תֹּקֶף אֵל קֶדֶם, כָּל חַסְדּוֹ וְחָסְנוֹ וְקִצְפּוֹ?..</p>

<p>הֲכֹה תָּקְפוּ גַּעְגּוּעֵי הָאָדָם – וְהוּא עַז כֹּה וְרָהָב עוֹד בּוֹחֵשׁ</p>

<p>אֶת נוֹזְלֵי אֲבִיקָיו וּמַקְשִׁיב לְפִתְרוֹן קְנֵה־צוֹפִים – וּלְפֶתַע</p>

<p>נִזְכַּר בְּחָסוּת כְּרוּבִים וּבְאוֹר נוֹשָׁן־נֶהְדָּר וְטָמִיר</p>

<p>שֶׁפִּלַּח אָז חֶבְיוֹן־חֶבְיוֹנוֹ, שָׁם לַפִּיד חַשְׁמַלּוֹ לֹא יַחְדֹּר,</p>

<p>וְנָס פֹּה לְבַקְשָׁם, וּבְיָדוֹ לֹא שֶׁמֶן וָמֹר כִּי – קְנֵה־מִדָּה&#8230;</p>

<br />
</blockquote>

<blockquote>
<p>אוֹ יֵשׁ וְנִמְלַט הֵנָּה, כִּי רוּחוֹת לֵיל נְדוּדָיו לוֹ טִשְׁטְשׁוּ מְחוֹזוֹ:</p>

<p>נִתְעֶה בְסַעֲרַת נַפְתּוּלִים, בְּעִרְבּוּבְיַת גְּבוּלוֹת וּזְמַנִּים,</p>

<p>הוּא כָבַשׁ מֶרְחַקִּים לְלֹא פֶשֶׁר וַיִּסַּק לִמְרוֹמִים חֲלוּלִים,</p>
</blockquote>

<blockquote>
<p>עַד נִרְתַּע מִפִּרְזוֹן אֵין־סוֹף, לְלֹא גָּדֵר וּגְמוּל־גְּבוּל־מִבְטַחִים,</p>
</blockquote>

<blockquote>
<p>וַיִּפְסַע לְאָחוֹר – עֲנָק עַרְעָר נִבְהָל מִפְּנֵי לַהַג אַכְזָר,</p>

<p>הָאוֹרֵב מִמְּרוֹם תָּרְנֵי־אֵימָה מְסֻמָּרִים בְּאוֹר קַרְחֵי־אַחֲרִית&#8230;</p>

<p>וַיַּעַן הֵד יִבְבַת פִּרְכּוֹ וְסֵבֶל הִתְגּוֹשְׁשׁוּת אָדָם</p>

<p>בִּפְנֵי אַכְזָב נוֹרָא וְאַחֲרוֹן – וַיֵּלֶךְ לִמְצוֹא אוֹת נִחוּמִים</p>

<p>בַּחֲזוֹנֵי מַצֵּבוֹת נְעוּרָיו, לַחְפֹּר שָׁם אֶת יַחַשׂ רִאשׁוֹתָיו,</p>

<p>וְעוֹד צוֹעֵק הַלֵּב כְּבוּל שָׁבָץ בְּצִוְחַת דְּמֵי קַדְמוֹ: גְּאֻלָּה,</p>

<p>וְעוֹד נֶאֱבַק זִיק נוֹאָשׁ בְּעֵינוֹ, מִתְאוֹנֵן, מִתְחַנֵּן: גְּאֻלָּה&#8230;</p>

<p>שׁוֹנֶה הוּא מַזַּל הַדְּרָכִים – – – – – – – –</p>

<br />
</blockquote>

<blockquote>
<p>מִי אַתָּה הָאִישׁ?&#8230; עַל פְּנֵי לֹבֶן חָרְבוֹת מִקְדָּשִׁים פֹּה תִצְפֶּה,</p>

<p>כְּשׁוֹמֵר שֶׁנִּשְׁאַר הָאַחֲרוֹן וְנֶאֱמָן בְּשַׁעַר אֵל שִׁבְטוֹ,</p>

<p>כִּי שֵׂרְכוּ כָּל כֹּהֲנֵי גוֹיִים אֶת דַּרְכָּם מִסִּפֵּי אֱלֹהֵיהֶם&#8230;</p>

<p>&#8220;הַיְּהוּדִי&#8221; – עָנִיתָ&#8230; קָרַעְנוּ מִכְּבָר צְעִיף פֶּלֶא מִשִּׁמְךָ,</p>

<p>מֵעַל עֲוִית דְּוָי לְפָנֶיךָ קָרָאנוּ כָּל חִתִּית קִנְאָתְךָ;</p>

<p>וְאַף כִּי שָׁתַקְתָּ קְשֵׁה־עֹרֶף וֶעֱנוּת מוֹקְדֵי אֵל לֹא טִהֲרָתְךָ,</p>

<p>וַנֵּדַע כָּל מַצְפּוּן וָסוֹד, הָהּ, עַד דָּמְךָ חָתַרְנוּ וַנֵּדַע</p>

<p>כָּל מֶרֶד עַם־גַּמָּד שֶׁפָּרַץ מִמִּצְרֵי מוֹלַדְתּוֹ וּזְמַנּוֹ,</p>

<p>וַיַּהַר לוֹ רוּחַ עֲנָקִים וַיַּקְשֶׁה בוֹ גּוּפוֹ הַנִּרְזֶה –</p>

<p>וְאַךְ שְׂחוֹק תַּעֲשֶׂה לָנוּ כִּי נַפְתָּ מֹר קְדוּמִים אֶת שְׁחוֹר תַּלְתַּלֶּיךָ,</p>

<p>וּבְטַל חֹרְשׁוֹת מִקְדָּשׁ מַפְרִיאוֹת אֶת בָּצְקַת רַגְלֶיךָ רַסֹּתָ,</p>

<p>כְּאִלּוּ מֵאָז לֹא זָנַחְתָּ זְבוּל אֵלִים וַתֵּתַע עִמָּנוּ</p>

<p>בְּכָל אַרְצוֹת מַעֲרָב וְצָפוֹן&#8230; בַּבִּיאָה לִשְׂדֵרַת הַמִּקְדָּשׁ</p>

<p>נָשַׁלְתָּ סַנְדַּלֵּי נְדוּדֶיךָ, וַאֲנַחְנוּ בְּשִׂרְטֵיהֶם הִכַּרְנוּ</p>

<p>כָּל אַבְקוֹת הַחוֹל לְעַרְבוֹתֵינוּ: כִּי תִפְשֹׁט מְעִילְךָ הַמְגֹהָץ –</p>

<p>וְעַל מַחְשׂף בִּרְכֶּיךָ לֹא נִגְלַד עוֹד חוֹתַם מַדּוּחִים שֶׁנֶּחְרַת</p>

<p>עַל פִּרְקֵי בִרְכֵּינוּ גַּם אָנוּ: לִפְנֵי קָדְשֵׁי שָׁוְא, תּוֹרוֹת תַּרְמִית</p>

<p>עִמָּנוּ כָרַעְתָּ שְׁנוֹת־אֶלֶף&#8230; הֲנָקֵל לָךְ: חָלוּץ רִאשׁוֹן</p>

<p>עָבַרְתָּ לָסֹל חֲזוֹן דְּרָכִים, וְרִאשׁוֹן בָּגַדְתָּ בֶּחָזוֹן</p>

<p>לְקוֹל חָדָשׁ הַקּוֹרֵא מֵעָתִיד, בְּעוֹד אָנוּ בְּאֶמְצַע הַדֶּרֶךְ</p>

<p>מִתְפַּלְּלִים וּמְעַפְּרִים וּמְקַלְּלִים: הַהוֹרֵס הַנִּצְחִי – הַמּוֹרֵד!&#8230;</p>

<p>כִּי עַתָּה בְּקוּם חָזוֹן אַחֲרוֹן לַעֲיֵפֵי הָעַמִּים, וּדְחוּפִים</p>

<p>חָרַדְנוּ לְהֵד הַתַּנְחוּמִים שֶׁעָלָה מִקַּדְמַת הָעִתִּים,</p>

<p>וַנָּשׁוּב לְחוֹנֵן הֲרִיסוֹת מִקְדָּשִׁים וּלְכַפֵּר פְּרִי שַחַץ</p>

<p>לָאָדָם שֶׁזָּנַח חֲלֹום אֵלִים שַׂגִּיא עַל קִרְעֵי מִזְבֵּחַ –</p>

<p>וְהִנְּךָ כְּבָר פֹּה!&#8230; שִׁבְעִים יָדוֹת בָּאֵל וּבְמִקְדָּשׁוֹ יֵשׁ לָנוּ,</p>

<p>וְיוֹתֵר לְמֵלִיץ מְתַוֵּךְ לֹא תִהְיֶה בֵּינֵינוּ, כִּהְיוֹתְךָ</p>

<p>מִסִּינַי עַד הֵנָּה: רְאֵה כִּי אֶחָד הַמֶּרְחָק הַגָּדוֹל</p>

<p>אֵלָיו גַּם לְךָ וְגַם לָנוּ – אֵין יִתְרוֹן שֶׁל בְּחִירָה וּסְגֻּלָּה&#8230;</p>

<p>גַּם אָנוּ לָמַדְנוּ פַּרְשַׁגְנֵי כְתָב קְדוּמִים עַל לְבֵנוֹת אוּר־כַּשְׂדִּים,</p>

<p>וַנַּחְקֹר כָּל סוֹדוֹת הַתְּפִלּוֹת שֶׁקֻּעְקְעוּ בְּמִקְדְּשֵׁי אָמוֹן</p>

<p>וְעַל מַעַר הַגְּלָמִים בְּהֹדּוּ – מַה תֵּדַע, הַיְּהוּדִי, עוֹד יוֹתֵר</p>

<p>וְלֹא גִלּוּ לָנוּ כֵּילַפֵּי חֲפִירוֹת, קְנֵי־מִדָּה וּמְחוּגוֹת</p>

<p>וְתַרְבוּת בַּלְשָׁנִים וְחוֹקְרִים? – – –</p>

<br />
</blockquote>

<blockquote>
<p>נִשְׁעָן עַל גֶּזַע סְדוּק יוֹבְלִים,</p>

<p>שֶׁאַמִּיץ וְרַעֲנָן עוֹד סָפַן בַּעֲבֻתַּת צַמַּרְתּוֹ הַהֵיכָל</p>

<p>הַמְעֻשָׁן, הַיְּהוּדִי אָז עָנָה: לָכֶם שִׁבְעִים יָדוֹת, הָעַמִּים,</p>

<p>וְלָמָּה אֲנִי בָאתִי רִאשׁוֹן, מֵאָז וְעַד עַתָּה הָרִאשׁוֹן</p>

<p>עַל שַׁעֲרֵי אֵל הִתְדַּפַּקְתִּי: בְּמֶרְחֲבֵי לֹבֶן לַצָּפוֹן,</p>

<p>בְּכָל צַלְמֵי הֶבֶל עִצַּבְנוּ וַנִּכְרַע לִפְנֵיהֶם שָׁם יָחַד,</p>

<p>אֲנִי תָמִיד אוֹתוֹ חָצַבְתִּי, אֵל קֶדֶם מִמִּדְבְּרֵי מִזְרָח,</p>

<p>מֵעַרְפִלֵּי כַשְׂדִּים וּכְנָעַן&#8230; וַאֲנִי גַם הָרִאשׁוֹן נִפַּצְּתִּים –</p>

<p>וּבְעוֹדְכֶם סוֹגְדִים לִפְנֵיהֶם נִתְבַּדָּה כָּל אֵל לִי בִּצְפוֹנְכֶם,</p>

<p>לֹא הָרוּ בְרָקָיו אֵשׁ חָזוֹן וְדַלְפּוֹ – חֲרוֹן סַעַר שַׁדַּי,</p>

<p>וְדָמַי הֵרִיחוּ הַפִּגּוּל וְצָעֲקוּ לְמָנוֹס וּלְמֶרֶד&#8230;</p>

<p>וּבְעֵינַי נִזְדַּקְרוּ הַפְּלָדוֹת: צַו אָבוֹת וְחוֹזִים לִי הוֹרִישׁ –</p>

<p>לֹא עֶרְגָּה לְרַחֲמֵי אֵל צַעַר, כִּי תְבִיעָה מִגְּאוֹן חֶסֶד יוֹצֵר,</p>

<p>אֲשֶׁר לוֹ גְּמוּל עֱנוּת־דּוֹרוֹת וְנִצְחוֹן כָּל פְּדוּת עַל אֲדָמוֹת</p>

<p>בְּעַד עֲמַל־גָּלוּת וָדָם – הָהּ, לֹא רַחֲמִים יְבַקֵּשׁ זְקַן־לוֹחֲמָיו!&#8230;</p>

<p>וָאֵדַע כִּי לִי לֹא יִתְנַכֵּר לְדַבֵּר מִפֶּשֶׁר כָּל קַעֲקַע</p>

<p>אֵל נִצְחִי, הָאֶהְיֶה אֲשֶׁר אֶהְיֶה – הָאֶחָד עֲטוּף מְעִיל מִשְׁפָּט,</p>

<p>וּמְפַקֵּד דּוֹרוֹתָיו לְנִצְחוֹן הֶעָתִיד הוּא נִצָּב עַל יַם סוּף</p>

<p>וּבְקִרְקְסֵי רוֹמָא, עַל גְּדוֹת גְּוַדַּלְקְוִיוִיר וְהַדְּנְיֶפְּר – עַד הַיַּרְדֵּן,</p>

<p>הָאֶחָד, הָרִאשׁוֹן, הָאַחֲרוֹן, וָאָשׁוּב אֵלָיו&#8230; שִׁבְעִים יָדוֹת</p>

<p>לָכֶם בֵּאלֹהִים, וּבְמַפָּצִים פֹּה בָּאתֶם לַחְצֹב בָּאֲבָנִים</p>

<p>אֶת רִאשׁוֹן כְּתָב תּוֹלְדוֹתֵיכֶם, וַאֲנִי סֵפֶר יַחְשִׂי גַּנֹּתִי</p>

<p>בְּחָזִי עַל פְּנֵי כָל גַּרְדּוֹמַי וּבְרֶמֶץ כָּל מוֹקְדַי טְמַנְתִּיו</p>

<p>לְאוֹת בְּרִית־דָּמִים בֵּינִי וּבֵין אֵלִי – – –</p>

<p>– הֶרֶף, הַיְּהוּדִי!</p>

<p>מִפְּנֵי חֲרוֹן עַמִּים פֹּה נַסְתָּ וַתָּשֶׂם זְבוּל אֵל לְמִקְלָטְךָ,</p>

<p>מִשְּׁבִי וּמִמְּרוּדֵי גָלֻיּוֹת, מִנְּדוּדֵי סְתָוִים לְלֹא מָלוֹן –</p>

<p>וַאֲנַחְנוּ גְּאוֹן שִׂבְעַת שִׁלְטוֹן עָזַבְנוּ, עֲרָבוֹת וּגְרָנוֹת,</p>

<p>וּשְׂשׂוֹן יִקְבֵי תִירוֹשׁ מְגַבְּרִים וּבִטְחָה לְמַשַּׁק רֵחַיִם,</p>

<p>וּפְאֵר קִרְיוֹת שַׁיִשׁ וְחֶמְדוֹת שְׁנוֹת שִׁבְעִים לְחַיֵּי תַפְנוּקִים,</p>

<p>וְתַרְבּוּת שֶׁחָתְרָה עַד אָשְׁיוֹת הַבְּרִיאָה, וּכְפֶשַׂע בֵּינֵינוּ</p>

<p>וְאָבְנֵי הַיּוֹצֵר הַפִּלְאִי, רַק מַסְלוּל חַשְׁמַלָּן בָּאֵין־סוֹף,</p>

<p>לֹא יוֹתֵר&#8230; מַה יֶּעֱרַב לְאֵל?</p>

<p>– שַׁאֲלוּ אוֹתוֹ: אוּד פְּלֵטָה מִשִּׁעֲמוּם</p>

<p>נַפְשְׁכֶם הִצַּלְתֶּם עַל מִזְבְּחוֹ שַׁי־מִנְחָה; מִמִּסְכְּנוֹת חָכְמַתְכֶם,</p>

<p>שֶׁהָרְסָה כָּל עִנְקֵי מִבְצָרִים וְהַשַּׁעַר הַקָּטָן לֹא פָתְחָה,</p>

<p>לְלֹא שׂבַע וּלְלֹא מְנוּחַת פִּתְרוֹן, רְעֵבִים, חֲרֵדִים מִהַרְתֶּם</p>

<p>אֶל פֶּתַח אֲסָמִי הַגָּדוֹל&#8230; מָה רַבּוּ בֵינֵיכֶם עֲרֵלִים</p>

<p>הַמְזַהֲמִים שֻׁלְחַן אֱלֹהִים וְאַחֲרֵי זָלְלָם – מָחָר מָחֳרָתַיִם,</p>

<p>שְׂבֵעֵי יְפִי חָרְבוֹת קֹדֶשׁ, יָמֹדּוּ כָּל עַמּוּד וְכִיּוֹר</p>

<p>לַעֲשׂוֹת כְּמַתְכֻּנְתָּם בְּשׁוּבָם: אִי־מִקְלָט שֶׁל תָּאִים וּפְסִילִים</p>

<p>לַנֶּפֶשׁ כִּי תִבְעַט בְּאֶתְנַן הַמַּדָּע וּלְאֵלָהּ כִּי תִכְמַהּ –</p>

<p>לֹא! כָּבְדָה כְנַף אֵל עַל נַפְשׁוֹתָם וְחָתוֹר עַד כִּסְאוֹ לֹא תוּכַל,</p>

<p>כִּי לֻמְּדָה בְזִיּוּף פִּתְרוֹנִים – הַהִיא תָּנִיף פֶּרֶט אֲסִיפָהּ</p>

<p>וְיֶעֱרַב לָאֵל?&#8230; וַאֲנִי תְּרוּמַת גְּדִישִׁי וְרֵאשִׁית נְסָכִים,</p>

<p>שַׁלְהֶבֶת נְעוּרִים בַּכּוּרָה, עַל מִזְבְּחֵי סְלָעָיו הִקְרַבְתִּי</p>

<p>עִם חַגֵּי אֲבִיבִי הַדּוֹלְקִים – לִי יִזְכֹּר עוֹד חֶסֶד יוֹם כְּלוּלוֹת</p>

<p>בֵּין חוֹלוֹת שֶׁל סִין וַעֲבָרִים, וּמֹהַר שֶׁל שְׂלָו וּמֵי־צוּרִים,</p>

<p>וּבְשׁוֹרַת גְּאֻלָּה לֶעָתִיד – – –</p>

<br />
</blockquote>

<blockquote>
<p>פִּתְאֹם נִזְדַּקֵּף וַיִּגְבַּהּ</p>

<p>מִשִּׁכְמוֹ וָמַעְלָה עָלֵינוּ וּגְאוֹן יַחַשׂ קֹדֶשׁ עַל מִצְחוֹ:</p>

<p>כִּי מָתַי עֲזַבְתֶּם הַגְּרָנוֹת?&#8230; עִדָּנִים בְּעַרְבוֹת הַשֶּׁלֶג</p>

<p>הֲלַכְתֶּם לְלֹא גְבוּל וְנַפְתּוּלִים וַתְּשַׁלְּבוּ כָּל עַוְלָה בְּעוֹלָה,</p>

<p>וְחָזוֹן לֹא רָעַם וְנָבִיא לֹא הֵאִיץ: עוֹד יַסְפִּיק צֵיד צָפוֹן</p>

<p>בְּסֻבְּכֵי יְעָרִים מֻשְׁלָגִים, עַד יָקוּם יוֹם בַּז כִּי תָבוֹאוּ</p>

<p>לְאַרְצוֹת הַנֶּגֶב הַדְּשֵׁנוֹת, וְאֵלֶּה שֶׁיִּפְּלוּ עַל גְּבוּלָן</p>

<p>וְשָׁם לֹא יִכָּנְסוּ – עַל מְדוּרוֹת הַזָּהָב בִּמְעוֹן הַוַּלְהַלַּה</p>

<p>יְנוֹפְפוּ זְקָנָם הַצָּהֹב וִיגָרְמוּ עִם אֵלִים צְלִי־צְבָאִים;</p>

<p>הָהּ, יֵשׁ זְמַן לִכְחֹל לֵילֵי־כְפוֹר וּמָקוֹם יֵשׁ יֵשׁ – שָׁם דָּרוֹמָה,</p>

<p>וְיֵשׁ כּוֹבְשִׁים אַמִּיצִים וּשְׂעִירִים, וְכֹהֲנוֹת עִם עֵינֵי הַקֶּרַח</p>

<p>הַצְּמֵאוֹת אוֹן גֶּבֶר, וּבְדָמוֹ יְכַפְּרוּ חֲרוֹן אֵימֵי חֹרְשׁוֹת,</p>

<p>הֲלֹא? – – – בְּשֶׁכְּבָר יוֹבְלֵי יוֹבְלִים אֲכוּל שְׁרַב מִדְבָּרוֹת הַגּוֹבְלִים</p>

<p>אֲרָצוֹת פּוֹרִיּוֹת לַפְּרָת וְלַשִּׁיחוֹר, עַל פְּנֵי פִּרְזוֹת עוֹלָם</p>

<p>נָטִיתִי אֹהָלַי הַשְּׁזוּפִים, וּדְחוּף חֵשֶׁק קַדְמוֹן יָצָאתִי</p>

<p>בְּעִקְּבוֹת נְבִיאִים עֲנָקִים לִדְרשׁ שִׁלְטוֹן אֱמֶת בָּעוֹלָם,</p>

<p>וְשָׁם קְרָב בֵּינַיִם אָסַרְתִּי בֵּין אֵל וּבֵין אָדָם&#8230; מִי רִאשׁוֹן</p>

<p>מִכָּל עוֹבְדֵי אֵל מִן הַשִּׁיחוֹר וְעַד שִׁנְעָר וְעַד בִּירוֹת צָפוֹן</p>

<p>רָב רִיב גּוֹרַל אָדָם וַיְדַבֵּר קְשֵׁה־רוּחַ מִשְׁפָּטִים עִם בּוֹרְאוֹ?&#8230;</p>

<p>וָאַצִּית לַפִּידֵי הַצֶּדֶק, כִּבְשׂוֹרַת נִצְחוֹנִי שֶׁיָּבוֹא,</p>

<p>עַל עִיֵּי מוֹלֶדֶת שַׁכּוּלָה, וָאַכְמִין שְׁנִי אַשְׁכְּלוֹת גְּאֻלָּה</p>

<p>בְּכָל נְתִיב שִׁבְיַת גּוֹלָה, וּבְכֵרַת הַדָּמִים לְגוֹיִים מִתְגּוֹשְׁשִׁים</p>

<p>אֶת רוֹשׁ קִנְאַת מִשְׁפָּט מָסַכְתִּי לַחֲמַרְמַר מִכְּאֵב דְּמֵי פְרָאִים,</p>

<p>וְאֶת נַפְשָׁם לִלְחֹךְ עַד הַיְסוֹד&#8230; וַיְהִי בִּנְדוֹד כְּפִירֵי גוֹיִים</p>

<p>בְּאַרְגְּמַן שַׁחְרָם לִקְרַאת שְׁלַל אֲרָצוֹת אֲנִי רַק הָאֶחָד</p>

<p>צָמֵאתִי לְאַחֲרִית הַיָּמִים, לִפְקֻדַת גְּאֻלָּה לָאָדָם – – –</p>

<p>אָז קָפַץ הָאֶחָד בֵּינֵינוּ וְסֶרַח הַחַכְלִיל לְשׁוּלָיו,</p>

<p>כִּלְשׁוֹנוֹת הַפְּלָדוֹת לְמוֹקְדֵי הַכּוֹפְרִים בְּרוֹמָא וּסְפָרָד,</p>

<p>וּבְעֵינוֹ הַקִּנְאָה הַקְּדוֹשָׁה: הַעֵינֵי מַאֲמִינִים תְּנַקֵּר,</p>

<p>הַיְהוּדִי?&#8230; בְּבוֹא בְּשׂוֹרַת סְלִיחָה קְשֵׁה־עֹרֶף הִכְבַּדְתָּ אֹזֶן,</p>

<p>וַתִּפְסַח עַל צְלָב הַמָּשִׁיחַ וְרַגְלְךָ נְכוֹנַת מֶרְחַקִּים;</p>

<p>וַיְהִי כִּי חָתַרְנוּ אֶל חוֹפֵי הַגְאֻלָּה, וּבְחֶרֶב קְנָאוֹת</p>

<p>קָרַבְנוּ לְשַׁעֲרֵי מַלְכוּת שָׁמַיִם הֵנַפְתָּ מְשׁוֹטְךָ</p>

<p>לִנְתִיבֵי נְדוּדִים חֲדָשִׁים – תַּאֲלַת עוֹלָמִים עַל רֹאשְׁךָ,</p>

<p>תָּו כּוֹפֵר עַל מִצְחֲךָ, סוּר מִקִּרְבֵּנוּ, הָאָרוּר פִּי שִׁבְעָה!&#8230;</p>

<p>הַיְּהוּדִי לֹא זָע וְלֹא פָחָד; וְעֵינוֹ הִפְלִיגָה לַמֶּרְחָב:</p>

<p>אֵיךְ אָבוֹא לְמַלְכוּת שָׁמַיִם, וַאֲנִי טֶרֶם רַגְלַי תַּעֲבֹרְנָה</p>

<p>כָּל דַּרְכֵי אֲדָמָה לְבָרֵךְ כָּל סֵבֶל מְצָרֵף וּמְחַשֵּׁל,</p>

<p>וְכָל דְּלֵקָה הֲרַת פַּלְדוֹת פְּדוּת וְכַפָּרָה, וּפְקֻדַּת כָּל חֶלְאָה?&#8230;</p>

<p>מְעוּטֵי הָעֹז וּמְפֻגְּרֵי הָרֶגֶל וְקִצְרֵי נְשִׁימָה</p>

<p>לִי הָיוּ חוֹזֵיכֶם, הַגּוֹיִים, קֻבַּעַת כּוֹס הַתַּרְעֵלָה</p>

<p>רַק צָרְבָה אֶת שְׂפָתָם, וּלְכוֹס הַתַּנְחוּמִים אֶת יָדָם כְּבָר הָדוּ:</p>

<p>לַחֲזוֹן הַמָּשִׁיחַ – וַיָּבוֹא&#8230; וַאֲנִי כֻלָּהּ מָרָה מְצִיתִיהָ,</p>

<p>וָאֶגְרֹס שְׁמָרֶיהָ שְׁכוּר צַעַר, וְחוֹזַי מִנְּבוֹ וּמִתָּבוֹר,</p>

<p>מֵהַר מְרוֹם צִיּוֹן עַל פְּנֵי אַחֲרוֹן יַמִּים וּלְקֵץ אַחֲרִית יָמִים</p>

<p>רַק זִיו מִדְרַךְ רֶגֶל מָשִׁיחַ, רַק הֵד בְּשׂוֹרַת שְׁלוֹמוֹ הִבְחִינוּ,</p>

<p>רַק דֶּרֶךְ לִקְרָאתוֹ לִי תָווּ, בְּדָמִי וּבְדִמְעִי סְלַלְתִּיהָ,</p>

<p>רַק דִּגְלוֹ לִי צִוּוּ בַּמַּחֲזֶה&#8230; וְעֵת אַתֶּם מְלוֹא עֲקֵבְכֶם צְעַדְתֶּם</p>

<p>לְנִכְחֲכֶם, מוּל כָּל בִּקְעָה דְשֵׁנָה, ועַל לְשׁוֹנְכֶם כְּרוּז מַלְכוּת שָׁמַיִם,</p>

<p>אֲנִי דַּרְכֵי גָלוּת גִּמֵּאתִי, וְנִצַּב עַל קְצוֹת בְּהוֹנוֹת רַגְלַי</p>

<p>צָפִיתִי מֵעַל וּמֵעֵבֵר – – –</p>

<p>וְאֵיתָן שָׁם עָמַד הַיְּהוּדִי;</p>

<p>צִלְלֵי קֶדֶם נִזְדַּקְרוּ סְבִיבוֹתָיו בִּלְבּוּשָׁם הַשָּׂעִיר,</p>

<p>כְּמוֹסְרִים פִּקְדוֹנָם הַגָּדוֹל לְגִינָם, שֶׁהוֹסִיף גֵּא־אֵמוּן:</p>

<p>לִי תִּקְוַת הַדֶּרֶךְ הָאַחֲרוֹן וּתְרוּעַת נִצָּחוֹן לַסּוֹלֵל&#8230;</p>

<br />
</blockquote>

<blockquote>
<p>וְאַבְקוֹת הַזָּהָב אַט תִּמְּרוּ מִסִּפֵּי הַבְּרוֹשִׁים לַמִּקְדָּשׁ,</p>

<p>וְנָהַם הֶד קֹדֶשׁ בַּמְּזוּזוֹת: הַזְּמַן לֹא קַו־קָו יְיַשֵּׁר דַּרְכּוֹ,</p>

<p>רַק יָחוּג עִגּוּלוֹ בַּיּוֹבְלִים, עַד יִשְּׁקוּ קְדוּמֵי עִדָּנִים</p>

<p>לְאַחֲרוֹן אַחֲרוֹן עֲתִידִים&#8230; הַשְּׁעָרִים אַט נָשְׂאוּ רָאשֵׁיהֶם – – –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29423">https://benyehuda.org/read/29423</a></div></body></html>