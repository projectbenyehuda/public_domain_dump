<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַבּוֹדֵד בַּשָּׂדֶה</title>
	<meta name="author" content="מיכה יוסף לבנזון"/>
</head>
<body>

<blockquote>
<p>שָׁם בֵּין אִבֵּי נַחַל סֻכָּה עֹמֶדֶת</p>

<p>וּתְשׁוֹרֵר בַּחַלּוֹן צִפּוֹר בֹּדֶדֶת,</p>

<p>שֶׁמֶשׁ חַכְלִילִי יָפִיץ אוֹר עָלֶיהָ</p>

<p>עַנְפֵי אַלָּה שָׁתוּ צִלָּם כַּלָּיִל.</p>

<p>וּבְצֵל עָב שָׁרָב וָחֹרֶב יַכְנִיעוּ,</p>

<p>שָׁם פַּר יִשְׁאַף רוּחַ וִיגַמֵּא אָרֶץ</p>

<p>וִישַׂדֵּד שָׂדֶה וִישַׁוֶּה הַתֶּלֶם.</p>

<p>שָׁם גַּנָּה חֲמוּדָה וּבְקֶרֶן שָׁמֵן</p>

<p>בֵּין הָעֲרוּגוֹת יֵלֵךְ אִישׁ צוֹלֵחַ</p>

<p>יָרֹן וִיזַמֵּר שִׁירַת-דּוֹדִים פִּיהוּ:</p>

<p>&quot;מַה נָּאוֶה הוּא גַנִּי וּמַה פּוֹרֵחַ!</p>

<p>בֵּין דִּשְׁאֵי הַחוֹף יִתְנוֹסֵס כַּנֵּזֶר</p>

<p>שִׂיאֵי הָהָר מִמַּעַל לוֹ נִשְׁקָפוּ</p>

<p>וִירַק קָדְקָדָם שָׁמַיְמָה יִשָּׂאוּ&quot; –</p>

<p>שָׁם צִפֳּרִים שָׁרִים בָּעֵץ קִנֵּנוּ</p>

<p>וּפְרָחִים נֶחְמָדִים שִׁעַשְׁעוּ כָל עָיִן</p>

<p>וּבְרִקְמַת עָלֵימוֹ בַּסָּךְ תָּעֹפְנָה,</p>

<p>הַדְּבוֹרִים הַחֲרוּצוֹת אִמּוֹת דִּבְשֵׁנוֹ</p>

<p>וִיתוּר יֶרֶק מִרְעֵיהֶן מִיץ כָּל פֶּרַח</p>

<p>בֵּין שׁוֹשַׁנִּים תָּשֹׁקְנָה וּתְהִימֶנָּה,</p>

<p>אַךְ אַהֲבָה וָחֵשֶׁק הָגֹה תֶהְגֶּינָה –</p>

<p>שָׁם בַּגַּן מַצָּע יֶרֶק לִי חָצַבְתִּי,</p>

<p>עַל מַרְבַדֵּי עֵשֶׂב וּבִנְאוֹת דֶּשֶׁא</p>

<p>סָבִיב נַהֲרֵי אֵיתָן הָמוּ זָרָמוּ,</p>

<p>בֵּין חַלּוּקֵי אֶבֶן קוֹלָם נָתָנוּ</p>

<p>וּבְקוֹל הֲמֻלָּה יֵהֹמוּ יִקְצוֹפוּ;</p>

<p>עִשְׂבֵי הָאָחוּ יִשְׁקוּ כִשְׂפָתַיִם</p>

<p>וִישַׁעַשְׁעוּ רָב שִׂיחַ בִּגְדוֹת הַמָּיִם.
<br><br />
וַאֲנִי – בּוֹדֵד מַשְׁמִים תַּחְתַּי אֶרְגָּזָה: –</p>

<p>שַׁחַר חַכְלִילִי כִּי יָהֵל בַּשַּׁחַק,</p>

<p>אוֹ נֹגַהּ שֶׁמֶשׁ כִּי יֵרֵד הַיַּמָּה,</p>

<p>עֵת עַל חוּג מָרוֹם מַזָּרוֹת תֵּצֶאנָה,</p>

<p>תָּמִיד תָּלַן בְּמוֹ תַּחַז הֶעָיִן;</p>

<p>וּבַדֵּי הָאַלָּה אַט יִתְלֶחָשׁוּ</p>

<p>וּתְנוּמַת-נֹעַם עַל עַפְעָף יַפִּילוּ;</p>

<p>וּבְנוֹעַ שִׂיאָם, לִי דָבָר לָאָטוּ –</p>

<p>אָז אֶת אֵל נָאוֹר אֶזְכּוֹרָה אֶהֱמָיָה,</p>

<p>הוּא יַרְחִיב לִבִּי וִיעַר עָלַי רוּחַ! –</p>
</blockquote>

<p>– – – – – – </p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2434">https://benyehuda.org/read/2434</a></div></body></html>