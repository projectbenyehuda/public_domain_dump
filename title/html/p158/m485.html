<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַחֲרִית שָׁאוּל</title>
	<meta name="author" content="מיכה יוסף לבנזון"/>
</head>
<body>

<p>(לפי אַלפִיאֶרִי)</p>

<p>(מערכה א' ענין א')</p>

<blockquote>
<h2 id="הָרֵיגִלְבּוֹעַ">הָרֵי גִלְבּוֹעַ</h2>
</blockquote>

<p>(עוד לא נבקעו קרני שחר, אך אודם זך נשקף מפאתי קדים. דוד בא.)</p>

<p>דוד</p>

<blockquote>
<p>הוֹי, אֶרֶץ מוֹלַדְתִּי וּמְנוּחַת שֶׁקֶט,</p>
</blockquote>

<blockquote>
<p>הֲרָרַיִךְ אֵלֶּה מַה לִּי יִנְעָמוּ!</p>
</blockquote>

<blockquote>
<p>וּשְׂדֵי חֶמְדָתֵךְ מִפָּז מַה יָּקָרוּ</p>
</blockquote>

<blockquote>
<p>וִידִידוּת מִשְׁכְּנוֹת בָּךְ מַה מָּתָקָה –</p>
</blockquote>

<blockquote>
<p>הַצְהִילִי פָנַיִךְ לִקְרָאתִי, שִׂישִׂי!</p>
</blockquote>

<blockquote>
<p>נָא הַגְמִיאִינִי מִשּׁד תַּנְחוּמַיִךְ!</p>
</blockquote>

<blockquote>
<p>כִּי עָיְפָה נַפְשִׁי נוּד עַל אַדְמַת נֵכָר,</p>
</blockquote>

<blockquote>
<p>קַנֵּן כַּיּוֹנָה עַל עֶבְרֵי פִּי פָחַת</p>
</blockquote>

<blockquote>
<p>וּכְשָׁפָן בַּכֵּפִים בִּמְחִלּוֹת סֶלַע</p>
</blockquote>

<blockquote>
<p>וּבְעַד שֶׂה הֵאָבֵק עִם חַיְתוֹ יָעַר,</p>
</blockquote>

<blockquote>
<p>הֵחָבֵא חוּר-פֶּתֶן וּמְאוּרַת צֶפַע,</p>
</blockquote>

<blockquote>
<p>מִשֵּׂאת אֵימֵי סַעַר, בִּעוּתֵי נֶפֶץ –</p>
</blockquote>

<blockquote>
<p>הָהּ, מָה רַבַּת שָׂבְעָה נַפְשִׁי כָּל שֶׁבֶר,</p>
</blockquote>

<blockquote>
<p>מַה מָּרוּ חַיֵּי גֵר נוֹדֵד בָּאָרֶץ –</p>
</blockquote>

<blockquote>
<p>לֹא יַעַרְכֵם כָּל רָע, כָּל שׁוֹד וָעֹנִי.</p>
</blockquote>

<blockquote>
<p>בֵּין תַּנּוֹת מִדְבָּר צִפּוֹר מָצְאָה בַּיִת</p>
</blockquote>

<blockquote>
<p>וּדְרוֹר תָּתוּר קֵן לָהּ שָׁם בִּילֵל תֹּהוּ,</p>
</blockquote>

<blockquote>
<p>וַאֲנִי מִבְּלִי מַחֲסֶה בִּישִׁימוֹן אֵתַע</p>
</blockquote>

<blockquote>
<p>וּבְאֵין מִחְיַת נֶפֶשׁ בֵּין הַרְרֵי טֶרֶף.</p>
</blockquote>

<blockquote>
<p>בַּעֲמוֹד לִפְנֵי אֵל רִאשׁוֹן הַמְרַצֵּחַ</p>
</blockquote>

<blockquote>
<p>חֲמוּץ דַּם הַנָּקִי נֵצַח אָחִיהוּ</p>
</blockquote>

<blockquote>
<p>עָלָיו הִרְעִים שַׁדַּי בִּגְמוּל הָרֶצַח:</p>
</blockquote>

<blockquote>
<p>&#8220;נָע וָנָד תְּהִי עֲלֵי אַדְמַת-אָרֶץ!&#8221;</p>
</blockquote>

<blockquote>
<p>וַאֲנִי חַף מֵחֵטְא, כָּל עָוֹן לִי אָיִן –</p>
</blockquote>

<blockquote>
<p>וּבִדְמֵי כָל תָּם לֹא כַפַּי גֹּאָלוּ,</p>
</blockquote>

<blockquote>
<p>אַךְ אוֹיְבֵי אֵל-שַׁדַּי חַרְבִּי מָחָצָה</p>
</blockquote>

<blockquote>
<p>וּבְנֵצַח מַרְגִּיזָיו רָחַצְתִּי פַּעַם</p>
</blockquote>

<blockquote>
<p>וּמַדּוּעַ אָנוּד, צִיָּה אֶעֱרוֹקָה?</p>
</blockquote>

<br>  

<p>(מתוך מערכה ג&#8216;, סוף ענין ג&#8217;, – אחרי אשר נפל</p>

<p>שאול נדהם על הכסא)</p>

<p>יונתן (אל דוד)</p>

<blockquote>
<p>שׁוּר נָא, אָחִי! מֵי עֵינָיו כִּבּוּ אֵשׁ הַזַּעַם</p>
</blockquote>

<blockquote>
<p>כְּבָר עָבַר זַעְמוֹ וּמְעַט לִבּוֹ הִרְגִּיעַ,</p>
</blockquote>

<blockquote>
<p>עַתָּה חוּשָׁה נָא, אָחִי! הַכִּנּוֹר נָא עוּרָה!</p>
</blockquote>

<blockquote>
<p>וּבְנֹעַם נַגֶּנְךָ סַעֲרַת רוּחוֹ הַשְׁבִּיחָה!</p>
</blockquote>

<blockquote>
<p>וּכְבָר מִקּוֹל כִּנּוֹרְךָ מִנְּעִימוֹת יָרִיעַ</p>
</blockquote>

<blockquote>
<p>הֲלֹא סָרָה גַם אָז רוּחַ רָעָה בִּעֲתַתּוּ!</p>
</blockquote>

<br>  

<p>מיכל</p>

<blockquote>
<p>וּרְאוּ נָא כִּי מִקֶּרֶב עָמֹק יִשְׁאַף רוּחַ</p>
</blockquote>

<blockquote>
<p>וּמִלַּחַץ לִבּוֹ הִנֵּה שָׁב לוֹ גַם רֶוַח –</p>
</blockquote>

<blockquote>
<p>גַּם עֵינָיו כִּמְעַט תַּחַת שׁוֹאָה הִתְגַּלְגָּלוּ</p>
</blockquote>

<blockquote>
<p>הִנֵּה עַתָּה נָחוּ וּבְדִמְעָתוֹ טָהֵרוּ –</p>
</blockquote>

<blockquote>
<p>וּלְקוֹל שִׁיר אוּלַי עוֹד יֵחַם יִרְחַב לִבֵּהוּ!</p>
</blockquote>

<blockquote>
<p>הָבָה אֲזַמֵּרָה! עַל לֵב מַלְכִּי אָשִׁירָה!</p>
</blockquote>

<blockquote>
<p>וּבִלְשׁוֹנִי מִלָּתוֹ אַךְ יָשִׂים אֱלוֹהַּ –</p>
</blockquote>

<p>(ישיר בפיו לקול הכנור)</p>

<blockquote>
<p>אֵל נוֹרָא! עַל מָרוֹם מָעוֹן אִוִּיתָ</p>
</blockquote>

<blockquote>
<p>וּלְכִסֵּא לָךְ שַׂמְתָּ גָּבְהֵי שָׁמֶיךָ!</p>
</blockquote>

<blockquote>
<p>עַל רוֹעֵה-צֹאן רוּחַ קָדְשָׁךְ שִׁוִּיתָ</p>
</blockquote>

<blockquote>
<p>וַתַּאֲצֵל עֻזָּךְ עָלַי בִּימִינֶךָ;</p>
</blockquote>

<br>  

<blockquote>
<p>לָךְ כָּל מַחֲשַׁכִּים כַּבֹּקֶר יָאִירוּ,</p>
</blockquote>

<blockquote>
<p>עַד אַפְסֵי מַעֲמַקִּים עֵינֶיךָ יַיְשִׁירוּ,</p>
</blockquote>

<blockquote>
<p>תִּקְרוֹץ אַךְ עַיִן חוּל תָּחוּל הָאָרֶץ,</p>
</blockquote>

<blockquote>
<p>יָמִין תָּרִים – אוֹיְבֶיךָ יָשׁוּד קָרֶץ.</p>
</blockquote>

<br>  

<blockquote>
<p>וּשְׁחָקִים קָרַעְתָּ וַתֵּט שָׁמַיִם</p>
</blockquote>

<blockquote>
<p>וַתִּרְכַּב וַתֵּרֵד עַל כַּנְפֵי רוּחַ,</p>
</blockquote>

<blockquote>
<p>בֵּין שִׁנְאָן רָב וּכְרוּבִים רִבּוֹתַיִם</p>
</blockquote>

<blockquote>
<p>וַתְּעַר רוּחַ עֹז עֲלֵי רֹאשׁ מָשׁוּחַ!
<br><br />
עַל רֹאשׁ שָׁאוּל, זֵה מֶלֶךְ עַמְּךָ, תַּתָּה</p>
</blockquote>

<blockquote>
<p>וּבְקִרְבּוֹ רוּחַ זוּ בָּאָה כַּמַּיִם</p>
</blockquote>

<blockquote>
<p>וּבְצִלְּךָ יִתְלוֹנָן כִּי סִתְרוֹ אַתָּה!</p>
</blockquote>

<blockquote>
<p>מָגֵן שָׁאוּל אַתָּה, רוֹכֵב שָׁמַיִם!</p>
</blockquote>

<br>  

<p>שאול (הקיץ מעט)</p>

<blockquote>
<p>מֶה קוּל אָזִין? הֲזֶה, דָוִד קוֹלֶךָ?</p>
</blockquote>

<blockquote>
<p>צִלְצְלֵי נֹעַם עֹז הַנְּעוּרִים עוֹרֵרוּ –</p>
</blockquote>

<blockquote>
<p>עוּרָה כִנּוֹר! שַׁחֲרוּת יָמַי הָעִירָה!</p>
</blockquote>

<br>  

<p>דוד</p>

<blockquote>
<p>מִי זֶה בָּא בִסְעָרָה? מִי הוּא יַרְעֵם נִפְלָאוֹת?</p>
</blockquote>

<blockquote>
<p>לֹא תִרְאֶנּוּ עֵין-אָדָם, לֹא תַחַז פָּנֵיהוּ,</p>
</blockquote>

<blockquote>
<p>וּבְחַשְׁרַת אֹפֶל יָבוֹא, בִּימִינוֹ נוֹרָאוֹת</p>
</blockquote>

<blockquote>
<p>חֹשֶׁךְ כַּמְּעִיל יַעַט, שָׁת עֲרָפֶל מַעֲטֵהוּ!</p>
</blockquote>

<br>  

<blockquote>
<p>עַתָּה הֵן בִּלַּע אֶת הַלּוֹט, הַלּוֹט הָאָרֶץ</p>
</blockquote>

<blockquote>
<p>זֶה שַׁדַּי עִזוּז גִּבּוֹר! זֶה גִבּוֹר מִלְחָמָה!</p>
</blockquote>

<blockquote>
<p>וּלְפָנָיו יֵצֵא קָטֶל, אַחֲרָיו יֵלֵךְ קָרֶץ</p>
</blockquote>

<blockquote>
<p>אָז תֵּבֵל הִתְגַּעֲשָׁה, אַף רָגְזָה אֲדָמָה!</p>
</blockquote>

<br>  

<blockquote>
<p>נְהָרוֹת אֵיתָן יָהֹמּוּ, אַף רָעֲמוּ הַסְּעָרוֹת</p>
</blockquote>

<blockquote>
<p>וּמִפְלְשֵׂי הַשְּׁחָקִים רַבִּים מַיִם זֹרָמוּ,</p>
</blockquote>

<blockquote>
<p>לִימִין אֵל יֵשֵׁב שָׁאוּל וּלְרֹאשׁוֹ עֲטָרוֹת,</p>
</blockquote>

<blockquote>
<p>הֲדוֹם רַגְלָיו חֳרָבוֹת כַּגַּלִּים נֶעֱרָמוּ!</p>
</blockquote>

<br>  

<blockquote>
<p>וַתִּגְעַשׁ וַתִּרְעַשׁ זוּ אֲדָמָה – –</p>
</blockquote>

<blockquote>
<p>מִדַּהֲרוֹת סוּסִים שׁוֹטְפִים, מִנַּחֲרוֹת אַבִּירִים</p>
</blockquote>

<blockquote>
<p>וּמֵרֹגֶז קוֹל נֶשֶׁק נִשְֹמַע שָׁם בָּרָמָה</p>
</blockquote>

<blockquote>
<p>יָזוּעוּ עֲלִיּוֹת-עָל, אַף מַיִם אַדִּירִים! –</p>
</blockquote>

<br>  

<blockquote>
<p>שָׁם גִּבּוֹרֵי שָׁאוּל שָׁם קָרְבוּ אַף נִגָּשׁוּ,</p>
</blockquote>

<blockquote>
<p>בִּימִינָם נָקָם גַּם שִׁלֵּם, בָּעֹז נֶאְדָּרוּ,</p>
</blockquote>

<blockquote>
<p>וּבְרַעַשׁ וּבְרֹגֶז כַּאֲפִיקֵי יָם נִגְרָשׁוּ</p>
</blockquote>

<blockquote>
<p>וַיָּנִיעוּ לֵב-אוֹיֵב, כָּל פָּנִים חָוָרוּ! –</p>
</blockquote>

<br>  

<blockquote>
<p>הוֹי נוּסוּ נוּסוּ יַחַד מִשְּׂדֵה הַמַּעֲרֶכֶת!</p>
</blockquote>

<blockquote>
<p>הֵן לִפְנֵיֶהם אֵל-קַנָּא וַחֲמָתוֹ נִתֶּכֶת! –</p>
</blockquote>

<br>  

<blockquote>
<p>וּמְמוֹתֵי חָלָל אֶל מַחֲנֵה אוֹיֵב כֵּן בָּאוּ</p>
</blockquote>

<blockquote>
<p>עַד יָגְעָה יַד עַמִּי מִשְׁמַנֵּיהֶם הַכְרִיעַ,</p>
</blockquote>

<blockquote>
<p>וּמְאָדָּם מָגִנָּם מִדַּם צָרִים דֻּכָּאוּ</p>
</blockquote>

<blockquote>
<p>וּכְאֵל-גִּבּוֹר שָׁם שָׁאוּל יַצְרִיַח יָרִיעַ!</p>
</blockquote>

<br>  

<blockquote>
<p>שָׁם תַּרְעֵמְנָה הַחֲצוֹצְרוֹת, תַּרְעֵמְנָה בַּכֹּחַ,</p>
</blockquote>

<blockquote>
<p>גַּם קוֹל-עַנּוֹת קוֹל-לָחֶם שָׁם סוֹאֵן בָּרַעַשׁ,</p>
</blockquote>

<blockquote>
<p>הִנֵּה הָפְנָה חֵיל-עַמּוֹן וַיִבְרַח בָּרֹחַ</p>
</blockquote>

<blockquote>
<p>מַה נּוֹרָא שֵׁם שָׁאוּל גַּם אֱדוֹם כָּלָה יַעַשׂ!</p>
</blockquote>

<br>  

<blockquote>
<p>וּפְלֶשֶׁת יִבְצוֹר חֵילָם גַּם יְדַבֵּר עֲמָמִים</p>
</blockquote>

<blockquote>
<p>עַד הַנְחֵת כָּל אוֹיְבָיו וּמְשַׂנְּאָיו יַהֲלוֹם פָּעַם!</p>
</blockquote>

<blockquote>
<p>וּבַדָּם תִּמְחַץ רַגְלוֹ בִּדְמֵי רַבִּים קָמִים</p>
</blockquote>

<blockquote>
<p>וּכְזֶרֶם כַּבִּיר מַיִם, סוֹחֵף בַּחֲמַת זָעַם!</p>
</blockquote>

<br>  

<blockquote>
<p>וּכְלַהֲבוֹת אֵשׁ הַיָּקוּד עַל כַּנְפֵי הָרוּחַ</p>
</blockquote>

<blockquote>
<p>הוּא פוֹרֵר עֲמָלֵק כֶּעָפָר לוֹ נִתָּנוּ –</p>
</blockquote>

<blockquote>
<p>אַךְ נוֹרָא לַמְּלָכִים, עוֹד לֹא יִישַׁן יָנוּחַ</p>
</blockquote>

<blockquote>
<p>עַד מַרְגִּיזָיו כֻּּמוֹ לַחֶרֶב יִמָּנוּ!</p>
</blockquote>

<br>  

<blockquote>
<p>רִגְזוּ, עַמּוֹן וּמוֹאָב! זַעֲקוּ אַף הֵילִילוּ!</p>
</blockquote>

<blockquote>
<p>הִנֵּה שָׁאוּל הוּא יוֹצֵא וּבְחֶרֶב נֹקֶמֶת –</p>
</blockquote>

<blockquote>
<p>עַל עַם אֵל-אֱלֹהִים אֵל עוֹד פִּיכֶם תַּגְדִּילוּ</p>
</blockquote>

<blockquote>
<p>כִּי בָא כִּי בָא זֶה שָׁאוּל לִשְׂדֵה הַמִּלְחֶמֶת!</p>
</blockquote>

<br>  

<p>שאול</p>

<blockquote>
<p>שִׁמְעוּ שָׁמוֹעַ! קוֹל עֵת עֲלוּמַי אֶשְׁמָעָה!</p>
</blockquote>

<blockquote>
<p>וּזְמִירוֹת אֶל-שַׁדַּי מִקִּבְרִי הֱקִיצוּנִי!</p>
</blockquote>

<blockquote>
<p>וּנְעוּרַי וּבְחוּרַי הֵם כַּנֶּשֶׁר חִדֵּשׁוּ</p>
</blockquote>

<blockquote>
<p>וִימֵי חָרְפִּי עַתָּה מוּל עֵינַי הִתְיַצָּבוּ!</p>
</blockquote>

<blockquote>
<p>וּזְרוֹעִי תָרוּם תִּגְבַּהּ קוֹלָם כִּי הִקְשַׁבְתִּי –</p>
</blockquote>

<blockquote>
<p>אַךְ מַה דִּבֵּר פִּי – מַה לִּי לִקְרָב וּמִלְחֶמֶת –</p>
</blockquote>

<blockquote>
<p>וִימִינִי אֵין אוֹנִים וּכְבָר זָקַנְתִּי שַׂבְתִּי –</p>
</blockquote>

<blockquote>
<p>שָׁלוֹם אָנוּחַ – וּמְנוּחָתִי לִי נָעֵמָה!</p>
</blockquote>

<br>  

<p>דוד</p>

<blockquote>
<p>שִׁמְעָה נָא, מַלְכִּי! שָׁלוֹם אֲזַמֵּרָה!</p>
</blockquote>

<blockquote>
<p>שָׁם לִנְוֵה אָהֳלוֹ עֵת הַיּוֹם יָפוּחַ</p>
</blockquote>

<blockquote>
<p>שָׁב מִשְּׂדֵה הַקְּרָב הַגִּבּוֹר לָנוּחַ,</p>
</blockquote>

<blockquote>
<p>עַל רֹאשׁוֹ יָצִיץ נֵזֶר עֹז תִּפְאֶרֶת</p>
</blockquote>

<blockquote>
<p>וּצְמוּדָה עַל יָרֵךְ חֶרֶב חוֹדֶרֶת. –</p>
</blockquote>

<blockquote>
<p>שָׁלוֹם יֵשֵׁב-לוֹ בֵּין אָח וּשְׁפַתָּיִם</p>
</blockquote>

<blockquote>
<p>אֵשֶׁת-חֵן תִּשָּׁקֵהוּ בִּשְׂפָתָיִם!</p>
</blockquote>

<blockquote>
<p>וּבְלִבָּם אַךְ גִּיל אַךְ רַנֵּן יִסְעָרוּ</p>
</blockquote>

<blockquote>
<p>וּדְמָעוֹת בַּל יִמְחוּ אַף כִּי נִגָּרוּ –</p>
</blockquote>

<blockquote>
<p>דִּמְעוֹת שָׂשׂוֹן הֵם שִׂמְחָתָם גָּדֵלָה</p>
</blockquote>

<blockquote>
<p>עַד לִבְלִי כָל אֹמֶר וּדְבָרִים סֶלָה!</p>
</blockquote>

<blockquote>
<p>שָׁמָּה גַּם הַבָּנוֹת הַדְרֵי הַבַּיִת</p>
</blockquote>

<blockquote>
<p>וּמַרְאֵיהֶן נָאוֶה כִּשְׁתִילֵי זַיִת –</p>
</blockquote>

<blockquote>
<p>כּוֹבַע הַיֶּשַׁע אַחַת לוֹ הֵסִירָה</p>
</blockquote>

<blockquote>
<p>וּשְׁנִיָּה מוּסַר חַרְבּוֹ לוֹ הִתִּירָה;</p>
</blockquote>

<blockquote>
<p>אַךְ רוֹחֲצוֹת וּמְדִיחוֹת בִּטְהוֹרִים מַיִם</p>
</blockquote>

<blockquote>
<p>אָבָק מֵרַגְלָיו, זֵעָה מֵאַפַּיִם –</p>
</blockquote>

<blockquote>
<p>וְכֵן נֶאֶסְפוּ אֵלָיו שָׁם גַּם הַבָּנִים</p>
</blockquote>

<blockquote>
<p>צִיצֵי תִפְאֶרֶת הֵם נִטְעֵי נַעֲמָנִים!</p>
</blockquote>

<blockquote>
<p>זֶה יִמְרוֹק הָרְמָחִים, יִמְרוֹט מָגִנִּים,</p>
</blockquote>

<blockquote>
<p>עַד יִגַּהּ אוֹרָם יָהֵלּוּ כִּפְנִינִים!</p>
</blockquote>

<blockquote>
<p>זֶה – סוּסוֹ הַשׁוֹטֵף הַשָּׂשׂ בַּכֹּחַ,</p>
</blockquote>

<blockquote>
<p>אַף הוּא לִבְלוֹם עֶדְיוֹ יִשְׁמַח שָׂמֹחַ;</p>
</blockquote>

<blockquote>
<p>הַשְּׁלִישִׁי יִקְרָא וּפָנָיו נִזְעָמִים:</p>
</blockquote>

<blockquote>
<p>&quot;מָתַי הָהּ תִּמְחַץ גַּם רַגְלִי בַּדָּמִים!</p>
</blockquote>

<blockquote>
<p>לוּ חִצִּים וַחֲנִית גַּם יָדִי קָלָעָה</p>
</blockquote>

<blockquote>
<p>וּלְהָרִים אוֹתָם אַף עַתָּה יָגָעָה!&quot;</p>
</blockquote>

<blockquote>
<p>וּדְבָרִים אֵלֶּה כִּי יִשְֹמַע שָׁמֹעַ</p>
</blockquote>

<blockquote>
<p>עֵין הָאָב מִגִּילָה תִּדְמַע דָּמֹעַ!</p>
</blockquote>

<blockquote>
<p>וּבָם יִשְׂמַח תָּמִיד עֵת לוֹ נִקְהָלוּ,</p>
</blockquote>

<blockquote>
<p>יַחַד יָשִׂישׂוּ, יָרֹנּוּ, יִצְהָלוּ!</p>
</blockquote>

<br>  

<blockquote>
<p>שָׁלוֹם, הוֹ נֶחְמָד וִידִיד גַּם אֱלֹהַּ!</p>
</blockquote>

<blockquote>
<p>הוֹפֵךְ צִיָּה לַגָּן, מִדְבָּר לַעֲדָנִים,</p>
</blockquote>

<blockquote>
<p>אַךְ בָּךְ יָגִילוּ כָּל לִבּוֹת שַׁאֲנַנִּים –</p>
</blockquote>

<blockquote>
<p>בּוֹא נָא עָדֵינוּ וּרְדָה מִגָּבוֹהַּ!</p>
</blockquote>

<br>  

<blockquote>
<p>אַךְ שָׁם רַד הַשֶּׁמֶשׁ לִרְחוֹץ הַיָּמָּה,</p>
</blockquote>

<blockquote>
<p>נָסוּ הַצְּלָלִים וַאֲדָמָה נָדָמָּה –</p>
</blockquote>

<blockquote>
<p>יִנָּפֵשׁ הַגִּבּוֹר, נַפְשׁוֹ נָהָרָה</p>
</blockquote>

<blockquote>
<p>עֵינָיו כִּי עָיְפוּ הַשֵּׁנָה סָגָרָה!</p>
</blockquote>

<br>  

<p>שאול</p>

<blockquote>
<p>מַה שָּׁפְרָה נַחֲלַת-אָב, אָב לְבָנִים כָּאֵלֶּה!</p>
</blockquote>

<blockquote>
<p>הָהּ לִבִּי בִּי רָחַב וּכְבָר רוּחִי שַׁאֲנָנָה!</p>
</blockquote>

<blockquote>
<p>וּבְקִרְבִּי כַּשֶּׁמֶן הַמְּנוּחָה עַתָּה בָּאָה –</p>
</blockquote>

<blockquote>
<p>אַךְ מֶה לִבְּךָ עָרַבְתָּ?! – אֶל שָׁאוּל רַב-חָיִל</p>
</blockquote>

<blockquote>
<p>בִּזְמִירוֹת רִפְיוֹן וּמֹרָךְ אַרְצָה דִכֵּאתָ –</p>
</blockquote>

<blockquote>
<p>וּנְגִינוֹתֶיךָ לִבִּי לֵב-אַרְיֵה יִשֵּׁנוּ!</p>
</blockquote>

<br>  

<p>דוד</p>

<blockquote>
<p>יִישַׁן הַמֶּלֶךְ וּמְעַט אַךְ יַרְגִּיעַ</p>
</blockquote>

<blockquote>
<p>וּלְעֵינָיו בַּחֲלוֹם מִפְעָלָיו יֵרָאוּ,</p>
</blockquote>

<blockquote>
<p>בִּשְׂדֵה לָחֶם שָׁם עַל קָמָיו הָרִיעַ</p>
</blockquote>

<blockquote>
<p>אַף יֶחֱזֶה לַיְלָה כָּל אוֹיְבָיו דֻּכָּאוּ!</p>
</blockquote>

<br>  

<blockquote>
<p>הֵן יִרְעַד רוֹעֶה, עֲדָרִים יָחִילוּ</p>
</blockquote>

<blockquote>
<p>גַּם עֵת יִדֹּם אֲרִי יָנוּם יָגֵעַ,</p>
</blockquote>

<blockquote>
<p>פַּחְדָּם בַּל יָפוּג, אַל עוֹד אָז יָגִילוּ</p>
</blockquote>

<blockquote>
<p>פֶּן יָקִיץ יֵעוֹר טוֹרֵף וּמְבַקֵּעַ!</p>
</blockquote>

<br>  

<blockquote>
<p>הֵקִיץ הַמֶּלֶךֱ מִשְּׁנָתוֹ נָדָדָה</p>
</blockquote>

<blockquote>
<p>וּפֶתַע אוֹיְבָיו יִמּוֹגוּ יֵחַתּוּ –</p>
</blockquote>

<blockquote>
<p>וַיִּשְׁלוֹף הַחֶרֶב וִימִינוֹ הָדָה</p>
</blockquote>

<blockquote>
<p>וּבְנֵי עַמּוֹן מוֹאָב תַּחְתָּיו יֻכַּתּוּ!</p>
</blockquote>

<br>  

<blockquote>
<p>וּמִי זֶה אֵלֵיהוּ יֶעֱרַב הָהּ גֶּשֶׁת?</p>
</blockquote>

<blockquote>
<p>מַלְּטוּ חַיַּתְכֶם! שָׁם נִסּוֹ רוֹמֵמָה!</p>
</blockquote>

<blockquote>
<p>שָׁם רוֹדֵד הוּא עַמִּים צוֹבָה וּפְלֶשֶׁת –</p>
</blockquote>

<blockquote>
<p>מַה-נּוֹרָא הוּא שָׁאוּל! הוֹדוֹ אַךְ אֵימָה!</p>
</blockquote>

<br>  

<blockquote>
<p>נוּסוּ נוּסוּ יַחַד מִשְּׂדֵה מַעֲרֶכֶת!</p>
</blockquote>

<blockquote>
<p>עִמּוֹ אֵל-נוֹקֵם וַחֲמָתוֹ נִתֶּכֶת!
<br><br />
שָׁם גִּבּוֹרֵי עַמּוֹ חֵמָה יָצָאוּ –</p>
</blockquote>

<blockquote>
<p>אָדֹם לִלְבוּשָׁם רֹאשׁ צָרִים יִמְחָצוּ;</p>
</blockquote>

<blockquote>
<p>וּכְרוּחַ זִלְעָפוֹת אוֹיְבִים יִרְעָצוּ</p>
</blockquote>

<blockquote>
<p>עַד עָזְבוּ נֶשֶׁק וּמָנוֹס קָרָאוּ!</p>
</blockquote>

<br>  

<blockquote>
<p>וַיִּתְנוּ עֹרֶף – הוֹ נָסִים נִמְהָרִים!</p>
</blockquote>

<blockquote>
<p>וַיְּזַנֵּב שָׁאוּל וַּעֲרוֹף נִכְשָׁלִים;</p>
</blockquote>

<blockquote>
<p>וַיְרַד וַיְרוֹצֵץ מָגִנֵּי הַצָּרִים</p>
</blockquote>

<blockquote>
<p>אַף אִתּוֹ אֲנִי אֲגַבֵּר חֲיָלִים!</p>
</blockquote>

<br>  

<blockquote>
<p>וּלְעֹז הָאֲרִי גַּם עֻזִּי אֲעוֹרֵרָה</p>
</blockquote>

<blockquote>
<p>וּפְלֶשֶׁת רָאוּנִי הָפְנוּ גַּם נָסוּ;</p>
</blockquote>

<blockquote>
<p>וּשְׁנֵינוּ כִּי יִרְאוּ שַׂעֲרָתָם סָמָרָה,</p>
</blockquote>

<blockquote>
<p>נִרְעַץ קָמֵינוּ וּכְמַתְבֵּן יוּבָסוּ!</p>
</blockquote>

<br>  

<blockquote>
<p>נוּסוּ נוּסוּ יַחַד מִשְּׂדֵה מַעֲרֶכֶת!</p>
</blockquote>

<blockquote>
<p>עִמָּנוּ אֵל-עָז וַחֲמָתוֹ נִתֶּכֶת!</p>
</blockquote>

<br>  

<p>שאול (יקיץ)</p>

<blockquote>
<p>מִי זֶה עָרַב לִבּוֹ? מִי אָמַר: &#8220;אִתּוֹ אֲנִי!&#8221;..</p>
</blockquote>

<blockquote>
<p>וּלְהִדָּמוֹת גַּם אֵלַי מִי זֶה יַגְדִּיל פִּיהוּ?</p>
</blockquote>

<blockquote>
<p>הַאַתָּה, דָּוִד?! מוּת חָנֵף וּמֵרָע – מוּתָה!</p>
</blockquote>

<p>(יטיל בו את החנית – ודוד יפטר מפניו)</p>

<p>מיכל (תעצור בידו)</p>

<blockquote>
<p>הָהּ אֱלֹהִים! הָהּ!</p>
</blockquote>

<br>  

<p>יונתן (גם הוא)</p>

<blockquote>
<p>הָהּ אָבִי! מַה זֶּה עָשִׂיתָ!?</p>
</blockquote>

<br>  

<p>דוד (בנוסו)</p>

<blockquote>
<p>צַר לִי עָלֶיךָ, אֻמְלָל! הוֹי! צַר לִי עָלֶיךָ!</p>
</blockquote>

<br>  

<p>מיכל (יוצאת אחריו)</p>

<blockquote>
<p>נוּסָה נוּסָה, דָּוִד! הִמָּלְטָה עַל נַפְשֶׁךָ!</p>
</blockquote>

<br>  


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/485">https://benyehuda.org/read/485</a></div></body></html>